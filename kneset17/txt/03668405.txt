    תוכן עניינים
שאילתות בעל-פה	5
252. חקירת עיתונאים על-ידי המשטרה	6
אריה אלדד (האיחוד הלאומי - ישראל ביתנו):	6
סגן השר לביטחון פנים יעקב אדרי:	7
אריה אלדד (האיחוד הלאומי - ישראל ביתנו):	8
סגן השר לביטחון פנים יעקב אדרי:	8
251. כליאתו של אזרח בקריית-גת בעת ביקור שר הביטחון	8
שר התחבורה מאיר שטרית:	9
יאיר פרץ (ש"ס):	10
יורי שטרן (האיחוד הלאומי - ישראל ביתנו):	11
מאיר פרוש (אגודת ישראל - יהדות התורה והשבת):	11
שר התחבורה מאיר שטרית:	12
הצעת חוק המים (תיקון - חובת בדיקה ודיווח עצמיים וקביעת עבירות קנס), התשס"ג-2003	14
אהוד רצאבי (שינוי):	15
הצעת חוק הנוער (שפיטה, ענישה ודרכי טיפול) (תיקון - הזכות להליכים חלופיים), התשס"ד-2004	16
עסאם מח'ול (חד"ש-תע"ל):	17
הצעת חוק זכויות החולה (תיקון - טיפול בזמן סביר), התשס"ה-2004	20
רן כהן (יחד):	20
שר הבריאות דני נוה:	22
רן כהן (יחד):	26
רן כהן (יחד):	27
הצעת חוק שירות המדינה (סיוג פעילות מפלגתית ומגבית כספים) (תיקון – אי-תחולה על משרות אמון), התשס"ה-2005	29
איתן כבל (העבודה-מימד):	29
אבשלום וילן (יחד):	30
הצעת חוק הבחירות לכנסת (תיקון - הצבעת אזרחים בחוץ-לארץ), התשס"ד-2004	32
אליעזר כהן (האיחוד הלאומי - ישראל ביתנו):	32
הצעת חוק-יסוד: זכויות חברתיות	34
חיים אורון (יחד):	34
הצעת חוק זכויות חברתיות, התשס"ד-2004	37
מוחמד ברכה (חד"ש-תע"ל):	38
הצעת חוק-יסוד: זכויות חברתיות	40
עמיר פרץ (עם אחד):	40
גדעון סער (הליכוד):	44
שרת המשפטים ציפי לבני:	45
חיים אורון (יחד):	46
הצעת חוק העונשין (תיקון -  הריגה), התשס"ד-2003	49
אריה אלדד (האיחוד הלאומי - ישראל ביתנו):	49
שרת המשפטים ציפי לבני:	52
הצעת חוק עובדים זרים (איסור העסקה שלא כדין והבטחת תנאים הוגנים) (תיקון - נוהל מעבר עובד ממעסיק למעסיק), התשס"ד-2004	53
רן כהן (יחד):	54
שר התעשייה, המסחר והתעסוקה אהוד אולמרט:	54
הצעת חוק הגנת הצרכן (תיקון - מתן שירות שיחות טלפון חינם), התשס"ה-2004	55
חיים כץ (הליכוד):	55
שר התעשייה, המסחר והתעסוקה אהוד אולמרט:	56
הצעת חוק הרשויות המקומיות (ממונה על תלונות הציבור), התשס"ד-2004	56
גילה גמליאל (הליכוד):	57
שר הפנים אופיר פינס-פז:	57
גילה גמליאל (הליכוד):	58
הצעת חוק רישוי עסקים (תיקון - מד רעש במועדונים ודיסקוטקים), התשס"ד-2004	60
לאה נס (הליכוד):	60
שר הפנים אופיר פינס-פז:	61
הצעת חוק רישוי עסקים (תיקון - הגבלת מפלס הרעש במקומות בילוי), התשס"ד-2004	62
אריה אלדד (האיחוד הלאומי - ישראל ביתנו):	62
הצעת חוק לתיקון פקודת מס הכנסה (השכרת דירת מגורים), התשס"ג-2003	63
משה גפני (דגל התורה):	64
הצעת חוק בית-המשפט לענייני משפחה (תיקון – בית-המשפט לערעורי משפחה), התשס"ה-2004	65
רוני בר-און (הליכוד):	65
הצעת חוק העונשין (תיקון - איסור שימוש בסמלים ודימויים של השואה), התשס"ה-2005	66
יולי תמיר (העבודה-מימד):	67
יוסף פריצקי (שינוי):	68
יולי תמיר (העבודה-מימד):	70
הצעת חוק איסור השימוש בסמלים ובכינויים נאציים, התשס"ג-2003	73
קולט אביטל (העבודה-מימד):	73
אריה אלדד (האיחוד הלאומי - ישראל ביתנו):	74
מסמכים שהונחו על שולחן הכנסת	78
מזכיר הכנסת אריה האן:	78
הצעת חוק התקשורת (בזק ושידורים) (תיקון - איסור התקשרות לצורך פרסומת), התשס"ה-2005	78
גילה פינקלשטיין (מפד"ל):	78
הצעת חוק הלוואות לדיור (תיקון - הרחבת תחולה), התשס"ה-2005	80
איתן כבל (העבודה-מימד):	80
סגן שר הבינוי והשיכון אלי בן-מנחם:	81
יוסף פריצקי (שינוי):	82
איתן כבל (העבודה-מימד):	83
הצעת חוק הרשות הלאומית לתרבות יהדות לוב, התשס"ה-2004	84
משה כחלון (הליכוד):	85
סגן שרת החינוך, התרבות והספורט מיכאל מלכיאור:	86
שר החוץ סילבן שלום:	87
אילן שלגי (שינוי):	88
אילן שלגי (שינוי):	89
הודעת יושב-ראש ועדת הכנסת	91
רוני בר-און (יו"ר ועדת הכנסת):	91
חיים אורון (יחד):	92
חיים אורון (יחד):	93
חיים אורון (יחד):	94
גדעון סער (הליכוד):	94
רוני בר-און (יו"ר ועדת הכנסת):	95
הצעת חוק מימון מפלגות (תיקון - ביטול מימון נוסף לסיעה המורכבת מיותר ממפלגה אחת), התשס"ה-2005	96
אילן שלגי (שינוי):	96
הצעת חוק זכויות התלמיד (תיקון - איסור התניית לימודים בשימוש בסמים מסוכנים, סמי מרץ או תרופות הרגעה), התשס"ד-2004	99
חמי דורון (שינוי):	99
הצעות לסדר-היום	107
עמדות בני-הנוער כלפי הגיוס לצה"ל	107
שלמה בניזרי (ש"ס):	107
מרינה סולודקין (הליכוד):	109
עמרם מצנע (העבודה-מימד):	110
רן כהן (יחד):	111
סגן שר הביטחון זאב בוים:	112
איוב קרא (הליכוד):	123
ואסל טאהא (בל"ד):	124
מוחמד ברכה (חד"ש-תע"ל):	124
הצעות לסדר-היום	126
התעללות בעצירים בכלא-4	126
משולם נהרי (ש"ס):	127
איוב קרא (הליכוד):	128
סגן שר הביטחון זאב בוים:	129
הצעה לסדר-היום	130
חנוכת המוזיאון של "יד ושם"	130
שאול יהלום (מפד"ל):	130
סגן שרת החינוך, התרבות והספורט מיכאל מלכיאור:	132
הצעה לסדר-היום	134
הצורך והחשיבות בהכרה בהוצאות טיפול בילדים לצורכי מס	134
גילה גמליאל (הליכוד):	134
הצעה לסדר-היום	137
החשש בחולון מ"החיידק הטורף" ובמעלה-אדומים - מ"שושנת יריחו"	137
יעקב מרגי (ש"ס):	137
הצעה לסדר-היום	138
רבע מיליון ישראלים אינם יכולים להתחתן בישראל	138
יוסף פריצקי (שינוי):	139
הצעה לסדר-היום	142
החלטת משרד התחבורה להתקין מעקות בטיחות באיכות נמוכה	142
אהוד רצאבי (שינוי):	142
הצעה לסדר-היום	143
כוונת הרשות הפלסטינית להוציא להורג משתפי פעולה עם ישראל	143
יצחק לוי (מפד"ל):	144
סגן השר לביטחון פנים יעקב אדרי:	145
    
       

       
       
       חוברת כ"ג
       ישיבה רל"ה



הישיבה המאתיים-ושלושים-וחמש של הכנסת השש-עשרה
יום רביעי, ה' באדר ב' התשס"ה (16 במרס 2005)
ירושלים, הכנסת, שעה 11:00

שאילתות בעל-פה
       
היו"ר ראובן ריבלין:
       
       חברי הכנסת, אדוני יושב-ראש סיעת ש"ס, ברוך הבא, היום יום רביעי, ה' באדר ב' התשס"ה, 16 במרס 2005 למניינם. אני מתכבד לפתוח את ישיבת הכנסת. 
       
       בראשית ישיבה זו אבקש להבהיר, שהממשלה מקיימת היום סעודת אירוח חגיגית לכל הנשיאים והשרים אשר הגיעו מכל רחבי העולם לפתיחת מוזיאון "יד ושם" החדש, ועל כן מהשעה 13:00 נמשיך לקיים את הדיונים אבל לא תהיינה הצבעות, אלא אם יוסכם מראש שאין מחלוקת עקרונית בין הקואליציה לאופוזיציה. נקיים את הישיבה עד השעה 13:00 בסדר הרגיל, ומהשעה 13:00 נדחה את ההצבעות למועד מאוחר, שכן הממשלה עסוקה בנושא ממלכתי ממדרגה ראשונה, ומובן שהכנסת תאפשר לה לקיים את תפקידה כממשלה. 
       
       בראשית הישיבה היום: שאילתות בעל-פה, אשר אושרו על-ידי הנשיאות. לצערי הרב, הממשלה אינה נוכחת. סגן השר אדרי לא נמצא כאן. חבר הכנסת אלדד, אני מבקש מאדוני לקיים את שיחתו הטלפונית בחוץ, אלא אם השר התקשר אליך והודיע לך שהוא מתכוון להגיע. 
       
אריה אלדד (האיחוד הלאומי - ישראל ביתנו):
       
       שאלו אותי אם אני מקבל תשובה על השאילתא. 
       
היו"ר ראובן ריבלין:
       
       ודאי שתקבל תשובה. יש פה דבר שהוא נפלא בעיני. רבותי חברי הכנסת, אני מפסיק את ישיבת הכנסת עד בואה של הממשלה. ישיבת הכנסת מופסקת לשעה. תודה. 
       
אריה אלדד (האיחוד הלאומי - ישראל ביתנו):
       
       לשעה?
       
היו"ר ראובן ריבלין:
       
       לשעה זה לא לשעה אחת אלא לתקופת זמן. תודה רבה. 
       
       (הישיבה נפסקה בשעה 11:04 ונתחדשה בשעה 11:09.)

היו"ר ראובן ריבלין:
       
       אדוני סגן השר, אדוני יושב-ראש הקואליציה, חברותי וחברי חברי הכנסת, אני מחדש את ישיבת הכנסת ואני רוצה להעיר לממשלה. אני מבין שעתותיו של סגן השר אדרי, שהוא אחד מהאנשים המקפידים יותר על כבודה של הכנסת, לא תמיד בידיו, אבל ישיבת הכנסת וישיבות הכנסת נפתחות בשעה קבועה, ולכן האדם הראשון מטעם הממשלה שצריך להיות כאן מבטל כל דבר אחר בפני המליאה, או מבקש מראש מאתנו לעשות איזו החלפה בתוך הממשלה עצמה. השר הבא אחריו המחויב לענות, השר שטרית, מגיע בזמן לתשובתו, ועד לרגע זה, בגלל מצוקתו של סגן השר אדרי, לא יכולנו להמשיך בפעולתנו. 

       ובכן, אנחנו חוזרים לסדר-היום: שאילתות בעל-פה, והשאילתא הראשונה היא של חבר הכנסת אריה אלדד, שאילתא מס' 252, בנושא חקירת עיתונאים על-ידי המשטרה. בבקשה, נא לקרוא את השאילתא. כבוד סגן השר יעלה.
       
252. חקירת עיתונאים על-ידי המשטרה
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, אדוני השר, חברי חברי הכנסת, הובא לידיעתי כי משטרת ישראל הביאה לחקירה כמה עיתונאים לענייני התיישבות במטרה לקבל מהם חומרים תיעודיים שהם הכינו על המתרחש באזורי יש"ע.
       
       רצוני לשאול:
       
       1. האם הידיעות נכונות?
       
       2. האם בכוונת המשטרה לחקור עיתונאים נוספים?
       
       3. האם חקירה כזאת אינה עומדת בניגוד לחובת העיתונאי שלא לחשוף מידע?
       
היו"ר ראובן ריבלין:
       
       תודה רבה לחבר הכנסת אלדד. ישיב כבוד סגן השר אדרי.
       
סגן השר לביטחון פנים יעקב אדרי:
       
       אדוני היושב-ראש, חברי חברי הכנסת, אני שוב מתנצל על האיחור, ואני מקווה שזה לא יקרה שנית.
       
       1. הידיעות אינן נכונות. הנטען בשאילתא נבדק על-ידי האגף לחקירות ולמודיעין במטה הארצי של המשטרה ועל-ידי משטרת מחוז ש"י, ולהלן תשובתם: בעקבות כתבה בעיתון "בשבע", שבה רואיין נועם לבנת, דובר מטה "חומת מגן", ארגון המחתים אזרחים נגד ההתנתקות ומעודד על רקע זה סרבנות בקרב החיילים, ניתנה הוראה על-ידי פרקליטות המדינה לפתוח בחקירה נגד מר לבנת, בגין חשד לביצוע עבירות של הסתה להשתמטות והסתה לאי-ציות, על-פי סעיפים 109 ו-110 לחוק העונשין.
       
       העיתונאית חגית רוטנברג, אשר ראיינה את נועם לבנת, הוזמנה למתן עדות בלבד, אך ורק במטרה לאמת את העובדה כי הנכתב בעיתון "בשבע" והמיוחס לנועם לבנת אכן נאמר על-ידו ככתבו וכלשונו. העיתונאית לא נחקרה מעבר לכך, וגם לא על דברים שנאמרו מעבר לכתבה העיתונאית. 
       
       2. המשטרה קובעת מי ייחקר על-ידה לאורך כל תקופת ההתנהלות של כל חקירה, כמתחייב על-פי צרכיה ובהתאם לחוק ולנהלים. הנושא מצוי בסמכות המשטרה ואינו במסגרת מידע מוקדם המועבר לשר הממונה או לכנסת. לאור האמור אין בידי תשובה על שאלה זו.
       
       3. על-פי האמור בתשובה מס' 1, לא היה בחקירת העיתונאית כל עניין של חשיפת מקורות מידע או הפרת חובה כלשהי של עיתונאי כלפי המרואיינים שלו.
       
       יש לציין כי במשטרת ישראל יש נהלים מפורטים המסדירים מקרים של חקירת עיתונאי, וזאת בהתאם לעקרונות שנקבעו על-ידי בית-המשפט, אשר הכיר בקיומו של חיסיון יחסי לעיתונאי בגילוי מקורותיו, אך התווה לו גבולות וסייגים. תודה.
       
היו"ר ראובן ריבלין:
       
       תודה רבה. נא להמתין. שאלה נוספת לחבר הכנסת אריה אלדד.
       
אריה אלדד (האיחוד הלאומי - ישראל ביתנו):
       
       אדוני סגן השר, העיתונאית חגית רוטנברג, שציינת בתשובתך, ותודה על התשובה, מוסרת שהיא נדרשה לספק את ההקלטות שהיא ערכה במהלך הריאיון ולהביא מידע חסוי. זו חקירה, זו איננה עדות. באותו שבוע ראיין עיתונאי אחר את נועם לבנת, והוא לא זומן. הוא עיתונאי ב"ידיעות אחרונות". אפרת וייס מ-Ynet זומנה גם היא לתת עדות על דניאלה וייס. האם בכל זאת לא מדובר בחקירה פסולה של עיתונאים שנדרשים לחשוף את מקורות המידע שלהם?
       
       
סגן השר לביטחון פנים יעקב אדרי:
       
       אני חושב שהתשובה שלי היתה מאוד ברורה. היא זומנה לבירור על מנת לבדוק שאכן היא ראיינה אותו, זה ולא יותר מכך. אם תרצה שאני אבדוק אם ביקשו הקלטות וכן הלאה, אני מוכן באופן אישי – יש בינינו מפעם לפעם חילופי דברים – לבדוק ולתת לך תשובה יותר מפורטת.
       
היו"ר ראובן ריבלין:
       
       תודה רבה לסגן השר יעקב אדרי. אני מאוד מודה לו על תשובתו על השאלה המאוד מעניינת והנוקבת. זאת באמת שאלה, אם כאשר שואלים עיתונאי אם מה שנאמר בעיתון על-ידו נכון או לא נכון, האם אין בכך חקירה. זו בהחלט שאלה ממין העניין, אם כי השאלה ברורה, כי אם שואלים את המובן מאליו, האם עולה על הדעת שעיתונאי יעלה משהו על הכתב כאשר לא אמרו לו, זה הרי דבר שלא מתקבל על הדעת.
       
       ובכן, רבותי חברי הכנסת, השר שטרית, כנציגו של ראש הממשלה, כשר המקשר, יענה על שאילתא בעל-פה של חבר הכנסת יאיר פרץ בנושא כליאתו של אזרח בקריית-גת בעת ביקור שר הביטחון. נא לקרוא את השאלה בשלב זה כפי שהיא.
       
251. כליאתו של אזרח בקריית-גת בעת ביקור שר הביטחון
       
יאיר פרץ (ש"ס):
       
       אדוני השר, אדוני היושב-ראש, היחידה לאבטחת אישים כלאה חסיד חב"ד וחבר עיריית קריית-גת בעת ביקור שר הביטחון בעיר, נוכח ההתבטאות החמורה של האיש נגד ראש הממשלה ותוכניתו.
       
       רצוני לשאול את כבוד השר: 
       
       1. האם הידיעה נכונה? 

       2. אם כן – האם אנשי היחידה זכאים לכלוא אנשים ולעוצרם?

       3. מדוע כלאוהו?

       4. האם כל מי שדיבר קשות נגד ראש הממשלה ייעצר בעת ביקורי שרים?


היו"ר ראובן ריבלין:
       
       בבקשה. זה לא בדיוק הנוסח שאושר, וכדאי תמיד ליידע את מנהלי הסיעות שינהלו. השאילתא נוסחה אחרת, אבל כמעט אין הבדל. בבקשה.
       
שר התחבורה מאיר שטרית:
       
       אדוני היושב-ראש, אני מתכבד לענות על שאילתא בעל-פה מס' 251 של חבר הכנסת יאיר פרץ בנושא כליאתו של אזרח בקריית-גת בעת ביקור שר הביטחון. 
       
       האזרח שבו מדובר התבטא בפני עובדים בעירייה כי בכוונתו לפוצץ את הפגישה עם שר הביטחון. הגורמים הרלוונטיים עודכנו במידע אשר הובא למשטרת ישראל. משטרת ישראל התבקשה להרחיק את האזרח בזמן הגעת השר, על מנת למנוע את המפגש. לא היתה דרישה של שירות הביטחון הכללי להרחיקו מהמקום בזמן הפגישה או לעצור אותו. לאור האמור לעיל, ברצוני להדגיש כי האזרח לא נכלא בשום צורה שהיא על-ידי מאבטח היחידה לאבטחת אישים של שירות הביטחון הכללי. הידיעה שפורסמה אינה נכונה, ולכן התשובה הזאת מייתרת את ההתייחסות לשאר השאלות בשאילתא.
       
       חבר הכנסת יאיר פרץ, זאת התשובה הפורמלית שקראתי לך, ואני רוצה לענות - לא פורמלית. אני מכיר את האיש שבו מדובר, הוא חבר מועצת העיר, ותפיסת עולמו באופן מוחלט נגד ההתנתקות. מאחר שביקרתי בעירייה יום קודם או יומיים קודם - אני עצמי ביקרתי בעיריית קריית-גת במסגרת תפקידי כשר התחבורה וסיירתי בעירייה וגם פגשתי את האיש עצמו עם אנשים, והוא הביע את דעתו בצורה גלויה, וגם אני הבעתי את דעתי בצורה גלויה, ללא חלילה שום התנגשות; מותר שיהיו חילוקי דעות. הוא אמר את דעתו, אמרתי את דעתי, והתנהלה שיחה עם חברים אחרים, והוא היה נוכח. אני מכיר את האיש שמדובר בו.
       
       ייתכן שפה היתה הגזמה בתגובה של המשטרה או של מי שהיה אחראי על אבטחת השר באותו אירוע. היתה פה הגזמה בדרך הטיפול שלהם בניסיון למנוע התנגשות כאילו בין האזרח הזה, שהוא חבר מועצת העיר, לבין השר. לדעתי, קצת הגזימו; החזיקו אותו בחדר עד שהשר עזב.
       
       שאלתי באופן אישי את שר הביטחון אם הוא ידע מהעניין הזה, שהחזיקו חבר מועצה, במקרה הזה אפילו חבר מרכז ליכוד, בחדר בזמן ביקורו. השר אמר לי שהוא לא ידע על זה דבר וחצי דבר בזמן הביקור שלו. זאת אומרת, איש לא אמר לו שיש בכלל אירוע כזה, או שמחזיקים מישהו כי חוששים. הוא לא ידע על זה דבר וחצי דבר.
       
       אגב, הצעתי אישית לשר הביטחון להתקשר לאיש ולומר לו את זה, כדי שהאיש עצמו לא ייפגע, שלא ירגיש כאילו תופסים אותו בכוח.

היו"ר ראובן ריבלין:
       
       תודה. חבר הכנסת פרץ, שאלה נוספת – האם לאדוני יש שאלה נוספת? ואחריו – חבר הכנסת גדעון סער וחבר הכנסת יורי שטרן.
       
יאיר פרץ (ש"ס):
       
       אדוני השר, קודם כול, אני מעריך את ההתערבות שלך בעניין ואת פנייתך לשר הביטחון שיתנצל בפני האיש. למיטב ידיעתי האיש נכלא, ברכבו אומנם, כלאו אותו ואסרו עליו לצאת מרכבו עד לסיום הביקור של שר הביטחון.
       
היו"ר ראובן ריבלין:
       
       הרב פרוש רצה. אם אדוני מוותר, הרב פרוש יקבל במקומו.
       
גדעון סער (הליכוד):
       
       אני מוותר.
       
היו"ר ראובן ריבלין:
       
       תודה רבה. ובכן, חבר הכנסת יורי שטרן, ואחריו – הרב פרוש. בבקשה. חבר הכנסת הרב פרוש.
       
מאיר פרוש (אגודת ישראל - יהדות התורה והשבת):
       
       מאיר פרוש.
       
היו"ר ראובן ריבלין:
       
       מאיר פרוש זה כשאתה מתנהג יפה, ואני קורא לך בשם חיבה.
       
יורי שטרן (האיחוד הלאומי - ישראל ביתנו):
       
       כבוד השר, כפי שאתה יודע, אני מתנגד באופן מוחלט לרעיון של בריחה מעזה.

היו"ר ראובן ריבלין:
       
       זה לא נאום. מה השאלה?
       
יורי שטרן (האיחוד הלאומי - ישראל ביתנו):
       
       השאלה כזאת: האם המקרה הזה הוא דוגמה להתנהגות השוטרים מעכשיו כלפי כל אזרח? 
       
       עלי זה לא חל, כי יש לי חסינות של חבר כנסת, אבל אזרח שאין לו חסינות, כיוון שהדעות שלו נגד ההתנתקות ידועות, ברורות ובוטות, האם אתה, כממשלה, עובר לסדר-היום על כך שהשוטרים, כפי שאתה אומר, אולי התנהגו קצת לא בסדר? זה לא קצת. זאת פגיעה חמורה בחופש הפרט, בחופש הביטוי, בחופש ההתארגנות, ולכן אני שואל: אילו צעדים ננקטים כדי שהדבר הזה לא יחזור?

היו"ר ראובן ריבלין:
       
       תודה רבה. חבר הכנסת פרוש. אדוני ישיב על כל השאלות יחד.

מאיר פרוש (אגודת ישראל - יהדות התורה והשבת):
       
       אדוני היושב-ראש, מכובדי השר, לא שמעתי את החלק הראשון של דברי השואל הנוסף, חבר הכנסת יורי שטרן, רק את הסיפא. יכול להיות שהוא שאל אותה שאלה שאני רוצה לשאול - לא במסגרת השאילתא של חבר הכנסת יאיר פרץ. 
       
       פורסם שבאה קבוצה של יהודים מארצות-הברית לישראל כדי להזדהות עם אלה שמתנגדים להתנתקות, ובשדה התעופה מנעו מהם להיכנס ועשו להם בעיות עם כניסתם לארץ. אז אולי אדוני השר לא יענה כשר הפנים, אבל כאחד שעונה בשם ראש הממשלה - אולי הוא יכול להסביר לנו איזו מדיניות חדשה יש לנו כאן בישראל, שלא נותנים ליהודים לבוא לארץ להזדהות עם אלה שמתנגדים להתנתקות.

היו"ר ראובן ריבלין:
       
       תודה רבה לחבר הכנסת פרוש.

מאיר פרוש (אגודת ישראל - יהדות התורה והשבת):
       
       לפלא בעיני. 

היו"ר ראובן ריבלין:
       
       למה לפלא? יכול להיות שאדוני מבקש שגם להם ייתנו כי יש להם אילו -  אבל מה זה לפלא בעיניך. אדוני, הם לא באו לבחור בך אפילו, אז אתה רוצה שהם יבואו ויקבעו את גורלנו? אם היו באים בוחרים בך, ובוחרים בי, ובוחרים בשר, ובוחרים במח'ול - אני מבין, אבל הם אפילו לא באו לבחור בנו, אז הם יכולים להפגין פה?

מאיר פרוש (אגודת ישראל - יהדות התורה והשבת):
       
       - - -

היו"ר ראובן ריבלין:
       
       זה בתור חבר כנסת, היושב בכנסת. כבוד השר.

שר התחבורה מאיר שטרית:
       
       לשאלתו של חבר הכנסת פרץ, שאומר - האיש אכן נכלא או עוכב. הוא לא נכלא בכלא, כי ניתן כאילו לחשוב שמישהו שם אותו בכלא. לא היה דבר כזה. אבל צריך לזכור - - -

יאיר פרץ (ש"ס):
       
       - - -

שר התחבורה מאיר שטרית:
       
       אני מגיע. הוא לא נכלא, הסברתי מה קרה בדיוק. 
       
       לשאלה של חבר הכנסת יורי שטרן, אני לא מכיר שום מדיניות שקובעת שיעכבו אזרחים בגלל דעותיהם - גם לא המקרה הזה - אבל תבין שכשאדם לפני הביקור מתבטא ואומר, אני אפוצץ את הישיבה עם השר, אז המשטרה או זרועות הביטחון רוצות למנוע מצב של התנגשות כזאת כדי למנוע מצב בלתי נעים.
       
       אני חושב שקצת הגזימו בתגובה. יכלו למנוע את כניסתו של האזרח לעירייה בזמן ביקור השר, אבל לא לכלוא אותו. לכן אני חושב שצריכים ללמוד מזה לקח - אין שום איסור על אדם בארץ להביע את דעתו, יש חופש דיבור, חופש התבטאות וחופש הפגנה, כל עוד הדבר נעשה כחוק. לא כשמבעירים בכבישים צמיגים על נתיבי-איילון ותוקעים חצי מדינה, שבעיני זה שערורייה ופריעת חוק מוחלטת, ואגב - - 

יורי שטרן (האיחוד הלאומי - ישראל ביתנו):
       
       כשההסתדרות עושה את זה, זה בסדר.

שר התחבורה מאיר שטרית:
       
- -  שלא מביאה תועלת למאבק נגד ההתנתקות, רק עושה נזק חמור ביותר. 

       אני חושב שבעניין הזה באמת הגזימו בתגובה. אני חושב שאין שום מניעה מאף אדם להביע את דעתו.
       
       לשאלתו של חבר הכנסת פרוש - חבר הכנסת פרוש, אין שום מדיניות של הממשלה למנוע מאנשים להיכנס לארץ; לפחות לא ידוע לי עליה. עם זאת, ראיתי את קבוצת התיירים בטלוויזיה מבקרת בגוש-קטיף ומזדהה אתם, קבוצה גדולה מאוד של אנשים. 
       
       אני מניח שכל עוד ניתן להיכנס לרצועת-עזה, כל עוד לא הוחל צו שמונע הגבלת הכניסה, כל מי שרוצה יכול גם היום לבקר שם כמו שהוא רוצה, ולהזדהות או לא להזדהות. כשיהיה צו הגבלת כניסה, זה סיפור אחר; אז באמת אנשים לא יוכלו להיכנס. תודה, אדוני. 

היו"ר ראובן ריבלין:
       
       תודה לשר, ואני רוצה לברך את שר הפנים ולומר לו שבתפקידו הקודם - החשוב לא פחות - אדוני שר הפנים, כבוד שר הפנים. שר הפנים - אדוני הוא שר הפנים, אני רוצה להזכיר לו. אני מברך אותך בתפקידך הקודם – הלא-פחות חשוב - כיושב-ראש ועדת הידידות עם מצרים. אנחנו נפגשנו אתמול - חבר הכנסת אורון, חבר הכנסת מגלי והבה ואנוכי - עם הפרלמנטרים המצרים, ומאמציך נשאו פרי. היתה לנו פגישה אתם ועם יושב-ראש הפרלמנט, גם עם ראש האופוזיציה, וכל האנשים גם הזכירו לטובה את מאמציך, ואני רציתי לברך אותך על עבודתך לשעבר - - 

שר הפנים אופיר פינס-פז:
       
       תודה רבה.

היו"ר ראובן ריבלין:
       
       - - שהיתה לא פחות חשובה מעבודתך כשר; ועבודתך כשר חשובה מאוד. 

שר הפנים אופיר פינס-פז:
       
       תודה רבה.

עסאם מח'ול (חד"ש-תע"ל):
       
       הגיע לו פרס אוסקר.

היו"ר ראובן ריבלין:
       
       אני לא יודע אם פרס אוסקר, אבל מגיע לו בהחלט תשבחות. חבר הכנסת מח'ול, אני חשבתי שזה טוב שאנחנו נהיה - - -

עסאם מח'ול (חד"ש-תע"ל):
       
       לא. אני מדבר על המינוי של מנכ"ל משרד הפנים. 

קריאות:
       
       - - -

היו"ר ראובן ריבלין:
       
       אנחנו עוד נעשה כהנה וכהנה, גם במוסדנו זה. 

קריאה:
       
       - - -

היו"ר ראובן ריבלין:
       
       הוא יעזור, הוא יעזור. 
       


הצעת חוק המים (תיקון - חובת בדיקה ודיווח עצמיים וקביעת עבירות קנס), התשס"ג-2003
[הצעת חוק פ/1460; נספחות.]
(הצעת קבוצת חברי הכנסת)

היו"ר ראובן ריבלין:
       
       כבוד חבר הכנסת אהוד רצאבי. הנמקה מהמקום. אין שר משיב.

שר התחבורה מאיר שטרית:
       
       הממשלה מסכימה.

היו"ר ראובן ריבלין:
       
       כן, כך כתוב לי, שאין שר משיב; זאת אומרת, הממשלה לא מתערבת. הצעת חוק המים (תיקון - חובת בדיקה ודיווח עצמיים וקביעת עבירות קנס) - בבקשה, אדוני. 

אהוד רצאבי (שינוי):
       
       אדוני היושב-ראש, חברי הכנסת, אין שבוע שאנחנו לא מדווחים בו על מפגעי זיהום חמורים של מי התהום שלנו. מטרת הצעת החוק היא ליצור מנגנון שיגרום למפעלים עצמם לדווח על זיהומים. 
       
       מדובר במערכת אפקטיבית המאפשרת לרשויות המדינה לפקח מרחוק על הנעשה בשטח. מנגנון כזה פועל בהצלחה בארצות-הברית. 
       
       דיווח עצמי חשוב להשגת המטרות - איתור נזקים, טיפול יעיל בהם, שיפור גורמי האכיפה ויכולתם לתפוס ולהעניש את המזהמים. 
       
       מנגנון הפיכת עבירות מסוימות על-פי חוק המים לעבירות של ברירת משפט, בדומה למנגנון הקיים בנוגע לעבירות סביבתיות אחרות, יאפשר אכיפה מהירה ויעילה יותר. מנגנון זה ייתן בידי הרשויות המינהליות והאחראיות, המשרד לאיכות הסביבה ונציבות המים, סנקציות מיידיות ונוחות להפעלה כנגד העוברים על החוק.
       
       חשוב לי לציין כי הצעה זו הונחה על שולחן הכנסת החמש-עשרה על-ידי חברי חבר הכנסת אברהם פורז והשרה המנוחה יהודית נאות, ואני חש כי בכך אני ממלא אחר צוואתה. תודה רבה.

היו"ר ראובן ריבלין:
       
       תודה רבה לחבר הכנסת רצאבי. השר לא משיב מהצד.

קריאה:
       
       - - - 

היו"ר ראובן ריבלין:
       
       חשבתי שהשר לאיכות הסביבה משיב. אין תשובה ואין התנגדות מבין חברי הכנסת. הממשלה מסכימה. רבותי חברי הכנסת, אדוני יושב-ראש הקואליציה, האם אנחנו יכולים לגשת להצבעה?

גדעון סער (הליכוד):
       
       כן. 

היו"ר ראובן ריבלין:
       
       ובכן, רבותי חברי הכנסת, אנחנו נצביע על הצעת חוק המים (תיקון - חובת בדיקה ודיווח עצמיים וקביעת עבירות קנס). נא להצביע - מי בעד הצעת החוק, מי נגד, מי נמנע? 

הצבעה מס' 1
       
בעד ההצעה להעביר את הצעת החוק לדיון מוקדם בוועדה - 18
נגד - אין
נמנעים - אין
ההצעה להעביר את הצעת חוק המים (תיקון - חובת בדיקה ודיווח עצמיים וקביעת עבירות קנס), 
התשס"ג-2003, לדיון מוקדם בוועדת הפנים ואיכות הסביבה נתקבלה.

היו"ר ראובן ריבלין:
       
       18 בעד, אין מתנגדים, אין נמנעים. אני קובע שהצעת חוק המים (תיקון - חובת בדיקה ודיווח עצמיים וקביעת עבירות קנס) עברה בקריאה טרומית ותועבר - לאיזו ועדה?

קריאה:
       
       פנים. 

היו"ר ראובן ריבלין:
       
       לוועדת הפנים ואיכות הסביבה - על מנת להכינה לקריאה ראשונה. אני מודיע לפרוטוקול שבטעות לחץ השר פינס על עמדת ההצבעה של השרה ציפי לבני ולכן יש לייחס את ההצבעה של השרה לבני להצבעתו של חבר הכנסת פינס. תודה רבה.
       

הצעת חוק הנוער (שפיטה, ענישה ודרכי טיפול) (תיקון - הזכות להליכים חלופיים), התשס"ד-2004
[הצעת חוק פ/2208; נספחות.]
(הצעת חבר הכנסת עסאם מח'ול)

היו"ר ראובן ריבלין:
       
       אנחנו ממשיכים בסדר-היום. חבר הכנסת עסאם מח'ול, בבקשה.

שר התחבורה מאיר שטרית:
       
       אני מבין שהצבעה ותשובה במועד אחר.

היו"ר ראובן ריבלין:
       
       האם, אדוני, הצבעה ותשובה במועד אחר? 

קריאה:
       
       - - -

היו"ר ראובן ריבלין:
       
       נלך אחד אחד. אם כך, תשובת השר והצבעה במועד אחר - בהסכמתו של המציע. בהסכמתך. 

עסאם מח'ול (חד"ש-תע"ל):
       
       כן. 

היו"ר ראובן ריבלין:
       
       בסדר גמור.

עסאם מח'ול (חד"ש-תע"ל):
       
       אדוני היושב-ראש, חברי הכנסת, אדוני השר, אני רוצה לציין בפתח דברי שהצעת החוק הזאת - שבאה לקבוע בחוק הליכים חלופיים במקרים של עבירות קטינים, כדי למנוע תיוגם של קטינים כעבריינים וכדי להפנותם להליכי טיפול ושיקום - הוגשה כהצעה משותפת של חבר הכנסת דאז והשר וחבר הכנסת היום, חבר הכנסת אופיר פינס, ואנוכי. הצטרפה ונצמדה אליה בהצעת חוק זהה חברת הכנסת גילה גמליאל.
       
       הצעת החוק הזאת באה להתמודד עם בעיה מהקשות שעומדות בפנינו, והועמדה על במה זו לא מכבר, בעניין התגברות האלימות בקרב הנוער, בעניין התגברות האלימות בבתי-ספר ובחברה הישראלית בכלל, ולאור מציאות קשה.
       
       אדוני היושב-ראש, ב-21 בפברואר ערכה משטרת ישראל מסיבת עיתונאים כדי להציג את הנתונים הסטטיסטיים שנאספו על שנת 2004. בשנת 2004, מתברר, נפתחו 41,232 תיקים פליליים נגד בני נוער; בשנת 2004 היתה עלייה של 8% בתיקי נוער על סמים; עלייה של 12% בתיקי נוער על עבירות רכוש, ו-15% עלייה בשאר תיקי הנוער.
       
       לראות את הנתונים האלה, זה כואב מאוד. כאב לי, כי ידעתי שמאחורי כל אחד מהתיקים האלה מסתתרת טרגדיה, בסופו של דבר; מאחורי כל תיק עומד סיפור שלם - סיפור של ילד, שהצורה שבה החברה שבה אנחנו חיים מעוצבת, דחפה אותו למטה. יש מעט דברים שחשובים כמו לעצור בעדו עכשיו, לפני שהוא נכנס לתוך המעגל הידוע.
       
       מפכ"ל המשטרה באותו יום, בעקבות הנתונים שפרסמה המשטרה, קבע ש"הטיפול בנוער הוא אולי הנושא המורכב והחשוב שמדינת ישראל צריכה לקחת לפתחה לטיפול". השאלה היא, האם אנחנו, כבית-מחוקקים, נרים את הכפפה הזאת וניקח את זה לטיפול.
       
       הנה, היום מונחת כאן לפנינו הצעת חוק שהנושא שלה הוא בדיוק זה - טיפול אמיתי בנוער, בעבריינות נוער; טיפול במובן של שיקום, טיפול במובן של לתפוס נערים שנמצאים בדרך למטה ולגרום להם לקחת אחריות על עצמם, למעשים שעשו.
       
       אדוני היושב-ראש, לא מזמן התפרסם סקר שלפיו יותר מחצי מהציבור חושב שצריך להשקיע יותר משאבים בשיקום אסירים, ועל אחת כמה וכמה כאשר אנחנו מדברים על בני נוער. אני אומר, שכשהם כבר בכלא, כשהם כבר תייגו את עצמם כעבריינים, כשהמשפחה שלהם כבר תייגה אותם כעבריינים, כשבבית-הספר תויגו כעבריינים - זה כבר מאוחר מדי. צריך לטפל בהם לפני שהם נכנסים לתיוג הזה, לפני שהם נכנסים לכלא, לפני שהם נכנסים ויוצאים משם כבר בתור פושעים אמיתיים.
       
       לדעתי, פעמים מעטות ניצבת הכנסת מול הצעת חוק כזאת, שיש לה כל כך הרבה חשיבות, שיש בה כל כך מעט חסרונות, הצעת חוק שיש לה תמיכה כאן בכנסת גם מימין וגם משמאל ומכל מי שמתעסק בנושא הנוער, הילדים והסכנה לעתידם. זו הצעת חוק שלא רק שלא תעלה למשלם המסים כסף, אלא היא תחסוך למשלם המסים כסף. שמעתי מהשר לשעבר טומי לפיד אתמול, שכאילו העמדה שלהם יכולה להיות הימנעות  בגלל העלות הכספית, ואני חושב שכאן אין עלות כספית. יש חיסכון בתקציבים ובעלות התקציבים.
       
       מטרת הצעת החוק היא לעגן בפעם הראשונה את זכותו של כל קטין שתיבדק התאמתו להליכים חלופיים להליך הפלילי. מטרתם של ההליכים החלופיים המוצעים בהצעת חוק זו היא הרחבת מעגל הקטינים המוטים מהמערכת הפלילית. ההליכים החלופיים נועדו להוביל לשיקומם של קטינים בקהילה וליציאתם ממעגל הפשיעה. אם יעבור החוק, זו תהיה הפעם הראשונה שתיכנס תפיסת "הצדק המאחה" אל ספר החוקים בישראל.
       
       החוק שאנו מציעים נלקח מתוך המלצה של ועדה רשמית של משרד המשפטים, ועדת-רוטלוי. מטרתו היא להתחיל להשוות את המצב בארץ למצב במדינות מתקדמות אחרות. החוק יישם אמנות בין-לאומיות שישראל חתומה עליהן - האמנה בדבר זכויות הילד, כללי בייג'ין וכו'. היוזמה להצעת החוק באה מאב"י, האגודה הבין-לאומית לזכויות הילד.
       
       אדוני היושב-ראש, החוק שאנחנו מציעים לא רק שלא יעלה כסף, אלא יחסוך כסף. כל הליך חלופי שיחליף תביעה בבית-משפט חוסך הוצאות עצומות - שופטים, תובעים, פקידי בית-משפט וסניגורים. הליך חלופי שיצליח לשקם ימנע "עלויות פשיעה" של אותו קטין בעתיד - משפטים נוספים, כליאה, עלות פיצוי על פשיעה וכו'. ההפניה להליכים חלופיים תפנה את בתי-המשפט הסתומים מרוב תיקים לעסוק בתיקים כבדים וחשובים יותר. מה עוד שכאן מדובר בעבירות שהעונש המרבי עליהן הוא עד חמש שנים.
       
       אדוני היושב-ראש, נוסף על כך, קיימת הצעה של המרכז הארצי לגישור, שלפיה הליכי הצדק המאחה יתבצעו כולם בהתנדבות. המדינה תמלא רק פונקציה מינהלתית, כך שהעלות המינימלית של החוק שאנו מציעים יכולה להיות גם אפסית.
       
       החוק שאנו מציעים ימנע את המצב שבו במחוזות שונים ותחת תובעים שונים יש מדיניות שונה של הליך אי-תביעה, שהוא הליך חלופי הנהוג כיום. החוק ימנע את המצב שהיום קיים ואפשרי. החוק ימנע אפליה המתרחשת היום בקרב קטינים ערבים, חרדים, מזרחיים, שלא מקבלים את האפשרות הזאת, על-פי סקר שנערך בהשתתפות המשטרה ובתי-משפט, כפי שמתקבל במקומות אחרים, ולילדים מרקע שונה. כך לא יקרה יותר שקטינים נתבעים על סמך הודאתם - הודאה שנגבתה על סמך הבטחה לקבל אי-תביעה. החוק ימנע מצב שבו שופטים מתעלמים מהליכי צדק מאחה שבוצעו מתוך אי-הכרת ההליך. וכך ייחסך כסף שהוצא על ההליך החלופי ותיחסך עוגמת נפש.
       
       חשובה מכול היא השפעת החוק שאנו מציעים על נפגע העבירה ועל מבצעה. עבור קורבן העבירה ההליך החלופי יוצר מודעות לכך שהפשע מטופל ומאפשר להתגבר על הטראומה שסבל. המצב שבו המשפט הפלילי מטפל הופך את העבריין לעבריין מול המדינה ולא מול הקורבן שלו, ובמקרה זה הוא עומד מול הקורבן שלו. מצד שני, אדוני היושב-ראש, עבור הקטין  מבצע העבירה, הליך חלופי יכול לשנות את כל מהלך חייו, בכך שהליך חלופי מותנה בהסכמה ובהודאה של הקטין. הוא יוצר אצלו מודעות לאחריותו. המפגש עם נפגע העבירה יוצר אצל הקטין מודעות להשלכות מעשיו. מעורבות הקהילה בהליך - משפחה, בית-ספר ועובד סוציאלי - יוצרת קבוצת לחץ המסייעת לשיקום.
       
       על-פי מחקרים רבים וניסיון במדינות אחרות ובישראל, הליך של צדק מאחה מוביל לשיקום אפקטיבי באחוז גבוה של המקרים. ההליך החלופי מונע תיוג עצמי וחברתי של הקטין כפושע מורשע - תיוג שמגשים את עצמו.
       
       כמו שכבר אמרתי, לדעתי, פעמים מעטות ניצבת הכנסת מול הצעת חוק כזאת, שיש בה כל כך הרבה יתרונות וכל כך מעט חסרונות. החוק הזה אולי לא ייצור  מהפכה באופן שבו החברה שלנו מתנהלת - זה עוד יקרה אולי בעתיד - אבל הוא כן  ייצור מהפכה בצורה שבה המערכת הפלילית מטפלת בקטינים. הוא יוציא לא מעט נערים מהעתיד הכמעט ודאי של חיי פשע, עוני וסבל למסלול נורמלי. לכן, הכנסת נקראת לתמוך בהצעת החוק הזאת.
       
היו"ר ראובן ריבלין:
       
       תודה רבה לאדוני. הצעה מעניינת מאוד.
       
       רבותי חברי הכנסת, תשובת השר וההצבעה יהיו במועד מאוחר.
       
       חברת הכנסת גילה גמליאל - אינה נוכחת. אנחנו ממשיכים בסדר-היום.

       
הצעת חוק זכויות החולה (תיקון - טיפול בזמן סביר), התשס"ה-2004
[הצעת חוק פ/2955; נספחות.]
(הצעת חבר הכנסת רן כהן)
       
היו"ר ראובן ריבלין:
       
       הצעת חוק זכויות החולה (תיקון - טיפול בזמן סביר) - מאת חבר הכנסת רן כהן. ישיב שר הבריאות. האם שר הבריאות נמצא ונוכח? אדוני יכול לעלות, ואם הוא לא יהיה - אנחנו נצביע, אלא אם כן אדוני רוצה שתשובה והצבעה יהיו במועד מאוחר יותר.
       
רן כהן (יחד):
       
       לא. הייתי רוצה שתהיה הצבעה היום.
       
היו"ר ראובן ריבלין:
       
       תהיה הצבעה, ואדוני יכול להיות בטוח. אנחנו לא נפסיק יותר את ישיבות הכנסת. כשהממשלה לא תהיה נוכחת, לא תהיה תשובה ונצביע.
       
רן כהן (יחד):
       
       בסדר גמור. אני תומך בהחלט במדיניות הזאת.
       
היו"ר ראובן ריבלין:
       
       אין לי שום חוכמות. בתחילת הישיבה הפסקתי לשעה את הישיבה - - -
       
רן כהן (יחד):
       
       הנה, שר הבריאות הגיע.
       
היו"ר ראובן ריבלין:
       
       ודאי. שר הבריאות מעולם לא נפקד מקומו. אל תדאגו. נכון שהוא לא ידע, כי חברת הכנסת גילה גמליאל לא נמצאת פה.
       
רן כהן (יחד):
       
       רבותי השרים, חברות וחברי הכנסת, אני מתכבד להעלות הצעת חוק לתיקון חוק זכויות החולה - חוק שהיה לי הכבוד ליזום אותו כבר לפני 15-16 שנה. נדמה לי שאילנה כהן זוכרת היטב את המועד ההוא. מה לעשות? הוא לא מושלם. אחד המרכיבים שבהם הוא איננו מושלם הוא בכך שטיפול בריאותי לא ניתן לחולה בהכרח בזמן סביר. זה לא מובטח בחוק. לדאבוננו הרב, אנחנו מוצאים מקרים רבים מאוד שבהם קופות-החולים עושות שיקולים שאינם ממין הנחיצות של הטיפול שצריך להינתן לחולה, אלא מסיבות שונות לחלוטין - כלכליות, העדפות על-פי רצונן. מכל מקום, החולה שאמור לקבל את הטיפול ההכרחי לבריאותו לא בהכרח מקבל אותו בזמן סביר. מה שאני מציע בהצעת החוק הזאת הוא - - -
       
היו"ר ראובן ריבלין:
       
       רבותי, עם כל הכבוד לפורום המאוד נכבד שנמצא שם - שני שרים בכירים, יושב-ראש הקואליציה ושר לשעבר - אתם לא יכולים להפריע לנואם לדבר.
       
רן כהן (יחד):
       
       הצעת החוק הזאת מבקשת לתת כלים בידי שר הבריאות – ולכן אני אתפלא אם הוא יעלה לכאן להתנגד להצעת החוק הזאת – בהתייעצות עם נציגי מערכת הבריאות, ובאישור ועדת העבודה, הרווחה והבריאות של הכנסת, לקבוע קריטריונים לעניין הזמן הסביר לקבלת הטיפול הזה. דבר הכרחי, לכל הדעות.
       
אילנה כהן (עם אחד):
       
       זה גם - - - עולה כסף. 
       
רן כהן (יחד):
       
       כלומר, לא מספיק שאדם חולה אמור לקבל את הטיפול המסוים כדי להשיב לו את בריאותו. ברור לחלוטין שהזמן הוא קריטי להצלחת הטיפול הזה. ואם הוא לא יינתן בזמן סביר, רבים מהאנשים, או שלא יקבלו אותו ויסבלו את כל הסבל מהמחלה שלהם, ולפעמים זה גם סבל עד מוות, או שיצטרכו לפנות לרפואה הפרטית, שלרוב האנשים גם אין היכולת הכלכלית לקבל אותה. 
       
       ולכן, נדמה לי שהצעת החוק הזאת היא ממש אלמנטרית מבחינת זכויות החולה במדינת ישראל. ובעניין הזה נדמה לי, אדוני שר הבריאות, שאתה אולי הראשון שצריך לרצות בה. קודם כול, היא לא באה לפגוע בממשלה, היא לא באה להכתיב לממשלה שום דבר, כיוון שכל הכלים יהיו בידיך; בתקווה שאתה שר הבריאות שממשיך בתפקיד הזה, או שאתה רוצה להמשיך בתפקיד הזה בהצלחה רבה לטובת החולה במדינת ישראל. בואו לא נשכח שכל מערכת הבריאות קיימת כדי לתת מענה של טיפול רפואי לחולים. והרי מה יותר נכון מאשר לדאוג שהטיפול הזה יינתן בזמן סביר על-פי חוות הדעת המקצועיות ועל-פי האפשרויות של מערכת הבריאות. הרי גם אתה לא תחליט שהמועד שבו יינתן טיפול רפואי יהיה על-פי כללים שמערכת הבריאות לא יכולה לעמוד בהם. להיפך. גם אתה תצטרך להתחשב בכללים של מערכת הבריאות. 
       
       לכן נדמה לי שזה לא אנושי להתנגד להצעת החוק הזאת, כיוון שכל כולה מיועדת לתת את המענה הטיפולי הראוי בזמן סביר. תודה רבה. 
       
היו"ר ראובן ריבלין:
       
       תודה לחבר הכנסת רן כהן. כבוד שר הבריאות ישיב. 
       
שר הבריאות דני נוה:
       
       אדוני היושב-ראש, חברי חברי הכנסת, קודם כול, המטרה שלמענה הגיש חבר הכנסת רן כהן את ההצעה שלו, היא מטרה ראויה. כל אחד מאתנו רוצה להגיע למצב שבו זמן ההמתנה לטיפולים, שירותים, ניתוחים, יהיה זמן סביר – כמובן, השאלה היא מה הוא זמן סביר, אבל שיהיה זמן סביר. אבל, אני רואה קושי גדול מאוד בהצעת החוק שלך, חבר הכנסת רן כהן, אף שאני בוודאי מעריך את הכוונה ואת המוטיבציה שעומדות מאחוריה. ואני אסביר לך מדוע. 
       
       אגב, אני מניח שאתה מתכוון בעיקר למערכת הציבורית, כי חוק זכויות החולה מתייחס לכלל המערכת, מתייחס גם לאיזו מרפאה פרטית או לאיזה בית-חולים פרטי. 
       
רן כהן (יחד):
       
       כתוב בחוק שזאת המערכת הציבורית.
       
שר הבריאות דני נוה:
       
       לא, כי אתה מתייחס פה לחוק זכויות החולה, וחוק זכויות החולה הרי מכסה את זכויותינו כחולים בכלל מערכת הבריאות, גם במערכת הפרטית, ואם איזה רופא-אורתופד פרטי מנהל איזו קליניקה בתל-אביב, אז לפחות הצעת החוק שלך אומרת שאנחנו צריכים לקבוע מה זמן ההמתנה הסביר. אבל אני מניח שלא זו הכוונה שלך ואתה מתכוון למערכת הציבורית. 
       
רן כהן (יחד):
       
       כן. זה כתוב במפורש.
       
אילנה כהן (עם אחד):
       
- - -

שר הבריאות דני נוה:
       
       עכשיו, אני אסביר לך, חבר הכנסת רן כהן, מה הקשיים ביישום הצעת החוק שלך ולמה הצעת החוק שלך, שמתכוונת לטוב – אין לי ספק – עלולה בסוף להיות מכשלה גדולה. קודם כול, היום קופות-החולים קובעות מה שנקרא "הסדרי בחירה". מה זה "הסדרי בחירה"? זו מכבסת מלים להסדרי אי-בחירה. חוק ביטוח בריאות ממלכתי קבע שכל אחד מאתנו יש לו חופש בחירה - - - 
       
       זה רק מפריע נורא, אדוני היושב-ראש, השיחות האלה. 
       
היו"ר ראובן ריבלין:
       
       כן. רבותי חברי הכנסת. כבוד שר החקלאות, אם אפשר לקיים את הדיונים במסדרון, כי פשוט השר – אתם לא מתארים לכם כמה קשה. גם לדבר, גם לתת את הדעת למה שאומרים, וגם לשמוע כל הזמן שיחות. 
       
שר הבריאות דני נוה:
       
       מילא היו מבקשים ממני גם לדבר וגם ללעוס מסטיק באותו זמן, אבל גם לדבר וגם לשמוע את השיחות ברקע - - -
       
היו"ר ראובן ריבלין:
       
       וגם לחשוב על מה שאומרים. 
       
שר הבריאות דני נוה:
       
       וגם לחשוב עוד על מה שאומרים. 
       
       חבר הכנסת רן כהן, נחזור לעניין שלנו. לפי חוק ביטוח בריאות ממלכתי, כל אחד מאתנו כאזרחי המדינה, יש לו חופש לבחור באופן עקרוני, היכן לקבל את הטיפול הרפואי שלו - - -
       
אילנה כהן (עם אחד):
       
       אבל אתה יודע שזה לא מתקיים. 
       
שר הבריאות דני נוה:
       
       אבל בסיפא נאמר, שקופות-החולים זכאיות לקבוע הסדרי בחירה, או כמו שאמרתי – הסדרי אי-בחירה, ובעצם, בפועל, כל קופת-חולים יכולה לנווט את החולים שלה לאיזה בית-חולים שהיא רוצה, לפי השיקולים האינטרסנטיים הכלכליים שלה. ויש תופעות קשות מאוד שאני נאבק בהן מול קופות-החולים. למשל, לאחרונה, בית-החולים "זיו" בצפת – אחת הקופות "ייבשה" אותו; פשוט "ייבשה" אותו, ואמרה: חולים מקריית-שמונה שזקוקים לדיאליזה - - - 
       
היו"ר ראובן ריבלין:
       
       סגן השר בוים, פשוט קשה – שומעים אותך עד כאן. קולך הוא קול רם ונישא. 
       
שר הבריאות דני נוה:
       
       למשל, חולים מקריית-שמונה שזקוקים לדיאליזה, יצטרכו לנסוע לתל-אביב. למה? כי קופת-החולים יש לה סכסוך כספי עם בית-החולים בצפת. 
       
       עכשיו, המחוקק – אנחנו - לא נתנו בחוק ביטוח בריאות ממלכתי כוח למשרד הבריאות – שאתה רוצה להעניק לו את הכוח שאתה רוצה להעניק לו - לבוא כרגולטור, ולנווט את המערכת הזאת ולומר: חברים, במאזן השיקולים של האינטרס הכלכלי של הקופה, האינטרס הכלכלי של בית-החולים המסוים וטובת הציבור, אנחנו קובעים שהדבר הזה צריך להיעשות אחרת, והקופה צריכה להגיע להסדר כזה או אחר עם בית-החולים. להתערב בזאת, לכפות את דעתנו. 
       
       עכשיו, תאר לעצמך שהצעת החוק שלך היא בתוקף במקרה הספציפי הזה, ואני קובע כשר הבריאות, שזמן ההמתנה לטיפול מסוים בבית-החולים "זיו" בצפת הוא חודשיים. וקופת-חולים החליטה, משיקולים כלכליים שלה וסכסוך כספי עם בית-החולים "זיו" בצפת, לא להעביר לשם מבוטחים. 
       
רן כהן (יחד):
       
       לא, אתה - - -  לקופה, לא לבית-החולים.
       
שר הבריאות דני נוה:
       
       רק רגע. הצעת החוק שלך תשים בפני מכשול. משום שמה שיקרה, זה שאני אקבע זמן סביר להמתנה לבית-החולים הזה לטיפול, אבל כתוצאה מזה שלקופת-החולים יש היום הכוח המשפטי, החוקי, להחליט אם היא רוצה להפנות לשם חולים או לא להפנות לשם חולים, ובאיזה קצב להפנות לשם חולים, ואין לי הסמכות המשפטית לכפות עליה משהו אחר, אנחנו שמים פה מכשלה. 
       
אילנה כהן (עם אחד):
       
       - - -
       
שר הבריאות דני נוה:
       
       רק רגע, חברת הכנסת אילנה כהן.
       
רן כהן (יחד):
       
       - - -
       
היו"ר ראובן ריבלין:
       
       השר משיב, אדוני יוכל להשיב לו. 
       
שר הבריאות דני נוה:
       
       לאחר מכן, יש מכשלה נוספת. בתי-החולים, שאליהם בעיקר, אני מניח, מתייחסת הצעת החוק, בסופו של דבר, קצב הטיפולים הרפואיים שהם מעניקים מוכתב על-פי כללים כלכליים מסוימים – הציוד שעומד לרשותם, מכשור שעומד לרשותם, רגולציה, למשל, שחלה לגבי היכולת שלהם להפעיל משמרות אחר-הצהריים – כן או לא - שורה של דברים מאוד מורכבים, שלא ניכנס אליהם ברגע זה. עכשיו, אם אני מכתיב להם זמן סביר לביצוע ניתוח מסוים בבית-חולים מסוים, בלי שאתה נותן לי את הכוח שאין לי, לקבוע, למשל, אם בית-חולים מסוים צריך מכשיר שנמצא ברישוי, שהוא יקבל עוד מכשיר CT - ואין לי הכוח הזה היום – שבית-חולים, למשל, יצטרך להפעיל משמרת שנייה, ואין לי היכולת, היום, לאפשר לו להפעיל משמרת שנייה, בגלל שיקולים נוספים. ואז, השורה התחתונה של מה שאתה מציע, כתוצאה מזה שאין היום סמכות על-פי החוק לכפות על קופות-החולים את ההסדרים שלהן עם בתי-החולים, ואין היום על-פי החוק היכולת למשרד הבריאות לקבוע את סדרי העדיפויות התקציביים של בתי-החולים - התוצאה תהיה שאנחנו נגזור על בתי-החולים ועל ספקי השירותים הרפואיים גזירה שהם לא יוכלו לעמוד בה; אני אדרוש מהם דבר שאין בכוחי לסייע להם לעמוד בו. 
       
       ולכן אני חושב, שכדי להגיע לתוצאה הרצויה שאתה מציע, קודם כול אנחנו צריכים לעבור סדרה של שינויים מבניים קודמים למה שאתה מציע, ואני מתכוון להביא גם לפה, לכנסת, את שינוי חוק ביטוח בריאות ממלכתי בכל מה שנוגע להסדרי הבחירה, ולשנות את החקיקה שמתייחסת להסדרי הבחירה, ושורה של דברים נוספים שיקצר כרגע הזמן לפרט אותם. אחרי שנעשה את הסדר בדברים האלה, וניתן לנו את הכוח ואת הכלים לשלוט במערכת כמו שאתה רוצה שנשלוט בה, אז יהיה היגיון לקבוע גם זמן מקסימום סביר לצורך מתן טיפול רפואי על-ידי ספקי השירותים הרפואיים. 
       
       ולכן, מאחר שהדברים האלה עדיין לא הוסדרו, אני חושב שקביעת הזמן הזה שאתה מציע תהווה מכשלה גדולה. אנחנו נכשיל בכך את בתי-החולים, ולא ניתן לנו, למשרד הבריאות, את הכלים לעזור להם בשלב הזה כדי לעמוד במשימה שאתה מציע, ולכן אני מתנגד והממשלה מתנגדת, בשלב הזה לפחות, להצעת החוק הזאת. 
       
היו"ר ראובן ריבלין:
       
       תודה רבה לשר הבריאות. זכות התשובה לחבר הכנסת רן כהן, שלוש דקות, ולאחר מכן אנחנו עוברים להצבעה, רבותי חברי הכנסת. 
       
רן כהן (יחד):
       
       אדוני היושב-ראש, רבותי חברי הכנסת, למרות התשובה ואולי דווקא בגלל התשובה של שר הבריאות, אני מבקש להצביע בעד התיקון לחוק זכויות החולה. 
       
       שר הבריאות טען שתי טענות. טענה אחת - שהוא לא יוכל להכתיב לבית-החולים לתת את הטיפול הרפואי בזמן סביר. 
       
       רבותי חברי הכנסת, תארו לעצמכם אדם חולה והמחלה שלו מחייבת טיפול שאמור להינתן בתוך חודש, אבל קופת-החולים, מטעמיה, נותנת לו תור לעוד ארבעה חודשים. בא שר הבריאות ואומר לי: אני לא יכול להכתיב לבית-החולים שייתן לו את זה בתוך חודש. אדוני שר הבריאות, אני מבקש ממך רק בקשה אחת - שאם חוות הדעת הרפואית אומרת, שהוא צריך לקבל את הטיפול הזה בתוך חודש, אתה תקבע את זה לגבי החולה, ומי שחייבת לתת לו היא הקופה. נכון להיום, הקופה יכולה לשחק בגורלו, היא לא מחויבת לתת לו את הטיפול הרפואי בזמן שבו הוא צריך אותו. אני מציע לתת לך ביד את הכלים כדי שתכתיב לקופה, שהזמן הזה לא יהיה  מעבר לתקופה שבה הטיפול הרפואי יהיה טיפול ראוי. לכן, אתה תכתיב לקופה, שהיא האחראית למתן הטיפול הרפואי. הקופה גם מקבלת בגינו את התקציב שהיא מקבלת ממס הבריאות. 
       
היו"ר ראובן ריבלין:
       
       חבר הכנסת רן כהן, אם אני מבוטח בקופת-חולים, והרופא אומר לי שאני צריך לקבל טיפול בתוך חודש, וקופת-החולים לא נותנת לי את הטיפול, זאת הפרת חוזה בעליל. הם יכולים להניח לי למות? 

רן כהן (יחד):
       
       לא, אדוני היושב-ראש, הדבר הזה כבר נבדק. הם יכולים לתת לך לאיזה מועד שהם רוצים. 
        
אילנה כהן (עם אחד):
       
       אתה לא יודע, הם יכולים לתת לך אחרי חודש, חודשיים או שלושה חודשים. 
       
היו"ר ראובן ריבלין:
       
       הם מסתכנים סיכון גדול. 
       
רן כהן (יחד):
       
       לא, הם לא מסתכנים בשום סיכון. אמר שר הבריאות, נכון להיום הם לא חייבים לתת לך את זה בשום מועד, הם עושים את זה על-פי ההתקשרויות הכלכליות שלהם, החולה הוא הדבר האחרון. 
       
       אני רוצה להזכיר דבר אחד: חוק זכויות החולה עבר בכנסת כדי להבטיח את זכויות החולה האלמנטריות. זה חלק בסיסי של החוק, שבטעות לא הוכנס אז. אני אחראי לזה כיוון שאני העליתי את החוק הזה. כן, חברת הכנסת אילנה כהן. 
       
אילנה כהן (עם אחד):
       
       אני אומרת, שעצם דחיית התור לחולה בסוף יקרה יותר למדינה ולמערכת הציבורית. אני רוצה לתת דוגמה - - - 
       
היו"ר ראובן ריבלין:
       
       לא, יש לו עוד 19 שניות. 

אילנה כהן (עם אחד):
       
       רק שנייה,  היתה חולה בהיריון, קבעו לה תור אחרי הלידה. איזה דבר זה? 
       
רן כהן (יחד):
       
       נכון, זה בדיוק העניין. אדוני השר, אני רוצה לומר לך דבר נוסף: אם תצטרך לקבוע שקודם יהיו לך הכלים לצייד את בתי-החולים ורק לאחר מכן להבטיח את זכויות החולה, אז כדאי לבטל את כל חוק זכויות החולה. למה? כי לחוק זכויות החולה יש תכתיבים איך לתת לחולים את הטיפול הראוי והנכון, גם לו יש עלויות כלשהן. אני מציע לך להיפך, בוא נקבע שצריך לקבל את הטיפול בזמן סביר, תדע למה מערכת הבריאות זקוקה, ואז תוכל לדרוש את מערכת ציוד בתי-החולים באופן ראוי, ובלבד שהטיפול יינתן בזמן סביר. תודה רבה. 
       
היו"ר ראובן ריבלין:
       
       תודה רבה. אדוני לא משנה את דעתו. 
       
רן כהן (יחד):
       
       לא. 
       
היו"ר ראובן ריבלין:
       
       ובכן, חברי הכנסת, אנחנו עוברים להצבעה. הצעת חוק זכויות החולה (תיקון - טיפול בזמן סביר), של חבר הכנסת רן כהן - מי בעד? מי נגד? מי נמנע? נא להצביע. 
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה – 19
בעד ההצעה להסיר מסדר-היום את הצעת החוק – 45
נמנעים – אין
ההצעה להסיר מסדר-היום את הצעת חוק זכויות החולה 
(תיקון - טיפול בזמן סביר), התשס"ה-2004, נתקבלה. 

היו"ר ראובן ריבלין:
       
       19 בעד, 45 נגד, אין נמנעים. אני קובע שהצעת החוק לא נתקבלה. 

       
הצעת חוק שירות המדינה (סיוג פעילות מפלגתית ומגבית כספים) (תיקון – אי-תחולה על משרות אמון), התשס"ה-2005
[הצעת חוק פ/3343; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רבותי חברי הכנסת, אנחנו עוברים להצעת חוק שירות המדינה (סיוג פעילות מפלגתית ומגבית כספים) (תיקון – אי-תחולה על משרות אמון), התשס"ה-2005, שמספרה פ/3343, של חברי הכנסת איתן כבל וגדעון סער. ינמק חבר הכנסת כבל, בבקשה. ישיב שר האוצר. 
       
איתן כבל (העבודה-מימד):
       
       אדוני היושב-ראש, חברי חברי הכנסת, על-פי חוק שירות המדינה, לשר נקבעו כמה משרות אמון בלשכתו, שהמכהנים בהן ממונים על-ידו ומסיימים את תפקידם עם פרישתו מכהונתו. בשל היותן משרות אמון, העובדים  נחשבים עובדי מדינה קבועים ואופי פעילותם זכה אף להחרגה ולהתייחסות מיוחדת בסעיף 3בחוק, המאפשר להם פעילויות שאינן מותרות ליתר עובדי המדינה. המגבלה הנקובה בסעיף קטן (ד) סותרת בעצם מהותה את אופי משרות האמון, ולפיכך מוצע להחריג משרות אלה מתחולת הסעיף. 
       
       אדוני היושב-ראש, דיברתי גם עם נציב שירות המדינה בעניין הזה. הוא אמר לי שהתיקון לחוק הזה הוא תיקון נכון, מכיוון שמדובר במשרות אמון והעניין נוגע רק לאנשים שהם במסגרת משרת האמון בלבד, אין הם עובדים קבועים. 
       
       אודה לכם אם תאשרו את ההצעה. תודה. 
       
היו"ר ראובן ריבלין:
       
       האם הממשלה משיבה, יש לה עמדה לעניין זה? 
       
שר האוצר בנימין נתניהו:
       
       הממשלה תומכת. 

היו"ר ראובן ריבלין:
       
       הממשלה תומכת. רבותי חברי הכנסת, הממשלה תומכת. 

שר האוצר בנימין נתניהו:
       
       אתה מדבר על הצעת החוק של גדעון סער. 

היו"ר ראובן ריבלין:
       
       של חברי הכנסת גדעון סער ואיתן כבל, אנחנו לא מבחינים כאן, המציעים כאן הם חברי הכנסת כבל וסער.  
       
       חברי הכנסת, זכות ההתנגדות לחבר הכנסת וילן. 
       
אבשלום וילן (יחד):
       
       אדוני היושב-ראש, רבותי חברי הכנסת, אם הממשלה הזאת היתה מתנהגת ביושר ובהגינות ציבורית, ועובדת, לא מנסה לבטל את ועדת-רביבי ומקיימת מינימום של מינויים פוליטיים הכרחיים, אפשר היה לדון בהצעה עניינית לגבי העוזרים האישיים. אבל, מה שאנחנו רואים פה הוא תהליך וסחף ורמיסה ברגל גסה של כל עקרונות המינהל הציבורי התקין וניסיון חזרה פאתטי - להחזיר אותנו לשנות מפא"י העליזות. 
       
       לאחר 40 שנה, כשמדינת ישראל הבינה שמדינת חוק מתוקנת פירושו של דבר שהמערכת הפקידותית המקצועית היא מערכת נקייה לחלוטין ואינה - - - 
       
יוסף פריצקי (שינוי):
       
       העוזרים של השר, שמשרתים - - - 
       
אבשלום וילן (יחד):
       
       חבר הכנסת פריצקי, אתה לא מקשיב למה שאני מסביר. אמרתי, אם זו היתה בקשה בפני עצמה, לא היתה לי בעיה. אבל כאשר בקונטקסט שניסו להעביר בממשלה את החוק הבלתי-נסבל, תסלח לי -  הכול רשת אחת ורצף אחד. 
       
       לכן, אני אומר שבעת הזאת, מהבחינה הציבורית, זה יפגע מאוד בכבודה של הכנסת, בכבודו של בית-המחוקקים, אם נמשיך את הקו הזה.  אני מציע ליוזמים לדחות את ההצבעה למועד אחר. אם וכאשר לא נעביר את החוק הגדול של חבר הכנסת גדעון סער, אז יש מקום להעמיד להצבעה. כרגע, זה נכרך, צמוד לחוק, שגם חבריך לסיעה - להוציא את השר רמון - מתנגדים לו, וגם אתה מתנגד לו. אז גם בפוליטיקה, בהרבה מאוד מקרים - - - 
       
היו"ר ראובן ריבלין:
       
       אדוני אומר לחבר הכנסת כבל, שרים אכלו בוסר ושיני נהגים תקהינה? 

אבשלום וילן (יחד):
       
       ושיני חברי כנסת תקהינה, ולכן חכו עם זה, תצביעו במועד אחר. תפילו בממשלה את הצעת החוק של המינויים הפוליטיים, ואז יהיה אפשר לדון בזה עניינית. תודה. 
       
היו"ר ראובן ריבלין:
       
       תודה. אני רוצה להדגיש, שר האוצר ביקש להבהיר שלממשלה אין עמדה. לכן, אם אין לה עמדה, כמוה כלא מתנגדת - ולכן בדין מדבר חבר הכנסת וילן. האם רוצים תשובה? אין תשובה.  
       
       ובכן, רבותי, נא לשבת, אנחנו עוברים להצבעה. הצעת חוק שירות המדינה (סיוג פעילות מפלגתית - - - 
       
שר האוצר בנימין נתניהו:
       
       ביררתי עם שרת המשפטים. ועדת השרים לחקיקה - - - 
       
היו"ר ראובן ריבלין:
       
       אדוני אמר שלממשלה אין עמדה. כשאין עמדה, מבחינת חברי הכנסת, הם יכולים להחשיב זאת כאי-התנגדות. אי-התנגדות מאפשרת להם לדבר. אין עמדה. עכשיו, חברי הכנסת שהם גם השרים שרשאים להצביע כחברי הכנסת, יצביעו. 
       
       מי בעד הצעת החוק? מי נגד? מי נמנע? נא להצביע. בבקשה. 
       
הצבעה מס' 3
       
בעד ההצעה להעביר את הצעת החוק לדיון מוקדם בוועדה – 49
בעד ההצעה להסיר מסדר-היום את הצעת החוק – 14
נמנעים – אין
ההצעה להעביר את הצעת חוק שירות המדינה (סיוג פעילות מפלגתית ומגבית כספים) (תיקון – 
אי-תחולה על משרות אמון), התשס"ה-2005, לדיון מוקדם בוועדת החוקה, חוק ומשפט נתקבלה. 
       
       
היו"ר ראובן ריבלין:
       
       49 בעד, 14 מתנגדים, אין נמנעים. אני קובע שהצעת חוק שירות המדינה (סיוג פעילות מפלגתית ומגבית כספים) (תיקון - אי-תחולה על משרות אמון), התשס"ה-2005, עברה בקריאה טרומית ותעבור לוועדת החוקה, חוק ומשפט להכנתה לקריאה ראשונה. תודה רבה. 


הצעת חוק הבחירות לכנסת (תיקון - הצבעת אזרחים בחוץ-לארץ), התשס"ד-2004
[הצעת חוק פ/1812; נספחות.]
(הצעת חבר הכנסת אליעזר כהן)

היו"ר ראובן ריבלין:
       
       חבר הכנסת אליעזר כהן יעלה, יבוא וישמיע דבריו בעניין הצעת חוק הבחירות לכנסת (תיקון – הצבעת אזרחים בחוץ-לארץ). ישיב שר הפנים. האם הוא נוכח? הוא כל הזמן היה כאן. נא לבקש משר הפנים להיכנס למליאה.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצבעת אזרחי ישראל לבחירות לכנסת בשהותם בחו"ל - שתי אוכלוסיות של אזרחי ישראל אינן משתתפות בהצבעה לבחירות לכנסת בישראל. קבוצה אחת היא אזרחי ישראל הנמצאים בחו"ל ביום הבחירות מתוקף עבודתם, כמו אנשי עסקים, טייסים, צוותי אוויר של חברות התעופה "אל על", "ארקיע", "ישראייר", עובדי חברות הספנות הנמצאים בחו"ל, צוותים ועובדי חברות אחרות, אזרחים ישראלים הנמצאים בעבודה או באירועי משפחה או בטיול; זו אוכלוסייה שמגיעה לכמה אלפי אזרחי ישראל שצריכים ויכולים להצביע.
       
       האוכלוסייה השנייה, בת כמה עשרות אלפי מצביעים, יש אומרים אפילו יותר מ-100,000; אלה הם אזרחי ישראל אוחזי תעודת זהות ודרכון ישראלי. לא רק שהם בתוקף, כי הם השתמשו בהם, הם באים לישראל ויוצאים מישראל, בעת שהם חיים וגרים ועובדים בחו"ל, חלקם שנה או שנתיים וחלקם יותר.
       
       הצעתי מתחילתה הגבילה אוכלוסייה זו של השוהים זמן ארוך בחו"ל; קבענו שישתתפו בהצבעה כאלה שנמצאים לא יותר מחמש שנים בחו"ל. קבענו שישתתפו בהצבעה אלה שהם מחזיקי דרכון ותעודת זהות בתוקף ובשימוש. קבענו הסתייגויות, להוסיף הגבלה. היתה גם הצעה שיצביעו רק אלה שהיו בוגרי השירות בצה"ל; לא בטוח שנוכל לעמוד בהגבלה זו. יש הצעות נוספות שלא אמנה אותן כאן מכיוון שאני מציג את החוק - - -
       
היו"ר ראובן ריבלין:
       
       חבר הכנסת כהן, האם אדוני מסכים שתשובת הממשלה והצבעה יהיו במועד מאוחר?
       
אליעזר כהן (האיחוד הלאומי - ישראל ביתנו):
       
       כן.
       
היו"ר ראובן ריבלין:
       
       ובכן, אני מודיע שתשובת השר והצבעה על חוק זה במועד מאוחר.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, הערת לי את ההערה בדיוק כשאני בסעיף הזה. שר הפנים, אני מציג את החוק, אך ההצבעה תהיה במועד אחר. כך הסכמתי לא רק עם שר הפנים, גם עם יושב-ראש הקואליציה, ואסביר מדוע. הסיבה העיקרית לכך היא בקשתו של יושב-ראש הקואליציה, חבר הכנסת גדעון סער, לדחות את ההצבעה עד שחברי הליכוד, שרובם בעד הצעה זו, ישבו עם ועדה מיוחדת שהם הקימו - חבר הכנסת איתן, יושב-ראש ועדת החוקה, שרת המשפטים ויושב-ראש הקואליציה, גדעון סער. הם הולכים להטיל עבודת בדיקת נתונים על כל אלה שמיועדים להיות בין המצביעים. עד שעבודה מקצועית זו תיגמר, ומכיוון שאני יודע שהנתונים שהם יאספו יהיו רק לטובת הצעתי, אני יותר מהסכמתי לכך. קיבלתי בקשה זו, מכיוון שאני יודע שבסופו של דבר הם יצביעו בעד ההצעה.
       
       אנו, מדינת ישראל, רבותי, שימו לב לנקודה זו - מדינת ישראל היא אחת הבודדות בעולם שאינה מאפשרת לאזרחיה להשתתף בהצבעה לפרלמנט בהיותם בחו"ל. אני מבקש מכם לתמוך בהצעת חוק זו כשהיא תעלה להצבעה, כי עשרות אלפי אזרחי ישראל המעוניינים להשתתף בהליך הדמוקרטי בישראל ממתינים לה. כשאקבל את הנתונים מהצוות של בעלי המקצוע והמומחים שיעבדו עליהם, אעביר את הנתונים לידי כולכם. נושא זה הוא חשוב ביותר, ואני מבקש מכם לעקוב אחריו ולהצביע כשנעלה אותו להצבעה.
       
היו"ר ראובן ריבלין:
       
       תודה. כאמור, מראש נקבע שתשובת השר וההצבעה במועד מאוחר. לכן גם אם יש כאלה שרצו להתנגד אם הממשלה תסכים, ייאלצו להמתין.
       

הצעת חוק-יסוד: זכויות חברתיות
[הצעת חוק פ/1836; נספחות.]
(הצעת קבוצת חברי הכנסת)

היו"ר ראובן ריבלין:
       
       אנו עוברים לחבר הכנסת חיים אורון, אשר יעלה ויבוא וישמיע את נימוקי הצעתו למען עיגון הזכויות החברתיות בחוק-יסוד. עונה לאדוני שרת המשפטים, זה חוק-יסוד.
       
       בהזדמנות זו אנו רוצים לברך את חבר הכנסת חיים אורון, הלוא הוא ג'ומס, על הולדת שתי נכדות תאומות לבנו. אנו מאחלים לו באמת מזל טוב מקרב לב. סבא חיים הוא סבא לשמונה נכדים ונכדות.
       
חיים אורון (יחד):
       
       תודה רבה ליושב-ראש. הבכת אותי, אך אתגבר.
       
       אדוני היושב-ראש, חברי הכנסת, אני חוזר ומעלה את הצעת החוק הזאת מדי חצי שנה זה כמה שנים, ואני מתקשה להבין, למרות חילופי שרי המשפטים לדורותיהם, אני מתקשה להבין את התנגדות הממשלה להצעת חוק זו.
       
       מדובר בהצעת חוק זכויות חברתיות, שנדמה לי - - -
       
היו"ר ראובן ריבלין:
       
       שרת התקשורת. חבר הכנסת כבל.
       
חיים אורון (יחד):
       
       אדוני היושב-ראש, מדובר בהצעת חוק זכויות חברתיות שכוונתה לעגן בחקיקה ראשית ובחוק-יסוד את הקניית הזכויות החברתיות הבסיסיות שכל אזרח זכאי להן. אם למישהו היה ספק באיזו מידה דרוש חוק מסוג זה, אני חושב שהמציאות שעוברת החברה הישראלית בשנים האחרונות מאששת את הצורך בקיומו של חוק מסדיר מסוג זה. 
       
       לכל אלה שחוששים - ואני יודע שהחשש הוא משני כיוונים - שהכנסת הולכת להעביר לגורם אחר, לבית-המשפט העליון, את הסמכות להכריע בנושאים תקציביים: מי שיתאמץ ואפילו לא יתאמץ ויקרא את סעיף 3 לחוק, יראה שנאמר בו באופן ברור לחלוטין שהזכויות שבהן מדובר, הזכות לקיום אנושי בכבוד בתחומי העבודה, השכר ותנאי העבודה, ההשכלה, הלימוד והחינוך, הבריאות, הדיור והרווחה - זכות זו תמומש או תוסדר בידי רשויות השלטון בחוק או לפי חוק ובהתאם ליכולתה הכלכלית של המדינה.
       
       לא מדובר בהצעת חוק מופקרת, לא מדובר בהצעת חוק שאין לה מסגרות, אך בהחלט מדובר בהכרה ברמה של חוק-יסוד בחובה של המדינה לספק צרכים אלמנטריים של ציבור אזרחיה. 
       
       אני מוכרח לומר, במציאות הישראלית של 2005 העובדה הזאת אינה מובנת כשלעצמה. קיימות היום דוגמאות, יותר מאשר אחת, לחוקים של הכנסת, שלא בחוק ההסדרים למשל דוחים את תחולתם, אלא פשוט לא מתקצבים אותם, פשוט לא מממשים אותם. אני מוכרח לספר לחברי הכנסת, שזה שנה אני בחליפת מכתבים עם היועץ המשפטי לממשלה - האם חוק שהממשלה לא מממשת אותו - - -
       
היו"ר ראובן ריבלין:
       
       האם שר לא נשבע כאשר הוא מואמן לשר לקיים את החלטות הכנסת ואת חוקי מדינת ישראל? זה דבר שחבר הכנסת לא מחויב בו. חבר הכנסת יכול לבקש לשנות את החוק, בעוד שר חייב לציית ולכבד את החוק ותפקידו כשר.

חיים אורון (יחד):
       
       אדוני היושב-ראש - ובעובדה, אני השתמשתי במקרה המסוים של חוק בריאות התלמיד, שתקציביו קוצצו עד למצב שאין מחלוקת עם שר הבריאות שהוא איננו מקוים. שאלתי את היועץ המשפטי לפני למעלה משנה: האם כאשר חוק לא מקוים ונשאר כתוב בספר החוקים, האם אין בכך משום עבירה על החוק על-ידי הממשלה? האמן לי, שלמרות תזכורות וחילופי מכתבים, עדיין לא זכיתי לקבל תשובה, ויש לי הרגשה שהיועץ המשפטי לממשלה מתקשה במתן התשובה על השאלה הזאת. 
       
       אני חושב, שלו חוקק בכנסת חוק-יסוד מהסוג שמופיע פה, היתה עילה למי מההורים או למי מהתלמידים או למי מחברי הכנסת לפנות לבית-המשפט ולומר: קיים חוק שאיננו ממומש, ואנחנו תובעים מן הממשלה לעשות אחת מן השתיים - או לבוא לכנסת ולקבל רוב לביטולו, או לממש אותו. 
       
       אדוני היושב-ראש, נתתי פה דוגמה קטנה וקלה יחסית. לטעמי, מה שקורה היום עם סל התרופות וסל הבריאות מתקרב מאוד למצב הזה, אם לא עבר אותו. 
       
       לחוק-יסוד יש גם משמעות דקלרטיבית-חינוכית: החברה מודיעה ומצהירה, שהיא רואה בזכויות היסוד החברתיות, כמו בזכויות האישיות, זכויות יסוד שהיא מתכוונת לממש אותן.
       
היו"ר ראובן ריבלין:
       
       אין ליצור חוק אחר אלא בסעיפי ההגבלה.

חיים אורון (יחד):
       
       אלא בסעיפי ההגבלה. 
       
       בספר החוקים הישראלי גם נוצר חוסר איזון, אדוני היושב-ראש, בין חוקי-יסוד וחקיקה מאוד חזקה שבית-המשפט מחזק אותה, ובצדק, של הבטחת חופש הקניין, של הבטחת זכויות הפרט, של הבטחת חופש הדיבור, בעוד זכויות חברתיות, כמו חופש השביתה, ואני לא רוצה להכניס את ראשי - שר התחבורה לא נמצא כאן, אני לא רוצה להכניס את ראשי לפסיקתו של בית-הדין לעבודה, שתלויה ועומדת מחדש בבית-המשפט העליון - ובהצעת החוק הזאת מוגדרת זכות יסוד של חופש ההתארגנות וחופש השביתה. אני לא יודע אם הפסיקות שמתרחשות עכשיו היו בדיוק באותו כיוון, אם הזכות הזאת היתה מוקנית כזכותם של העובדים להתארגן ולהגן על זכויותיהם.
       
       לכן, אדוני היושב-ראש, פעם אחרי פעם, כאשר חברי כנסת מעלים הצעות חוק כאלה או דומות להן, וגם היום יעלו פה עוד שתי הצעות דומות, הממשלה, בהרכבים מתחלפים, מסירה אותן מסדר-היום. 
       
       אני שמח שחבר הכנסת רביץ נכנס עכשיו לאולם, והוא יודע, אני לא יודע אם תהיה חוקה בהסכמה, ואם אני אומר מה שאני חושב, לא תהיה חוקה בהסכמה. חבר הכנסת רביץ, יושב נאמן בוועדת החוקה, יודע שאין לו שום נימוק שבעולם שלא לקבל את חוק זכויות חברתיות בתור שכזה - -
       
אברהם רביץ (דגל התורה):
       
       אנחנו עושים את זה בוועדה.
       
חיים אורון (יחד):
       
       - - לקבל אותו בתור חוק-יסוד: זכויות חברתיות. אתם עושים את זה בוועדה ואתם תצמידו אותו לחוקים אחרים שאתם לא מקבלים אותם, ויחד הם יצללו לתהום הנשייה של חקיקה שלא מתקדמת. 
       
       לכן, אדוני היושב-ראש, אני חסיד גדול של חוקה בהסכמה, אבל אני לא מוותר על חובתם של חברי הכנסת וגם על חובתה של הכנסת ללכת במסלול המקביל של חקיקת חוקי-יסוד, מה עוד שחוקי-יסוד שאינם במחלוקת, חוקי-יסוד שניתן להתדיין אחר כך על פרט כזה לגבי הגדרת ההגבלה שלהם - ולטעמי, הגדרת ההגבלה שמופיעה בחוק הזה, גם ברמה של הביקורת השיפוטית אבל גם בגוף החוק, שמתנה את מימושו ביכולתה הכלכלית של המדינה, היא מספיק מגינה ויוצרת את האיזון הנכון גם לטעמו של חבר הכנסת פורז, בין סיפוק צרכים כלכליים-חברתיים של הפרט ובין היכולת לקיים את זה במסגרת כללים, שבסופו של דבר הכנסת הזאת תקבע אותם, אם בדיוני התקציב ואם בדיונים על חוקים אחרים.
       
       לכן, אני מאוד מקווה שהפעם נחצה את הרוביקון של קריאה טרומית. ניכנס לדיון בוועדת החוקה על החוק הזה עצמו. אם הוא יבשיל לכלל חוקה בהסכמה, מה טוב. ואם לא, כמו עוד כמה חוקים, פרקי חוקי-יסוד שנמצאים בפני ועדת החוקה, שגם יושב-ראש ועדת החוקה, שלא נוכח פה עכשיו - - -
       
היו"ר ראובן ריבלין:
       
       פרקי חוקה שנמצאים בחוקי-היסוד.
       
חיים אורון (יחד):
       
       פרקי חוקה שהם בגדר חוקי-יסוד, שוועדת החוקה אומרת, שאם לא תהיה חוקה בהסכמה, היא תראה עניין להעביר אותם בתור שכאלה. למשל, חוק-יסוד: החקיקה. לכן, אני חושב שהמסלול המקביל הזה הוא מסלול נכון וראוי, ואני מקווה שהכנסת תלך בו.
       
היו"ר ראובן ריבלין:
       
       תודה רבה. 
       
       

הצעת חוק זכויות חברתיות, התשס"ד-2004
[הצעת חוק פ/1941; נספחות.]
(הצעת קבוצת חברי הכנסת)

היו"ר ראובן ריבלין:
       
       להצעת חוק זו הוצמדו שתי הצעות חוק: האחת של מוחמד ברכה וחבריו והשנייה של עמיר פרץ. היתרון – שאפשר להעלות אותן באותו שבוע. החיסרון, חבר הכנסת ברכה, שיש לך רק שלוש דקות לדבר; אחרי כן, גם לחבר הכנסת פרץ. אתה יודע להגביל את עצמך, ולחבר הכנסת פרץ תהיה בעיה מאוד קשה.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, חלק גדול מהדברים שאמר חבר הכנסת אורון כמובן מקובלים עלי. בעצם אנחנו מגישים אותה הצעת חוק, בהבדל אחד, שלדעתם של כמה חברי כנסת הוא הבדל מרכזי ולדעתי הוא לא, אבל יש חברי כנסת חרדים שלא מוכנים להצביע בעד חוקי-יסוד, ולכן הצעת החוק שלנו, להבדיל מהצעת החוק של חבר הכנסת אורון, היא לא הצעת חוק-יסוד אלא הצעה רגילה, עם אותו תוכן כמעט. לכן, אני מבקש להסב את תשומת לבם של חברי הכנסת מכל הסיעות לעובדה הזאת.
       
       הצעת חוק זכויות חברתיות באה לאזן את הרודנות של ההון ושל משרתי ההון. בעצם הצעת חוק זכויות חברתיות באה לתת הצדקה חברתית לקיומו של מנגנון ממלכתי חברתי במדינה כלשהי, וכמובן במדינת ישראל. למה הכוונה? כדי שההון יצבור עוד הון הוא לא צריך עזרה של המדינה. הוא יכול לפעול על-פי חוקי כלכלת השוק, זאת אומרת – חוקי הג'ונגל. כדי שהחזק יהיה שליט הוא לא צריך את התערבותה של המדינה. הוא חזק ובגלל זה הוא שליט. הצעת החוק הזאת באה לתת סעד לאותם חלשים, לייצר את האיזון בין הרודנות של החזק או של בעל ההון לבין האינטרס החברתי, לבין האינטרס הכללי של כלל הציבור. 
       
       לכן, אנחנו הצענו הצעת חוק שבאה להבטיח זכויות יסוד חברתיות לאזרח במדינה: הזכות לעבוד, הזכות להתפרנס, הזכות לבריאות, הזכות לחינוך וכו'. 
       
       לא מזמן, נדמה לי שהיה זה חבר הכנסת כחלון שהביא הצעת חוק לקיום בכבוד, נדמה לי, ונעשו אי-אלו בדיקות ומחקרים כמה כסף צריך בשביל חשמל, בשביל מים, בשביל דיור וכו', כדי לקרוא לזה קיום בכבוד. אני חושב שהצעת החוק הזאת היא הצעת חוק שלא באה לפרוט את הזכויות החברתיות לפרוטות, אלא באה לקבוע עיקרון של חיים בכבוד, להבטיח חיים בכבוד לכל אזרח במדינת ישראל. 
       
       אדוני היושב-ראש, החוק הזה מקבל משנה תוקף ומשנה חשיבות ומשנה נחיצות ודחיפות דווקא לאור העובדה שמספרים גדלים יותר ויותר של אזרחים נופלים לתהומות העוני והמצוקה, דווקא תחת ממשלה שקיצצה בקצבאות - ושוב, אני חייב לומר את זה בפעם האלף, הקצבאות הן לא תחליף לעבודה אלא תחליף למצוקה. הדברים של שר האוצר, שאומר למקבלי הקצבאות: תלכו לעבוד – שיספק עבודה, ומי שיכול ילך לעבוד. אבל הוא לא יכול לבקש מילדים ללכת לעבוד, אז למה הוא מקצץ בקצבאות ילדים? הוא לא יכול לבקש לעבוד גמלאים, שהם בגיל פנסיה, ובסוף ימיהם, כי הם לא יכולים. לכן, הקצבאות הן תחליף למצוקה ולא תחליף לעבודה. הדמגוגיה הזולה, של המשוואה הזאת, באה כדי להצדיק את הפגיעה בחלשים. 
       
       דווקא תחת המדיניות הזאת, שמייצרת את המצוקה ואת הנחשלות, יש צורך בחוק כדי לאזן את ההשתוללות הזאת של ההון ושל משרתיו בממשלה. 
       
       הצעת החוק שלנו, הצעת חוק זכויות חברתיות, באה כדי להבטיח את התשתית המינימלית, החברתית, האנושית לכל אזרח במדינת ישראל, כדי שיוכל להתקיים בכבוד, ויוכל לנהל את חייו, לנהל את משפחתו ולנהל אפילו את עתידו, ואני חושב שזה לא מותרות בכלל. 
       
היו"ר ראובן ריבלין:
       
       הואיל והפריעו לך, אתן לך עוד דקה, אבל לא מעבר לזה.
       
מוחמד ברכה (חד"ש-תע"ל):
       
       אני מודה לך. לכן, אדוני היושב-ראש, הצעת החוק באה לבטא את הרגישות החברתית; היא באה כדי להבטיח גם את הזכות לשבות תחת ההצעות הדרקוניות, שבאות מהממשלה, שבאות להפקיע את הזכות להתארגן, את הזכות לשבות, את הזכות להיאבק למען המשכורת, למען החיים בכבוד, היא באה כדי להבטיח את הזכות לעבודה. 
       
       זהו חוק שעושה צדק גם בנושא של האפליה בתעסוקה והאפליה בשכר, עושה צדק בקידום בעבודה ובשירותים החברתיים. הוא מבטל כל אפשרות של אפליה בדברים האלה בשל המין או הדת או הגזע או הלאום. כידוע, החברה הישראלית היא חברה שסועה חברתית, היא חברה שמורכבת מהרבה מיעוטים, שמהווים את המארג החברתי הכללי. ממוצע השכר בפריפריה הוא לא ממוצע השכר במרכז, ממוצע השכר בקרב החרדים והערבים הוא לא ממוצע השכר בקרב כלל האזרחים. לכן, באנו להציע אפשרות של חלופה צודקת, הגונה, אנושית לכלל החברה בישראל. תודה רבה. 
       
היו"ר ראובן ריבלין:
       
       תודה רבה. 

       
הצעת חוק-יסוד: זכויות חברתיות
[הצעת חוק פ/1871; נספחות.]
(הצעת קבוצת חברי הכנסת)
       
היו"ר ראובן ריבלין:
       
       יעלה חבר הכנסת עמיר פרץ. אדוני מבין שכאשר ההצעה נספחת, היא לא הצעה שמובאת בפני עצמה, ולכן עומדות לרשות אדוני שלוש דקות, כמו שעמדו לחבר הכנסת ברכה.
       
עמיר פרץ (עם אחד):
       
       אדוני היושב-ראש, חברי הכנסת, כבר שנים מספר אנחנו מנסים להביא את חוק-יסוד: זכויות חברתיות לכדי מימוש. לצערנו הרב, פעם אחר פעם הכנסת דוחה זאת, ולא משיקולים ענייניים. יש סיעות שמשום-מה הפכו את הבג"ץ לגורם מאיים כל כך, בעיקר הסיעות החרדיות, שחוששות שכל חוק-יסוד יזכה לפרשנות כזאת, שתפגע באינטרסים אחרים.
       
       אני אומר לך, חברי מוחמד ברכה, אין דבר יותר גרוע מאשר להעביר את חוק-יסוד: זכויות חברתיות כחוק רגיל, אין. יכולתי להעביר זאת פעמים מספר, הממשלה הסכימה לתמוך בי, המפלגות החרדיות הסכימו לתמוך בי,  אבל מה הועילו חכמים בתקנתם? כל מה שטענת על ההון, על האיזון בין ההון לחברה, אין לו שום משמעות, מכיוון - - - 
       
היו"ר ראובן ריבלין:
       
       כל חוק אחר יהיה באותו מעמד.
       
עמיר פרץ (עם אחד):
       
       כל חוקי-היסוד האחרים, כל החוקים שמגינים על ההון, הם חוקי-יסוד. לכן, אני אומר לך מראש, חברי מוחמד ברכה, אל תגרום מצב שבאת לברך וחלילה תצא מקלל. אם הכנסת תעביר את חוק-יסוד: זכויות חברתיות כחוק רגיל - - - 
       
מוחמד ברכה (חד"ש-תע"ל):
       
       אם יש לך רוב, אני במקום מסיר את ההצעה. למה למכור מלים סתם? 
       
עמיר פרץ (עם אחד):
       
       לא, אדוני, חבר הכנסת ברכה. גם אם אין רוב - אסור. ביום שיחוקקו את חוק-יסוד: זכויות חברתיות כחוק רגיל, זאת תהיה הפגיעה הקשה ביותר בזכויות חברתיות, כי אז הנצחת – אתה עצמך - את העובדה שלהון יש עדיפות בנויה בחוק. אדוני, יכולתי להעביר חוק זכויות חברתיות כחוק רגיל פעמים מספר, לא פעם אחת. מה תאמר לאותם חולים שממתינים היום לתרופה לסרטן? חוק רגיל יעמוד נגד חוק ההסדרים? בשום פנים ואופן. אם היה חוק-יסוד - - - 
       
נסים דהן (ש"ס):
       
       - - - 
       
עמיר פרץ (עם אחד):
       
       סליחה, אדוני, אתם, עם הפחד שלכם מבג"ץ, מסדרים את האנשים שלכם. ש"ס עושים את העוול הכי גדול - - -
       
נסים דהן (ש"ס):
       
       עמיר פרץ, תדאג להסתדרות, אל תדאג לאנשים שלנו.

עמיר פרץ (עם אחד):
       
       סלח לי מאוד - - - 
       
היו"ר ראובן ריבלין:
       
       חבר הכנסת דהן, קריאתך נרשמה. חבר הכנסת סער, לשבת.
       
עמיר פרץ (עם אחד):
       
       חבר הכנסת דהן, עם כל הכבוד לך, אתה לא בגטאות, אתה לא תחזיר אותי לגטאות. זה לא אנשים שלך, זה אזרחי ישראל.
       
נסים דהן (ש"ס):
       
       אתה אמרת.
       
עמיר פרץ (עם אחד):
       
       סלח לי מאוד, חבר הכנסת דהן, מה זה - אנשים שלך?
       
היו"ר ראובן ריבלין:
       
       חבר הכנסת דהן, עכשיו אני נאלץ להוסיף לו דקות.
       
עמיר פרץ (עם אחד):
       
       אני צריך רשות ממך כדי להגן על ילדים בבני-ברק? אני לא שואל אותך, אגן עליהם אם תרצה ואם לא תרצה.
       
היו"ר ראובן ריבלין:
       
       חבר הכנסת עמיר פרץ, הואיל והפריעו לך, אני נותן לך דקה שלמה. אבל אתה לא מדבר עם אחרים, אתה לא עונה להם. יקראו קריאת ביניים – אני לא אאפשר, אבל אתה תדבר בצורה מסודרת ותסיים את דבריך.
       
עמיר פרץ (עם אחד):
       
       אני אומר לחברים מהסיעות החרדיות: החרדה שלכם מבג"ץ, אין לה שום תוקף מוסרי. עם כל הכבוד, גם בג"ץ עושה אלף שיקולים בפרשנות שלו, ובנושא זכויות חברתיות בדרך כלל בג"ץ הרחיב יותר. בשאלות דמוקרטיות אתם צודקים, גם אני במקומכם אולי הייתי שוקל. אבל בזכויות חברתיות - שומו שמים, על מה אתם מדברים? לפי תפיסות עולמכם – שמייצגות - אתם תהיו אלה שמרוויחים יותר מכולם. 
       
       מי ירוויח מחוק-יסוד: זכויות חברתיות? מחר נלך ונגיד, שתקציב המדינה גורם לכך שמועצת הבריאות צריכה להחליט בין חיים למוות. רק לפני חמש דקות טיפלתי בתרופה שנקראת "אירסה", תרופה שממתינים לה חולים, אנשים שהולכים למות ולא נותנים להם תרופה. אם היה לנו חוק-יסוד: זכויות חברתיות היום, בג"ץ היה גומר את העניין הזה בחמש דקות. אבל כל עוד חוק התקציב גובר, כי חוק התקציב הוא חלק מחוקי-היסוד במדינה הזאת, אז אנחנו מנציחים את המצב, שערך האדם בישראל הוא נחות. 
       
       לכן, חברי היקרים, א. אני פונה לחבר הכנסת מוחמד ברכה, אל תשמש כלי בידי הממשלה. הממשלה עוד עלולה להיתפס בכך, ולהעביר את החוק שלך, שהוא חוק רגיל - - - 

גדעון סער (הליכוד):
       
       אין סכנה.
       
היו"ר ראובן ריבלין:
       
       יש לנו בעיה אחת. חבר הכנסת ברכה, אדוני הצמיד את החוק שלו לחוק-יסוד. מה יקרה אם חבר הכנסת אורון לא יצליח להעביר את הצעתו, שהיא הצעת חוק-יסוד, ואתה הוצמדת אליה? ייתכן שאדוני רוצה שיצביעו היום על החוק שלו לא כמוצמד לחוק של אורון. 
       
גדעון סער (הליכוד):
       
       הוא לא יכול.
       
היו"ר ראובן ריבלין:
       
       אני יודע, ואז זה יעבור לשבוע הבא, על הקווטה שלכם. החוק הזה הוא לא חוק על קווטה, והוצמדת לחבר הכנסת אורון. חוק-יסוד, יש אולי רבים ירצו להצביע נגד, ויש אחרים שאולי בחוק אחר - - - 
       
גדעון סער (הליכוד):
       
       אנחנו נטען שזה חוק דומה בכל מקרה. אם ייפול, אטען שהוא לא יכול להביא בשבוע הבא.
       
היו"ר ראובן ריבלין:
       
       אדוני, טענתו תהיה טענה צודקת, אם כי אני מוכרח לומר לך, כמשפטן, שזה צריך עיון. היא נפלה מהסיבה שלא רצו חוק-יסוד, אבל תמכו בחוק. אבל, אלה דברים שנתווכח עליהם אחרי זה. מה שברור כרגע, שאם הצעת החוק מוצמדת, וכך היא נתקבלה ועלתה על סדר-היום – תענה לי על זה. בבקשה, חבר הכנסת פרץ, נא לסיים את הדברים.
       
עמיר פרץ (עם אחד):
       
       אני רוצה לסיים ולומר, לגופו של עניין, מדינת ישראל היא מדינה עם נכות חוקתית קשה. כל עוד במדינת ישראל אין חוקה, כל עוד במדינת ישראל אין השלמה של חוקי-יסוד, יש לנו מצב חוקתי שבו האינטרסים של בעלי ההון גוברים בבתי-המשפט. גם בעלי ההון בעצמם כבר נחרדים מהפערים החברתיים המתקיימים במדינת ישראל. 
       
       לכן, יש לכנסת ישראל היום הזדמנות פעם אחת להעמיד את ערך האדם כדבר שעומד מעל לכל עניין. תפסיקו עם האינטרסים הפוליטיים. אני פונה שוב למפלגות החרדיות ומבקש שתפסיקו עם האינטרסים הצרים שפוגעים באוכלוסיות החלשות ביותר. בואו תתייצבו, כדי שנביא בשורה למדינה הזאת, ויהיה חוק-יסוד: זכויות חברתיות - חלק מספר החוקים בישראל.
       
היו"ר ראובן ריבלין:
       
       תודה. רבותי חברי הכנסת, לפני שאני מאפשר לך לדבר, יושב-ראש הקואליציה, חבר הכנסת ברכה, נא לענות לי תשובה. 
       
מוחמד ברכה (חד"ש-תע"ל):
       
       אדוני היושב-ראש, הפתרון הוא מאוד פשוט. לצורך העניין הזה, אחרי הערת היושב-ראש, אני לא מצמיד. אני מקבל את המכסה של חברת הכנסת גלאון, שהורידה את הצעת החוק שלה היום, ובמקום זה אני מבקש להצביע על ההצעה.  
       
היו"ר ראובן ריבלין:
       
       תודה. חבר הכנסת סער, בבקשה. מייד תשיב שרת המשפטים מה עמדת הממשלה. יושב-ראש הקואליציה, בבקשה. 
       
גדעון סער (הליכוד):
       
       אדוני היושב-ראש, עם כל הכבוד, התפקיד של הבית הזה הוא להכריע במחלוקות. ההצעה של חבר הכנסת ברכה היא, כמובן בשינויים כאלה ואחרים, כהצעת עמיתיו מעם אחד וממרצ. אדוני היושב-ראש, אם הבית הזה יכריע היום נגד העניין, אני אטען שההכרעה הזאת צריכה למנוע מחבר הכנסת ברכה להביא לכאן בשבוע הבא, או בכל מועד נדחה אחר עד לתום שישה חודשים לפי התקנון, הצעה שהיא דומה; כי אחרת אנחנו משאירים את הכול פתוח כל הזמן ומאיינים את ההוראה שקיימת בתקנון. הכותרת היא כותרת אשר למען התכסיס הפרלמנטרי מתירה לחבר הכנסת ברכה, כדי להשיג רוב, לא להביא אותה באותו יום, אבל אם הנושא מוכרע, הוא מוכרע בכל מקרה. 
       
היו"ר ראובן ריבלין:
       
       חבר הכנסת סער, הערתך נשמעה, רק שחבר הכנסת ברכה ביקש כרגע הצבעה נפרדת, ולכן אני אקיים את ההצבעה הנפרדת, אם כי ועדת הפירושים, וגם השרה, יוכלו לבוא ולומר מדוע הן לא רואות הבדל בין חוק-יסוד לחוק שאינו חוק-יסוד בנושא זה. יש כאן חברי כנסת שמצהירים במפורש, שהם מוכנים להצביע על חוק בנוסח דומה, אם החוק לא יהיה חוק-יסוד; אז ודאי שיש שוני מהותי. אבל, בהחלט נעביר לוועדת הפירושים את השאלה המרכזית הזאת. עד היום ראתה המזכירות בחוק-יסוד ובחוק שהוא לא חוק-יסוד דבר שהוא כפי שאדוני אמר. אבל, נדמה לי שיש הבדל, ונצטרך להעביר את זה לוועדת הפירושים. ברגע זה - תשובתה של שרת המשפטים על שלוש ההצעות. אם היא תרצה להתייחס גם לנושא ההבדל בין חוק-יסוד לחוק שאינו חוק-יסוד, גם נשמע את דברה. 
       
שרת המשפטים ציפי לבני:
       
       אדוני היושב-ראש, כנסת נכבדה, ההצעות שלפנינו נועדו כולן לעגן זכויות שהן בראיית המציעים זכויות יסוד. לכן גם באופן טבעי הן הוגשו כחוקי-יסוד, רק שמסיבות טכניות - על מנת לדלג מעל משוכת ההסכמות הקואליציוניות הקיימות - חלקן מבקשות לעשות איזה תיקון טכני לכאורה בדרך שבה מועבר החוק, אם כי כך או כך, מדובר באותם תכנים של חקיקה, באותם עקרונות ובאותן זכויות שהמציעים רואים לראות בהם זכויות יסוד, ולכן הדברים שאמר יושב-ראש הקואליציה בעניין המהות של החוקים שנמצאים על שולחננו בוודאי מקובלים גם עלי. 
       
       מעבר לעניין הקואליציוני שהוא טכני, מאחר שמדובר בזכויות שהן כבדות משקל, בכל זאת אומר עוד דבר-מה. חקיקת חוקי-היסוד וקביעת חלק מהזכויות כזכויות יסוד בלי לשים את הדגש במכלול, בקביעת מלוא ערכיה של מדינת ישראל כמדינה יהודית ודמוקרטית, כשהערכים האלה שלובים זה בזה, כשהערכים האלה נדונים כמקשה אחת, כשהערכים האלה מייצרים בסופו של יום חוקה שנותנת ביטוי לכל אחת מזכויות היסוד באופן שמאפשר את האיזון הראוי בין ערכיה של מדינת ישראל, זה דבר שגרם במהלך התקופה למצב שבו ניתן משקל עודף בצד אחד ולא ניתן לו כלל משקל בצד השני. 
       
       ועדת החוקה, חוק ומשפט של הכנסת עוסקת היום בעבודה חשובה מאין כמוה, שמוביל חבר הכנסת מיקי איתן, ובצדק, במטרה להגיע לחקיקת חוקה, שתיתן ביטוי הולם לערכיה של מדינת ישראל. ערכיה של מדינת ישראל ממילא כוללים את ערכיה כמדינה דמוקרטית, לרבות זכויות היסוד של האדם במדינת ישראל, לרבות זכויות היסוד של האזרח, ולרבות ערכיה של מדינת ישראל כמדינה יהודית. 
       
       מכל הסיבות האמורות, אני הייתי מציעה לכבד את העבודה המצוינת שנעשית היום בוועדת החוקה, חוק ומשפט של הכנסת, במטרה לקדם את תהליך החקיקה, על מנת שפעם אחת לתמיד, אחרי 56 שנים, נוכל לתת את המסמך היסודי הזה, שייתן ביטוי לכל זכויותיהם של אזרחי מדינת ישראל כולם. 
       
       לכן אני מציעה להתנגד. 
       
דוד טל (עם אחד):
       
       אבל גברתי גם יודעת שלא תהיה חוקה במדינת ישראל בשנים הקרובות. 

היו"ר ראובן ריבלין:
       
       תודה רבה לשרת המשפטים. ישיב על התשובה חבר הכנסת אורון. בבקשה, אדוני. 
       
חיים אורון (יחד):
       
       אדוני היושב-ראש, יש בי מידה רבה של הערכה לשרת המשפטים, ואני מתקשה להאמין שהיא מאמינה בכל מה שהיא אמרה, ברגע שבהסכם הקואליציוני נתתם לאגודת ישראל את זכות הווטו על חקיקת חוקי-יסוד וחקיקת חוקה. היות שאני מכיר טוב את דעותיהם של ידידי מאגודת ישראל, אתם ויתרתם, ולא בפעם הראשונה. 
       
גדעון סער (הליכוד):
       
       בניגוד לקואליציה שאתה ישבת בה. 
       
חיים אורון (יחד):
       
       אתה רואה, כבר אמרתי, לא בפעם הראשונה, אבל לפחות שלא יעלה שר בכיר בממשלה ויגיד "אנחנו מתכוונים". לא רק זאת, אני יודע שעורך-דין נאמן, כאשר הופיע בפני ועדת חוקה, חוק ומשפט, שהייתי נוכח בה, והציע בשם הממשלה את חוק-יסוד: החקיקה, אמר: "אנחנו מציעים אותו כחלק מחוקה, ואם לא תהיה חוקה, אנחנו מציעים אותו כי הוא עומד על רגליו, כי הממשלה משוכנעת שיש הכרח לחוקק חוק-יסוד: החקיקה, גם לא בתוך המסגרת הכוללת". 
       
אליעזר כהן (האיחוד הלאומי - ישראל ביתנו):
       
- - -

חיים אורון (יחד):
       
       אני מציע לאמץ את עמדת הממשלה לגבי חוק-יסוד: החקיקה בחוק זכויות חברתיות. אם תהיה חוקה, הוא יתאחד. אם לא תהיה חוקה, נתקן את המצב הלא-תקין, שאת טוענת שקיים, שבו יש כמה חוקי-יסוד והמערכת לא מאוזנת. 
       
       אני מתקשה לראות כל פעם את ההנמקות שמתחלפות - למה הן נגד החוק הזה. אז אני מבין, ששר המשפטים הקודם לא אהב את החוק הזה לגופו. חוק-יסוד: זכויות חברתיות זה לא בדיוק באג'נדה שלו. אבל לכאורה אתם - שאני אצטט את חמשת המ"מים של ז'בוטינסקי? את מה אני אצטט פה? את מאיר יערי? לי יש בית-ספר אחר, גברתי השרה. 
       
היו"ר ראובן ריבלין:
       
       המ"ם של מאיר יערי לא היה נכלל במסגרת חמשת המ"מים. 
       
חיים אורון (יחד):
       
       לי יש בית-ספר אחר. המ"ם של מאיר יערי לא נכלל, אבל האמן לי שבבית-הספר שלי יש המון טקסטים שניתן היה לאשש באמצעותם חוק-יסוד: זכויות חברתיות. 
       
היו"ר ראובן ריבלין:
       
       אין ספק. 
       
חיים אורון (יחד):
       
       לכן, גברתי השרה, תנו לחוק לעבור בקריאה טרומית; הוא ישתלב בוועדת החוקה, חוק ומשפט, ובא לציון גואל. אם תהיה חוקה, אני הרי פעיל ב"חוקה בהסכמה" - לגבי האופטימיזם שעלה מדברייך, יש לי ספק מאוד מאוד גדול באיזו מידה הוא מעוגן במציאות. ימים יגידו. 
       
היו"ר ראובן ריבלין:
       
       רבותי חברי הכנסת, אנחנו מצביעים קודם כול על שתי ההצעות של חוקי-היסוד, בדירוג. אם הצעתו של חבר הכנסת אורון תעבור, נצביע גם על הצעתו של חבר הכנסת עמיר פרץ. לא תעבור הצעתו של אורון - לא נצביע על הצעתו של חבר הכנסת פרץ. 

עמיר פרץ (עם אחד):
       
       לאחד את ההצבעה. אני מסכים.

היו"ר ראובן ריבלין:
       
       אי-אפשר, אין פרוצדורה כזאת, כי כל חוק עומד בפני עצמו. מה אני יכול לעשות? אני צריך לתת אפשרות לחבר הכנסת לומר שהוא היה מצביע בעדך? 
       
       אנו מצביעים על הצעת חוק-יסוד: זכויות חברתיות, של חבר הכנסת חיים אורון וחברי סיעת מרצ-יחד. נא להצביע – מי בעד? מי נגד? מי נמנע?

עמיר פרץ (עם אחד):
       
       - - - 

היו"ר ראובן ריבלין:
       
       אדוני ביקש להצמיד את החוק. אני ביקשתי? אתה כתבת, לא אני כתבתי, כמו שאמר ההוא לפסיכיאטר. 
       
       בבקשה, רבותי, נא להצביע על הצעת חוק-יסוד: זכויות חברתיות, של חבר הכנסת חיים אורון וחברי סיעת מרצ-יחד. נא להצביע - מי בעד? מי נגד? מי נמנע?

הצבעה  מס' 4
       
בעד ההצעה להעביר את הצעת החוק לדיון מוקדם בוועדה – 12
בעד ההצעה להסיר מסדר-היום את הצעת החוק – 51
נמנעים – 3
ההצעה להסיר מסדר-היום את הצעת חוק-יסוד: זכויות חברתיות נתקבלה.


היו"ר ראובן ריבלין:
       
       12 בעד, 51 נגד, שלושה נמנעים. אני קובע שהצעת החוק לא נתקבלה, וכמוה גם הצעת החוק של חבר הכנסת עמיר פרץ, אשר לא יכולה לעלות על סדר-היום להצבעה, שכן הצעה דומה נפלה.
       
       רבותי חברי הכנסת, אני מעביר לוועדת הפירושים, לאחר שאני אצביע, את הצעת חוק זכויות חברתיות, שאינה חוק-יסוד. 
       
       נא להצביע –  מי בעד? מי נגד? מי נמנע? הצעתם של חברי סיעת חד"ש.
       
הצבעה מס' 5
       
בעד ההצעה להעביר את הצעת החוק לדיון מוקדם בוועדה - 15
בעד ההצעה להסיר מסדר-היום את הצעת החוק - 50
נמנעים - 1
ההצעה להסיר מסדר-היום את הצעת חוק זכויות חברתיות, התשס"ד-2004, נתקבלה.

היו"ר ראובן ריבלין:
       
       15 בעד, 50 נגד, אחד נמנע. אני קובע שגם הצעתם של חבר הכנסת ברכה וחבריו לא נתקבלה.
       

הצעת חוק העונשין (תיקון -  הריגה), התשס"ד-2003
[הצעת חוק פ/1665; נספחות.]
(הצעת קבוצת חברי הכנסת)

היו"ר ראובן ריבלין:
       
       אנחנו ממשיכים בסדר-היום: הצעת חוק העונשין (תיקון - הריגה), של חבר הכנסת אריה אלדד - הנמקה מהמקום.

גדעון סער (הליכוד):
       
       מהמקום?

היו"ר ראובן ריבלין:
       
       כך כתוב לי. האם גברתי השרה מסכימה להצעת חוק העונשין (תיקון - הריגה), התשס"ד-2003? המציע הודיע לנו שהממשלה מסכימה. האם גברתי השרה מסכימה? אני מבין שגברתי לא מסכימה. חבר הכנסת אלדד, נא לבוא לבמה, אין הסכמת ממשלה לפי שעה. בבקשה, אדוני, לרשות אדוני עשר דקות לנמק את הצעת החוק שלו.

אריה אלדד (האיחוד הלאומי - ישראל ביתנו):

       תודה. 
       
       אדוני היושב-ראש, רבותי השרים, רבותי חברי הכנסת - - - 

היו"ר ראובן ריבלין:
       
       לא הבנתי כרגע מה הולך. חברי הכנסת, כל מי שרוצה, אומנם זו כיכר השוק של המדינה אבל זה לא שוק. אדוני יושב-ראש הקואליציה, אני מבקש מהסדרנים לא לאפשר צעקות שם. חבר הכנסת גדעון סער, אדוני מחויב לעזור לנו לקיים את הסדר בבניין הזה.

גדעון סער (הליכוד):
       
       אני מתנצל, אדוני.

היו"ר ראובן ריבלין:
       
       תודה רבה. בבקשה, חבר הכנסת אלדד.
       
אריה אלדד (האיחוד הלאומי - ישראל ביתנו):

       אדוני היושב-ראש, גברתי השרה, רבותי השרים, חברי חברי הכנסת, בינואר 2002, ברחוב שאול המלך בתל-אביב, נהג מוריס אמון, בן 55, את האוטובוס שלו. כשביקש לעצור בתחנה כדי לאסוף נוסעים, היתה שם מונית  נהוגה בידי שי בלזר, בן 33, מטר ו-93 ס"מ גובהו, 130 ק"ג משקלו. זה צפר וזה צפצף, זה צעק וזה קילל, וסוף מעשה שנהג המונית רדף אחר האוטובוס עד לתחנה הסופית, עלה על האוטובוס והכה את מוריס אמון. באותו יום מת מוריס אמון. בית-המשפט הרשיע את נהג המונית בהריגה ודן אותו בספטמבר 2003 לשש שנות מאסר. יש להניח כי בספטמבר 2007 יהיה אדם חופשי. 
       
       זוהר לילאי, שהורשע בעבר באונס קטינה ובעבירות סמים, הרג במאי 2003 את שלמה רדה בכניסה למועדון, כי שלמה ניסה למנוע את כניסתו לשם. הוא נידון לעשר שנות מאסר, ובעוד חמש שנים הוא יהיה חופשי ואנחנו בני הערובה בידיו. 
       
       יואב שעשע היה מעורב בקטטה. לאחר שהוכה הלך הביתה וחזר עם אקדח. בתום הקטטה היה המכה מוטל מת. יואב שעשע הודה בהריגה ונגזרו עליו חמש שנות מאסר בפועל. ערעורו נדחה ב-1999. היום הוא אדם חופשי. 
       
       אלכסנדר ליקומסקי, אזרח רוסי, עובד זר - שלושה ימים לפני שהיה אמור לעזוב את הארץ, באו אליו שניים שדרשו שיפנה את הדירה שבה התגורר, ואיימו עליו שידווחו לשלטונות ההגירה כי הוא שוהה בארץ ללא היתר. אלכסנדר שלף סכין ודקר את שניהם, אחד מת, אחד נפצע קשה. אלכסנדר נידון לשמונה שנות מאסר באשמת הריגה. חיי אדם במקרה הזה שווים חמש שנים וקצת.
       
       חברי הכנסת, יש עשרות מקרים כאלה. כולנו מבכים את הזילות הנוראה של חיי אדם בישראל, איך רוצחים בני-אדם בוויכוח על מקום חנייה, על הערה מקרית על שטר שנפל מכיסו של מאן דהוא בקניון. כיוון שלא מדובר במקרים הללו ברצח בכוונה תחילה, האשמה הופכת להריגה. כיוון שהעונש המקסימלי על הריגה הוא 20 שנות מאסר, השופטים מוצאים נסיבות מקילות ודנים את הנאשמים בדרך כלל, תמיד, לפחות מזה. תמיד יש נסיבות מקילות. מטפלת שהרגה את הקשיש הנתון לטיפולה ב-25 מכות מקל, גם אצלה מצאו נסיבות מקילות, כיוון שהיתה בצ'רנוביל בילדותה. חיי אדם שווים פחות ופחות לא רק ברחובות ובמועדונים אלא גם בבתי-המשפט, והשופטים הופכים את חיי האדם למשהו ששווה בממוצע שש שנות מאסר. זה הממוצע הסטטיסטי של גזרי-הדין על הריגת אדם בישראל.
       
       חברי הכנסת, כשההריגה ברחובות הופכת מכת מוות, צריך לקום ולעשות מעשה; לנסות לעצור את המגפה. הצעת החוק שלי מבקשת להפוך את עונש המקסימום לעונש קבוע, בלא שיקול דעת. 20 שנות מאסר יהוו גזר-דין אוטומטי למי שבית-המשפט ירשיע אותו בהריגה. גם אז, כידוע לכם, אם יתנהג יפה ישתחרר לאחר שני-שלישים מתקופה זו. 
       
       מי שמודאג שמא מי שגרם בשגגה למותו של אדם בתאונת עבודה או בתאונת דרכים, יהיה בית-המשפט חייב לגזור עליו 20 שנות מאסר, אני מבקש להניח את דעתו. אדם כזה, אם בכלל יואשם בפלילים, יואשם בעבירה של גרימת מוות ברשלנות ולא בהריגה. לפיכך, התיקון שאני מבקש להביא בפניכם היום בא להחמיר בעונשו של מי שבית-משפט מצא אותו אשם בהריגה, כדי שלא לאפשר זילות של חיי אדם.
       
       אני יודע, חברי הכנסת, כי המערכת המשפטית אינה אוהבת עונשי מינימום. המערכת המשפטית רואה בכך פגיעה בשיקול דעתו של בית-המשפט. אבל, דומני כי במצב הדברים הנוכחי ובמצב הפסיקות היוצאות מתחת ידי המערכת הזאת, ראוי להחמיר ולהגביל את שיקול הדעת הזה, לא רק במקרי רצח שבהם נקבע מאסר עולם אוטומטי - - -
       
היו"ר ראובן ריבלין:
       
       חבר הכנסת אלדד, הסטטיסטיקה מוכיחה, שבמקום שיש עונשי מינימום, לפעמים מזכים נאשם בגלל ספק, רק כדי שלא יהיו חייבים לתת לו את עונש המינימום. זה מגביל את שיקול הדעת. 
       
אריה אלדד (האיחוד הלאומי - ישראל ביתנו):
       
       זה מגביל את שיקול הדעת, ואז – בית-המשפט חושב שאם יש ספק, הוא יכול להרשיע אותו בגרימת מוות ברשלנות. כלומר, שיקול הדעת יכול להתבטא על-ידי סעיף האישום. 
       
היו"ר ראובן ריבלין:
       
       יכול להיות שאז הוא יבוא ויאמר: אני מרשיע אותו, כדי לא לתת לו את אותה מידת עונש. לכן אני אומר – אני לא מדבר על כך שזו הבעת אי-אמון בשיקול הדעת המשפטי, זו בהחלט איזו הכרזה חברתית לגבי המיקוד והצורך להתייחס בצורה חמורה יותר, כהנחיה או כרצון מטעם נציג הריבון, אבל אני לא הייתי משתמש בזה יותר מדי פעמים. 
       
אריה אלדד (האיחוד הלאומי - ישראל ביתנו):
       
       ולכן, ההצעה האחרונה שאני מבקש להודיע עליה היא, שאם ההצעה הזאת תתקבל, ראוי אולי להכריז עליה כעל הוראת שעה לחמש שנים, כל עוד המגפה משתוללת ברחובותינו. 
       
היו"ר ראובן ריבלין:
       
       כאמירה חברתית. 
       
אריה אלדד (האיחוד הלאומי - ישראל ביתנו):
       
       כדי שיהיה באמת מצב שבו חיי אדם לא יהיו שווים אך ורק כמה שנות מאסר בבית-הסוהר. תודה רבה. 
       
היו"ר ראובן ריבלין:
       
       תודה רבה לחבר הכנסת אלדד. תשיב – שרת המשפטים, השרה ציפי לבני. רבותי חברי הכנסת, לאחר מכן – אם שרת המשפטים תבקש ללכת לארוחת הצהריים הממלכתית, זו תהיה ההצבעה האחרונה היום. הנמקות מהמקום – גם כן. חבר הכנסת סער, יושב-ראש הקואליציה, האם לגבי הנמקות מהמקום אדוני מסכים שתהיינה - - -
       
גדעון סער (הליכוד):
       
       הנמקות מהמקום – אני מסכים. 
       
היו"ר ראובן ריבלין:
       
       אז תלוי כמה אנשים יהיו כאן, כמובן. אדוני יאמר לי על איזו הנמקה מהמקום הוא רוצה להצביע, ועל איזו לא. בבקשה. מרגע זה, עד כאן – זו תהיה התשובה האחרונה שאחריה נצביע. 
       
שרת המשפטים ציפי לבני:
       
       אדוני היושב-ראש, חברי הכנסת, הצעת החוק מבקשת להחמיר בענישה של נאשמים שהורשעו בגרימת הריגה, ולהטיל עונש חובה של 20 שנה, עונש מינימום. הממשלה מתנגדת להצעת החוק. 
       
       אכן, אנחנו שותפים לדאגה מהשימוש הגובר באלימות. ספק אם ההצעה תביא למיגור התופעה, אבל מנגד היא עלולה ליצור בעיות חדשות. מגוון ההתנהגויות שיכולות ליפול במסגרת סעיף 298 הוא רחב ביותר, וכולל פליטות כדור, המתת חסד, תאונות דרכים, ועד לאירועים עברייניים אלימים. לכן יש צורך בגמישות בענישה, כשבגזירת העונש יש שיקולים שונים ומגוונים, כמו עברו הפלילי של הנאשם, ועוד. 
       
       לכן, אנחנו חושבים שיש להותיר את שיקול הדעת של בית-המשפט בעינו ולסמוך על כך שבתי-המשפט, כשאכן תהיה התנהגות מהסוג שמצדיק כליאה למשך העונש המקסימלי, יטילו את העונש המתאים – כל דבר בהתאם לנסיבותיו. 
       
היו"ר ראובן ריבלין:
       
       תודה לשרת המשפטים. חבר הכנסת אלדד – לאדוני יש זכות תשובה, אם הוא חפץ. ובכן, רבותי חברי הכנסת, נא לשבת. 
       
       אנחנו נעבור להצבעה. 
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה - 4
בעד ההצעה להסיר מסדר-היום את הצעת החוק - 41
נמנעים - אין
ההצעה להסיר מסדר-היום את הצעת חוק העונשין (תיקון - הריגה), התשס"ד-2003, נתקבלה. 
       
היו"ר ראובן ריבלין:
       
       ארבעה בעד, 41 נגד, אין נמנעים. אני קובע שהצעת החוק לא נתקבלה.
        
       עד כאן הצעות חוק שאינן בהסכמה. חבר הכנסת נסים זאב, האם אדוני רוצה לנמק את הצעת החוק שלו היום, ותשובה והצבעה במועד מאוחר, או גם מבקש לנמק במועד מאוחר. בבקשה, אדוני. 
       
גדעון סער (הליכוד):
       
       כל ההנמקות מהמקום – מבחינתנו, אנחנו מסכימים שיהיו היום. 
       
היו"ר ראובן ריבלין:
       
       אני מציע, אדוני יושב-ראש הקואליציה, שנעשה כרגע כך: אנחנו עכשיו נכריז על כל ההצעות מהמקום, ונסיים פרק זה על-ידי הצבעה, ולאחר מכן נתחיל בכל אותה מערכת של הצעות עם תשובה והצבעה במועד מאוחר. 
       
       
       
הצעת חוק עובדים זרים (איסור העסקה שלא כדין והבטחת תנאים הוגנים) (תיקון - נוהל מעבר עובד ממעסיק למעסיק), התשס"ד-2004
[הצעת חוק פ/2445; נספחות.]
(הצעת חבר הכנסת רן כהן)

היו"ר ראובן ריבלין:
       
       אנחנו עוברים לעמוד 4. חבר הכנסת רן כהן ינמק מהמקום את הצעת חוק עובדים זרים (איסור העסקה שלא כדין והבטחת תנאים הוגנים) (תיקון – נוהל מעבר עובד ממעסיק למעסיק). 
       
רן כהן (יחד):
       
       אדוני היושב-ראש, חברי הכנסת, הצעת חוק עובדים זרים (איסור העסקה שלא כדין והבטחת תנאים הוגנים) אמורה להיות מתוקנת בהסכמת הממשלה, ואני חושב שבצדק, כיוון שנכון להיום המצב הוא כזה, שעובד זר שנכנס לארץ חותם על הסכם העסקה שמתורגם לשפה שהוא מבין, ואף שלפני חודשים מספר פרסם משרד הפנים נוסח שמאפשר לעובד לעבור ממקום עבודה אחד למשנהו - בניגוד למצב קודם שהיה קרוי "הסכם הכבילה", שכבל את העובד אל המעסיק שלו, היום יש נוהל שמאפשר מעבר ממעסיק למעסיק,  אלא שהנוהל הזה לא מתורגם לשפתו של העובד, כך שהוא יוכל לעבור על-פי הכללים שנקבעו על-ידי המדינה. 
       
       מוצע לתקן את החוק כך שגם הנוהל הזה יתורגם, ויתאפשר לאדם שעובד אצל מעסיק להבין בשפתו מה הם הכללים שעל-פיהם הוא יכול לעבור. באופן כזה לא יתאפשר ניצולו לרעה על-ידי המעסיק הקודם או על-ידי מישהו אחר. באופן הזה הוא ישוחרר מהסכם הכבילה על-פי הכללים שהמדינה קבעה. נדמה לי, מהניסיון שלי כיושב-ראש הוועדה בשנתיים האחרונות, שזה הכרחי -  האדם הזה שעובד איננו עבד, הוא אדם שראוי שיבין בשפתו מה הם הכללים שעל-פיהם הוא עובד. לכן נדמה לי שגם הממשלה מסכימה. 
       
היו"ר ראובן ריבלין:
       
       תודה. העובדה שאתה מנמק מהמקום מצביעה על כך שהממשלה מסכימה. האם היא מסכימה לנוסח החוק? בבקשה, כבוד ממלא-מקום ראש הממשלה ושר התעשייה והמסחר. בבקשה, אדוני. 
       
שר התעשייה, המסחר והתעסוקה אהוד אולמרט:
       
       תודה רבה לך, אדוני היושב-ראש. 
       
       אני מסכים להצעת החוק, כפוף, כמובן, להסכמה המקובלת של חבר הכנסת לתאם את הנוסח שיוכן בוועדה לעמדת הממשלה. 
       
היו"ר ראובן ריבלין:
       
       האם אדוני מסכים לכך? כן. תודה רבה. 
       
       לכן, אנחנו עוברים להצבעה, רבותי חברי הכנסת, על הצעת חוק עובדים זרים (איסור העסקה שלא כדין והבטחת תנאים הוגנים) (תיקון - נוהל מעבר עובד ממעסיק למעסיק), התשס"ד-2004.  
       
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה - 21
נגד - אין 
נמנעים - אין
ההצעה להעביר את הצעת חוק עובדים זרים (איסור העסקה שלא כדין והבטחת תנאים הוגנים) 
(תיקון – נוהל מעבר עובד ממעסיק למעסיק), התשס"ד-2004, לדיון מוקדם בוועדה 
לבחינת בעיית העובדים הזרים נתקבלה. 
       
היו"ר ראובן ריבלין:
       
       23 בעד, בצירוף קולותיהם של השרים גדעון עזרא ושלום שמחון. הצעת החוק עברה בקריאה טרומית ותועבר לוועדה לעובדים זרים על מנת להכינה לקריאה ראשונה. 
       
       
       
הצעת חוק הגנת הצרכן (תיקון - מתן שירות שיחות טלפון חינם), התשס"ה-2004
[הצעת חוק פ/2987; נספחות.]
(הצעת חבר הכנסת חיים כץ)

היו"ר ראובן ריבלין:
       
       יעלה חבר הכנסת חיים כץ וינמק את הצעת חוק הגנת הצרכן (תיקון – מתן שירות שיחות טלפון חינם), התשס"ה-2004. 
       
חיים כץ (הליכוד):
       
       אדוני היושב-ראש, חברי הכנסת, הצעת החוק באה לתקן את חוק הגנת הצרכן ולקבוע כי עוסק הנותן שירות ליותר מ-100,000 לקוחות יהיה חייב לספק שירות טלפוני חינם עבור פניות שעניינן דיווח על ליקויים ופגמים; שהצרכן לא יחויב בתשלום עבור הפנייה הטלפונית לעוסק. 
       
היו"ר ראובן ריבלין:
       
       תודה לחבר הכנסת כץ. האם כבוד ממלא-מקום ראש הממשלה מסכים?
       
שר התעשייה, המסחר והתעסוקה אהוד אולמרט:
       
       כן, בהסכמה שהנוסח יתואם.
       
היו"ר ראובן ריבלין:
       
       ובכן, רבותי חברי הכנסת, נא להצביע על הצעת חוק הגנת הצרכן (תיקון – מתן שירות שיחות טלפון חינם), של חבר הכנסת חיים כץ. 
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 23
נגד – אין
נמנעים – אין
ההצעה להעביר את הצעת חוק הגנת הצרכן (תיקון – מתן שירות שיחות טלפון חינם), 
התשס"ה-2004, לדיון מוקדם בוועדת העבודה, הרווחה והבריאות נתקבלה. 
       
היו"ר ראובן ריבלין:
       
       23 בעד, אין מתנגדים ואין נמנעים. אני קובע שהצעת חוק הגנת הצרכן (תיקון – מתן שירות שיחות טלפון חינם) עברה בקריאה טרומית, והיא תעבור לוועדת העבודה, הרווחה והבריאות על מנת להכינה לקריאה ראשונה. 
       

הצעת חוק הרשויות המקומיות (ממונה על תלונות הציבור), התשס"ד-2004 
[הצעת חוק פ/2237; נספחות.]
(הצעת חברת הכנסת גילה גמליאל)

היו"ר ראובן ריבלין:
       
       חברי הכנסת, אנחנו עוברים להצעת חוק הרשויות המקומיות (ממונה על תלונות הציבור), התשס"ד-2004, שמספרה פ/2237. חברת הכנסת גילה גמליאל, נא לנמק את הצעתך. 
       
גילה גמליאל (הליכוד):
       
       אדוני היושב-ראש, כבוד השרים, חברי וחברות הכנסת, הצעת החוק מציעה למנות ממונה על תלונות הציבור ברשויות, על מנת שתינתן אפשרות לתושבים ולתושבות להפנות את כל ההסתייגויות שלהם על התפקוד השוטף של העיריות. אני שמחה על תמיכת הממשלה ואני מקבלת את ההתניות שלה בעניין הזה. 
       
היו"ר ראובן ריבלין:
       
       מתוך מאגר הכוחות שיש למועצה, או שמטילים עליה עוד מטלה תקציבית, אדוני השר?
       
שר הפנים אופיר פינס-פז:
       
       אדוני היושב-ראש, גברתי חברת הכנסת גמליאל, משרד הפנים הציע לממשלה, ואני שמח שהעמדה שלנו התקבלה, לתמוך בהצעת החוק. אנחנו סבורים שממונה על תלונות הציבור הוא פונקציה נדרשת בכל רשות מקומית, פונקציה נחוצה. מן המפורסמות הוא שהציבור פונה, מבקש תשובות ומבקש לדעת. 
       
היו"ר ראובן ריבלין:
       
       האם מבקר העירייה לא משמש גם כאומבודסמן?
       
שר הפנים אופיר פינס-פז:
       
       לא. מבקר העירייה הוא מבקר פנים, שצריך לבדוק את תפקוד העירייה על בסיס יומיומי ושוטף. הוא לא אמור לטפל בתלונות הציבור. הוא אמור לבקר גם את המענה של העירייה או של הרשות המקומית על תלונות הציבור. 

רוני בר-און (הליכוד):
       
       יש משרד ביקורת ויש נציבות שירות המדינה. 
       
שר הפנים אופיר פינס-פז:
       
       נכון, חבר הכנסת בר-און צודק. לפעמים מחברים את שני התפקידים לאותו אדם, אבל זה לא צריך להיות כך. אלה שני תפקידים נפרדים. יש כנראה עלות תקציבית לרשות המקומית בהפעלת הפונקציה הזאת, אבל מה אפשר לעשות? שירותים מוניציפליים עולים כסף, הקשר עם הציבור עולה כסף – מי כמונו בכנסת יודעים את זה – וממונה על תלונות הציבור ברשות מקומית הוא כנראה דבר שיעלה לרשות כסף, אבל גם יחסוך כסף על-ידי כך שהוא ייתן שירות יעיל יותר לציבור. 
       
היו"ר ראובן ריבלין:
       
       הוא יפטר את סגן החשב כדי לשים אומבודסמן. 
       
שר הפנים אופיר פינס-פז:
       
       לא להיסחף. 
       
היו"ר ראובן ריבלין:
       
       בוודאי לא להיסחף, אבל בסופו של דבר מטילים את זה על ראשי ערים. אני אצביע, כמובן, בעד ההצעה כי היא הצעתה של חברת הכנסת גמליאל, אבל מה נאמר לראשי הערים שיבואו אלינו ויאמרו: תנו לנו כסף, אתם מחייבים אותנו? 
       
שר הפנים אופיר פינס-פז:
       
       אדוני היושב-ראש, אתה צודק במובן הזה. אני בהחלט חושב שאם הצעת החוק תעבור בקריאה טרומית ותועבר לוועדת הפנים – יושב פה גם יושב-ראש ועדת הפנים – אני באמת מבקש שהכנסת תראה לממשלה, או בתיאום עם הממשלה, סעיפים תקציביים שיוכלו לסייע לרשות המקומית במטלה החדשה והנחוצה הזאת. תודה. 
       
היו"ר ראובן ריבלין:
       
       תודה רבה. חברת הכנסת גמליאל, בבקשה. 
       
גילה גמליאל (הליכוד):
       
       אני רוצה להוסיף ולומר, שיש נחיצות בעצם הפונקציה המדוברת. לצערנו, המצב הכלכלי של הרשויות ידוע לכולם, ועם זאת עלו כמה אפשרויות שאכן ייבחנו בוועדת הפנים, ביניהן ממונים בעיריות גדולות, או אולי ממונה אחד לכמה מועצות קטנות וכיוצא באלה. הדברים ייבחנו בוועדה, ושם תינתן אפשרות להביא את הנושא הזה לידי ביטוי. 
       
       בנוסף, אני רוצה לנצל את הבמה ולהודות למציע ההצעות בעניין, לחבר מועצת העיר וסגן ראש העירייה בקריית-ביאליק, אלי דוקורסקי, שמעלה ומקדם את הנושאים האלה. תודה. 
       
היו"ר ראובן ריבלין:
       
       תודה רבה. 
       
גאלב מג'אדלה (העבודה-מימד):
       
       גם אני יכול להודות לכמה חברי מרכז שעוזרים לי?
       
היו"ר ראובן ריבלין:
       
       אם הייתי יודע שזה מה שרצתה חברת הכנסת גמליאל, לא הייתי מאפשר לה. זה גם בניגוד לפרוצדורה. חברי הכנסת, אנחנו לא יכולים לחסום חברי כנסת בדיבוריהם. 
       
גאלב מג'אדלה (העבודה-מימד):
       
       אני מצפה מאדוני היושב-ראש להיות עירני. 
       
היו"ר ראובן ריבלין:
       
       אני לא יכול להיות עירני לכל דבר שנאמר פה. 
       
אבשלום וילן (יחד):
       
       לא קלטתי את שמו של חבר המרכז מקריית-ביאליק. 
       
יולי תמיר (העבודה-מימד):
       
       אדוני היושב-ראש, איך תיבחר אם אתה לא מכיר את שמות כל חברי המרכז?
       
היו"ר ראובן ריבלין:
       
       לא רק שאני בקיא בשמו לפני ולפנים, אלא שהוא כמו בן שלי וחניך שלי. נדמה לי שהיום הוא ממלא-מקום ראש העיר, לא? 
       
       אנחנו עוברים להצבעה על הצעת חוק הרשויות המקומיות (ממונה על תלונות הציבור). נא להצביע. 
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה – 19
נגד – אין
נמנעים – 1
ההצעה להעביר את הצעת חוק הרשויות המקומיות (ממונה על תלונות הציבור), 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       
היו"ר ראובן ריבלין:
       
       19 בעד, אין מתנגדים ונמנע אחד. אני קובע שהצעת החוק עברה בקריאה טרומית, והיא תועבר לוועדת הפנים על מנת להכינה לקריאה ראשונה. 
       

הצעת חוק רישוי עסקים (תיקון - מד רעש במועדונים ודיסקוטקים), התשס"ד-2004
[הצעת חוק פ/2268; נספחות.]
(הצעת חברת הכנסת לאה נס)

היו"ר ראובן ריבלין:
       
       אנחנו עוברים להצעת חוק רישוי עסקים (תיקון – מד רעש במועדונים ודיסקוטקים), התשס"ד-2004, שמספרה פ/2268. חברת הכנסת לאה נס, בבקשה, נא להציג את הצעת החוק שלך. 
       
לאה נס (הליכוד):
       
       אדוני היושב-ראש, חברי הכנסת, הצעת החוק המובאת להצבעה מחייבת התקנת אמצעי בקרה של עוצמת הרעש בדיסקוטקים ובמועדונים. 
       
       על-פי חוק רישוי עסקים, החובה להתקין אמצעי בקרה של עוצמת רעש מוטלת כיום רק על אולמות שמחה וגני אירועים, חוק של חבר הכנסת יובל שטייניץ, אבל החוק התעלם מהצורך להטיל מגבלות ואמצעי בקרה של עוצמת רעש במקום שזה נחוץ בו ביותר, בדיסקוטקים ובמועדונים, שם עוצמת הרעש חריגה וגבוהה באופן משמעותי מזו שבאולמות. גם משך החשיפה לרעשים החזקים במועדונים ארוך יותר. 
       
       ידוע לכול והוכח במחקרים אין ספור, כי חשיפה לרעשים בעוצמות גבוהות עלולה לגרום נזק לכושר השמיעה, ומעבר לאובדן השמיעה קיימות כמה תופעות בריאותיות ופסיכולוגיות שגם הוכחו. בהתחשב בעובדה כי רבים מהבליינים במועדונים הם בני-נוער וקטינים, אוכלוסייה פגיעה ביותר מבחינה בריאותית, יש צורך לקבוע מגבלות לעוצמת הרעש. לכן, אני מבקשת מבאי הבית לתמוך בהצעת החוק הזאת. 
       
היו"ר ראובן ריבלין:
       
       תודה לחברת הכנסת לאה נס. אדוני השר, בבקשה. 
       
שר הפנים אופיר פינס-פז:
       
       אדוני היושב-ראש, חברי הכנסת, הצעת החוק של חברת הכנסת לאה נס נתמכת על-ידי הממשלה ובוודאי על-ידי משרד הפנים, כמובן בתיאום הנדרש בתהליך החקיקה. הצעת החוק מבקשת להוסיף להסדר הקיים את המועדונים והדיסקוטקים, ועוד מוצע כי שר הבריאות, שיש לו אחריות לעניין בריאות הציבור, ייתוסף כגורם הקובע את התקנות במשותף עם השר לאיכות הסביבה, שהיה עד היום השר המרכזי שהיה צריך לקבוע את התקנות על-פי הסעיף הזה בחוק. 
       
       על-פי דברי ההסבר, מטרת הצעת החוק היא להגן על הפוקדים את מקומות הבילוי הרועשים מפני נזק בריאותי הנגרם לחוש השמיעה עקב האזנה למוזיקה בעוצמת רעש גבוהה. אדוני היושב-ראש, למשרד הפנים אין מומחיות מיוחדת בתחום הזה, אבל משום שמשרדי הממשלה, ובמיוחד משרד הבריאות, אומרים שיש כצעקתה – כלומר, חברת הכנסת נס לא מביאה סיפור שאין לו ידיים ורגליים אלא להיפך, היא מביאה סיפור שיש לו, לצערנו, גם עובדות קשות בשטח - בהחלט נתמוך בהצעת החוק. 
       
היו"ר ראובן ריבלין:
       
       האם זה חל גם על חתונות? 
       
שר הפנים אופיר פינס-פז:
       
       כן. על חתונות זה חל מזמן. אם השר לאיכות הסביבה לדורותיו, לא הנוכחי שנכנס זה עתה לתפקיד, היה קובע תקנות משנה לסעיפים האלה, ממילא החוק הזה היה נחסך מאתנו, כי אפשר היה לאכוף אותו. אין אכיפה כי לא היו תקנות של השר לאיכות הסביבה אחרי שחוקקו את החוק הראשי, ולכן חברת הכנסת נס יזמה את אשר יזמה, ואנחנו מברכים אותה. אנחנו מבקשים שהחקיקה תיעשה בשיתוף פעולה אתנו, ואני חושב שכדאי להעביר את ההצעה לוועדת הפנים ואיכות הסביבה. 
       
היו"ר ראובן ריבלין:
       
       יש עוצמת דציבלים שבה המד מתבלבל. היא כל כך גבוהה. 
       
       חברת הכנסת לאה נס, גברתי רוצה להודות למישהו? 
       
       אם כך, אנחנו עוברים להצבעה. 
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה – 24
נגד – אין
נמנעים – אין
ההצעה להעביר את הצעת חוק רישוי עסקים (תיקון – מד רעש במועדונים ודיסקוטקים), 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       

היו"ר ראובן ריבלין:
       
       24 בעד, אין מתנגדים, אין נמנעים. אני קובע שהצעת חוק רישוי עסקים (מד רעש במועדונים ודיקוטקים) עברה בקריאה טרומית ותועבר לוועדת הפנים ואיכות הסביבה של הכנסת להכנתה לקריאה ראשונה. 
       
       ובכן, אנחנו ממשיכים. 
       
רוני בר-און (הליכוד):
       
- - -


הצעת חוק רישוי עסקים (תיקון - הגבלת מפלס הרעש במקומות בילוי), התשס"ד-2004
[הצעת חוק פ/2240; נספחות.]
(הצעת חבר הכנסת אריה אלדד)
       
היו"ר ראובן ריבלין:
       
       חבר הכנסת אלדד, האם אדוני רוצה לנמק עוד משהו? כי יש לו ממש שתי מלים לומר, כי ההצעה הוצמדה – לא שמתי לב. גם בהנמקה מהמקום מצמידים.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי הכנסת, בתקנות למניעת מפגעים משנת 1992 קבעה השרה לאיכות הסביבה, שאסור לחבוט שטיחים במדינת ישראל בין 14:00 ל-16:00 ואחרי 19:00, אבל מותר לצעירים ללכת לדיסקוטק עם עוצמת רעש של פצצה גרעינית. 
       
רוני בר-און (הליכוד):
       
       בגלל האבק.
       
אריה אלדד (האיחוד הלאומי - ישראל ביתנו):
       
       בגלל האבק. כקצין רפואה ראשי ראיתי שבשנים האחרונות אנחנו עדים לכך שצעירים מגיעים לצבא כבר עם נזקי שמיעה הולכים ומוחמרים; לא רק מירי או מרעשים בצבא, אלא מהזמן  קודם לכן. לכן, החוק חשוב וראוי לחוקק אותו היום. 
       
היו"ר ראובן ריבלין:
       
       תודה רבה. אותה תשובה. תשובת השר היא תשובה זהה, ולכן הממשלה מסכימה. 
       
       נא להצביע, רבותי חברי הכנסת. מי בעד, מי נגד, מי נמנע? נא להצביע. הצעת חוק רישוי עסקים (תיקון - הגבלת מפלס הרעש במקומות בילוי), של חבר הכנסת אלדד. 
       
       
הצבעה מס' 11
       
בעד ההצעה להעביר את הצעת החוק לדיון מוקדם בוועדה - 24
נגד - אין 
נמנעים – אין
ההצעה להעביר את הצעת חוק רישוי עסקים (תיקון – הגבלת מפלס הרעש במקומות בילוי), 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       
היו"ר ראובן ריבלין:
       
       24 בעד, אין מתנגדים אין נמנעים. אני קובע שהצעת חוק רישוי עסקים (תיקון - הגבלת 
מפלס הרעש במקומות בילוי), של חבר הכנסת אריה אלדד, עברה בקריאה טרומית ותעבור לוועדת הפנים ואיכות הסביבה להכנתה לקריאה ראשונה. 
       

הצעת חוק לתיקון פקודת מס הכנסה (השכרת דירת מגורים), התשס"ג-2003
[הצעת חוק פ/43; נספחות.]
(הצעת חבר הכנסת משה גפני)
       
היו"ר ראובן ריבלין:
       
       חבר הכנסת משה גפני - הצעת החוק לתיקון פקודת מס הכנסה (השכרת דירת מגורים). הממשלה מסכימה; לא תהיה תשובת שר. היא מסכימה. זאת אומרת, נצביע על הצעת החוק מייד לאחר הצגתה. בבקשה.
       
משה גפני (דגל התורה):
       
       אדוני היושב-ראש, חברי הכנסת, על-פי פקודת מס הכנסה חובה לשלם מס הכנסה בגין הכנסה מהשכרת דירה. אני לא אאריך בפירוט העניין. כיום יש הוראת שעה שפוטרת בכלל יחידים בהשכרה של דירת מגורים אחת. הצעת החוק באה להסמיך את שר האוצר שיקבע בתקנות מטרות שונות של שכירות, פרט למטרת מגורים, שניתן היום לשלם לפי סעיף 122.
       
       יש מגבלות שהממשלה ביקשה, אני מקבל את המגבלות הללו. נדון על זה בוועדה. אני מבקש את תמיכת מליאת הכנסת, תודה רבה. 
       
היו"ר ראובן ריבלין:
       
       תודה רבה. האם יש מישהו מחברי הכנסת שמתנגד, שכן הממשלה מסכימה? ובכן, נצביע, רבותי חברי הכנסת. נצביע. 
       
       נא להצביע. מי בעד, מי נגד, מי נמנע? הצעת חוק לתיקון פקודת מס הכנסה, ולא הצעת החוק בענייני משפחה. 
       
הצבעה מס' 12

בעד ההצעה להעביר את הצעת החוק לדיון מוקדם בוועדה - 24
נגד - 1
נמנעים – אין
ההצעה להעביר את הצעת חוק לתיקון פקודת מס הכנסה (השכרת דירת מגורים), 
התשס"ג-2003, לדיון מוקדם בוועדת הכספים נתקבלה. 
       

היו"ר ראובן ריבלין:
       
       ובכן, 24 בעד, אחד מתנגד, אין נמנעים. אני קובע שהצעת החוק נתקבלה ותועבר – חבר הכנסת הלפרט, נא לא לדבר בטלפון. חבר הכנסת גפני, תזכיר לחבר הכנסת הלפרט שהוא נבחר לכנסת. הוא לא יכול לדבר בטלפון, ברגע שהוא נבחר. 
       
       חבר הכנסת גפני, לאיזו ועדה אדוני רוצה להעביר את ההצעה?
       
משה גפני (דגל התורה):
       
       לוועדת הכספים. 
       
היו"ר ראובן ריבלין:
       
       לוועדת הכספים של הכנסת להכנתה לקריאה ראשונה. תודה. 
       

הצעת חוק בית-המשפט לענייני משפחה (תיקון – בית-המשפט לערעורי משפחה), התשס"ה-2004
[הצעת חוק פ/3033; נספחות.]
(הצעת חבר הכנסת רוני בר-און)

       
היו"ר ראובן ריבלין:
       
       חבר הכנסת רוני בר-און - בבקשה, אדוני. הנמקה מהמקום של הצעת חוק בתי-המשפט לענייני משפחה (תיקון – בית-המשפט לערעורי משפחה). הממשלה מסכימה.
       
רוני בר-און (הליכוד):
       
       אדוני היושב-ראש, חברי חברי הכנסת, מאז נוסדה הערכאה המאוד מיוחדת הזאת של בית-משפט לענייני משפחה - הניסיון צלח ועלה יפה. זה היה בית-המשפט המתמקצע הראשון בשורה של רעיונות. הנושאים בתוך המשפחה הם נושאים קשים, מסובכים. דרוש סוג של מומחיות, מעבר למומחיות במשפט, הייתי אומר מומחיות סוציאלית, כדי לטפל בעניינים שבין בעל לאשה, בין הורים לילדים - תלונות, צווי הרחקה מהבית. דא עקא, שכאשר הדברים האלה מסיימים את התהליך שלהם בבית-המשפט שהתמקצע בעניין, כאשר הם מגיעים לערעור, שוב דנים בזה שופטים אקראיים, שופטים מזדמנים, שלא בהכרח סוג ההתמקצעות שלהם הוא בדברים האלה. 
       
       מוצע אפוא להקים ערכאת ערעור - אומנם אחת בשלב הראשון - שאליה יגיעו כל הערעורים על פסיקות בית-המשפט לענייני משפחה. אני מודה לממשלה על ההסכמה שלה, ואני מבקש את התמיכה של חברי הכנסת. 
       
היו"ר ראובן ריבלין:
       
       כמו שבית-המשפט הימי הוא בחיפה, נדמה לי. 
       
       תודה לחבר הכנסת בר-און. אין התנגדות, הממשלה מסכימה. האם יש מישהו שמתנגד? לא. 
       
       לכן, אנחנו עוברים להצבעה. מי בעד, מי נגד, מי נמנע? הצעת חוק בתי-המשפט לענייני משפחה (תיקון – בית-המשפט לערעורי משפחה), של חבר הכנסת בר-און, בבקשה. 
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה – 19
נגד - 1
נמנעים – 1
ההצעה להעביר את הצעת חוק בית-המשפט לענייני משפחה (תיקון – בית-המשפט 
לערעורי משפחה), התשס"ה-2004, לדיון מוקדם בוועדת החוקה, חוק ומשפט נתקבלה. 
       
היו"ר ראובן ריבלין:
       
       19 בעד, אחד מתנגד, אחד נמנע. אני קובע שהצעת החוק נתקבלה בקריאה טרומית ותועבר לוועדת החוקה, חוק ומשפט, על מנת להכינה לקריאה ראשונה. 
       
       

הצעת חוק העונשין (תיקון - איסור שימוש בסמלים ודימויים של השואה), התשס"ה-2005
[הצעת חוק פ/3088; נספחות.]
(הצעת חברת הכנסת יולי תמיר)

היו"ר ראובן ריבלין:
       
       רבותי חברי הכנסת, חברת הכנסת יולי תמיר, בבקשה, הצעת חוק העונשין (תיקון – איסור שימוש בסמלים ודימויים של השואה), התשס"ה-2005. הממשלה מסכימה. בבקשה. 
       
יולי תמיר (העבודה-מימד):
       
       אדוני היושב-ראש, חברי חברי הכנסת, נדמה לי שדווקא בימים האלה שבהם אנחנו מציינים את פתיחתו המחודשת של "יד ושם", וגדולי העולם באים לבית הזה כדי להשתתף בזעזוע הקולקטיבי שלנו מהאירוע הנורא ביותר שקרה לעם היהודי אי-פעם, מהשואה, יש לציין ולהגדיר בחוק מה מותר ומה אסור לעשות עם סמלי השואה. 
       
       הסיטואציה הנוכחית, שבה סמלי השואה משמשים כדרך של התרסה, יש בה גם משום עלבון לניצולי השואה, גם משום הוצאת דיבתה של מדינת ישראל רעה, וגם, כמובן, סוג של הכחשת השואה. אם מישהו חושב, שכשבמדינת ישראל אומרים שחיילי צה"ל הם נאצים, יש בזה כדי לחזק את תדמיתה של מדינת ישראל, או כדי להציב אותה כחברה שווה במשפחות העמים, הרי שהוא טועה. 
       
       לכן מוצע בהצעת החוק לאסור שימוש בסמלי השואה. הקנס המוצע הוא קנס כספי, על מנת להצהיר הצהרה עקרונית, ולתת במדינת ישראל את הכבוד הראוי לשואה, ולייחד את כל השימוש בסמלים, בשיח שנוגע לשואה, אך ורק להנצחה, ללימוד ולצרכים אמנותיים. תודה. 
       
היו"ר ראובן ריבלין:
       
       תודה לחברת הכנסת תמיר. הממשלה אינה מתנגדת. חבר הכנסת פריצקי מתנגד. זכותו לעלות לדוכן - שלוש דקות. 
       
אריה אלדד (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       חבר הכנסת פריצקי מתנגד. מה אני יכול לעשות, חבר הכנסת אלדד? בדרך כלל אדוני יותר זריז. 


מיכאל גורלובסקי (הליכוד):
       
       - - -
       
יוסף פריצקי (שינוי):
       
       כן, אבל יש הצעת חוק. יש עוד הצעת חוק באותו נושא, אם מישהו רוצה להתנגד לה. 
       
היו"ר ראובן ריבלין:
       
       קולט אביטל באותו עניין, אבל הנמקה מהמקום - - -
       
יוסף פריצקי (שינוי):
       
       חברתי חברת הכנסת, פרופסור יולי תמיר, אדוני היושב-ראש, חברי חברי הכנסת, אני חושב שלא צריך לעמוד כאן על הדוכן ולומר ששואת יהודי אירופה היא האסון הגדול ביותר שקרה לעם היהודי, ובכלל אני לא חושב שאנחנו צריכים להתחרות, או לא להתחרות, בצדקנות לגבי המעשים הנוראים, הזוועתיים והנפשעים שהיו באירופה. 
       
       אבל לא זה העניין, גברתי. יש כאן עניין נוסף, ששמו חופש הביטוי. ואת פוגעת פגיעה חמורה בחופש הביטוי. עכשיו תראי: נפשי סולדת, כל כולה, בראותי אנשים הולכים עם טלאי כתום, או צהוב, או ירוק, או כל צבע שהוא. אני חושב שזו בושה וחרפה. אבל כמו שאמר וולטיר, זו זכותם לעשות את זה. זהו בדיוק העיקרון של חופש הביטוי. מותר לאדם, כל עוד הוא לא מתבטא, כל עוד הוא לא אלים, כל עוד הוא לא מסית לפעילות, לעשות שימוש בדבר המזוויע ביותר, ואני מסכים אתך שזה המזוויע ביותר. 
       
יולי תמיר (העבודה-מימד):
       
       חבר הכנסת פריצקי. כשאומרים על חייל - נאצי - - - 
       
יוסף פריצקי (שינוי):
       
       אני חושב שזה נורא. 
       
יולי תמיר (העבודה-מימד):
       
       לא סיימתי את דברי. אתה לא חושב שזו גם קריאה לפגוע בו? אנחנו ראינו - - -


יוסף פריצקי (שינוי):
       
       לא. אני חושב שזה נורא לומר על כל אדם שהוא נאצי, ולא רק על חייל - - -
       
היו"ר ראובן ריבלין:
       
       הדוגמה שלך לא טובה, כי אם זה נועד לפגוע בו, יבוא היועץ המשפטי ויעמיד אותו על הסתה. 
       
יוסף פריצקי (שינוי):
       
       יפה. אני חושב שזה נורא לומר על כל אדם שהוא נאצי, אלא אם כן הוא כזה, אבל אני חושב שלכנות אדם בכינוי כזה זה דבר נורא. 
       
היו"ר ראובן ריבלין:
       
       האם ביום השואה אדם יכול לבוא ולשים על עצמו טלאי וללכת לבקר ב"יד ושם"? זה לצורך לימוד. 
       
יולי תמיר (העבודה-מימד):
       
       זה לצורכי הדרכה ולימוד. 
       
יוסף פריצקי (שינוי):
       
       התשובה, לדעתי, אדוני, היא כן, במדינה דמוקרטית. עכשיו, אני לא חושב שהוא צריך לעשות את זה. 
       
היו"ר ראובן ריבלין:
       
       לא. יום השואה. 
       
יולי תמיר (העבודה-מימד):
       
       - - -

היו"ר ראובן ריבלין:
       
       את חושבת שכן, והחוק שלך ימנע את זה. 
       
יוסף פריצקי (שינוי):
       
       חברת הכנסת יולי תמיר, דומני שאת פרופסור לחינוך. השאלה היא לא בחקיקה אלא בחינוך, ולא מגבילים חופש ביטוי, אלא בחינוך. וזו הגבלה. את פותחת פתח – אולי כקוף של מחט, אבל את פותחת כאן פתח מאוד מאוד מסוכן. 
       
       אני חושב שזה נורא לעשות שימוש בשואה, אני חושב שזה נורא לעשות שימוש בסמליה, אבל מה לעשות, יש עלי חופש הביטוי, או כמו שאמר וולטיר: בכל גופי ומאודי אני מתנגד לזה, אבל אני אלחם עד טיפת דמי האחרונה שמישהו יוכל להתבטא. לכן אני מתנגד להצעת החוק שלך. תודה.

היו"ר ראובן ריבלין:
       
       אני מודה לך. חברת הכנסת תמיר, עכשיו מעל הבמה גברתי יכולה להשיב. יש לי רק שאלה אלייך: מה יקרה אם ביום השואה ירצה אחד מהניצולים או בן לניצולים להביע את זיכרונו על-ידי תליית הטלאי הצהוב שנשא הוא או נשאו אבותיו ב"יד ושם"? אני לא בטוח שזה אפשרי.
       
יולי תמיר (העבודה-מימד):
       
       אין בכך שום בעיה. כל מה שקשור להנצחה או לזיכרון, ולא לצרכים פוליטיים ולצרכים של התרסה, הוא כמובן אפשרי.
       
היו"ר ראובן ריבלין:
       
       מי יקבע מה הצורך? יקום אדם ויאמר: אני רוצה להזכיר לכולם שכך נהגו. יבוא עכשיו חבר הכנסת אלדד ויאמר: גירשו אנשים מביתם, וזה היה הסמל, והנה, אני מרשה - - -
       
יולי תמיר (העבודה-מימד):
       
       אני אגיד לך מה ההבדל. אם חבר הכנסת אלדד ילבש ביום הזיכרון טלאי צהוב על מנת להזכיר את הזוועות, וילך אתו ל"יד ושם" להתייחד עם זכר הנספים, אני אראה את זה כדבר לגיטימי. 
       
היו"ר ראובן ריבלין:
       
       צריך להוסיף לזה משהו.
       
יולי תמיר (העבודה-מימד):
       
       תרשה לי. אני מסכימה אתך, גם נדמה לי שמוסכם על כולנו, זה עוד יחזור לממשלה, זה עוד יחזור לחקיקה, החוקים הם שונים, ואפשר לגשר ביניהם. 
       
       אם חבר הכנסת אלדד ירצה ללבוש טלאי צהוב ביום הפינוי מעזה או יבוא למליאה עם זה, חס וחלילה, אני אומרת: לא.

יוסף פריצקי (שינוי):
       
       גועל נפש מה שהוא עושה, אבל זכותו.
       
יולי תמיר (העבודה-מימד):
       
       חבר הכנסת פריצקי, תרשה לי. דיברת, תרשה לי להשיב.
       
היו"ר ראובן ריבלין:
       
       חבר הכנסת פריצקי, הרי היא עלתה להשיב, כי אתה מאוד שכנעת.
       
יולי תמיר (העבודה-מימד):
       
       חבר הכנסת פריצקי, אני אומר לך שני דברים: ראשית, בעיני השואה וסמלי השואה וסמלים נאציים הם קטגוריה בפני עצמה, אין רצף, אין המשך בינם לבין שום דבר אחר, ונדמה לי שהמאבק והאירועים של הימים האחרונים, זו מטרתם, לומר ולבודד את עניין השואה מכל עניין אחר.
       
       דבר שני, חופש הביטוי הוא דבר מאוד יקר לי. אין דבר שאני רוצה לומר או מישהו אחר רוצה לומר שאי-אפשר לבטא בלי לעשות שימוש בסמלי השואה או בגינויים או בשמות תואר שקשורים לנאצים. אפשר להגיד הכול. אין רעיון אחד חשוב או מגונה, הגיוני או מגוחך, שאי-אפשר לבטא משום שאי-אפשר לקרוא למישהו נאצי.
       
רוני בר-און (הליכוד):
       
       זה לחם חוקם של כל חברי הכנסת הערבים פה; אנחנו שומעים את זה פעמיים בשבוע.
       
יולי תמיר (העבודה-מימד):
       
       אני רוצה לומר לך, שהגינוי הזה מבחינתי תקף לימין ולשמאל. סלדתי כשפרופסור ליבוביץ קרא לחיילי צה"ל "יודו-נאצים", התנגדתי לזה אז, ואני באופן אישי הפסקתי ללכת לשיעוריו בגלל זה. השיח הציבורי צריך להיות נקי מדימויי השואה, לכבוד השואה, לכבוד הנספים ולכבודה של מדינת ישראל, ואין בזה שום הצרה של חופש הביטוי, כי את הכול, וכל רעיון, אפשר לומר בדרך הזאת.
       
יוסף פריצקי (שינוי):
       
       גברתי, בתפקידה הקודם כנשיאת האגודה למען האזרח - - -
       
       
יולי תמיר (העבודה-מימד):
       
       גם כשאנחנו מעודדים ברחבי העולם חקיקה נגד הכחשת השואה, יבוא מישהו ויגיד: למה? אני רוצה להכחיש את השואה, חופש הביטוי. אמרנו: לא, עד כאן. ומשהצבנו את הגבול הזה בעולם, כדאי שנחיל אותו גם על עצמנו. 
       
       יש בימין, ולא פלא שמהימין באות ההסתייגויות, חברי כנסת שרוצים להגיד שלקבל על עצמנו את הפינוי מעזה כמוהו כטרנספר לאושוויץ, וצריך לשים לזה סוף. אין דימוי מגונה מזה, אין שום השוואה.
       
יחיאל חזן (הליכוד):
       
       מה את עושה עכשיו?
       
יוסף פריצקי (שינוי):
       
       מה שאת עושה עכשיו זה שימוש בזה.
       
היו"ר ראובן ריבלין:
       
       זה ברור, רבותי. חבר הכנסת פריצקי, קודם כול, ברוך הבא לימין.
       
יולי תמיר (העבודה-מימד):
       
       הוויכוח הוא על טוהר השפה ולא על חופש הביטוי.
       
היו"ר ראובן ריבלין:
       
       תודה רבה לחברת הכנסת יולי תמיר. רבותי, עכשיו הבנו את עמדתה של חברת הכנסת תמיר, את התנגדותו של חבר הכנסת פריצקי, ואנחנו עוברים להצבעה. 
       
       רבותי חברי הכנסת, נא להצביע - מי בעד? מי נגד? מי נמנע? נא להצביע. בבקשה.
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה - 11
בעד ההצעה להסיר מסדר-היום את הצעת החוק - 4
נמנעים – 2
ההצעה להעביר את הצעת חוק העונשין (תיקון - איסור שימוש בסמלים ודימויים של השואה), 
התשס"ה-2005, לדיון מוקדם בוועדת החוקה, חוק ומשפט נתקבלה.

היו"ר ראובן ריבלין:
       
       11 בעד, ארבעה נגד, שני נמנעים. אני קובע שהצעת החוק נתקבלה בקריאה טרומית, ותועבר להכנתה לקריאה ראשונה - לוועדת החינוך? לוועדת החוקה. נכון, זה הגבלת חופש.
       
יולי תמיר (העבודה-מימד):
       
       יש הסכמה עם הממשלה שאנחנו מחכות לשלב נוסף של דיון.
       
היו"ר ראובן ריבלין:
       
       היא צריכה לעבור לוועדה.
       
גדעון סער (הליכוד):
       
       היא עוברת לוועדת החוקה.
       
היו"ר ראובן ריבלין:
       
       היא לא יכולה להישאר על שולחני. היא עוברת לוועדת החוקה, חוק ומשפט על מנת להכינה במועד המתאים, מתוך הסכמה עם הממשלה, לקריאה ראשונה. תודה רבה.

       
הצעת חוק איסור השימוש בסמלים ובכינויים נאציים, התשס"ג-2003
[הצעת חוק פ/1210; נספחות.]
(הצעת קבוצת חברי הכנסת)

היו"ר ראובן ריבלין:
       
       הצעה דומה לחברת הכנסת קולט אביטל, בשלב זה מהמקום. חבר הכנסת אלדד ביקש להתנגד מהדוכן.
       
קולט אביטל (העבודה-מימד):
       
       אדוני היושב-ראש, הצעת החוק הזאת הונחה על שולחן הכנסת ב-2003, לפני שנתיים. למען הסדר הטוב אני אציין, שהיא גם הונחה על שולחנן של כנסות קודמות, ובעיקר הכנסת הארבע-עשרה, על-ידי חברת הכנסת נעמי חזן. 
       
       שמעתי היטב את דבריו של חבר הכנסת פריצקי, ואני לפחות חושבת, שגם על חופש הביטוי יכולה באיזה שלב לחול איזו מגבלה.
       
היו"ר ראובן ריבלין:
       
       גברתי סגנית היושב-ראש הנכבדה, את צריכה להבין, שכרגע את מנמקת רק את הצעתך, כי היא בהנמקה מהמקום. מובן שכשחבר הכנסת אלדד יתנגד, גברתי תעלה לכאן, והיא תוכל לענות לו אז על אותו פרק.
       
יוסף פריצקי (שינוי):
       
       ההגבלה היחידה היא - - -
       
קולט אביטל (העבודה-מימד):
       
       אני חושבת שצריך ריסון. בהרבה מאוד מדינות יש חוקים מהסוג הזה. אנחנו דורשים ממדינות העולם לאסור שימוש בסמלים נאציים. דווקא השבוע, כשאנחנו מדברים על זכר השואה, עם הקמת המוזיאון החדש של "יד ושם", אני חושבת שיש לזה ערך חשוב.
       
       אני רוצה להוסיף שני דברים, אדוני היושב-ראש. בכנסת הקודמת, כשהייתי יושבת-ראש ועדת האתיקה, נתקלתי במקרים רבים מאוד שבבית הזה חברי כנסת, שכמובן קיבלו חינוך כפי שהוצע כאן, בכל זאת משתמשים במלים מהסוג של "גסטפו" ו"נאצים" ו"קאפו" וכן הלאה, ובמועל יד, ואלה דברים פסולים לשימוש בציבור. גם אז דרשתי שנרסן את עצמנו כחברי כנסת, והצעת החוק שלי באה כמובן לאסור את השימוש בסמלים האלה לאורך כל הקו. 
       
       אני ערה לעובדה שאולי הממשלה מתנגדת לחומרה שבהצעת העונש, ואני מוכנה כמובן את הסעיף הרלוונטי הזה לשנות. 
       
       כאמור, אני אודה על תמיכה בהצעת החוק. תודה.
       
היו"ר ראובן ריבלין:
       
       תודה רבה. חבר הכנסת אלדד ביקש להתנגד. זכותה של חברת הכנסת קולט אביטל להשיב לו. בבקשה, אדוני, לרשותך שלוש דקות.
       
אריה אלדד (האיחוד הלאומי - ישראל ביתנו):
       
       תודה. 
       
       אדוני היושב-ראש, חברי הכנסת, בדרכי אל הדוכן יעץ לי חבר הכנסת פריצקי לומר, שכיושב-ראש ועדת האתיקה היום, מחליפה של חברת הכנסת אביטל, נכון שחלק מהדברים האלה הם עבירות אתיות אבל אסור שיהיו עבירות פליליות. 
       
       אנחנו נאבקים בהכחשת השואה, אנחנו נאבקים בזילות השואה, אבל אם ניקח את החוק הזה שמציעה חברת הכנסת אביטל ככתבו וכלשונו, אסור יהיה להקרין בארץ את הפרק של "סיינפלד" שמדבר על ה"סופּ-נאצי", כי הוא השתמש במלה נאצי שלא למטרות תיעוד או חינוך.
       
       אנחנו נגיע לאבסורדים מוחלטים. נגיד שטלאי צהוב אסור, טלאי כתום מותר, ירוק מותר, באיזה גודל, מה מזכיר לאנשים בעולם האסוציאציות שלהם את השואה. זה אין-סופי. רכבת זה השואה. פסים זה השואה. ארובות זה השואה. כל דבר שהיה קשור באירופה בתקופה מסוימת יהיה בחוק הזה, וזאת סתימת פיות ופגיעה חמורה ביותר בחופש הביטוי, ונימצא מקלקלים יותר מאשר מתקנים, משום שאנשים ימצאו רק דרכים לעקוף את החוק. לעולם לא נגיע לרשימה סופית של סמלים אסורים וסמלים מותרים, תמיד אפשר יהיה לעקוף את העניין, ואז נגיע באמת לזילות ולהתבזות.
       
       תראו איך הצלחנו להוריד את השימוש - - -

היו"ר ראובן ריבלין:
       
       חברת הכנסת תמיר, מה היה עם אמירתו של ראש הממשלה, שעוררה כעס רב בארצות-הברית, ואני לא רוצה לחזור - - -

יולי תמיר (העבודה-מימד):
       
       היה טוב אם ראש הממשלה - - - אם היה חוק כזה - - -

היו"ר ראובן ריבלין:
       
       היום לפי החוק הזה, ראש הממשלה לא היה יכול לומר, וזאת היתה מטאפורה - - -

יולי תמיר (העבודה-מימד):
       
        אני חושבת שגם ראש הממשלה - - -

היו"ר ראובן ריבלין:
       
       - - - זאת היתה מטאפורה. יש רגעים שמשתמשים במטאפורה כדי לזעזע. 

יולי תמיר (העבודה-מימד):
       
       חברי הכנסת ואדוני היושב-ראש, אני חושבת שהיה ראוי שראש הממשלה ימצא לו דימויים אחרים. אני מכירה, אני יכולה להציע לו רשימה של אלף ביטויים אחרים. 

יוסף פריצקי (שינוי):
       
       מן הראוי, זה נכון, אבל לא בפלילים - - -

יולי תמיר (העבודה-מימד):
       
       הוא לא יגיד אושוויץ, הוא ימצא מלה אחרת.

אריה אלדד (האיחוד הלאומי - ישראל ביתנו):
       
       ואבא אבן שדיבר על גבולות אושוויץ - גם הוא היה צריך לשבת שבע שנים בבית-סוהר על האמירה הזאת? הוא התייחס לגבולות 1967 כאל גבולות אושוויץ. אסור, אנחנו חונקים את השפה, אנחנו מוחקים עולם שלם של אסוציאציות מהשפה העברית, כי אנחנו מפחדים שאנשים יעשו זילות או הכחשת השואה.
       
       זאת פגיעה ישירה בחופש הביטוי. אנחנו מוחקים פרקים מהמילון העברי לצרכים פוליטיים ולא לצורכי הנצחתה של ההשמדה. תודה רבה.

היו"ר ראובן ריבלין:
       
       תודה רבה. זה לא רק במילון, זה דבר שהוא בהחלט יכול להיות - - -

יולי תמיר (העבודה-מימד):
       
       זה בשיח הציבורי.

היו"ר ראובן ריבלין:
       
       - - - יש פעמים שמשתמשים במטאפורה - פעמים בצורה לא - - - אני הייתי צריך בארצות-הברית להסביר ימים ולילות את אמירתו של ראש הממשלה, ואמרתי אז גם בטלוויזיה האמריקנית שמדובר במטאפורה.

יולי תמיר (העבודה-מימד):
       
       טוב שלא היתה באה לעולם. משבאה לעולם - - -

היו"ר ראובן ריבלין:
       
       חברת הכנסת קולט אביטל, האם גברתי רוצה להגיב?

קולט אביטל (העבודה-מימד):
       
       לא.

היו"ר ראובן ריבלין:
       
       אינה רוצה. 
       
       ובכן, רבותי חברי הכנסת, אנחנו עוברים להצבעה על הצעת חברת הכנסת קולט אביטל, הצעת חוק איסור השימוש בסמלים ובכינויים נאציים. נא להצביע - מי בעד, מי נגד, מי נמנע?

קריאה:
       
       הממשלה בעד.

היו"ר ראובן ריבלין:
       
       הממשלה בעד, כן. 


הצבעה מס' 15
       
בעד ההצעה להעביר את הצעת החוק לדיון מוקדם בוועדה - 14
בעד ההצעה להסיר מסדר-היום את הצעת החוק - 3
נמנעים - 2
ההצעה להעביר את הצעת חוק איסור השימוש בסמלים ובכינויים נאציים, התשס"ג-2003, 
לדיון מוקדם בוועדת החוקה, חוק ומשפט נתקבלה.

היו"ר ראובן ריבלין:
       
       14 בעד, שלושה נגד, שני נמנעים. אני קובע שהצעת חוק איסור השימוש בסמלים ובכינויים נאציים, התשס"ג-2003, עברה בקריאה טרומית ותועבר לוועדת החוקה על מנת להכינה לקריאה ראשונה -  יחד עם החוק העיקרי המוביל של חברת הכנסת יולי תמיר. תודה רבה.
       


מסמכים שהונחו על שולחן הכנסת

היו"ר ראובן ריבלין:
       
       חברי הכנסת, אנחנו ממשיכים בסדר-היום. הודעה למזכיר.

מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק הספרים (חובה מסירה וציון הפרטים) (תיקון), התשס"ה-2005, שהחזירה ועדת הכנסת. 
       
       כמו כן אודיעכם כי אתמול הונחה על שולחן הכנסת, לקריאה שנייה ולקריאה שלישית, הצעת חוק עבודת נשים (תיקון מס' 27), התשס"ה-2005, שהחזירה הוועדה לקידום מעמד האשה. תודה רבה.

היו"ר קולט אביטל:
       
       תודה רבה.
       


הצעת חוק התקשורת (בזק ושידורים) (תיקון - איסור התקשרות לצורך פרסומת), התשס"ה-2005
[הצעת חוק פ/3070; נספחות.]
(הצעת חברת הכנסת גילה פינקלשטיין)


היו"ר קולט אביטל:
       
       אנחנו עוברים להצעת חוק התקשורת (בזק ושידורים) (תיקון - איסור התקשורת לצורך פרסומת), של חברת הכנסת פינקלשטיין; הנמקה מהמקום. 

גילה פינקלשטיין (מפד"ל):
       
       גברתי היושבת-ראש, כנסת נכבדה, רובם המוחלט של אזרחי מדינת ישראל חשופים לריבוי הפרסומות מצד משווקים ומפרסמים המבקשים להציע את מוצריהם - פרסומות המגיעות ישירות לביתם הפרטי, באמצעות שיחה טלפונית או פקס, ואפילו לטלפון הסלולרי שברשותם. מזמן הפכה התופעה לשיטפון פרסומי שגוזל את זמנם של האזרחים, ויותר מכך את פרטיותם, ועל כן גובר הצורך להגן על האזרח מפניו. 
       
       הצעת החוק שלפניכם מהווה איזון הולם בין זכות הצרכן לפרטיות לבין זכות בעלי עסקים לפרסם את מוצריהם. 
       
       במחשבה ראשונה טענתי שיש לאסור לחלוטין את כל התקשורת הפרסומית בכל דרך אפשרית - בין בטלפון, בין בפקס, בין בהודעות SMS. אגב, גם את מבול הפרסומות בחדרי המדרגות, אשר במקרים רבים פוגעות בנוחות הדיירים וכמובן במראהו האסתטי של חדר המדרגות אני מנסה למנוע באמצעות חקיקה. במחשבה שנייה ובהתייעצות ממושכת עם משרד התקשורת, יוחל האיסור לעת עתה רק על הודעות פקס והודעות SMS. 
       
       זוהי מהות ההצעה שלפניכם. 

רוני בר-און (הליכוד):
       
       - - - חוק הדציבלים?

היו"ר קולט אביטל:
       
       תוכלי להוריד קצת את הקול?
       
גילה פינקלשטיין (מפד"ל):
       
       לפי הצעתי זו, תהא מותרת התקשורת בין צרכן ללקוח לצורך שיווק של מוצר או שירות רק לאחר קבלת הסכמה מראש מהנמען. ההסכמה ביניהם תבוצע באמצעות התקשורת הראשונית אשר לא תיחשב לעבירה לעניין חוק זה, אך ממנה והלאה כל התקשורת תיעשה אך ורק בהסכמה.
       
       הצעה זו מספקת מענה הולם על זכות הצרכן לפרטיות מצד אחד, ומצד שני אינה חוסמת את עורק הנשימה של בעלי עסקים קטנים שעושים שימוש רב בפרסום מהסוג הזה.
       
       אסכים לכל שינוי של משרד התקשורת. אני מודה לממשלה על ההסכמה ומבקשת את תמיכת חברי הכנסת. 

היו"ר קולט אביטל:
       
       תודה רבה.

רוני בר-און (הליכוד):
       
       מה עם חוק הדציבלים?

היו"ר קולט אביטל:
       
       יש מישהו שמתנגד? לא. 
       
       אם כך, אנחנו עוברים להצבעה. 

הצבעה מס' 16
       
בעד ההצעה להעביר את הצעת החוק לדיון מוקדם בוועדה - 19
נגד - אין
נמנעים - אין
ההצעה להעביר את הצעת חוק התקשורת (בזק ושידורים) (תיקון - איסור התקשרות לצורך פרסומת), התשס"ה-2005, לדיון מוקדם בוועדת הכלכלה נתקבלה.

היו"ר קולט אביטל:
       
       אם כך, אני קובעת שהצעת החוק עברה. בעד - 19, אין מתנגדים, אין נמנעים. הצעת החוק תועבר לוועדת הכלכלה. 


הצעת חוק הלוואות לדיור (תיקון - הרחבת תחולה), התשס"ה-2005
[הצעת חוק פ/3115; נספחות.]
(הצעת קבוצת חברי הכנסת)

היו"ר קולט אביטל:
       
       הצעת חוק הלוואות לדיור (תיקון - הרחבת תחולה), התשס"ה-2005 - הנמקה מהמקום. חבר הכנסת איתן כבל, בבקשה.

איתן כבל (העבודה-מימד):
       
       גברתי היושבת בראש, חברי חברי הכנסת, אדוני סגן שר הבינוי והשיכון, משרד הבינוי והשיכון מעניק סיוע בשכר דירה חודשי למשפחות מחוסרות דיור העונות על קריטריונים של מבחני הכנסה, כושר השתכרות ואמות מידה נוספות, כפי שקבע המשרד. הסיוע מועבר באמצעות משרד הבינוי והשיכון ישירות לחשבון הבנק של הזכאים.
       
       סיוע זה מוקנה למשפחות הזקוקות לקורת-גג וידן אינה משגת זאת אלא בעזרת כספי המדינה.
       
       יש משפחות הנקלעות למצוקה תקציבית וקיומית קשה וננקטים נגדן הליכי הוצאה לפועל, עיקול, שעבוד והעברה לצד ג' של רכוש וכספים, כך שגם כספי הסיוע בדיור נלקחים בדרכים אלו. תודה.

היו"ר קולט אביטל:
       
       תודה רבה. האם יש מתנגדים? בבקשה, אדוני סגן השר, תשובה.

סגן שר הבינוי והשיכון אלי בן-מנחם:
       
       אם היית שם מיקרופון - הייתי עונה לך מהמקום, אדוני המזכיר. 
       
       גברתי היושבת-ראש, חברי הכנסת, משרד הבינוי והשיכון תמך מתחילת הדרך בצורך לתקן את החוק באופן שיאסור עיקול כספי הסיוע בשכר דירה לצורך פירעון חוב.
       
       בבסיס עמדה זאת עומדת העובדה שהסיוע בשכר דירה ניתן למשפחות וליחידים הנמצאים במצוקה כלכלית קשה, והוא למעשה סוג של קצבת קיום המסייעת להם להשיג קורת-גג.

יוסף פריצקי (שינוי):
       
       אני מתנגד לחוק הזה. שר השיכון תומך, נכון?

היו"ר קולט אביטל:
       
       כן, נכון.

יוסף פריצקי (שינוי):
       
       אז אני מבקש להתנגד לחוק. מי שחייב מזונות, למה שלא ישלם מזונות? - - - מישהו לקח הלוואה - - -

היו"ר קולט אביטל:
       
       רגע. תהיה לך זכות תשובה. בבקשה, תן לו לנמק. אדוני סגן השר.

סגן שר הבינוי והשיכון אלי בן-מנחם:
       
       חבר הכנסת פריצקי, אם תקשיב לי עד הסוף אולי תימנע מלהתנגד. 
       
       אני חוזר על המשפט האחרון: בבסיס עמדה זאת עומדת העובדה שהסיוע בשכר דירה ניתן למשפחות ויחידים הנמצאים במצוקה כלכלית קשה, והוא למעשה סוג של קצבת קיום המסייעת להם להשיג קורת-גג.
       
       לשם השוואה, כיום לא ניתן לעקל כספים שניתנים לאזרח מן הביטוח הלאומי - חבר הכנסת פריצקי, תקשיב - משום שהמחוקק ראה בכך קצבת קיום. גם כאשר הביטוח הלאומי קובע את גובה הקצבה הוא מתעלם ממרכיב הדיור, ולפיכך נכון וראוי שיראו בסיוע בשכר דירה קצבת קיום שלא ניתן לעקלה.
       
       הממשלה תומכת בהצעת החוק, כפוף לתיאום נוסח הצעת החוק עם משרד המשפטים, חבר הכנסת איתן כבל.

איתן כבל (העבודה-מימד):
       
       מקובל. 

היו"ר קולט אביטל:
       
       תודה. חבר הכנסת פריצקי, בבקשה.

יוסף פריצקי (שינוי):
       
       גברתי היושבת-ראש, רבותי חברי הכנסת, צריך לזכור כמה כללים - - - 

סגן שר הבינוי והשיכון אלי בן-מנחם:
       
       זה לא נגד העשירים.

יוסף פריצקי (שינוי):
       
       עזוב, עזוב, לא עשירים ולא כלום. בצד כל לווה יש מלווה. אני אקח אותך, אדוני סגן השר אלי בן-מנחם, לחנויות מכולת שהקופה שלהן מלאה בשיקים חוזרים, כי מה לעשות - לא שילמו להן; אני אקח אותך לבעלי עסקים קטנים שלא שילמו להם, והם צריכים להיזקק להליכי הוצאה לפועל; אני אקח אותך לנשים שבעליהן אינם משלמים מזונות - - -

איתן כבל (העבודה-מימד):
       
       לא במקרה הזה.

יוסף פריצקי (שינוי):
       
       - - - לנשים שבעליהן אינם משלמים מזונות, ואומר האיש: נפלא לי, מסכן אני - - -

איתן כבל (העבודה-מימד):
       
       זה לא קשור לזה.

היו"ר קולט אביטל:
       
       חבר הכנסת כבל, אתה תענה אחר כך. 

יוסף פריצקי (שינוי):
       
       אתה מוציא כספים מעיקול ומשעבוד - בכל הכבוד הראוי, אתה יכול לענות לי אם אתה רוצה, אני חושב. אתה מוציא כספים משעבוד ומעיקול. 
       
       אין פה בעיה של הבנקים. תאמין לי, הבנקים יסתדרו. תאמין לי שהמלווים הגדולים יסתדרו. מי שלא יסתדר זה האיש הקטן, מי שלא יסתדר זה בעל המכולת שבא אליו מישהו ואמר: תן לי אשראי כי אני רוצה לקנות עוד בקבוק ועוד דבר, והוא בסוף החודש צריך לשלם לספק שלו, ויש לו ערימה של שיקים שאין לו מה לעשות אתם, ועכשיו אתה אומר לו: גם את שכר הדירה הזה אתה לא תוכל לעקל. הוא לא יגור בבית, אבל זה כן יגור בבית. מי שאומללה במצב הזה היא האשה שאת מזונותיה היא רוצה לקחת. בעלה יגור בדירה כמחוסר דיור, הוא יקבל כסף לשלם שכר דירה, אך היא תצטרך לחפש לילדיה אוכל אחר. 
       
סגן שר הבינוי והשיכון אלי בן-מנחם:
       
       ההיפך.
       
יוסף פריצקי (שינוי):
       
       ממש לא ההיפך. אי-אפשר לפטור דבר; בכל הכבוד הראוי, יש מערכת משפטית במדינת ישראל, היא זו שקובעת את העיקולים ואת השעבודים. ככל שאתה מוציא יותר דברים, אתה לא פוגע בבנקים, אתה לא פוגע במלווים הגדולים, כי הם יסתדרו, אל תדאג; אתה פוגע יותר ויותר באנשים הקטנים.
       
היו"ר קולט אביטל:
       
       חבר הכנסת כבל, תרצה להשיב, בבקשה.
       
איתן כבל (העבודה-מימד):
       
       חבר הכנסת פריצקי, זה בסדר, מה שאתה אומר. אף אחד לא מבקש למנוע. הטעות היחידה שלך, שמדובר כאן באלה שמקבלים שכר דירה ממשרד הבינוי והשיכון. קודם כול, כל העניין של מזונות בעניין הזה לא קיים, כי אלה שגרות - ברוב המקרים מי שמתגורר בדירות משרד הבינוי והשיכון זה בעיקר משפחות חד-הוריות. גם המחוקק קבע שיש נושאים שהם המינימליים, וקורת-גג, שהמדינה כבר ראתה - אלה אנשים שאין להם דיור בכלל, שהמדינה ביקשה לתת להם קורת-גג, שיהיה להם גג; כלומר, אם אתה נוטל את זה מהם, אתה אפילו לא מאפשר להם את היכולת שיהיה להם מקום שממנו אולי יוכלו לצאת כדי להחזיר את החוב.
       
היו"ר קולט אביטל:
       
       חברי הכנסת, אנו עוברים להצבעה.
       

הצבעה מס' 17
       
בעד ההצעה להעביר את הצעת החוק לדיון מוקדם בוועדה – 19
בעד ההצעה להסיר מסדר-היום את הצעת החוק – 1
נמנעים – אין
ההצעה להעביר את הצעת החוק הלוואות לדיור (תיקון – הרחבת תחולה), 
התשס"ה-2005, לדיון מוקדם בוועדת הכספים נתקבלה.
       
היו"ר קולט אביטל:
       
       אני קובעת שהצעת חוק הלוואות לדיור (תיקון – החרבת תחולה) עברה: בעד – 20, בתוספת קולו של חבר הכנסת שלגי, נגד - 1, נמנעים – אין. הצעת החוק עוברת לוועדת הכספים.
       

הצעת חוק הרשות הלאומית לתרבות יהדות לוב, התשס"ה-2004 
[הצעת חוק פ/2926; נספחות.]
(הצעת חבר הכנסת משה כחלון)

היו"ר קולט אביטל:
       
       הצעת חוק הרשות הלאומית לתרבות יהדות לוב - ינמק מהמקום חבר הכנסת משה כחלון. בבקשה.
       
משה כחלון (הליכוד):
       
       גברתי היושב-ראש, חברי הכנסת, מטרת ההצעה היא להקים רשות לאומית לתרבות יהדות לוב, שמטרותיה יהיו, בין היתר, להעמיק את הכרת התרבות על כל צורותיה, לקדם ולסייע בהיכרות עם משוררים וסופרים מתרבות ישראל שקמו ויצרו בלוב, לסייע בהקמה ובשימור של מוסדות הנוגעים לתרבות, לתעד ולאסוף כל חומר הקשור לתרבות ולעודד הוצאה לאור של יצירה מתרבות זו. 
       
       אדוני שר החוץ, אני מתכוון בהליכי חקיקה לצרף גם את יהדות תוניסיה. לדעתי - - -
       
מל פולישוק-בלוך (שינוי):
       
       את פולין.
       
נסים זאב (ש"ס):
       
       מה עם העירקים?
       
משה כחלון (הליכוד):
       
       חבר הכנסת זאב, זה שהם שומעים רבנים ותרבות יהודית של יוצאי עדות המזרח, הם קופצים, מילא. אבל אתה? חבר הכנסת זאב, מדברים גם על משהו דתי וגם מזרחי, הם קפצו – אני מבין. אבל אתה?
       
מל פולישוק-בלוך (שינוי):
       
       - - -
       
היו"ר קולט אביטל:
       
       חברת הכנסת פולישוק, תני לו לדבר.
       
חמי דורון (שינוי):
       
       גם ליטא.
       
היו"ר קולט אביטל:
       
       חמי, תגיש הצעת חוק משלך ליהדות ליטא, זה בסדר.
       
חמי דורון (שינוי):
       
       אני נגד הצעות חוק עדתיות.
       
היו"ר קולט אביטל:
       
       אז אתה יכול להצביע נגד, אבל תן לו לנמק.
       
משה כחלון (הליכוד):
       
       אני חייב לציין שאתה נגד עדות מסוימות, לא נגד הצעות חוק מסוימות.
       
חמי דורון (שינוי):
       
       אל תיסחף.
       
משה כחלון (הליכוד):
       
       מי שנסחף זה אתה. מי שקפץ זה אתה.
       
       גברתי היושבת בראש, אני מאוד מקווה שזה הניצוץ. יש הרבה תרבויות מפוארות שפשוט נעלמו ולא יודעים עליהן. ההוצאות פה הן מינימליות. כל קבוצה שרוצה להנציח את התרבות שלה, צריך לסייע לה. תודה.
       
היו"ר קולט אביטל:
       
       ובתנאי שהממשלה תסכים גם - לרשויות אחרות. אדוני סגן שר החינוך, בבקשה.

סגן שרת החינוך, התרבות והספורט מיכאל מלכיאור:
       
       כבוד היושבת בראש, ידידי חבר הכנסת כחלון, אני יכול לבשר לך, כפי שאולי אתה יודע, שהממשלה בוועדת השרים החליטה לתמוך, ואני רוצה לומר פה דבר שאני חושב שהוא עקרוני. כל דבר טוב שרוצים לעשות, אפשר לומר: למה לא עושים גם את זה וגם את זה. נכון, אין פה שום ייחודיות של יהדות לוב ותוניסיה, היא לא פוגעת בייחודיות של יהודי אשכנז או מקום אחר. רוצים פה ליזום יוזמה מבורכת ולהעמיק את הכרת התרבות של יהדות לוב ולטפחה, ויש באמת מורשת מפוארת. להקים רשות, וזה לא ייעשה, אלא אם זה ייעשה בחוק. 
       
מל פולישוק-בלוך (שינוי):
       
       כמה זה עולה לנו?
       
סגן שרת החינוך, התרבות והספורט מיכאל מלכיאור:
       
       אני לא יודע, לכן אני לא רוצה לומר. אני בטוח שבשביל לשמור את התרבות הכל-כך חשובה, כשלהרבה אנשים במדינת ישראל היום זה הלך לאיבוד, זה נעלם אחד גדול - כדי לשמר את התרבות הזאת, המחיר הזה יהיה שווה, ולכן אנו תומכים בהצעת החוק הזאת ומברכים את היוזם.
       
היו"ר קולט אביטל:
       
       תודה רבה. שר החוץ, בבקשה.
       
שר החוץ סילבן שלום:
       
       גברתי היושבת-ראש, חברי הכנסת, הצעת החוק של חבר הכנסת משה כחלון היא הצעה טובה, נכונה, ראויה, שבאה לתת מענה, לדעתי, על העיוות מתמשך של עשרות שנים, שבו משקלה של יהדות צפון-אפריקה כולה לא בא לידי ביטוי בצורה הראויה והנכונה. אני יכול לומר לכם כמי שלמד לבגרות בהיסטוריה, את תולדות עם ישראל בדורות האחרונים, תמיד נחרדתי לראות איך ממספר של 430 עמודים, שמונה עמודים בלבד מוקדשים ליהדות צפון-אפריקה. זה היה לפני 25 שנה, ואני מאוד מקווה שהיום הדבר לא קיים כך במערכת הלימוד. אך אין ספק שמדובר בדברים רבים שצריכים לבוא לידי ביטוי בצורה הרבה יותר טובה וראויה.
       
       בסופו של דבר, אין הבחנה בין יהודי אחד ליהודי אחר. רק עכשיו חזרתי מ"יד ושם", שם ניתן לראות את יהודי לוב ותוניסיה, איך הם היו תחת המשטר הנאצי - יהודי לוב, כאשר הם היו תחת שלטון כיבוש איטלקי ונשלחו למחנות עבודה ולמחנות כפייה, ויהדות תוניס - שלחו משלוחים מהעיר תוניס עצמה למחנות עבודה, ומשם בדרך למחנות השמדה; כך שאין הבדל בין יהודי כזה ליהודי אחר.
       
       הצעת חבר הכנסת כחלון באה, לדעתי, לעשות תיקון עיוות היסטורי, שהיה צריך להיעשות מזמן. טוב שהוא נעשה. לדעתי, כל יהדות צפון-אפריקה צריכה לבוא לידי ביטוי בעניין זה. אני שמח מאוד על ההרחבה שעשית בעניין. אין זה אומר שאחרים לא צריכים כמובן לקבל את המקום הראוי להם, ולכן שמחתי שאמר סגן השר מלכיאור, שאין דבר אחד בא על חשבון דבר אחר.
       
מל פולישוק-בלוך (שינוי):
       
       - - -
       
היו"ר קולט אביטל:
       
       חברת הכנסת פולישוק, כמה פעמים צריך לצעוק?
       
שר החוץ סילבן שלום:
       
       צר לי שיש לפעמים מצבים מסוימים שאנשים לא יודעים לשמור לעצמם את ההתנגדות הפנימית שלהם, שבאה לידי ביטוי, ולא יכולים לגלות אורך רוח. אל תפגיני את זה לפחות בצורה כל כך קיצונית כלפי חוץ. אני אפילו לא רוצה לומר את המלה, מה את חשה מול הצעה כזאת. 
       
       לכן, אני מבקש לתמוך בהצעת החוק ולאשר אותה. 

היו"ר קולט אביטל:
       
       תודה רבה. חברת הכנסת פולישוק, אני קוראת אותך לסדר בפעם הראשונה. חבר הכנסת אילן שלגי, בבקשה. 
       
אילן שלגי (שינוי):
       
       אני מבקש לומר לך, חבר הכנסת כחלון, שמטרת החוק שלך היא טובה וראויה. חיזוק התרבות, לימוד תרבות יהדות לוב והעמקת הכרת התרבות, זה מצוין. אמרת שתוסיף תוניסיה, זה מצוין. תרבות ומורשת יהודי צפון-אפריקה - נהדר. לא מזמן הייתי במכון בן-צבי, נתבקשתי לדבר ולברך כאשר המכון הוציא ספר על תרבות יהודי מרוקו. זה בסדר, אנחנו צריכים לעשות את הדברים האלה לגבי כל העדות במדינת ישראל - - 
       
עמרי שרון (הליכוד):
       
       למה בחרו אותך? 
       
אילן שלגי (שינוי):
       
       - - במיוחד, חבר הכנסת שרון, לחזק את לימוד המורשת של יהדות צפון-אפריקה, אני מסכים. אבל מדוע צריך לעשות דברים בחוק? יש לנו במדינת ישראל קיבוץ גלויות מ-150 גלויות. 
       
גילה גמליאל (הליכוד):
       
       החוק הזה לא נעשה. 
       
היו"ר קולט אביטל:
       
       כי אם אין חוק, אין כסף, כידוע לך. 
       
אילן שלגי (שינוי):
       
       כולנו באנו - הורינו, סבינו וסבותינו, באו ממדינות שונות. אבי בא מגרמניה, אמי באה מלטביה.  יש ספר  יוצא מן הכלל שיצא לאחרונה, של עמוס אילון, על יהדות גרמניה - מה, אני אבקש לעשות חוק לחיזוק מורשת יהדות גרמניה, שהיא מפוארת ביותר? לא. צריך לעשות את הדברים בלי חוקים. אדוני, סגן שרת החינוך, בבקשה, תלמדו במערכת החינוך על כל תפוצות ישראל, על כל עדות ישראל, היכן שצריך - לחזק, אם לא מלמדים מספיק על יהדות לוב, תתגברו את זה, אבל לא צריך לחייב אתכם  בחוק. 
       
       אתה, אדוני שר החוץ, אני מבקש לומר לך, אחרי שרמזת כאן רמזים מאוד קשים כלפינו, כלפי  אנשי שינוי - אני מבקש ממך, אתה, לך תשקר לקונדוליסה רייס; אמרת לה: הורדנו עשרות מאחזים. איפה עשרות מאחזים? אל תשקר לכנסת הזאת. אתם מעזים לשקר לכל העולם. 
       
רוני בר-און (הליכוד):
       
       חוצפן ושרלטן. 

אילן שלגי (שינוי):
       
       חבר הכנסת בר-און, אני מבין שלא מוצא חן בעיניך לשמוע את זה. אני אומר, אתם, אל תייחסו לנו גזענות. 
       
איוב קרא (הליכוד):
       
       מה זה שייך? 

אילן שלגי (שינוי):
       
       אל תייחסו לנו שנאה וגזענות, זה הכול. 

היו"ר קולט אביטל:
       
       אני מבקשת לסיים. 

יעקב אדרי (הליכוד):
       
       אני מבקש שיחזור בו מדבריו, ככה לא מדברים. 

היו"ר קולט אביטל:
       
       אדוני סגן השר, תוכל להשיב אחר כך. 

אילן שלגי (שינוי):
       
       אני אומר שוב, צריך לחזק את הוראת ולימוד המורשת של כל עדות ישראל, ובמיוחד של עדות שקופחו. אין צורך בחוק. אין צורך ברשות על-פי חוק. לכן אני מציע להצביע נגד החוק. 
       
רוני בר-און (הליכוד):
       
       רד, גמרת כבר.  רד, תן לנו מנוחה. 
       
היו"ר קולט אביטל:
       
       אתה רוצה להשיב? אנחנו עוברים להצבעה. מציע החוק, חבר הכנסת כחלון, יש לך מה להוסיף? 
       
משה כחלון (הליכוד):
       
       אני מבקש להצביע.  

היו"ר קולט אביטל:
       
       אנחנו עוברים להצבעה. 
       
הצבעה מס' 18
       
בעד ההצעה להעביר את הצעת החוק לדיון מוקדם בוועדה – 24
בעד ההצעה להסיר מסדר-היום את הצעת החוק – 1
נמנעים – אין
ההצעה להעביר את הצעת חוק הרשות הלאומית לתרבות יהדות לוב, 
התשס"ה-2004, לדיון מוקדם בוועדת הכלכלה נתקבלה. 

היו"ר קולט אביטל:
       
       אני קובעת שהצעת החוק עברה. 24 בעד, מתנגד אחד, אין נמנעים. חבר הכנסת כחלון, אנחנו רוצים להעביר את ההצעה לוועדת החינוך, התרבות והספורט; אתה רוצה לוועדת הכנסת או הכלכלה? 

משה כחלון (הליכוד):
       
       כלכלה. 
       
היו"ר קולט אביטל:
       
       יש התנגדות להעברת ההצעה לוועדת הכלכלה? 

רוני בר-און (הליכוד):
       
       לא. 

היו"ר קולט אביטל:
       
       ובכן, ההצעה תעבור לוועדת הכלכלה. 


הודעת יושב-ראש ועדת הכנסת

היו"ר קולט אביטל:
       
       הודעות ליושב-ראש ועדת הכנסת, בבקשה. 

רוני בר-און (יו"ר ועדת הכנסת):
       
	גברתי היושבת-ראש, חברי חברי הכנסת, ועדת הכנסת קבעה את הוועדות הבאות לדיון בהצעות חוק ובהצעות לסדר-היום: 

       ועדת העבודה, הרווחה והבריאות תדון בהצעת חוק זכויות החולה (תיקון - איסור כבילה), התשס"ד-2004, הצעתה של חברת הכנסת ענבל גבריאלי - פ/2706, לשם הכנתה לקריאה ראשונה. 

	ועדת החוקה, חוק ומשפט תדון בהצעת חוק מימון מפלגות (תיקון - תשלום חובות המפלגה לאחר התפלגות), התשס"ה-2005, הצעתו של חבר הכנסת שאול יהלום – פ/3308, לשם הכנתה לקריאה ראשונה.  

	כמו כן תדון ועדת החוקה, חוק ומשפט בהצעות לסדר-היום בנושא: ההסתה המתנהלת על-ידי גורמים קיצוניים כנגד ראש הממשלה - הצעות חברי הכנסת רוני בר-און, נסים זאב ואיתן כבל. 

	הודעה נוספת, הטעונה אישור הכנסת. סעיף 5 לחוק לתיקון פקודת המסים (גבייה) (מס' 5), התשס"ד-2004, קובע כי "על שר האוצר להביא לאישור של ועדה משותפת של ועדת החוקה, חוק ומשפט ושל ועדת הכספים של הכנסת תקנות שבהן ייקבעו סכומים מרביים לחיוב עבור הליכי גבייה מינהליים שננקטו כנגד סרבני מס כמשמעם בפקודת המסים (גבייה)". שר האוצר מבקש להקים ועדה משותפת כאמור. 

	ועדת הכנסת החליטה, כי הוועדה המשותפת לתקנות המסים (גבייה) (קביעת הוצאות מרביות), התשס"ה-2004, תהיה בת שמונה חברים, ארבעה מכל ועדה, בראשות יושב-ראש ועדת הכספים. מטעם ועדת הכספים: חברי הכנסת יעקב ליצמן – היושב-ראש; אברהם בייגה שוחט, נסים דהן ורוחמה אברהם. ומטעם ועדת החוקה, חוק ומשפט: חברי הכנסת מיכאל איתן, גדעון סער, רשף חן וזהבה גלאון. 

	אני מבקש את אישורה של הכנסת להודעה הזאת. בבקשה. 

היו"ר קולט אביטל:
       
       הצבעה בבקשה. 
       
חיים אורון (יחד):
       
       לא, אני רוצה לדבר.

רוני בר-און (יו"ר ועדת הכנסת):
       
       אין. 

חיים אורון (יחד):
       
        תסלח לי, על הודעה יש דיבור. אדוני סגן המזכיר, אני צודק? 
       
היו"ר קולט אביטל:
       
       אתה רוצה להתייחס? בבקשה, אתה יכול להביע דעה. 
       
חיים אורון (יחד):
       
       אדוני היושב-ראש, אדוני יושב-ראש ועדת הכנסת, אני תוהה על פשר הקמות הוועדות המיוחדות; זה הפך להיות מודל. יש ועדות בכנסת, למה צריך ועדות מיוחדות? קורים שני דברים. בוועדה בכנסת יש 17 חברים, בוועדה מיוחדת - שמונה או שישה, או כל מספר שמישהו מחליט. למה, מה קרה? אדוני יושב-ראש הקואליציה, יש לכם הסבר? 

רוני בר-און  (יו"ר ועדת הכנסת):
       
       אני אמנע לך את המבוכה. הוועדה המשותפת הזאת היא סטטוטורית, סעיף 5 בחוק לתיקון פקודת המסים (גבייה) קובע: "על שר האוצר להביא לאישור של ועדה משותפת של ועדת החוקה, חוק ומשפט ושל ועדת הכספים". 

חיים אורון (יחד):
       
       מאה אחוז, 17 חברים.

גדעון סער (הליכוד):
       
       מי אמר 17? 
       
חיים אורון (יחד):
       
       16 חברים, למה שמונה? 

רוני בר-און  (יו"ר ועדת הכנסת):
       
       אתה לא מדבר על הוועדה המשותפת, אתה מדבר על המספר. 
       
חיים אורון (יחד):
       
       רגע, מותר לי לדבר, מה קרה. 
       
גדעון סער (הליכוד):
       
       תסלח לי, עם כל הכבוד - - - 

חיים אורון (יחד):
       
       מה עם כל הכבוד, יש לי זכות דיבור. 

היו"ר קולט אביטל:
       
       חבר הכנסת גדעון סער, תן לו לדבר, הוא בזכות דיבור. 
       
גדעון סער (הליכוד):
       
       אני לא כופר בזכות הדיבור, הרי אתם מיוצגים בוועדת הכנסת. 

חיים אורון (יחד):
       
       חבר הכנסת גדעון סער, אצלכם, לפי מה שאני למד בזמן האחרון, כל חברי הסיעה מתבטאים כאיש אחד. אין יוצא מן הכלל. כולם מצביעים ומתבטאים כאיש אחד. אצלנו – יש הפקרות. אז אני שואל בכל זאת ואני מציע לכולם להירגע, ואני מדבר ברצינות - - -
       
גדעון סער (הליכוד):
       
       מי אמר 15 או 17 חברים?

חיים אורון (יחד):
       
       מסיבה אחת מאוד פשוטה: אני ראיתי בתקציב האחרון שורה ארוכה של ועדות. אני גם ראיתי את צורת עבודתן, ואני לא רוצה להגיד יותר מזה עכשיו. אם החוק קובע שתהיה ועדה משותפת, בסדר גמור. הכנסת יכולה לכונן ועדה לא של שמונה אלא גם של 15 או 13 או 14 ויהיה בה ייצוג לכל סיעות הבית ואין לי בעיה. יש ייצוג לסיעת מרצ-יחד - - -

גדעון סער (הליכוד):
       
       אין ועדה משותפת כזאת. במקרה הזה זה לא נכון.
       
חיים אורון (יחד):
       
       ככל שהוועדה גדולה יותר, ניתן לתת בה ייצוג ליותר סיעות בבית. אני מעיר את ההערה העקרונית. יש לי הרגשה, שיותר מדי תחומים, כפשרה בין יושבי-ראש ועדות או בין שרים - זה לא נכון לגבי המקרה הזה. אני רואה בכל פעם ועדות מיוחדות. יש ועדות בכנסת – שיפעלו.

היו"ר קולט אביטל:
       
       תודה רבה. בבקשה, חבר הכנסת סער רוצה להתייחס.

גדעון סער (הליכוד):
       
       אני מכבד מאוד, גברתי היושבת-ראש, את חבר הכנסת חיים אורון, אבל אני חושב שהניסיון מלמד אותנו הפוך מהדברים שהוא אמר עכשיו. הנה עכשיו, הלכנו לחוק ההסדרים, הקמנו ועדות משותפות אשר לפי תקנון הכנסת חייבות להיות ועדות שיש בהן אותו מספר חברים משתי ועדות, וכולן היו בנות 14 חברים, כולן היו ועדות רחבות. כאשר אתה הולך לוועדה אד-הוק בעניין נקודתי, אתה צריך להציע 15 חברים? זה אבסורד. לנושא הזה שמונה זה רחב מדי, ויש שם ייצוג לקואליציה ויש שם ייצוג לאופוזיציה ויש שם אפילו ייצוג לסיעת מרצ. אז אני חושב שהכול טוב ויפה והניסיון לא מוכיח את מה שאתה אמרת, דהיינו, שיש ניסיון למזער באמצעות הוועדות המשותפות את הייצוג של הסיעות השונות. תודה.
       
היו"ר קולט אביטל:
       
       תודה רבה. 
       
       אנחנו עוברים להצבעה.
       
הצבעה מס' 19
       
בעד הודעת יושב-ראש ועדת הכנסת - 17
נגד – 2
נמנעים – 1
הודעת יושב-ראש ועדת הכנסת נתקבלה.

היו"ר קולט אביטל:
       
       ההודעות עברו. בעד – 18, עם קולו של יושב-ראש ועדת הכנסת, נגד – 2, נמנע אחד.
       
       בבקשה, אדוני.
       
רוני בר-און (יו"ר ועדת הכנסת):
       
       גברתי היושבת-ראש, חברי הכנסת, הכנסת החליטה בישיבתה ביום כ"א באדר א' התשס"ה, 2 במרס 2005, להעביר לוועדה משותפת את ההצעות לסדר-היום בנושא: הכוונה להפריט את המתנ"סים - הצעות חברי הכנסת דוד לוי, יוסי שריד, אמנון כהן, אריה אלדד, יולי תמיר, גילה פינקלשטיין ואילן ליבוביץ.
       
       ועדת הכנסת החליטה היום, כי ועדה משותפת של ועדת הכספים וועדת החינוך, התרבות והספורט תדון בהצעות לסדר-היום הנ"ל.
       
       הוועדה תהיה בת 14 חברים - זו הצעה לסדר-היום; אנחנו יכולים תמיד לעשות את זה 28 כמובן - שבעה מכל ועדה, בראשות יושב-ראש ועדת הכספים. נקבע לו ממלא-מקום, נקבע לו משנה ליושב-ראש הוועדה המשותפת, הכול יהיה בסדר. 
       
       וזה הרכב הוועדה: מטעם ועדת הכספים - חברי הכנסת יעקב ליצמן, יושב-ראש, דני יתום, אברהם בייגה שוחט, רוני בריזון, חיים כץ, דניאל בנלולו ונציג ש"ס ששמו יימסר לנו. מטעם ועדת החינוך, התרבות והספורט - חברי הכנסת ענבל גבריאלי, יולי תמיר, מגלי והבה, מלי פולישוק-בלוך, אורי אריאל, גילה פינקלשטיין ויוסי שריד. 
       
       אין צורך בהצבעה. תודה רבה.
       
היו"ר קולט אביטל:
       
       תודה רבה.
       
       
הצעת חוק מימון מפלגות (תיקון - ביטול מימון נוסף לסיעה המורכבת מיותר ממפלגה אחת), התשס"ה-2005
[הצעת חוק פ/3272; נספחות.]
(הצעת קבוצת חברי הכנסת)

היו"ר קולט אביטל:
       
       אנחנו עוברים להצעת חוק מימון מפלגות (תיקון – ביטול מימון נוסף לסיעה המורכבת מיותר ממפלגה אחת), של חבר הכנסת אילן שלגי. תשובת שרת המשפטים והצבעה במועד אחר. בבקשה, אדוני.

אילן שלגי (שינוי):
       
       גברתי היושבת-ראש, חברות וחברי הכנסת, הצעת החוק שלנו, שאנו, כמה מחברי שינוי, מביאים בפניכם, נועדה להפסיק את התרמית הגדולה שבה נוהג חלק גדול מסיעות הבית הזה. היא נועדה להפסיק את המניפולציה והקומבינה שעושים הליכוד והעבודה וגם לחשוף את הברית הסודית בין מרצ לאיחוד הלאומי, הברית שעל-פיה, בשתיקה ההדדית ובקריצה בין עסקני השמאל והימין, שולחים יד לקופת הציבור וחוגגים. 
       
       המצב הוא שכל סיעה מקבלת יחידות מימון כמספר חברי הכנסת שלה ועוד אחת נוספת עבור הסיעה. כל יחידת מימון, נכון להיום, היא בת 57,305 שקלים. כך מפלגה שלה שישה חברי כנסת, מרצ למשל, אמורה לכאורה לקבל מהמדינה כספים לפי שבע יחידות מימון. אבל מאחר שמרצ עדיין מורכבת משלוש מפלגות: רצ, מפ"ם והבחירה הדמוקרטית, היא מקבלת כל חודש, במקום יחידה אחת נוספת, שלוש יחידות נוספות. כלומר, מרצ מקבלת כל חודש עבור מפ"ם ורצ, המוחזקות בהנשמה מלאכותית, 114,600 שקלים מעבר למגיע לה אלמלא הקומבינה.
       
       האם אתם, חברות וחברי הכנסת והצופים בנו, ידעתם את הסוד, שמפ"ם עדיין קיימת ור"צ עדיין קיימת? מרצ התאחדה כבר בשנת 1996, ובכל זאת ר"צ ומפ"ם עדיין קיימות. הכיצד זה? לאחר מכן בא האיחוד עם שחר של ביילין והשם שונה ליחד, והם באמת מאוד ביחד. זהבה גלאון ואבו וילן - אתם באותה קנוניה יחד עם האיחוד הלאומי של ליברמן, צבי הנדל, אריה אלדד. אני, עבדכם הנאמן, ועוד כמה מחברי הכנסת של שינוי ורבים מאנשי שינוי של היום, פרשנו ממרצ בשנת 1996 בגלל האיחוד של ר"צ ומפ"ם והניסיון לכפות גם עלינו איחוד. עד מתי, יוסי ביילין, תמשיכו ברמאות הזאת?
       
       באיחוד הלאומי האבסורד ממש חוגג, כי לשבעה חברי הכנסת של האיחוד הלאומי יש ארבע מפלגות: ישראל ביתנו, עלי"ה, מולדת ותקומה. ולכן, על שבעה חברי כנסת, במקום לקבל שמונה יחידות מימון, מקבלים 11. שלוש היחידות הנוספות משמעותן 171,915 שקל בכל חודש. 
       
       מפלגת העבודה מורכבת משתי מפלגות, כי יש בסיעתה מימד, ושמענו על המיזוג של עם אחד עוד מעט, והליכוד מורכב משתי מפלגות, כי בתוכו גם ישראל בעלייה. כך גם בשתיים מהסיעות הערביות, שהן איחודים בין שתי מפלגות. דרך אגב, בנושא הזה ש"ס כמו שינוי, בסדר גמור - אין קומבינות.

אתי לבני (שינוי):
       
       ראיתם מה זה?
       
אילן שלגי (שינוי):
       
       אני שמח על האחווה שהתגלתה פה בספסלים בין אנשי שינוי ואנשי ש"ס. סך הכול יש בכנסת עשר מפלגות שעבורן מתקבל מימון מעבר למספר הסיעות. מדובר בעשר יחידות מימון, כל אחת 57,305 שקלים, שהם כל חודש, שימו לב, מקופת משלם המסים, 573,050 שקלים, ולשנה – 6 מיליונים ו-876,600 שקל, והסכום עולה. 
       
       אם תתקבל הצעת החוק שלנו, של אנשי שינוי, היא תחסוך למדינה קרוב ל-7 מיליוני שקלים בשנה, וזה הרבה כסף. ניתן בסכום הזה, אני אומר לכם, אנשי מרצ, להוסיף מפעל הזנה בעוד שכונות וערי פיתוח, ואני אומר לכם, חברי הכנסת ממפלגת העבודה והליכוד לצורך העניין, להוסיף עוד תקני רופאים ואחיות בבתי-חולים הכורעים תחת העומס. אני אומר לכם, חברי הכנסת מכל סיעות הבית, וגם לכם, החברים מהאיחוד הלאומי, אפשר לממן השלמת אפודים קרמיים לחיילים קרביים. 
       
       חוק מימון המפלגות הוא רע הכרחי. חשוב שהדמוקרטיה תאפשר מימון של מפלגות שפועלות במסגרת הדמוקרטיה. אבל אין צורך להגזים בריפוד הפוליטיקאים והמפלגות בכספים של משלם המסים. שינוי יזמה בעבר, והיא תמשיך ליזום, את הפחתת סכום המימון לכל חבר כנסת, אולם בהצעה שאנחנו מביאים היום אין מדובר בהפחתת יחידת המימון, אלא בביטול הפיקציה והקומבינה של תשלום למפלגות שקיימות רק על הנייר.
       
       הממשלה אינה נוקטת עמדה, אבל כבר שמעתי על המגמה בקרב רוב סיעות הבית שלא לתמוך בהצעה, כי זה עולה לכם כסף. 
       
היו"ר קולט אביטל:
       
       אמרת שזה יחסוך כסף.
       
אילן שלגי (שינוי):
       
       אני מאמין שש"ס תצביע עם שינוי בעניין הזה. ההצעה הזאת תעבור, אם לא בקריאה הזאת אז בעוד חצי שנה, ואם לא בכנסת הזאת אז בכנסת הבאה, כי אנחנו נתחזק. שינוי בוודאי תתחזק, אולי גם ש"ס, אם הליכוד ימשיך לעשות שטויות. 
       
       בכל מקרה, בשלב הבא אהיה מוכן להגיע להסכמות שאומרות שמפלגה נפרדת, שתוכיח שהיא קיימת, שיש לה מוסדות, שהיא פעילה, שהאיחוד באותה סיעה נובע מסיבות שאינן מאפשרות את ביטול המפלגות השונות – ניחא. אבל במקרים של מפ"ם ור"צ, שמחזיקים אותן בהנשמה מלאכותית – אני לא רואה אותם פה, את ששת הגיבורים של מרצ; סליחה, יחד. לכן, אנחנו צריכים כולנו להתבייש. אם אנחנו משאירים את המצב החוקי הקיים; זה פשוט כדי שהמנגנון הזה של מימון מפלגות ימשיך להיות מסחטה של כספי משלם המסים.
       
       אני רוצה גם לומר שהנוסח, כפי שהוא מובא היום, תואם עם משרד המשפטים. נוסח קודם של אותה הצעה, הסתבר שיש לו איזו השלכה על הבחירות לרשויות המקומיות.
       
היו"ר קולט אביטל:
       
       תואם עם משרד המשפטים, כששר המשפטים היה יוסף לפיד.
       
אילן שלגי (שינוי):
       
       ממש לא, הוא תואם עם משרד המשפטים לפני שבועיים. הוא תואם עם משרד המשפטים בראשות השרה ציפי לבני. שוב, אין לי תמיכה של הממשלה, לממשלה אין עמדה, אבל התיאום היה מאחר שהסתבר שיש איזו השלכה מביטול סעיף 12 על הבחירות ברשויות המקומיות, ולא בהקשר של המימון. דרך אגב, גם ברשויות המקומיות, במימון שם יש דברים מוגזמים ומעוותים, וצריך לתקן זאת. כאמור, תיאמתי את הנוסח עם משרד המשפטים.
       
       אני חושב שטוב שהממשלה אינה נוקטת עמדה, וכך באמת נראה את הצביעות, כי כבר שמעתי שהליכוד עומד להתנגד. סיעת העבודה – דיברתי עם יושב-ראש הסיעה, הוא אמר שיחשוב על זה, לא שמעתי את תשובתו. אני מאוד מקווה שסיעת העבודה תתעלה מעל השיקול הגזברי הקטנוני ותראה את טובת הקופה הציבורית, טובתו של משלם המסים, וחשוב מכול, שאנחנו, הפוליטיקאים, ניראה קצת פחות גרוע. תודה רבה, גברתי.
       
היו"ר קולט אביטל:
       
       תודה רבה. כאמור, תשובת הממשלה והצבעה במועד מאוחר יותר.

       
הצעת חוק זכויות התלמיד (תיקון - איסור התניית לימודים בשימוש בסמים מסוכנים, סמי מרץ או תרופות הרגעה), התשס"ד-2004
[הצעת חוק פ/2453; נספחות.]
(הצעת קבוצת חברי הכנסת)

היו"ר קולט אביטל:
       
       אנחנו עוברים עכשיו להצעת חוק זכויות התלמיד (תיקון – איסור התניית לימודים בשימוש בסמים מסוכנים, סמי מרץ או תרופות הרגעה), התשס"ד-2004, שמספרה פ/2453. יציג אותה חבר הכנסת חמי דורון. ישיב סגן שרת החינוך.
       
חמי דורון (שינוי):
       
       תודה רבה. 
       
       גברתי היושבת-ראש, חברי חברי הכנסת, הגשתי הצעת חוק, והממשלה משום מה מתנגדת לה. לא ברור למה הממשלה מתנגדת להצעת חוק שבאה למנוע שימוש בסמים. הרי, כפי שאנחנו יודעים, על-פי פקודת הסמים המסוכנים, סמים אסורים בשימוש והפצה במדינת ישראל. ראה זה פלא, במדינת ישראל של היום השימוש ב"ריטלין", המהווה מבחינה מעשית סם לכל דבר ועניין - אין כמעט הגבלת שימוש. להיפך, על-פי נתוני משרד הבריאות, עלה השימוש בסמי מרץ, דוגמת ה"ריטלין", ב-30% בשנים האחרונות. 
       
       בארצות-הברית יש התנגדות ציבורית רחבה מאוד לשימוש בסמים מעין אלו, ובעיקר לשימוש בסמי מרץ מסוג "ריטלין". 
       
       מה בא, כביכול, הסם "ריטלין" לעשות? הוא בא להשפיע על אותם ילדים "אנרגטיים", אותם ילדים, שנדמה לי שחלק גדול מחברי הכנסת הכל-כך אנרגטיים - אם היינו ילדים כנראה כולנו היינו מקבלים את ה"ריטלין", אבל אז לא היינו מגיעים לפה.
       
היו"ר קולט אביטל:
       
       יכול להיות שזה היה עוזר.
       
אילן שלגי (שינוי):
       
       לא, גברתי, אז לא היינו מגיעים לפה.

משולם נהרי (ש"ס):
       
       אפשר לחייב גם היום חלק מחברי הכנסת.
       
חמי דורון (שינוי):
       
       חבר הכנסת נהרי, מסתבר, על-פי מחקרים של אוניברסיטת יוסטון בטקסס, ששימוש שיטתי בסם מסוג "ריטלין" עשוי לגרום גם לשינויים כרומוזומליים וגם למקרים של סרטן. וראה זה פלא, שתיקה מהדהדת. משרד החינוך – אין לו שיג ושיח בעניין, הוא לא מדבר על העניין הזה. הוא  נתלה בשתיקתו ואומר: לא אנחנו קובעים, מי שקובע את השימוש בסם זה הפסיכיאטר, הפסיכולוג, משרד הבריאות, הרופאים.
       
עמרם מצנע (העבודה-מימד):
       
       קיבלתי שיחה ממורה שצופה בך עכשיו ואומרת שאתה טועה.
       
חמי דורון (שינוי):
       
       זה בסדר גמור, ואסביר לך למה. גם אשתי מורה, וגם היא אומרת: תשמע, חייבים לעשות את זה בבית-הספר. אבל אספר לך סיפור קטן. היתה ילדה בבית-ספר בתל-אביב, והמנהל דרש מההורים שלה  שהיא תקבל "ריטלין". למה? יש לה הפרעות ריכוז והפרעות קשב. אחד מידידי המשפחה, הוא זה שפנה אלי אז, הלך למשפחה וניסה לבדוק. הילדה היא חברה של הבת שלו, הוא מכיר את הילדה, והוא יודע שהילדה בסדר גמור. אז הסתבר דבר נורא פשוט: לילדה יש טלוויזיה בחדר, ועד שלוש לפנות בוקר היא רואה טלוויזיה. אתה חושב שהילדה מסוגלת להגיע לבית-הספר ולהיות קשובה ומרוכזת בלימודים? אני מודיע לך שלא.
       
עמרם מצנע (העבודה-מימד):
       
       אבל המורה וההורה מחליטים? 
       
חמי דורון (שינוי):
       
       אף אחד לא בדק, זה בדיוק העניין. מה קורה? מנהל בית-הספר - ואני יכול לתת לך רשימה של בתי-ספר, שהמנהלים מתנים את המשך הלימודים של הילד בקבלת "ריטלין". למשל, בית-הספר  "ברושים" בתל-אביב, בית-הספר "הלל" ברמת-גן, בית-הספר "גלבוע" בבית-שאן. יש בית-ספר מסוים בראשון-לציון, שאני לא יכול לנקוב בשמו, כי אז ידעו מי ההורה, יקשרו אותו מייד אלי, ולכן לא אחשוף את שם בית-הספר. זה דבר מאוד חמור. 
       
       נכון שלמורים מאוד נוח, אני אומר לך את זה, כי יש לי ויכוחים גם בבית על זה, אני מודה. 

עמרם מצנע (העבודה-מימד):
       
       זו החלטה של מורה?
       
חמי דורון (שינוי):
       
       זו לא החלטה של מורה. איפה הבעיה? הבעיה היא שהעובדים הסוציאליים במחלקות הרווחה עמוסים. הם לא מסוגלים לטפל בדברים האלה. אז הכי קל להגיד: ייקחו כדורי "ריטלין".
       
מרינה סולודקין (הליכוד):
       
       - - - 
       
חמי דורון (שינוי):
       
       כאשר ההורים רוצים ללכת לתחליף, למערכת אחרת, תרופות אלטרנטיביות – נניח שילד צריך - לא עושים בדיקות מעמיקות מספיק. היום היתה ישיבה בוועדת הסמים, שחבר הכנסת חזן עומד בראשה. הספקתי לשוחח אתו לפני שעליתי הנה, וחבר הכנסת חזן די נדהם ממה שחשפו בפניו היום, ההשפעות הקשות של הכדור הזה. בארצות-הברית אוסרים היום ביותר ויותר מקומות להשתמש בזה. ודאי שזה נוח למורים, הילד נעשה זומבי, הוא שותק, הוא לא מקשיב – עלא כיפאק.
       
עמרם מצנע (העבודה-מימד):
       
       אין רופא בתהליך הזה?
       
חמי דורון (שינוי):
       
       יש פסיכיאטר. 
       
יחיאל חזן (הליכוד):
       
       חבר הכנסת עמרם מצנע, הפסיכיאטרים רוצים לשמור בכוח על העמדה שיש להם. 
       
חמי דורון (שינוי):
       
       אני רוצה לומר לך יותר מזה. 
       
היו"ר קולט אביטל:
       
       למשרד הבריאות יש עמדה?
       
חמי דורון (שינוי):
       
       לממשלה יש עמדה, היא מתנגדת. 
       
היו"ר קולט אביטל:
       
       ולמשרד הבריאות עצמו? 

חמי דורון (שינוי):
       
       לא יודע, אמרו לי שמשרד החינוך מתנגד, ואני מייד אסביר גם למה הוא מתנגד. 
       
היו"ר קולט אביטל:
       
       משרד החינוך יסביר את טענותיו. 
       
חמי דורון (שינוי):
       
       הרי אני יודע למה הוא מתנגד. 
       
מרינה סולודקין (הליכוד):
       
       - - -
       
חמי דורון (שינוי):
       
       הנקודה היא שהעסק הזה מגלגל 8 מיליארדי דולר בשנה. זה כוח כלכלי, מה לעשות? במדינת ישראל זה מגלגל הרבה מאוד כסף. 
       
סגן שרת החינוך, התרבות והספורט מיכאל מלכיאור:
       
       - - -
       
חמי דורון (שינוי):
       
       אני לא אומר שמשרד החינוך מרוויח מזה, אבל למשרד החינוך זה קל, כי הוא אומר שהילד נהיה זומבי, הוא לא מפריע בכיתה והמורה לא מתמודדת אתו. זה לא היה המצב כשאנחנו היינו ילדים, אז המורה היתה מתמודדת עם הבעיה. המורה היתה לוקחת את ההורים והמורה היתה מטפלת. 
       
עמרם מצנע (העבודה-מימד):
       
       אם הילד מתפרע בכיתה, יכול להיות שהילד יישלח לחינוך מיוחד. 
       
חמי דורון (שינוי):
       
       לא, אתה לא צריך לשלוח את הילד לחינוך מיוחד. לפני שנים מספר פנה אלי הורה – אני הייתי חבר מועצת העיר – ואמר שהמורים רוצים לשלוח את הילד שלו לחינוך מיוחד. המורים אמרו שהילד לא קשוב בכיתה והילד לא מסתדר. ההורים, שני אנשים משכילים מאוד, ברמה גבוהה, אמרו לי: לא יכול להיות דבר כזה. לקחו את הילד לאבחון. מה הסתבר? הילד גאון, והמורה משעממת אותו. זה פשוט מאוד, מנת המשכל שלו עולה בהרבה על מנת המשכל של המורה. 
       
סגן שרת החינוך, התרבות והספורט מיכאל מלכיאור:
       
       זאת לא הבעיה של המורה. 
       
היו"ר קולט אביטל:
       
       סגן השרה, אתה תשיב אחר כך. 

חמי דורון (שינוי):
       
       הבעיה היא של המורים. יש מורים שלא רוצים להתמודד עם ילדים שהם יותר אקטיביים ויותר אנרגטיים. 

סגן שרת החינוך, התרבות והספורט מיכאל מלכיאור:
       
       זה לא המורה - - -
       
חמי דורון (שינוי):
       
       אדוני סגן השרה, חבר הכנסת מלכיאור, לצערי הרב, יש מנהלי בתי-ספר שלוקחים לעצמם את החופש הרפואי לקבוע להורים ולהודיע להם שהילדים לא ימשיכו ללמוד בבתי-הספר שלהם אם הם לא ייקחו את כדורי ה"ריטלין". זה דבר שאסור שיקרה. אלא מה? 
       
קריאה:
       
       - - -
       
חמי דורון (שינוי):
       
       רק לפני עשר דקות עמדת פה ואמרת למה צריך חוק מיוחד, הרשות של יהודי לוב. אמרת שזה נורא חשוב שיהיה חוק מיוחד. ולזה לא צריך חוק? מכיוון שאת ההוראות שלכם, שהן כביכול הוראות, אף אחד לא ממלא. 
       
זאב בוים (הליכוד):
       
       שהמציע ייכנס יום אחד לכיתה. 
       
חמי דורון (שינוי):
       
       סליחה? המציע היה בכיתה הרבה מאוד פעמים, כי המציע עסק בזה במסגרת החינוך הצבאי. סגן השר בוים, לפני שאתה מדבר וזורק הערות, תלמד קודם על עברו של המציע, ואחרי זה תדבר. 
       
שאול יהלום (מפד"ל):
       
       - - -
       
עמרם מצנע (העבודה-מימד):
       
       אבל אם חוק אחד לא מבוצע, זה לא אומר שצריך - - - 
       
היו"ר קולט אביטל:
       
       חבר הכנסת מצנע, זה על חשבון זמנו. 
       
חמי דורון (שינוי):
       
       לא, אין חוק. 
       
משולם נהרי (ש"ס):
       
       ההשוואה לא נכונה. 
       
חמי דורון (שינוי):
       
       אני מבקש עוד שלוש דקות בגלל ההפרעות, גברתי. 
       
היו"ר קולט אביטל:
       
       היו לך עשר דקות. אני אוסיף דקה. 
       
משולם נהרי (ש"ס):
       
       רק אם תיקח "ריטלין" תקבל עוד שלוש דקות. 
       
חמי דורון (שינוי):
       
       את זה אני משאיר לך, חבר הכנסת נהרי. אדם בוגר שרוצה לצרוך סמים, מבחינתי זו בעיה שלו. אני לא צריך את זה.  
       
שאול יהלום (מפד"ל):
       
       באמת? ואחר כך ידרוס אנשים?
       
יחיאל חזן (הליכוד):
       
       זאת לא בעיה שלו, זאת בעיה של כל החברה. אתה טועה, זאת בעיה של המדינה.  
       
חמי דורון (שינוי):
       
       חבר הכנסת יהלום, נדמה לי שנכנסת פה באמצע ואתה לא בדיוק מודע להצעת החוק. 
       
שאול יהלום (מפד"ל):
       
       אני מודע, דיברת על אדם מבוגר שצורך סמים.
       
חמי דורון (שינוי):
       
       לא, אתה לא מודע, ולכן אתה סתם צועק. זו בעיה שלו, של החקיקה ושל המשטרה. 
       
       חבר הכנסת מצנע, דיברת על חקיקה. אני חושב שהיום משרד החינוך מתנגד להצעת החוק לא משום שהוא טוען שה"ריטלין" לא בסדר או שזה סם או שזה לא סם. משרד החינוך מתנגד להצעת החוק כי הוא טוען שיש הנחיות. ואין דבר כזה, כלומר, אין מצב שמחייבים בבתי-הספר. כמו שאמר קודם סגן השר, אם לא יהיה חוק, זה לא יקרה. סגן השר מלכיאור אמר את זה רק לפני רבע שעה בנושא אחר. 
       
היו"ר קולט אביטל:
       
       חבר הכנסת דורון, אבקש לסיים. זמנך עבר. 
       
חמי דורון (שינוי):
       
       נדמה לי שכאשר יש כל כך הרבה הפרעות, מן הדין גם להתחשב בעניין הזה. 
       
היו"ר קולט אביטל:
       
       אני הוספתי דקה, והיא כבר עברה. אבקשך לסיים. 
       
נסים דהן (ש"ס):
       
       הבנו מה שאמרת. 
       
חמי דורון (שינוי):
       
       גברתי היושבת-ראש, אני מבקש גם מסגן השרה להביא בחשבון דבר אחד: אף-על-פי שיש לכאורה הנחיות, עובדתית – ומניתי פה שמות של בתי-ספר, ואלה נתונים מהשטח – ההנחיות האלה לא מבוצעות, ולכן החקיקה נחוצה. תודה. 
       
היו"ר קולט אביטל:
       
       תודה רבה. אדוני סגן השרה, תרצה להשיב? בבקשה.
       
נסים דהן (ש"ס):
       
       אין תשובות. 
       
היו"ר קולט אביטל:
       
       אם כך, התשובה וההצבעה במועד אחר. 
       

הצעות לסדר-היום 
עמדות בני-הנוער כלפי הגיוס לצה"ל 

היו"ר קולט אביטל:
       
       חברי חברי הכנסת, אנחנו עוברים עכשיו להצעות לסדר-היום: עמדות בני-הנוער כלפי הגיוס לצה"ל – הצעות לסדר-היום מס' 6398, 6413, 6436 ו-6445. 
       
קריאה:
       
       לא. החליפו את ההצעות לסדר-היום?
       
היו"ר קולט אביטל:
       
       כן, החליפו, וזה סדר-היום. חבר הכנסת שלמה בניזרי, בבקשה. 
       
שלמה בניזרי (ש"ס):
       
       פעם ראשונה שהמחשב היטיב עמי.
       
       גברתי היושבת-ראש, רבותי חברי הכנסת, השבוע התפרסם סקר של "מידע שיווקי סי.איי", שנערך בקרב 500 בני נוער, גילאי 12-18. נודעו לנו משם שני פרטים מאוד חשובים: שמחצית מבני-הנוער לא מעוניינים בשירות קרבי; ששליש היו מעדיפים לעזוב את הארץ, 14% אולי היו עוזבים, ו-6% אינם יודעים, כלומר משהו כמו 50% מהנוער, מהעתיד של מדינת ישראל, מעדיפים לעזוב את שטחי מדינת ישראל. אני לא יודע לאן הם היו רוצים ללכת. 
       
       נשאלת השאלה – ניתן לכל נושא דקה אחת לפחות – למה פתאום רע להם בצבא והם לא רוצים להתגייס? אם כל היום התקשורת, אישי ציבור וחברי כנסת מטיפים שאנחנו צבא כובש ואכזר, בעיתון "הארץ" גדעון לוי מפרסם כל יום כתבות על האכזריות ועל ההתעללות שלנו באוכלוסייה הפלסטינית - ואני כמובן מתנגד לכל הדברים הללו - שאנחנו על אדמות של זרים, שאנחנו כובשים, שאנחנו רעים ורשעים, תגידו לי, כמה חשק כבר נשאר לאותו חייל להישאר כאן? 
       
       ואני אקשור את זה גם כן לנקודה הבאה - כמחצית מהנוער רוצה לעזוב את מדינת ישראל. מה קרה? הרי בראנו ובנינו פה ישות ציונית, את מדינת היהודים. הרי אנחנו הדמוקרטיה היחידה במזרח התיכון, ויש במדינת ישראל תנאים גשמיים והכול, אז למה הנוער בכל זאת רוצה לעזוב את מדינת ישראל? 
       
       התשובה שלי פשוטה: כולכם מכירים את הסיפור הידוע על נפוליאון, שהיה אוהב יהודים, אפילו יש כאלה שחשבו שהוא משיח. בליל תשעה באב הוא עבר ברחוב היהודי וראה את היהודים בוכים ושאל אותם: למה אתם בוכים? הם אמרו לו: מה, לא שמעת? חרב בית-מקדשנו בלילה זה. הוא שאל מי החריב ומתי. הם אמרו לו שהרומאים, לפני 1,700 שנה. אמר להם נפוליאון: אתם עדיין בוכים? עם שזוכר את עברו זה עם שיש לו עתיד; עם שמתכחש לעברו זה עם שאין לו עתיד. אתם, שזוכרים את עברכם, יש לכם עוד עתיד. זה היה לפני 200 שנה.
       
       אבל הדור שלנו, שמתכחש לעברו, זה עם שמתכחש לעברו, להיסטוריה שלו, ליהדות שלו, לתורה. מה הביא אותנו פה לארץ? בניינים? "מכבי תל-אביב"? מה מביא יהודים לארץ-ישראל אם לא תורת ישראל? 
       
קריאה:
       
       - - -
       
שלמה בניזרי (ש"ס):
       
       לא הרצל הביא אותנו. אבא שלי לא היה מגיע בגלל הרצל, עם כל הכבוד לך. כשאמר רבי יהודה הלוי "לבי במזרח ואנוכי בסוף מערב", הוא עוד לא הכיר את הרצל, עם כל הכבוד, לפני אלף שנה. מה שאנחנו אומרים כל יום בתפילה "ותחזינה עינינו בשובך לציון" - זאת היהדות, התורה, הארץ המובטחת, ארץ הקודש, לחיות פה בארצנו הקדושה, ולא להיות עם חופשי ככל הגויים, כפי שכתבתם לנו בהמנון. ברגע שהוצאתם את הנוער מהיהדות, הוצאתם להם את הנשמה, ואין להם שום אחיזה בארץ. לכן אני מופתע שזה רק 30% ועוד 16%, שזה כ-50%. אז, מה נשאר להם פה? תן לעזוב את המדינה ולהיות אמריקני או אירופי. תן להיות כמו כולם. 
       
       לכן, שני הנתונים האלה - גם האי-רצון לשרת בצבא וגם האי-רצון לחיות פה במדינת ישראל - סיבה אחת יש להם: מכיוון שהם לא מתחברים ליהדות, הם לא מתחברים לעם היהודי. מדינת היהודים, ולא מדינה יהודית - זה שני הפכים. לכן, מדינת היהודים בלי יהדות אין לה שום עתיד. גברתי, תודה.
       
היו"ר קולט אביטל:
       
       תודה. חברת הכנסת מרינה סולודקין, בבקשה. אחריה - חבר הכנסת עמרם מצנע. חבר הכנסת דורון, אתם מפריעים שם.
       
מרינה סולודקין (הליכוד):
       
       כבוד היושבת-ראש, כבוד סגן השר זאב בוים, כנסת נכבדה, השבוע פורסם בעיתונות מכתב של כ-250 תלמידי תיכון שהכריזו על סירובם להתגייס לשירות סדיר בצבא-הגנה לישראל מסיבות מצפוניות ופציפיסטיות. התלמידים נימקו את עמדתם ב"אי-מוסריות של הכיבוש ועוולות הנגרמות על-ידי מחסומי צה"ל לאוכלוסיה האזרחית ביהודה, שומרון וחבל-עזה". מדובר בסירוב משמאל שמיתוסף לסירוב מימין, שגם הוא מנומק בסיבות אידיאולוגיות מצפוניות כביכול: שלמות הארץ גוברת על שלטון החוק במדינת ישראל והתנגדות ל"גירוש היהודים מביתם".
       
       שתי התופעות האלה מסוכנות באותה מידה, מכיון שהן מוכיחות חוסר בשלות ואי-הבנה מספקת של המצב האמיתי שבו נמצאת מדינת ישראל מצד הדור הצעיר. ישראל עדיין נאבקת על עצם קיומה כמדינה יהודית ודמוקרטית כנגד הטרור האסלאמי והלאומני. 
       
       אבל, אני לא מאשימה את הצעירים מימין ומשמאל. לאינדוקטרינציה - שטיפת המוח האידיאולוגית - המסוכנת הזאת יש אחראים. האחראים הם אלה המנסים להשתמש בתנועות הנוער ככלי במאבק פוליטי להשגת מטרות פוליטיות כאלה ואחרות. לכן, אני תומכת מאוד בהכרזת תנועות הנוער של המפלגות - הליכוד, העבודה, שינוי ומפד"ל - להימנע לאלתר משימוש בתנועות הנוער כבסיס לסרבנות להתגייס לצה"ל. חבל מאוד שזה לא נעשה עד עכשיו.
       
       אני גם רוצה לפנות להורים ולמשפחות של הסרבנים לעתיד: אתם חושבים את עצמכם למלח הארץ. איך תוכלו להתמודד עם מצב שבו רק ילדי עולים חדשים מברית-המועצות לשעבר ומאתיופיה יעמדו בחזית המאבק ויגנו על המדינה והעם? תודה רבה לכם.
       
היו"ר קולט אביטל:
       
       חברת הכנסת סולודקין, תודה רבה. חבר הכנסת עמרם מצנע, בבקשה. אחריו - חבר הכנסת רן כהן.
       
עמרם מצנע (העבודה-מימד):
       
       גברתי היושבת-ראש, חברי חברי הכנסת, מי זה עם הגב אלי?
       
היו"ר קולט אביטל:
       
       חבר הכנסת מג'אדלה, לא מפנים עורף.
       
עמרם מצנע (העבודה-מימד):
       
       לפחות לא עם הגב.
       
       גם אני קראתי השבוע את מכתבם של 250 צעירים וצעירות, העומדים בפני גיוס, על כך שהם יסרבו לשרת בצה"ל. אני מתנגד לסרבנות מכול וכול. חברים, הכיבוש משחית. היום, לצערנו, אנחנו יודעים את זה. זו לא דעה, זו עובדה; אפילו אצל ראש הממשלה, שהיה בין אלה שפעלו יותר מכל אחד אחר כדי שהכיבוש יימשך. אנחנו יודעים ומצהירים על כך שהכיבוש אכן משחית. 
       
       אבל, האם הכיבוש מצדיק סרבנות? טענתי היא כי לא רק שאין הכיבוש מצדיק סרבנות, אלא שהסרבנות עצמה היא דוגמה להשחתה מוסרית שהכיבוש עצמו גורם לנו. הטענה כי סרבנות לשירות בשטחים כמוה כסירוב למלא פקודה בלתי חוקית בעליל משמעותה כי אלפי חיילים בסדיר ובמילואים ממלאים מדי יום פקודה בלתי חוקית וכי מעל החוקיות של הפעלת צה"ל בשטחים מתנוסס דגל שחור. פרט ליהירות מוסרית שיש בקביעה זו, היא פשוט קביעה לא נכונה. 
       
       הסרבנות איננה יכולה גם להיות חד-צדדית. אני מניח כי מרבית הסרבנים אוחזים בתפיסת עולם ליברלית, ואם זה המצב, וחופש המצפון הוא המקור ללגיטימציה שבה מתהדר הסרבן, הוא חייב להיות בעל יושר אינטלקטואלי ולהכיר גם בזכותו של האחר לסרב מסיבות אחרות.
       
       אמרתי שהכיבוש משחית וההשחתה הזאת היא שהובילה לסרבנות. אינני מתכוון לומר שהסרבנים מושחתים. אני משוכנע שרבים מהצעירים האלה הם אמיצים המוכנים לחתור נגד הזרם. אומץ לב ציבורי נדיר לא קיים במחוזותינו. ההשחתה איננה במידותיהם אלא בלבול תחומים מוחלט שאליו גורר אותנו הכיבוש - בלבול בין ציבורי לפרטי, בין צבא לממשל, בין חופש לאנרכיה. 
       
       אני קורא לסרבנים להיאבק בכל יכולתם ובכל מאודם. אבל, לעשות זאת בזירה הפוליטית הציבורית. אנחנו זקוקים לכם, הסרבנים, לא רק כחיילים אלא גם כאזרחים. במדינה שלנו, שבה החובה האזרחית אינה פחותה מהחובה הצבאית, יש למלא את שתיהן מבלי להתבלבל. תודה.
       
היו"ר קולט אביטל:
       
       תודה רבה. חבר הכנסת רן כהן, בבקשה.
       
רן כהן (יחד):
       
       גברתי היושבת-ראש, חברות וחברי הכנסת, אין ספק שהפעולה של הנוער, הודעה על סירוב לשרת בשטחים, היא מהלך שמחייב תשומת לב מאוד מאוד מעמיקה, ובתור מי שמתנגד באופן עקרוני וקבוע לסרבנות לשרת בצה"ל אני חושב שהתופעה חייבת להזעיק בשני מובנים. 
       
       האחד - היא חייבת בתגובה ראויה שתסביר לנוער הזה שלנו שאין לנו כל דרך אחרת אלא לא לפגוע בלכידות הלאומית והציבורית ולשרת בצה"ל כמי שמגן על מדינת ישראל וכמדינה שנמצאת במצב שביטחונה עדיין מעורער בסביבתה. לכן, השירות בצבא הוא שירות הכרחי, והמסירות לו חייבת להיות מלאה ככל האפשר. 
       
       לעניות דעתי, הבריחה משירות בעניין הזה היא לא נכונה, ובמידה רבה מאוד היא גם בלתי מוסרית. היא בלתי מוסרית בכמה וכמה מובנים: גם במובן של אי-השתתפות בהגנה על מדינת ישראל, כאשר היא נמצאת במצבים ביטחוניים קשים, גם במובן של עשיית דין לעצמך כאשר אתה בורח מאחריות שאתה צריך לקחת דווקא כאשר אתה נמצא בין חבריך ליחידה בצבא. דווקא מי שחושבים את עצמם לבעלי מסר מוסרי וערכי והומני חייבים להיות בתוך הצבא ובתוך היחידות. במובן הזה, נדמה לי שאין טעות יותר קשה ויותר גדולה מההכרזה הזאת על סרבנות.
       
       אבל, ההודעה על חתימות של 250 תלמידי תיכון גם חייבת בהחלט להזעיק את בעלי המצפון ואת בעלי המוסר בארץ. גם אם אין הצדקה לחלוטין לפטיציה הזאת שפורסמה, צריך להבין דבר אחד: העובדה שקיים נוער כזה שמגלה רגישות לכך שאנחנו ממשיכים להישאר בשטחים 37-38 שנים בתור צבא ששולט על עם אחר ועל חייו האזרחיים, היא כשלעצמה כבר מצביעה על כך שצריך להגיע לסוף הכיבוש. מהבחינה הזאת, סוף הכיבוש הוא הכרח לא רק לעם הפלסטיני שרוצה לחיות באופן עצמאי, אלא גם לנו, לנוער הזה שרוצה להיות נוער מאוד פטריוטי ומאוד מוסרי וערכי. גם למען הנוער שלנו אנחנו צריכים להגיע לסוף הכיבוש. 
       
       טוב שההתנתקות תתבצע כמה שיותר מהר, כדי שנוכל להתחיל לפחות בסיום הכיבוש בחלק מהשטחים. 
       
       לדעתי, בעניין הזה ראוי שנבין את הזעקה הזאת למרות שאנחנו לא מצדיקים אותה, ואני כמובן לא מצדיק אותה.
       
היו"ר קולט אביטל:
       
       אבקשך לסיים.
       
רן כהן (יחד):
       
       אדוני סגן שר הביטחון, אני חושב שראוי שהנושא הזה יטופל ברמה הפרטית, האישית, עם כל אחד מהילדים הללו, מהנערים הללו. כמו כן, אין לטפל בזה בגסות או באופן בוטה. חשוב מאוד להגיע למצב שבו כל אחד מהנערים הללו ימצה את יכולתו לשרת בצה"ל ולעשות את זה על הצד הטוב ביותר. תודה רבה.

היו"ר קולט אביטל:
       
       תודה רבה. אדוני סגן הביטחון, בבקשה.
       
סגן שר הביטחון זאב בוים:
       
       גברתי היושבת בראש, חברי הכנסת, השירות בצה"ל הוא שירות חובה מתוקפו של חוק, כידוע. 
       
       מדיניות צה"ל היתה ועודנה, כי אין לאדם זכות שלא להתגייס ולהיות סרבן מלא או סלקטיבי שמבקש לבחור לעצמו את המשימות שאותן יבצע במהלך שירותו. 
       
       צה"ל אינו צד בוויכוחים הפוליטיים בחברה הפלורליסטית שלנו. הוא ממלא משימות הגזורות מהחלטותיה של ממשלת ישראל שנבחרה בצורה חופשית ודמוקרטית. 
       
       צה"ל רואה בחומרה כל קריאה לסירוב פקודה על רקע פוליטי, ללא הבחנה בין ימין ושמאל. 
       
       בני-הנוער החתומים על מכתב הסרבנות יעברו הליכי גיוס ככל מיועד לשירות ביטחון, ואם יסרבו להתגייס, יטופלו משמעתית בדומה לכל חייל המסרב לבצע פקודה.
       
       חברי חברי הכנסת, זו לא הפעם הראשונה שאני עומד כאן על הדוכן הזה ונדרש לסוגיות של הסרבנות וההשתמטות משירות צבאי. אני רוצה לומר, שבסוגיה הזאת גם עכשיו חלק מחברי הכנסת מדברים: מגנים פעם אחת את הסרבנות, ופעם אחת מצדיקים את הנסיבות שלה. זה סוג של מסרים שמבלבלים במידה ידועה. צריך להבהיר פעם אחת, במקרה זה של המכתב האחרון, במי מדובר - בצעירים שראיית עולמם היא חד-ממדית ואינטרסנטית. הם מתייחסים אל עצמם במנותק מחוסר הבנה לגבי הסביבה שבה הם חיים.
       
עמרם מצנע (העבודה-מימד):
       
       אתה מכיר אותם?
       
היו"ר קולט אביטל:
       
       איך אתה קובע את זה?
       
סגן שר הביטחון זאב בוים:
       
       חלקם - - 
       
עמרם מצנע (העבודה-מימד):
       
       חלקם. כן.

יוסף פריצקי (שינוי):
       
       אתה מדבר על תלמידי הישיבות?
       
סגן שר הביטחון זאב בוים:
       
       - -  קבוצה של ילדים מפונקים - -
       
עמרם מצנע (העבודה-מימד):
       
       אתה מכיר אותם?
       
סגן שר הביטחון זאב בוים:
       
       - - חלקם לוקים בשנאה עיוורת לכל - - -
       
עמרם מצנע (העבודה-מימד):
       
       בושה. לא מתאים לך.
       
סגן שר הביטחון זאב בוים:
       
       חבר הכנסת מצנע, השתתפתי אתמול ב"פוליטיקה" וראיתי שם נציגים שלהם.
       
עמרם מצנע (העבודה-מימד):
       
       לא מתאים לך.
       
סגן שר הביטחון זאב בוים:
       
       יש שם כאלה עם השקפת עולם אנרכיסטית.
       
עמרם מצנע (העבודה-מימד):
       
       לא מתאים לך.
       
סגן שר הביטחון זאב בוים:
       
       לא מעניינת אותם המסגרת החברתית שבה הם נמצאים.
       
יוסף פריצקי (שינוי):
       
       העיקר לשבת וללמוד תורה.
       
סגן שר הביטחון זאב בוים:
       
       על כל פנים - - - עזוב את התורה. את הוויכוח שלך עם ש"ס תעשה בהזדמנות אחרת.
       
היו"ר קולט אביטל:
       
       חבר הכנסת פריצקי, אל תפריע.
       
סגן שר הביטחון זאב בוים:
       
       מה זה שייך לסרבנות?
       
יוסף פריצקי (שינוי):
       
       ואלה לא סרבנים?
       
סגן שר הביטחון זאב בוים:
       
       לא.
       
יוסף פריצקי (שינוי):
       
       לא סרבנים?
       
סגן שר הביטחון זאב בוים:
       
       לא. אתה על-פי חוק פוטר אותם. אתה נותן להם את האפשרות על-פי חוק. המדינה נותנת את זה.
       
יוסף פריצקי (שינוי):
       
       בחייך.
       
סגן שר הביטחון זאב בוים:
       
       מה ההשוואה? על מה ההשוואה?
       
יוסף פריצקי (שינוי):
       
       מה זה: על מה ההשוואה?
       
סגן שר הביטחון זאב בוים:
       
       לא על זה בכלל.
       
עמרם מצנע (העבודה-מימד):
       
       חבר הכנסת בוים, לא מתאים לך. אני מכיר אותך. לא מתאים לך לחרוץ דעה על 250 צעירים - - -
       
סגן שר הביטחון זאב בוים:
       
       250 הצעירים האלה, אני אומר להם: חלקם הם מפונקים, אנרכיסטים, לא אכפת להם בכלל מסביבתם - - -
       
רן כהן (יחד):
       
       - - - היחידות הכי קרביות.
       
עמרם מצנע (העבודה-מימד):
       
       אם אתה אומר "חלקם", כבר תיקנת את עצמך.
       
סגן שר הביטחון זאב בוים:
       
       אז אני תיקנתי. חלקם, וכך צריך להתייחס - אל חלקם. יש לי הרגשה שרובם נגועים בגישה הזאת, והם מאפשרים למסגרת הדמוקרטית והפלורליסטית להביע עמדות ולתקוף את צה"ל בקלות בלתי נסבלת, באותה שלווה. צריך לזכור שהם בכלל מתעלמים מהמציאות שבה אנחנו חיים. אני לא שמעתי אותם צועקים או מתארגנים בהודעות ה-SMS ובאינטרנט כאשר יש פיגועי טרור ורצח. ארבע שנים אנחנו במלחמה הזאת. בעצם, הם מצטטים, אבל הם מדברים גבוהה גבוהה על עוולות הכיבוש - - -
       
עמרם מצנע (העבודה-מימד):
       
       ראש הממשלה דיבר על הכיבוש המשחית.
       
סגן שר הביטחון זאב בוים:
       
       נכון. כן.
       
עמרם מצנע (העבודה-מימד):
       
       אז מה אתה רוצה שהם יעשו?
       
סגן שר הביטחון זאב בוים:
       
       אבל הם לא מכירים בכלל - - -
       
עמרם מצנע (העבודה-מימד):
       
       ראש הממשלה מדבר על זה שהכיבוש משחית.
       
סגן שר הביטחון זאב בוים:
       
       חבר הכנסת מצנע, האנשים האלה לא מכירים את תולדות הסכסוך.
       
עמרם מצנע (העבודה-מימד):
       
       מי אמר את זה? אתה מכיר אותם?
       
סגן שר הביטחון זאב בוים:
       
       הם לא מכירים את שורשיו. אתה מדבר על כיבוש, ואתה לפחות יודע מאיפה הוא בא, איך זה קרה ומה קרה ערב ששת הימים, מה קרה 19 שנה לפני ששת הימים ובאילו איומים מדינת ישראל נמצאת, וראש הממשלה אותו דבר. לפחות אתה יכול לדבר על הנזקים שהכיבוש גורם. הם לא יודעים שום דבר על הדבר הזה.
       
רן כהן (יחד):
       
       למה?
       
סגן שר הביטחון זאב בוים:
       
הם לא יודעים. למה? אני לא יודע.
       
עמרם מצנע (העבודה-מימד):
       
       - - -
       
היו"ר קולט אביטל:
       
       למה מערכת החינוך - - -
       
רן כהן (יחד):
       
       למה אתה אומר את זה?
       
סגן שר הביטחון זאב בוים:
       
       חבר הכנסת כהן, אתה יודע למה? מכיון שיש בעיה גדולה של חינוך. יש בעיה גדולה מאוד של חינוך לשנאה עצמית. הזכירו פה, יש שטיפת מוח מתמדת של תקשורת שמאלית שנגועה בשנאה עצמית - - -
       
עמרם מצנע (העבודה-מימד):
       
       לא מתאים לך. לא מתאים.
       
סגן שר הביטחון זאב בוים:
       
       סלח לי, אל תטיף לי. חבר הכנסת מצנע, אל תטיף לי מוסר, בבקשה.
       
עמרם מצנע (העבודה-מימד):
       
       אני אומר לך שלא מתאים לך.
       
סגן שר הביטחון זאב בוים:
       
       אל תטיף לי מוסר - -

עמרם מצנע (העבודה-מימד):
       
       לא מתאים לך לדבר בצורה - - -
       
סגן שר הביטחון זאב בוים:
       
       - - ואל תגיד לי מה מתאים לי ומה לא. תתעסק עם עצמך ועם ענייניך.

עמרם מצנע (העבודה-מימד):
       
       לא מתאים.
       
היו"ר קולט אביטל:
       
       חבר הכנסת מצנע, אנא ממך.
       
סגן שר הביטחון זאב בוים:
       
       אני לא אומר לך מה להגיד.
       
עמרם מצנע (העבודה-מימד):
       
       לא מתאים לך לדבר על התקשורת ועל החינוך - - -
       
היו"ר קולט אביטל:
       
       חבר הכנסת מצנע.
       
סגן שר הביטחון זאב בוים:
       
       אני לא אומר לך מה להגיד; אתה אל תגיד לי מה להגיד.
       
עמרם מצנע (העבודה-מימד):
       
       כבר כולם אשמים.
       
סגן שר הביטחון זאב בוים:
       
       כל הכבוד לך, אבל אל תגיד לי מה להגיד.
       
עמרם מצנע (העבודה-מימד):
       
       כולם אשמים.
       
סגן שר הביטחון זאב בוים:
       
       אני אגיד את אשר אני מבין.
       
עמרם מצנע (העבודה-מימד):
       
       נו, באמת, התקשורת אשמה - -
       
סגן שר הביטחון זאב בוים:
       
       כן, אני אגיד.
       
היו"ר קולט אביטל:
       
       חבר הכנסת מצנע, תן לו להשלים.
       
עמרם מצנע (העבודה-מימד):
       
       - - הכנסת אשמה, החינוך אשם. ראש הממשלה שלך הודיע מעל הבמה הזאת שהכיבוש משחית.
       
סגן שר הביטחון זאב בוים:
       
       חבר הכנסת מצנע, שמעתי. בכל זאת, תכבד את מה שאני אומר פה, משום שאני אומר את זה.
       
עמרם מצנע (העבודה-מימד):
       
       תיכף אבוא לכבד את זה.
       
סגן שר הביטחון זאב בוים:
       
       אל תכבד. אל תפריע לי.

יחיאל חזן (הליכוד):
       
       מה קרה? הוא אומר לך את האמת.
       
היו"ר קולט אביטל:
       
       חבר הכנסת חזן, אתה לא ברשות דיבור. אנא.
       
סגן שר הביטחון זאב בוים:
       
       אל תפריע לי. קשה לשמוע את זה, אבל שטיפת המוח הזאת בחלק מהתקשורת השמאלית - הזכירו פה כתבות של גדעון לוי. מה, זה לא משפיע על הנוער? זה לא מרעיל את נשמתו?
       
עמרם מצנע (העבודה-מימד):
       
       הלוואי - - -
       
סגן שר הביטחון זאב בוים:
       
       הוא יכול להיות אדיש לדברים האלה? על מה אתה מדבר?
       
רן כהן (יחד):
       
       אתה רוצה להתווכח עם גדעון לוי, תכתוב - - -
       
יוסף פריצקי (שינוי):
       
       - - -
       
סגן שר הביטחון זאב בוים:
       
       אני לא הולך להתווכח עם גדעון לוי, אבל שחבר הכנסת מצנע לא יגיד לי מה השורשים של הדבר הזה. יש בזה גם חינוך לקוי וגם חינוך חסר. יש פה הרבה בערות. לכן, אני, שהייתי בתוך מערכת החינוך הזאת ואני מכיר אותה הרבה יותר טוב מחבר הכנסת מצנע - הוא לא יגיד לי מה להגיד גם בתור איש חינוך.
       
ואסל טאהא (בל"ד):
       
       למה אתה מאשים את החינוך? למה אתה לא מאשים את הכיבוש?
       
היו"ר קולט אביטל:
       
       חבר הכנסת טאהא, תנו בבקשה לסגן השר לגמור את דבריו.
       
רן כהן (יחד):
       
       - - - התלמידים בבתי-הספר שהולכים ליחידות הכי קרביות בצה"ל.
       
היו"ר קולט אביטל:
       
       חבר הכנסת רן כהן. סגן השר, אבקש לסיים.
       
סגן שר הביטחון זאב בוים:
       
       מלחמת הטרור שנכפתה עלינו גבתה מחיר כבד בארבע השנים האחרונות. איבדנו חיילים, איבדנו אזרחים, נשים וטף, באוטובוסים ובשווקים, ואני תמה על הגישה המוסרית הזאת, החד-צדדית הזאת, אצל חותמי העצומה. הכול חד-צדדי - על עוולות הכיבוש, על הנזק שאנחנו גורמים לפלסטינים. מישהו מתווכח עם העניין הזה? האם זאת המסקנה?

היו"ר קולט אביטל:
       
       אדוני סגן השר, זמנך תם.

סגן שר הביטחון זאב בוים:
       
       במקום לעמוד כאזרחים שחייבים למלא את חובתם-זכותם האזרחית, הם מתכסים באצטלה אידיאולוגית, כאילו יש פה איזו אידיאולוגיה. זו בסך הכול תפיסה אינטלקטואלית מזויפת מאוד כדי להשתמט משירות בבחינת אני את נשמתי הצלתי.

היו"ר קולט אביטל:

       אדוני סגן השר, זמנך תם. מה אתה מציע?
       
סגן שר הביטחון זאב בוים:
       
       גברתי היושבת בראש, אני לא חושב שצריך להמעיט בהתייחסות לקריאות כאלה שגובלות בפלילים. גם לא צריך להפריז בהן. בינתיים הרוב המכריע של הנוער הטוב שלנו נאבק להתגייס למובחרות שביחידות הלוחמות שלנו. אני מציע שנסתכל, אני מציע שגם חותמי המכתב הזה יסתכלו איך חטיבה כמו גבעתי נועלת את שעריה ועומדים בחוץ אנשים שמידפקים על דלתותיה.

היו"ר קולט אביטל:
       
       אדוני סגן השר, אני מבקשת לסיים. מה אתה מציע?

סגן שר הביטחון זאב בוים:
       
       אני קורא מכאן לכל אותם צעירים שדוחקים עצמם לשוליים אזוטריים של החברה, שמוטב שיאמצו את צו הגיוס מאשר צו אופנה מפוקפק זה של סרבנות.

היו"ר קולט אביטל:
       
       תודה. מה אתה מציע לעשות, אדוני סגן השר?

סגן שר הביטחון זאב בוים:

       אני מציע להעביר לוועדה.    

היו"ר קולט אביטל:
       
       איזו ועדה?

סגן שר הביטחון זאב בוים:
       
       ועדת החוץ והביטחון.

עמרם מצנע (העבודה-מימד):
       
       ועדת החינוך. אתה מסכים?

סגן שר הביטחון זאב בוים:
       
       בא בחשבון.

היו"ר קולט אביטל:
       
       הצעה אחרת לחבר הכנסת איוב קרא. נצביע אחר כך.

עמרם מצנע (העבודה-מימד):
       
       כולם מסכימים.

היו"ר קולט אביטל:
       
       בסדר. נצביע. יש גם אפשרות להסיר מסדר-היום.

איוב קרא (הליכוד):
	
       גברתי היושבת-ראש, חברי חברי הכנסת, ראשית אני רוצה לומר שהצבא צריך להישאר מחוץ לקונפליקט ולוויכוח בבית הזה. אני חושב שטוב נעשה אם נושא צה"ל יישאר בקונסנזוס ולא יהפוך לוויכוח בין שמאל לימין.

	ראיתי את הסרבנים. הם נראים בעיני כמחליפים של אותם יושבי כיסאות שינקין. אבל אני חייב לומר - - - 

מוחמד ברכה (חד"ש-תע"ל):
       
       איך אתה יודע?

איוב קרא (הליכוד):
       
       אני חייב לומר לאותם צעירים, אלה שדיברו על שטחים וכיבוש שטחים, שב-1967 - -

יוסף פריצקי (שינוי):
       
       - - - 

איוב קרא (הליכוד):
       
       - - השמאל, לרבות מפ"ם, שהפכה למרצ, היו בממשלה שכבשה את השטחים האלה, וקם דור שלא ידע את יוסף. חשוב שידעו אותם צעירים מי כבש את השטחים הללו. זה לא הימין. הימין לא עשה את המלחמות הללו. חשוב שאותם צעירים יבינו שהשלום ייעשה פה כאשר נושא הסירוב לא יעמוד על סדר-היום, כי זה צריך להיות מחוץ לוויכוח.

היו"ר קולט אביטל:
       
       חבר הכנסת איוב קרא, זמנך תם. תודה רבה. חבר הכנסת ואסל טאהא, בבקשה, הצעה אחרת.

אילן שלגי (שינוי):
       
       - - - הימין פעם אחת עשה שלום - - - 

היו"ר קולט אביטל:
       
       חבר הכנסת שלגי, אני מבקשת, מישהו אחר ברשות דיבור.

ואסל טאהא (בל"ד):
       
       גברתי היושבת-ראש, החושך שיצר הכיבוש בחברה הפלסטינית ובחברה הישראלית, נזקיו אדירים מאוד. 250 בני-הנוער הם נקודות אור שמצביעות על התקווה שיש ברחוב הישראלי בלב כל אזרח ובנוער שפוי. הצהרת בני-הנוער, שהם מסרבים לשרת את הכיבוש, מסרבים להתעלל באחר, מסרבים להרעיב את האחר, מסרבים למנוע מחולה להגיע למרפאה, היא נקודת אור שצריך לברך עליה.

	גברתי היושבת-ראש, זעקתם היא זעקת נוער הדורש חופש לו ולאחר. על זה צריך לברך במקום להאשים. אין צורך להאשים את החינוך, יש צורך להאשים את הכיבוש שיצר את הדברים המתרחשים שם כנגד עם שלם. הם באו לומר לכולנו, שעם ששולט בעם אחר הינו עבד לאותם ערכים שהכיבוש יצר.

היו"ר קולט אביטל:
       
       תודה רבה. הצעה אחרת לחבר הכנסת ברכה. בבקשה.

מוחמד ברכה (חד"ש-תע"ל):
       
       גברתי היושבת-ראש, רבותי חברי הכנסת, אני לא מבין מה הבעיה עם שינקין. מה אתה יודע על שינקין? אכן, חלק מהבחורים באים ממשפחות שגרות שם בסביבה וגם יושבים בבתי-הקפה בשינקין. אני מכיר חלק מהם, הם חברים אישיים שלי, ואני מאוד גאה בהם ובמשפחות שהם יצאו מהן.

איוב קרא (הליכוד):
       
       - - - 

מוחמד ברכה (חד"ש-תע"ל):
       
       אמרת שהם יושבי שינקין. אז מה? זה בסדר.

איוב קרא (הליכוד):
       
       אני אמרתי - - - 

מוחמד ברכה (חד"ש-תע"ל):
       
       תדברו רק כאשר כל החבורה של הימין תגיע לקרסוליהם של אנשי שינקין. 

איוב קרא (הליכוד):
       
       למה אתה חושב שזו השמצה אם אני אומר שינקין?

מוחמד ברכה (חד"ש-תע"ל):
       
       ייקח זמן עד שתגיעו לרמה האינטלקטואלית שקיימת שם.

	גברתי היושבת-ראש, אני גם לא מסכים לאנלוגיה שעשה חבר הכנסת מצנע בין סרבנים מימין לבין סרבנים משמאל. הסרבנים משמאל הם סרבנים - - - 

עמרם מצנע (העבודה-מימד):

       לא עשיתי.

מוחמד ברכה (חד"ש-תע"ל):
       
       אתה אומר שצריך לדחות גם את זה וגם את זה. הסרבנים משמאל הם אנשים שמסרבים להיות שותפים לפשע של הכיבוש, הסרבנים מהימין הם אנשים שרוצים להנציח את פשע הכיבוש ואת ההתנחלויות, ולכן אין שום מקום להתייחס לזה כאילו זו משוואה אריתמטית. יש בכל זאת התייחסות דיאלקטית לעניינים ולאופי הסרבנות. אופי הסרבנות של הבחורים האלה הוא מוסרי. אני מברך אותם, אני גאה בהם, גם כנבחר ציבור וגם כאזרח המדינה. תודה רבה.

היו"ר קולט אביטל:
       
       תודה רבה. אנחנו עוברים להצבעה. אדוני סגן השר, ועדת החינוך מתאימה לך?

סגן שר הביטחון זאב בוים:

       כן.

היו"ר קולט אביטל:
       
       חברי חברי הכנסת, אנחנו עוברים להצבעה. מי בעד העברת הנושא לוועדת החינוך? מי בעד הסרה? 
       
       חבר הכנסת איוב קרא, זה שינקין, לא שינקן.


עמרם מצנע (העבודה-מימד):
       
       שינקן זה משהו אחר.

היו"ר קולט אביטל:
       
       שינקן זה משהו אחר. אני מיושבי שינקין, הלוואי שהיה לי זמן. 
       
הצבעה מס' 21

בעד ההצעה להעביר את הנושא לוועדה – 13
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת החינוך, התרבות והספורט נתקבלה.

היו"ר קולט אביטל:
       
       בעד - 13, נגד - אין, נמנעים - אין. הנושא עובר לוועדת החינוך.


הצעות לסדר-היום
התעללות בעצירים בכלא-4 

היו"ר קולט אביטל:
       
       הנושא הבא: התעללות בעצירים בכלא-4 - הצעות לסדר-היום מס' 6409 ו-6419. חבר הכנסת משולם נהרי, בבקשה.
       
משולם נהרי (ש"ס):
       
       גברתי היושבת בראש, חברי חברי הכנסת, הנאום הראשון שלי בתחילת כהונתי בכנסת היה בנושא האלימות, ומאז ועד היום הנושא הזה חוזר ועולה, וחוזר ועולה, והאלימות הולכת וגוברת. כל פעם אנחנו נתקלים בה בצורה אחרת, יותר קשה ויותר מכוערת.
       
        כשקראתי את הכתבה "אימה מאחורי הסורגים", לא הבנתי איפה אנחנו נמצאים. כסדום היינו, לעמורה דמינו? לאן עוד נגיע? מה עוד לא קרה שצריך לקרות? ואנחנו שואלים את עצמנו מה יהיה, איך נוכל למנוע את האלימות הזאת. אילו תשובות יש לנו כדי להתמודד עם הבעיה הזאת, שהולכת ומתפשטת יותר ויותר בכל תחומי החיים – אם בדרכים בנהיגה מסוכנת, בנהיגה אלימה, אם במקומות ציבוריים. 
       
       אם אדם בעל ערכים רוצה לעשות מעשה טוב ורואה שטר שנפל, וככה למדנו, שאדם שמצא מציאה, צריך להחזיר – וגם מציאה, מדובר פה במציאה שאין לה סימנים, שעל-פי ההלכה הוא לא צריך להשיב, כסף אין לו סימנים, ובכל זאת הוא רוצה לעשות מעשה טוב, והוא מתחייב בנפשו. לאן הגענו? אם אדם רוצה לעשות מעשה טוב, הוא מתחייב בנפשו. סדום ועמורה. 
       
       ופה אנחנו רואים דברים מסמרי שיער, כבר אין להם צלם אנוש. לוקחים עציר, מגלחים את זקנו, מגלחים לו גבה, מפשיטים אותו, מכים אותו, בועטים בו, משפילים אותו. ואנחנו יכולים לומר, ידינו לא שפכו את הדם הזה? 
       
       אנחנו מתעסקים באלף אלפי תחומים. כל דבר מעניין אותנו. את הכנסת הזאת אפשר להעסיק לפעמים בדברים שוליים ימים שלמים. אבל נושא של אלימות? זה אחרי-הצהריים, בשעות הערב. בקושי באים אפילו להקשיב, זה לא מעניין. 
       
       אברהם אבינו, שהיה לפני אלפי אלפי שנים - - -
       
היו"ר קולט אביטל:
       
        זמנך תם. 
       
משולם נהרי (ש"ס):
       
       אני יכול לסיים רק בזה? 
       
היו"ר קולט אביטל:
       
       בבקשה, כן. 
       
משולם נהרי (ש"ס):
       
       כן, אני באמת אקצר. רק בזה – הוא אמר לאבימלך על שרה אשתו, אחותי היא. אמר לו אבימלך: מדוע עשית את הדבר הזה? איך אתה יכול לומר עליה שהיא אחותך, למה לא אמרת לי שהיא אשתך? הוא אמר לו: כי אמרתי רק אין יראת אלוקים במקום הזה והרגוני על דבר אשתי. פחדתי, יש אלימות. אברהם אבינו ידע את התשובה: יצר לב האדם רע מנעוריו. אם אתה לא תשקיע בילד, מגיל קטן, אם לא תלמד אותו שאדם נברא בצלם אלוקים, אם לא תלמד אותו לכבד את הזולת, יבוא מישהו אחר וילמד אותו איך לפגוע בזולת.  תודה. 
       
היו"ר קולט אביטל:
       
       תודה רבה. חבר הכנסת איוב קרא, בבקשה. ולאחר מכן – תשובת סגן השר. 
       
איוב קרא (הליכוד):
       
       גברתי היושבת-ראש, חברי חברי הכנסת, ראשית כול, אני חייב להתוודות, היתה לי הזכות להיות בכלא-4, אבל לא בתור אסיר, אלא כשעברתי קורס קמ"צים – קציני משטרה צבאית. 
       
יעקב מרגי (ש"ס):
       
       משה דיין בזמנו אמר - - -
       
איוב קרא (הליכוד):
       
       אבל, יש בעיה: מי שנמצא בכלא צבאי, אחר כך יש לו בעיה להתארגן ולמצוא את עצמו בחיים האזרחיים. כמו שאתה מבין, יש רישום, מעקב של כל שלטונות הממשל, כל המשרדים, כל המוסדות למיניהם. אני רוצה לומר שבהיותי קצין שם, עברתי קורס קמ"צים, אני לא יודע מה השתנה, זה היה לפני הרבה זמן – הכלא התנהל לתפארת עם ישראל, בלשון המעטה. לא היו דברים מהסוג שקראתי עליו השבוע. חרה לי מאוד לשמוע שדברים כאלה קורים בתוך מסגרת כזאת שצריכה להיות חינוכית. 
       
       אבל צריך לזכור שבתוך מתקן כליאה כזה פועלים כל מיני כוחות. המשטרה הצבאית היא בעצם אחד הגופים החשובים בצה"ל, בניגוד למה שאנשים חושבים – אלה שלא מכירים את הגוף הזה -  והיא ממונה על דברים חשובים ביותר, כמו נושא החקירות, למיניהן - מצ"ח, כמו תנועה, תעבורה בכלל, כמו שיטור - כל מיני דברים שהם על סדר-היום של הצבא וכוחות הביטחון, וגם שדות הקרב. יש לי הערכה גדולה לחיל הזה. הייתי איש חי"ר אבל היתה לי זכות לעבור קורס כזה. אני חושב שמי שרק מבין את המשמעות של התפקיד הזה, בסופו של דבר מעריך את היחידות הללו. 
       
       כשהייתי מ"פ טירונים, תמיד דגלתי בלא להביא למצב שאנשים יישלחו לבתי-כלא, כי חשבתי שזה הדבר האחרון שצריך לעשות. אמרתי תמיד גם לחיילים שהדבר האחרון שצריך לשאוף אליו זה להגיע לכלא. יש לעשות כל דבר עד הגבול הדק שממנו מגיעים לכלא. 
       
       אני חושב שאנחנו צריכים לקרוא למסגרת הצבאית לפעול יותר להביא, בראייה חינוכית, גם בין כותלי הכלא וגם מחוץ לכותלי הכלא של הצבא, את החיילים למצב שכל דבר שאפשר להציל בו נפש – לא צריך לחסוך בו כהוא-זה. מאידך גיסא, אי-אפשר בלי גורם ההרתעה, שאנשים ידעו שהם ישבו בכלא. 
       
       אבל אני יודע שלא מזמן חשבו, וחושבים, להעביר מידי הצבא את החקירות, במיוחד אחרי החקירה האחרונה של סרן ר', מ"פ גבעתי, ואני חושב שטוב יעשה הצבא - ואני גם קורא לצבא ולסגן שר הביטחון: כמו שקיים במשטרת ישראל גוף אשר ממונה מבחוץ, דרך משרד המשפטים, שזה מח"ש, לחקור את פעילות המשטרה, טוב יעשה הצבא אם יעביר את הנושא הזה לחקירת גורם חיצוני, ואני חושב שהדבר הזה יתרום רבות לצבא ולאמינותו, במיוחד בגלל הפרשיות האחרונות. 
       
היו"ר קולט אביטל:
       
       תודה. אדוני סגן השר. 
       
סגן שר הביטחון זאב בוים:
       
	גברתי היושבת בראש, חברי חברי הכנסת, מדובר באירוע חמור שנחקר ונבדק בצה"ל באופן מעמיק. מהתחקיר עולה כי בכלא-4 היו מקרי התעללות של שני עצירים בשני עצירים אחרים, בלא שמפקדי הכלא ידעו על כך. 

       בעקבות ממצאי התחקיר הוחלט לנקוט שורה של צעדים: 1. שני קצינים מהכלא יועמדו לדין משמעתי בפני קצין משטרה צבאית ראשי; 2. תתבצע הפרדה בין עצורים שנכלאו עקב עבירות קשות לבין אלה שנכלאו עקב עבירות קלות יותר; 3. יתבצע מעקב אחר כלואים בעלי פוטנציאל למעשי אלימות; 4. ייבחן מחדש אופן הפעלת מערך המודיעין בבסיס הכליאה; 5. יעלה מספר הביקורות בתאי הכלא. 
       
       כמו כן הוחלט למנות קצין קבילות כלואים יחידתי, שאליו יוכלו הכלואים לפנות בכל בעיה שתתעורר. 

       כפי שציינתי בדברי, מדובר באירוע חמור. גורמי צה"ל הרלוונטיים פועלים להפקת הלקחים מהאירוע, כדי שלא יישנו מקרים דומים בעתיד. 

היו"ר קולט אביטל:
       
       תודה רבה. מה אתה מציע, אדוני, סגן השר? 
       
סגן שר הביטחון זאב בוים:
       
       אני מציע להסתפק. 
       
היו"ר קולט אביטל:
       
       הצעה אחרת, בבקשה.
       
מוחמד ברכה (חד"ש-תע"ל):
       
       צריך לשאול את המציעים אם הם מסתפקים בתשובת השר. 
       
היו"ר קולט אביטל:
       
       מסתפקים בתשובת סגן השר? בבקשה. 
       
       
הצעה לסדר-היום 
חנוכת המוזיאון של "יד ושם" 

היו"ר קולט אביטל:
       
       אנחנו עוברים להצעות הבאות לסדר-היום: חנוכת המוזיאון של "יד ושם" – אירוע היסטורי, הצעות לסדר-היום שמספריהן 6397, 6408 ו-6425. יעלה חבר הכנסת נסים דהן. הוא אינו נמצא. חבר הכנסת שאול יהלום, בבקשה. 
       
שאול יהלום (מפד"ל):
       
       גברתי היושבת-ראש, הימים האלה, 48 השעות העוברות עלינו, הן שעות של התרגשות. הרי אי-אפשר לבוא ולומר שבעם ישראל או במדינת ישראל יש מישהו ששוכח או לא שם לב מספיק, או אינו מקדיש זמן מספיק לשואה. הרי השואה מלווה אותנו בעשרות השנים האחרונות ובוודאי תלווה אותנו לנצח. אבל השעות האחרונות, כאשר "יד ושם" חונך את המוזיאון החדש, ממקדות אותנו יותר ויותר באירוע הנורא ביותר, הרע ביותר, התגלמות הרוע בשיא יכולתו וגודלו ואנחנו מתמקדים יותר בנושא השואה. 
       
       ראשית, אני רוצה להוקיר ולהודות ל"יד ושם". כסגן שר החינוך הייתי עד לשלבים הראשונים בגיבוש התוכנית, ובהתחלה היה ספק לאלה שראו אותה אם אכן אפשר לממשה באותו פרק זמן. אני רוצה להוקיר את אבנר שלו, יושב-ראש הנהלת "יד ושם", את כל אלה שעמדו בראש הארגון, ד"ר יוסף בורג ופרופסור שבח וייס, שעודדו ונטלו על עצמם את המשימה שאין כמותה לחשיבות ולהודות להם. מכאן אני רוצה להוקיר את כל הנהלת "יד ושם" והעומדים בראשו. 
       
       אנחנו צריכים להביא בחשבון את העובדה שעשרות מנהיגים מכל רחבי העולם מוצאים זמן לבוא לכאן לחנוכת המוזיאון, ולמרות כל הביקורת שלנו על מדינה זו או אחרת או על יבשת זו או אחרת שמנהיגיה הבכירים לא באו, מדובר בסך הכול במשהו מרשים כאשר עשרות מנהיגים באים ואומרים: אנו לומדים את לקח השואה. הם לא אומרים זאת רק כלפי חוץ, אלא באים במיוחד למדינת ישראל, מבקרים ב"יד ושם", נמצאים עם ראשי המדינה ומצהירים הצהרות שאין לי ספק שהן משפיעות על העולם כולו להיות טוב יותר. 
       
       עם זאת, אנחנו צריכים להסיק גם מסקנות בתוכנו, המסקנות הרגילות על אנטישמיות שנמשכת, על כך שהסכנה עדיין נמצאת תמיד בפתח, על כך שאנחנו עדיין רואים הכחדות עמים וציבורים שלמים במאה שלנו, ואלה דברים שאנחנו צריכים לחנך מולם. 
       
       עם זאת, אנחנו צריכים להביא בחשבון שאנחנו איננו מחנכים מספיק את נערינו ותלמידינו. אני אומר את זה בעקבות סקרים שמראים שעשרות אחוזים מילדי ומנערי מדינת ישראל אינם מבקרים ב"יד ושם" עד גיל הנערות. אני אומר מניסיון ומסקר, שכאשר חיילים מבקרים ב"יד ושם" ונשאלים כמה מהם כבר היו במקום, השיעור הממוצע של אלה שלא היו הוא בדרך כלל 50%. הדבר מזעזע. איך לא רואים כל משפחה, כל מחנכת וכל מנהל את החובה הראשונה, לפני כל מקום אחר, לבקר ולבוא לכמה שעות ל"יד ושם", לזכר השואה. 
       
       מאחר שהזמן קצר והיושבת-ראש מאיצה בי, אינני יכול להמשיך לדבר בנושא. אני רק חוזר ומוקיר גם את העולם שבא להזדהות אתנו וגם את כל אלה שעשו במלאכה. אני מקווה ומצפה שכולנו, כל מערכות החינוך והחברה במדינה, נעמיק את החינוך לזכר השואה, על מנת שדברים נוראיים כאלה לא יקרו, ועלינו ללמוד את הלקח כדי לזכור את ששת מיליוני היהודים, אחינו, אחיותינו, הורינו ובנינו שנספו. השם ייקום דמם ויהי זכרם ברוך. 
       
היו"ר קולט אביטל:
       
       תודה רבה. חבר הכנסת אורי אריאל אינו נוכח. סגן השרה ישיב, בבקשה. 

סגן שרת החינוך, התרבות והספורט מיכאל מלכיאור:
       
       כבוד היושבת בראש, עמיתי חברי הכנסת, כשראיתי את ההצעות לסדר-היום שמחתי מאוד כי כתבו שם כל חברי הכנסת שראוי ונכון לכנסת ישראל לדון במה שקורה מסביבנו, ודאי כשקורה מאורע חשוב ביותר, כפי שציין חבר הכנסת יהלום. אני קצת מצטער על כך שכל חברי הכנסת שחשבו שכל כך חשוב שנדון בעניין אינם כשדנים בו. אם זה היה ב-23:00, אולי היינו יכולים להבין ולחוס, אבל בכל זאת אני חושב שיש בזה פסול. אני מודה לחבר הכנסת יהלום שגם הגיע וגם אמר דברים שאני לגמרי שותף להם. 
       
       בעשור האחרון, בעקבות הרבה מאוד התפתחויות, לרבות נפילת מסך הברזל, לרבות נושא השבת הרכוש היהודי, יש קהל גדול של ניצולי השואה שנמצא עמנו ויכול להעיד בצורה כל כך חשובה כפי שהיינו עדים לאלפי העדויות שקיבלנו ממחנות הריכוז על כל מה שקרה מסביב לשואה. 
       
       אחד הדברים הכי מעניינים הוא הכחשת השואה, שבעצם התחילה כבר בעיצומה של השואה. הגרמנים התחילו להכין את הכחשת השואה בעיצומה של מלחמת העולם השנייה. היו יחידות מיוחדות בצבא הגרמני שמטרתן היתה לחסל כל זכר לפשע הגדול לא רק כלפי העם היהודי אלא בכלל בהיסטוריה של האנושות. 
       
       עם זאת, לא רק שהם לא הצליחו, אלא שאין פשע יותר מתועד בהיסטוריה האנושית מאשר השואה, והדבר בא לידי ביטוי בעוצמה איומה בבניין החדש של "יד ושם". שם, מכל הבחינות, עם מכלול האמצעים החדשניים ביותר ועם הארכיטקטורה של האדריכל שהיה אולי היחיד שיכול היה לעשות את זה, נבנה דבר שיש לו עוצמה איומה של חוויית השואה בפנים עם יציאה אחר כך לאור ולחיים של הרי ירושלים בחוץ. 
       
       אני חושב שהעובדה שזה בא עכשיו, בדיוק בתקופה הזאת, כשעדיין יש מאות אלפי ניצולים עמנו פה במדינת ישראל וגם ברחבי העולם, נותנת לנו אפשרות, כדור הבא אחרי דור הניצולים, להעביר הלאה את השרביט ולקבל משהו. מובן שאלה דברים שאי-אפשר לבטא במלים, אבל את המלים שבכל זאת מצאו אנחנו יכולים להעביר הלאה, ומה שעשו עכשיו ב"יד ושם" יעזור לנו מאוד. 
       
       בתקופה הזאת יש בכל העולם תופעה שנבנים מוזיאונים ואנדרטות לשואה, והעשייה של "יד ושם" בעשור האחרון קובעת את המרכזיות של ירושלים ושל "יד ושם" גם בנושא הזה. גם אם בונים מוזיאון לשואה בנורבגיה, למשל, בבית של קוויזלינג הידוע לשמצה, לוקחים את ההשראה ואת העוצמה מ"יד ושם" בירושלים. אני חושב שאלה הגדולה והחשיבות במה שראינו בימים האחרונים. 
       
       אני מצטרף לגמרי לדבריו של חבר הכנסת שאול יהלום, גם בהכרת הטוב לאנשים שעשו במלאכה, ליושבי-ראש מועצת "יד ושם", יוסף בורג, זיכרונו לברכה, וייבדל לחיים ארוכים, פרופסור שבח וייס, ומי שהיה היוצר העיקרי – יושב-ראש הנהלת "יד ושם", אבנר שלו, וכל האנשים שלו, שבאמת התמסרו לעניין, גייסו את האמצעים, השתמשו בכל הדמיון ובכל העוצמה ובכל הרגשות העמוקים של העם היהודי, בעשיית הדבר שאתמול חנכו אותו.
       
שאול יהלום (מפד"ל):
       
- - - אדוני סגן השר, להודות לכל התורמים. 
       
סגן שרת החינוך, התרבות והספורט מיכאל מלכיאור:
       
       כן, זה בהחלט דבר ראוי ביותר. כל התורמים. חלק גדול מהם אני מכיר, ואתמול היתה לי באופן אישי הזדמנות להודות לחלק מהם שהיו שם, לרבות גם החלק – אומנם קטן – של המדינה; ועידת התביעות - עבור זה הוקמה ועידת התביעות, אני חושב. אם לא עבור זה אז עבור מה? 
       
       ברצוני להודות גם לכל הניצולים שתורמים - וכל פעם אנחנו יודעים שזה סיוט, וזה קושי, וזה דברים איומים - ונותנים את נפשם. רבים מהתורמים הם עצמם ניצולים. הם נותנים מנפשם כדי לתת לנו את העדויות שיהיו שם לנצח. 
       
       נסיים בשתי נקודות שאמר אתמול הסופר, חתן פרס נובל לשלום, אלי ויזל. הוא אמר, שלא הרגו בני-אדם בשואה, אלא הרגו יהודים. הרגו יהודים, מפני שלא הסתכלו על יהודים כעל בני-אדם. והוא סיים בכך, שאם היינו רוצים רק את החמלה, את הדמעות, את הסימפתיה, לא היה צריך לעשות את כל הזיכרון. מה שרוצים קודם כול, זה לעשות עולם טוב יותר. וגם אם אנחנו רואים שהדבר לא בא בקלות, בכל זאת אנחנו, גם בתור כנסת ישראל, לא נוותר על החלום הזה. 
       
       אני לא יודע, שאול יהלום, אם אתה רוצה שנדון בזה באיזה פורום או נסתפק בכך.
       
שאול יהלום (מפד"ל):
       
       אני מסתפק בתשובה הזאת. 
       
סגן שרת החינוך, התרבות והספורט מיכאל מלכיאור:
       
       אני מציע שנסתפק בתשובה הזאת, ונמשיך לעשות במלאכת הקודש. 

היו"ר עבד-אלמאלכ דהאמשה:
       
       תודה רבה לחבר הכנסת מלכיאור, סגן שרת החינוך. אדוני חבר הכנסת יהלום, אתה מסתפק בתשובת השר?
       
שאול יהלום (מפד"ל):
       
       מסתפק. 
       

הצעה לסדר-היום 
הצורך והחשיבות בהכרה בהוצאות טיפול בילדים לצורכי מס

היו"ר עבד-אלמאלכ דהאמשה:
       
       ובכן, אנחנו נעבור לנושא הבא. לפנינו הצעה לסדר-היום בעניין הצורך והחשיבות בהכרה בהוצאות טיפול בילדים לצורכי מס, הצעה לסדר-היום שמספרה 6412. תעלה את ההצעה חברת הכנסת גילה גמליאל, בבקשה. תשובה והצבעה יהיו במועד אחר, כמובן, כפי שהיה גם לגבי הצעות קודמות. 
       
       בבקשה, חברת הכנסת גמליאל. אבל לפני שתתחילי, אני חייב לומר, גם למען הפרוטוקול,  שלפי סדר-היום ההצעה הקודמת היתה הצעה רגילה גם היא, בעניין תלמידים בסיכון חינוכי, של חבר הכנסת משה כחלון וחבר הכנסת יחיאל חזן. שניהם לא נמצאים במליאה, והנושא שלהם ירד מסדר-היום. בבקשה, גברתי. 
       
גילה גמליאל (הליכוד):
       
       אדוני היושב-ראש, חברי הכנסת, אני בחרתי לחדד את עניין הצורך בהכרה לצורכי מס הכנסה בהוצאות טיפול בילדים. אני חושבת שכמעט כל משפחה במדינת ישראל מרגישה את העלויות כבדות המשקל של גני-הילדים, המטפלות, מעונות-היום, או כל דרך אחרת שהמשפחה מוצאת לנכון לנקוט על מנת שהילדים עד גיל בית-הספר ישהו במקום כזה או אחר בבקרים. 
       
       העלויות הן מאוד מאוד כבדות משקל, ולעתים – ולצערי, לעתים קרובות מאוד - מובילות לסיטואציה שבה לא משתלם לשני בני-הזוג לצאת לעבודה, והמסקנה שמגיעה ומתבקשת בסופו של תהליך היא שאחד מהם יישאר בבית, לטפל בילדים. ולצערי, ברוב המקרים מדובר באחת, וזאת האם, דבר שיוצר, ממשיך, מחמיר - ומחפיר - את הפערים הקיימים כבר היום באי-שוויון בין נשים לגברים ובקרב נשים בכלל בהשתלבות במעגל התעסוקה. 
       
       בעניין הזה אני ארצה לשתף את כולכם בכל השתלשלות העניינים ובניסיון לטפל בסוגיה הזאת מאז נכנסתי לכנסת. הגשתי הצעת חוק בנושא, ומכאן היה משא-ומתן עם נציגות משרד האוצר בשנתיים האחרונות. עם ארגוני הנשים - בעיקר שדולת הנשים ו"נעמת" – קיבלנו את דרישת האוצר, ופנינו לחברת רואי-חשבון גיזה בתל אביב, וביקשנו לבצע עבודה עדכנית, יסודית, מחקרית, שתציג בפעם המי-יודע-כמה, מה יהיו בסוף התהליך הוצאות המדינה בשל הקלות במס הכנסה בהקשר של טיפול בילדים. בשל ההכרה הזאת - מה זה ייתן, מה יהיו התוצאות. 
       
       התוצאות הן חד-משמעיות, ואני אקרא חלק מהמחקר של גיזה-זינגר-אבן, שביצעו את המחקר הזה. אני אגיד את תמצית העניינים: הוצאות טיפול בילדים קטנים מהוות חסם בולט ומשמעותי הן על השתתפות האמהות בכוח העבודה והן על שיעור המשרה שלהן. כלומר, גם אמהות עובדות נאלצות, בסופו של דבר, לצמצם את משרתן למשרה חלקית. כתוצאה מכך, שיעור האמהות לילדים עד גיל ארבע העובדות במשרה מלאה או חלקית הוא מחצית מזה של נשים ללא ילדים; מה שרק ממחיש ומעיד על כך שאכן, לאחר תקופת הלידה, השיקולים הפיננסיים נכנסים בין היתר בהכרעות בולטות לשילוב הנשים במעגל התעסוקה. 
       
       הניסיון המחקרי מלמד כי מנגנון המס אפקטיבי במיוחד בשינוי התנהגות כלכלית של נשים בכלל ואמהות לילדים קטנים בפרט. די בהטבת מס שהיא קטנה יחסית, של כ-600 שקלים בחודש, כדי להגדיל את התוצר במשק ב-3-5 מיליארדי שקלים, כאשר הגידול בתוצר עולה באופן מהותי על עלות ההטבה. 
       
       אכן, הדבר לא נעלם ממקבלי ההחלטות במדינות המערב, המשתמשים במנגנון המס לעניין הוצאות טיפול בילדים. כדי להמחיש הצגנו כאן נתונים שהם תוצאה, הלכה למעשה, של חוקים המעניקים הטבה לאמהות עובדות בגין הוצאות הטיפול בילדיהן במדינות אירופה ובאמריקה. הדוגמה הבולטת היא קנדה. שם, לדוגמה, יש חוק לניכוי הוצאות טיפול בילדים. הוא חוקק – תראו איפה אנחנו נמצאים - כבר בשנת 1972, והוא מתיר ניכוי של הוצאות טיפול בילדים עד גיל שבע ועד תקרה של 7,000 דולר קנדי בשנה, שזה שווה-ערך לכ-2,000 שקלים בחודש. בנוסף, יותר ניכוי של הוצאות טיפול בילדים מגיל שבע ועד גיל 16, עד תקרה של 4,000 דולר קנדי בשנה, שזה שווה-ערך לכ-1,100 שקלים בחודש. 
       
       אותו דבר קיים גם בארצות-הברית. הורים לילדים עד גיל 13 רשאים לנכות הוצאות טיפול בילדיהם על-ידי מטפלת או מעונות-יום למיניהם, עד תקרה שנתית של 3,000 דולר ליחיד ו-6,000 דולר לזוג, כאשר הכנסות הזוג מאוחדות. זה שווה-ערך ל-2,300 שקלים בחודש. סכום ההטבה תלוי במשכורת, על-פי מדרגות מס שולי, ומדובר כאן גם כן בחוק פדרלי. 
       
       יש חוקים נוספים ואני לא אלאה אתכם בהם. רק רציתי להראות, על קצה המזלג, שאנחנו כאן, במדינת ישראל, לא אמורים להמציא את הגלגל. במדינות העולם הנאור כבר למדו להשתמש בעניין הזה על מנת לקדם את השילוב וההשתתפות של נשים במעגל התעסוקה.
       
       כל הטבות המס, אם יצאו לפועל באופן גורף, יגדילו את היצע העבודה של כ-50,000 נשים נוספות. אני אחזור ואומר, 50,000 נשים נוספות. 
       
       על מנת להבין את הנתונים, נכון להיום אמהות לשלושה-ארבעה ילדים במדינת ישראל - יש צורך בהקלת מס של 20% כדי להניע אותן לצאת לעבוד. כאשר תינתן הטבת מס בשווי של 600 שקלים לחודש, יצאו לעבודה ויגדילו את היקף המשרה נשים שפוטנציאל ההשתכרות שלהן הוא עד 3,000 שקלים לחודש במשרה מלאה, או עד 1,500 שקלים לחודש בחצי משרה. יש היום כ-3,000 אמהות לשלושה-ארבעה ילדים בגילים הרלוונטיים בעלות פוטנציאל השתכרות של עד 1,500 שקלים במשרה חלקית. מהן ייכנסו למעגל העבודה כ-70%, כלומר, 2,000 נשים. 
       
       אומדן התרומה למשק התבסס במחקר של גיזה-זינגר-אבן על נתוני הלשכה המרכזית לסטטיסטיקה. כתוצאה מכניסת אמהות, אשר אינן עובדות, למעגל העבודה והגדלת היקף המשרה של אמהות עובדות במשרה חלקית, התוספת השנתית לתמ"ג תהיה בין 3 ל-5 מיליארדי שקלים, כלומר, עם ניכוי הזיכוי לאמהות עובדות בצירוף למס שלילי בסך 600 שקלים לחודש, העלות של הצעד תהיה כ-2 מיליארדי שקלים למשק, וכמו שאמרנו קודם, אומדן התוספת לתמ"ג היא בין 3 ל-5 מיליארדים, מה שמעיד על כך שהמהלך כדאי, מאחר שהצמיחה עולה באופן מהותי על הפסד הכנסות המדינה ממסים. מדובר בצעד תומך צמיחה מובהק.
       
       לאחר שסקרתי בפניכם את המחקר שנעשה בעניין, אני רוצה להוביל ולעדכן על ההישגים סביב הדרכים לקידום הנושא, שזה 30 שנה במדינת ישראל מנסים כל ארגוני הנשים ועשרות של חברות וחברי כנסת להעלות כל פעם מחדש בבית הזה, וללא הצלחה. 
       
       אני רוצה לברך בעניין הזה, בראש ובראשונה את ראש הממשלה אריאל שרון, שהקשיב בפגישה שהיתה לי אתו לפני כשבוע וחצי בסוגיה הזאת, ואף דיבר על כך עם שר האוצר. שר האוצר נפגש לפני כחודשיים אתי ועם שדולת הנשים, נציגות "נעמת" וחברת גיזה, והצגנו בפניו את הפרזנטציה, שחלקה הצגתי בפניכם היום, ואז הוא כבר השתכנע לבצע פיילוט, שבאמצעותו ניתן יהיה לבחון את הרעיון על מנת ליישם אותו במדינת ישראל.
       
       בפגישה שקיימנו השבוע עם שר האוצר התבשרנו על התחלת הפיילוט כבר בשנת התקציב הקרובה. כלומר, יהיה כסף צבוע שיתועל לפיילוט על מנת לקדם את הנושא. אני שמחה ורוצה לברך את שר האוצר על עצם קבלת ההחלטה בניגוד מוחלט לעמדת פקידי האוצר, שעדיין, לצערי, הם באותו קיבעון מחשבתי של אי-קידום ההצעה המדוברת. ההנחיה שנתן שר האוצר לפקידים היא, שבתוך עשרה ימים מיום הפגישה הם יגישו מודל לפיילוט הזה. הפיילוט ייושם בשתי ערים במדינת ישראל, והערים עדיין לא נקבעו. 
       
       אני מאמינה באמת ובתמים שהתוצאות של הפיילוט יעידו על תוצאות המחקר המדובר, יובילו לשילוב נשים במעגל התעסוקה וישיגו את הצדק הזה כלפי נשים עובדות, זוגות צעירים עובדים, שיש להם ילדים קטנים מתחת לגיל שש, והם נאלצים לממן עלויות גבוהות במיוחד, ללא הכרה של ההוצאות האלה כחלק מהמדיניות של ממשלת ישראל, שסוף-סוף קיבלה את זה שצריך לעודד גם את הילודה, גם את היציאה לעבודה, גם את השוויון בין המינים. 
       
       אני מאמינה שזהו צעד ראשון, ולטעמי הוא מהפכני, ובסופו של פיילוט, אני מאוד מקווה, וזה גם מה שנצטרך לשאוף אליו, נוביל להחלתו בכמה שיותר מקומות במדינת ישראל, ובסופו של דבר לכל הערים במדינת ישראל. 
       
       זו בשורה טובה לנשים, ואני שמחה שהיא באה עם יום האשה הבין-לאומי שהיה בשבוע שעבר. זו בשורה טובה גם לתקציב הנוכחי - וטובה הבשורה לעם ישראל. תודה רבה.
       
היו"ר עבד-אלמאלכ דהאמשה:
       
       תודה רבה לחברת הכנסת גילה גמליאל שהתאמצה למלא את מלוא עשר הדקות, אפילו קצת יותר, הציגה את הנושא בדם לבה, אם אפשר להגיד, ובצורה נכונה. תשובה והצבעה יהיו במועד אחר.


הצעה לסדר-היום 
החשש בחולון מ"החיידק הטורף" ובמעלה-אדומים - מ"שושנת יריחו"

היו"ר עבד-אלמאלכ דהאמשה:
       
       חבר הכנסת יעקב מרגי יעלה עכשיו ויבוא עם הצעה רגילה בעניין החשש בחולון מ"החיידק הטורף" ובמעלה אדומים - מ"שושנת יריחו", הצעה לסדר-היום מס' 6403. יעלה ויבוא חבר הכנסת מרגי, בבקשה.
       
יעקב מרגי (ש"ס):
       
       בינתיים מעלה-אדומים צריכים לחשוש מהעברת יריחו. 
       
       אדוני היושב-ראש, חברי חברי הכנסת, כל המדינה חרדה ועוקבת בדאגה אחר מה שקורה בבתי-החולים; כל האמהות דואגות בשל מה שחשופים אליו ילדיהם בבתי-החולים, במעונות ובגנים. 
       
       החיידק האלים הורג, והורג מהר מאוד. אתמול - טרגדיה בבאר-שבע, בבית-החולים "סורוקה". התינוק בן שמונת החודשים אושפז לפני יומיים, ואתמול נאלצו הרופאים לקבוע את מותו. 
       
       השבוע אושפזו בחולון שני ילדים, כשהם סובלים מהסימפטומים של חיידק ה"מנינגוקוקוס". ילדים אלה היו במגע עקיף עם נוי וגל מחולון, שאושפזו קודם לכן. 
       
       בעקבות המקרה בבאר-שבע פתחה לשכת הבריאות המחוזית בבאר-שבע בחקירה ונקבע שאין קשר בין המקרים, אך עדיין בודקים מהו הזן של אותו חיידק, וכולנו שואלים אם זו מגפה או סתם התפרצות.
       
       אדוני היושב-ראש, חברי חברי הכנסת, כ-20% מהאוכלוסייה היום הם נשאים של החיידקים המסוכנים מזן ה"סטרפטוקוקוס". חיידקים אלה רדומים בגוף הנשאים ויכולים לפרוץ בתקופה זו שבה הזיהומים רבים ובני-אדם חשופים אליהם.
       
       אדוני היושב-ראש, חברי חברי הכנסת, בתי-החולים בארץ הפכו לבתי-חרושת לחיידקים, ולעתים קרובות הרופאים המבקשים לאשפז חולים משחררים אותם לטיפול בביתם מחשש להידבקות. חיידקים אלה יכולים לגרום בקצב מהיר, בתוך שעות ספורות, לדלקת קרום המוח, לזיהום בדם ולמוות מיידי.
       
       אם לא די בכך, לאחרונה פורסם שחיידק אלים תקף בחורה לאחר שעשתה עגיל באוזן, בחלקה העליון של האוזן. זה הזמן "לעשות חושבים" על כל תעשיית הפירסינג והפיקוח שלא קיים עליה.
       
       לסיכום, אדוני היושב-ראש, חברי חברי הכנסת, לאור התבטאויותיהם של מנהלי בתי-החולים  שהחיידקים כמעט השתלטו, הן בפגיות - קראנו, ידענו ונחשפנו בתל-השומר, ב"סורוקה" - והן במחלקות הפנימיות, אני קורא מכאן לשר הבריאות להקים ועדת מומחים שתבדוק את המצב בבתי-החולים, שתבדוק אם אין קשר בין הבלאי של בתי-החולים לבין דגירת החיידקים המסוכנים, אם מחמת השמיכה הקצרה, הקטנה, של תקציבי הבריאות, בתי-החולים לא נערכים טכנולוגית די הצורך, אם לא מצמצמים בבטיחות. זו השעה, לפני שתהיה חס ושלום מגפה, ויהיה מסוכן יותר. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת מרגי. 


הצעה לסדר-היום 
רבע מיליון ישראלים אינם יכולים להתחתן בישראל

היו"ר עבד-אלמאלכ דהאמשה:
       
       הנושא הבא: הצעה רגילה לסדר-היום, מס' 6447, רבע מיליון ישראלים אינם יכולים להתחתן בישראל, של חבר הכנסת יוסי פריצקי. אני לא רואה אותו באולם. ההצעה אחריה היא של של חבר הכנסת אהוד רצאבי.
     
יוסף פריצקי (שינוי):
       
       אדוני היושב-ראש - - - 

היו"ר עבד-אלמאלכ דהאמשה:
       
       הגיע חבר הכנסת פריצקי. בבקשה, אדוני. הגעת בדקה התשעים, כי אני לא אוהב להוריד נושא מסדר-היום. ידעתי שאתה בדרך, וטוב שהגעת. 

יוסף פריצקי (שינוי):
       
       תודה, אדוני. 

היו"ר עבד-אלמאלכ דהאמשה:
       
       יעלה ויבוא חבר הכנסת פריצקי ויציג את הצעתו הרגילה בנושא: רבע מיליון ישראלים אינם יכולים להתחתן בישראל. בבקשה, אדוני. 

יוסף פריצקי (שינוי):
       
       תודה, אדוני היושב-ראש. אני חושב אדוני, שזאת הפעם הראשונה שאני מדבר לאולם ריק. הפעם הראשונה. אני מוכרח לומר, אדוני היושב-ראש - - -

היו"ר עבד-אלמאלכ דהאמשה:
       
       זו הפעם הראשונה שאני מנהל ישיבה כשהאולם ריק. זה מאוד נדיר, אבל כנראה, בגלל המצב המיוחד היום, והיות שבכל ההצעות התשובה וההצבעה תהיינה במועד אחר, חברי הכנסת אולי מצאו אילוצים אחרים. זה לא הדבר הכי נעים לעשות. גם ממשלה אין, אגב.

יוסף פריצקי (שינוי):
       
       בדיוק.

היו"ר עבד-אלמאלכ דהאמשה:
       
       ואנחנו, במצב הבלתי-רגיל הזה, חייבים גם לעשות את מלאכתנו נאמנה, בדרך הטובה ביותר.


יוסף פריצקי (שינוי):
       
       אני מוכרח לומר לך, אדוני היושב-ראש, הנושא הזה, אני חושב שהוא כל כך חשוב, אני הסכמתי לבטל הגשת הצעת חוק מפניו משום שאני חושב שחשיבותו באמת נעלה, וצר לי - צר לי מאוד - שאין איש יושב ליד שולחן הממשלה וצר לי מאוד שאין איש יושב במליאה, ולמעשה אנחנו מדברים אל הצופים ואל הפרוטוקול, אבל מה לעשות. 
       
       אדוני היושב-ראש, הלשכה המרכזית לסטטיסטיקה פרסמה השבוע, ש-7,089 ישראלים נישאו בחוץ-לארץ בשנת 2002. 8.2% מסך הנישואים של הישראלים נעשו בחוץ-לארץ. כמעט 10%.
       
       אדוני היושב-ראש, אני חסיד גדול של נישואים אזרחיים. אני חושב שאי-אפשר לכפות נישואים דתיים ואי-אפשר בכלל לכפות דת על אף אדם. אבל, לצערי הרב, לא עשינו מספיק נפשות ולא עשינו מספיק הכשרת לבבות כדי להסביר לציבור הישראלי את חשיבות הזכויות האזרחיות הללו. ואני מבין שלפחות במצב הפוליטי הנוכחי בכנסת הזאת, לא יהיה אפשר לתת נישואים אזרחיים לכול. אני מצר על כך מאוד, אבל אני מבין את המצב הזה. 
       
       אבל, אדוני היושב-ראש, יש עניין אחר, שהוא החשוב כאן. במדינת ישראל - מי שאיננו יודע - הנישואים יכולים להיות רק בתוך העדה הדתית. יש לנו בישראל מורשת ארורה מן המנדט הבריטי, של עדות דתיות. המנדט הבריטי, כדי לפלג ולסכסך בתוך היישוב הישראלי, קבע עדות דתיות - היהודים, המוסלמים, הנוצרים, הדרוזים - 11 עדות דתיות, שרק בתוכן ניתן להינשא. 
       
       לשון אחרת, אדוני, מוסלמי איננו יכול להינשא לנוצרייה; דרוזי איננו יכול להינשא ליהודייה או למוסלמית. כלומר, אפשר להינשא רק בתוך העדה הדתית עצמה. וראה זה פלא, אדוני, מה שקרה עכשיו במדינת ישראל הוא, לאור חוק השבות - לאור חוק השבות, שאני מברך עליו - יש בישראל, ואני קורא מתוך שנתון הלשכה המרכזית לסטטיסטיקה, נכון לסוף 2003, 254,000 חסרי סיווג דתי בכלל. 
       
       הסיבה לזה ברורה. הבה ניקח אדם ששמו אולג אברמוביץ'. אולג אברמוביץ' בא לארץ מברית-המועצות לשעבר, עלה לארץ, שמו אברמוביץ'. רק יש בעיה - הוא לא יהודי לפי ההלכה כי אמו אינה יהודייה, אף שהוא נושא את השם אברמוביץ'. הוא שירת בצה"ל, הוא למד כאן בתיכון, הוא מילא את כל חובותיו האזרחיות. הוא ישראלי בדיוק כמונו, והוא רוצה להינשא. הוא רוצה להינשא - זכות טבעית, אלמנטרית, בסיסית. הוא רוצה להינשא לבחירת לבו - תהא זו טניה או עליזה או רבקה או תקווה, או מי שלא תהיה. הוא לא יכול. 
       
       במדינת ישראל 250,000 איש לא יכולים להינשא כי הם חסרי סיווג דתי. לא יכולים. זה לא מצב שבו שני בני-זוג שהם יהודים יכולים להינשא, אבל חייבים לעשות זאת כדת משה וישראל, אלא הוא לא יכול. 

היו"ר עבד-אלמאלכ דהאמשה:
       
       הוא רוצה לעשות זאת, אבל לא יכול. 

יוסף פריצקי (שינוי):
       
       הוא רוצה, והוא לא יכול. איזה מין מצב זה? איך הגענו למצב הזה? איך הגענו למצב, או איך אנחנו נושאים בלא בושה את פנינו במצב שבו אזרח של מדינת ישראל, אומרים לו: אם אתה רוצה להינשא לבחירת לבך, לך ועשה זאת בארץ נכר, כי פה לא תוכל לעשות את זה. לא שאתה יכול לעשות את זה רק בנישואים דתיים, אלא אתה לא יכול לעשות את זה בכלל. איזה מין דבר זה? איך הגענו לזה? ולא מדובר במקרה אחד, או בשניים, או בעשרה, או ב-100. עוד פעם, אדוני היושב-ראש - 254,000 אזרחים הם ללא סיווג דתי בכלל, ללא סיווג דתי, ולפיכך אין שום כוהן דת שישיא אותם, ולפיכך הם לא יכולים להינשא. זה דבר שאין הדעת סובלת. 
       
       אני חוזר ואומר - גם לכבודו של חבר הכנסת לוי שנכנס עכשיו למליאה. לו נהג הדבר על-פי דרכי, הייתי מאפשר לכל אחד נישואים אזרחיים, אבל אני מבין שהמצב הפוליטי והחברתי איננו מאפשר זאת. אבל, ריבון העולמים, אדם שהוא איננו יהודי רוצה להינשא - הוא לא יכול. איזה מין דבר זה?
       
       קיימתי על כך שיחה, אדוני, עם ראש הממשלה. אומר לי ראש הממשלה: אתה יודע מה, שיתגיירו. אמרתי לו: תראה, אדוני ראש הממשלה, אני אדם ליברלי. אני לא יכול לבוא לכוהן דת ולהכריח אותו לגייר אנשים אם לפי תפיסתו, מצפונו, אמונתו, דעתו, הוא לא יכול לגייר אותם. לא אעשה כדבר הזה. 
       
       אני בכלל אינני חושב שמדינה צריכה להתערב בהליכי גיור, או צריכה להתערב בהליכים דתיים כלשהם. מה פתאום. העניין הדתי הוא עניין של מצפון, עניין של אמונה, עניין שבין האדם לאלוהיו; לא עניין למדינה להתערב בו. 
       
       אבל מה לעשות, המציאות בפועל גם מוכיחה שאין הם מתגיירים, אין מגיירים. הם לא נכנסים בקהל ההלכתי. אני לא רוצה עכשיו להיכנס למסע האשמות - למה כן מגיירים, למה לא מגיירים, מה עוברים בתהליכי גיור, מה לא עוברים בתהליכי גיור; אני רוצה להניח לזה, אני אינני מחפש מחלוקת פה. התוצאה היא רק שיש רבע מיליון איש שלא יכולים להינשא. זו התוצאה, זו העובדה העומדת מולנו. 
       
       אני באתי לראש הממשלה ואמרתי לו: אדוני ראש הממשלה, אתה חייב לעשות משהו בעניין הזה. אתה חייב לעשות בעניין הזה איזה דבר. אי-אפשר שרבע מיליון מתושבי מדינת ישראל לא יוכלו להינשא. אני חייב לומר לזכותו של ראש הממשלה, שהוא היה אמפתי מאוד לרעיון. אני חייב לומר לזכותו של ראש הממשלה - ואני יודע, הוא הטיל על איש מאנשי צוותו, ואני יודע מיהו, להתחיל לקדם הצעת חוק שתאפשר לאנשים האלה להינשא כאן. יהיה שם הנישואים אשר יהיה - זוגיות, ברית יחדיו, אינני יודע מה, זה לא חשוב. 
       
       אבל אי-אפשר - ואני חושב, חבר הכנסת יצחק לוי, שגם אתה תסכים אתי - אי-אפשר לקחת אזרח של מדינת ישראל ולומר לו: כיוון שאתה חסר סיווג דתי, לא תוכל להינשא כאן, אנחנו חייבים לשלוח אותך לארץ נכר. זה לא יכול להיות. 

יצחק לוי (מפד"ל):
       
       אני מסכים אתך. 

יוסף פריצקי (שינוי):
       
       אני מודה לך על הסכמתך. אנחנו מוכרחים למצוא איזה מנגנון. שוב, אני חוזר ואומר, אני מבין, הלוואי שהיה אפשרי להשיא בנישואים אזרחיים את כולם. זה בלתי אפשרי. אז מי שיכול להינשא ברבנות ולא רוצה, לצערי, לצערי, יצטרך לעשות זאת בחוץ-לארץ. אבל מי שרוצה להינשא בישראל והוא חסר דת, חסר סיווג דתי - הוא איננו שייך לעדה דתית - מוכרחים למצוא לו פתרון. תודה רבה, אדוני היושב-ראש. 

היו"ר עבד-אלמאלכ דהאמשה:
       
       תודה רבה לחבר הכנסת פריצקי. כאמור, תשובה והצבעה במועד אחר. 
       

הצעה לסדר-היום
החלטת משרד התחבורה להתקין מעקות בטיחות באיכות נמוכה

היו"ר עבד-אלמאלכ דהאמשה:
       
       יעלה ויבוא חבר הכנסת אהוד רצאבי בהצעתו הרגילה, מס' 6434, בנושא: החלטת משרד התחבורה להתקין מעקות בטיחות באיכות נמוכה. גם לך, אדוני, יהיו אותן עשר דקות, אם תרצה לנצל אותן. בבקשה.
       
אהוד רצאבי (שינוי):
       
       תודה רבה על עשר הדקות; אשתדל לנצל את הזמן המינימלי כדי שלא להטריד יותר מדי אנשים.
       
       אדוני היושב-ראש, חברי הכנסת הכל-כך רבים שנוכחים במליאה, שלום לכולם. בתחילת השבוע, ביום ראשון, קראתי בעיתון, שהחלטה של משרד התחבורה גורמת לכך שמעקות ההפרדה, מעקות הבטיחות, שתפקידם להפריד בין המסלולים - הוחלט לקמץ בכסף ולהתקין מעקות בטיחות בעלי רמת הגנה נמוכה יותר משיקולים של עלות מול תועלת. המעקות האלה, שאנו מדברים עליהם, תפקידם למנוע תאונות חזיתיות, שרבות כמוהן ישנן, ודווקא תאונות אלה הן הקטלניות יותר. הגדר עצמה לא מונעת את התאונה; היא מונעת לעתים, אך היא בעיקר מרככת את עוצמת הפגיעה ומפחיתה את הנזקים שתאונה כזאת יכולה לגרום. 
       
       מסתבר שיש רמות שונות של מעקות בטיחות; מאלה שתפקידם לבלום מכונית נוסעים רגילה ועד אלה שבולמים רכב כבד ביותר. יש שלוש דרגות כאלה. משאיות שמשקלן מעל 10 טונות, מובן מאליו שבתאונה חזיתית בין כלי רכב כבדים או בין רכב פרטי לרכב כבד מעל 10 טונות, התאונה ודאי תהיה קטלנית הרבה יותר.
       
       במערב-אירופה נהוג דווקא התקן המחמיר, והוא תקן מחמיר בשתי רמות יותר מהתקן שהוחלט עליו לאחרונה. השיקול, כפי שאמרתי, הוא של עלות מול תועלת. פירושו, יושבים פקידים במשרד התחבורה ושוקלים כמה שקלים שווים חיי אדם, ובהתאם להחלטה זו מחליטים אילו מעקות בטיחות יותקנו. אני רק לא יודע מי יודע לכמת חיי אדם. 
       
       כ-100 תושבי המדינה נהרגו בתאונות דרכים מתחילת השנה. התאונות האלה גורמות להרוגים ללא הבדל דת, מין וצבע. אני לא מכיר את האדם שממשיל עצמו לאלוהים או לסגנו של אלוהים, שיודע לכמת את שווי חייו של אדם. אני יודע שכל אדם שנפגע וכל תאונה גורמים לנזקים כספיים עצומים. אז אולי ישב אותו אדם ויעשה את הקומבינציה הנכונה ויחייב, וזה מה שאני ממליץ, להתקין דווקא אותם מעקות בטיחות בעלי ההגדרה החמורה ביותר, שיכולים לגרום להפחתת תאונות בצורה דרסטית יותר. תודה.
       
היו"ר עבד-אלמאלכ דהאמשה:
       
       תודה. כאמור, תשובה והצבעה במועד אחר.


הצעה לסדר-היום 
כוונת הרשות הפלסטינית להוציא להורג משתפי פעולה עם ישראל 

היו"ר עבד-אלמאלכ דהאמשה:
       
       הנושא הבא – הצעה דחופה בעניין כוונת הרשות הפלסטינית להוציא להורג משתפי פעולה עם ישראל, הצעות לסדר-היום שמספריהן 6304, 6426 ו-6451. ראשון המציעים, חבר הכנסת יצחק לוי - בבקשה, אדוני. יש עוד מציע, שאינו נוכח באולם - חבר הכנסת אדלשטיין.
       
יצחק לוי (מפד"ל):
       
       אדוני היושב-ראש, קהל נכבד, כיוון שאין חברי כנסת באולם חוץ מהיושב-ראש, גברתי סגנית המזכיר - אומרים שיש רוחות של שלום, כך אומרים. אני מקווה שזה נכון, ואני מקווה שהן יחזיקו מעמד. אני מקווה שישכילו באזור להבין איך להביא שלום, אך זו המציאות כיום. אתמול היה טקס מרשים מאוד ב"יד ושם", טקס שבא לחנוך את מוזיאון השואה. באו הרבה מאוד ראשי מדינות. ובתקשורת אמרו שלולא היו רוחות השלום האלה, ראשי המדינות לא היו מגיעים לכאן. היום רואים את מדינת ישראל כמדינת שלום, ורואים כך במידה מסוימת גם את הרשות הפלסטינית. כך העולם רואה, וכך גם בישראל יש כאלה שרואים, לא כולם, אך יש כאלה שרואים גם את הרשות הפלסטינית כרשות שרוצה כרגע לקדם את השלום, לנסות להביא שלום, לא רק "הודנה", אלא משהו יותר ארוך ויציב וכן הלאה.
       
       והנה, אנו שומעים על כוונות להוציא להורג משתפי פעולה עם ישראל. אני מבין מה מעמדם של משתפי הפעולה עם ישראל ברשות הפלסטינית, אני מבין את זה היטב. אך הרשות הפלסטינית צריכה להבין מה מעמדם של מחבלים, של רוצחים, של מסייעים אצלנו, ואף-על-פי-כן הם מבקשים את שחרורם. 
       
       הרשות הפלסטינית מודיעה שהתנאי, אולי אחד התנאים המרכזיים להמשך השקט ולהמשך אווירת השלום, הוא שחרור אסירים, אף שהאסירים האלה נשפטו בבתי-משפט, נמצאו אשמים, נמצאו שותפים במעשה חבלה, נמצאו שותפים בניסיון להזיק לאנשים. אך הרשות הפלסטינית אומרת: זה לא מעניין אותנו. הם לא צריכים לרצות עונש כי אנחנו עכשיו בהבנה, בשלום, בהתחלה של שלום או בצעדים הראשונים של שלום, אז אנא שחררו לנו אסירים פלסטינים, גם אם הם עשו דברים חמורים, גם אם יש להם דם על הידיים. ומה זה משתף פעולה? משתף פעולה זה לא אותו אחד שיש לו אולי אותה זכות כמו אותו מחבל שיושב בכלא הישראלי? ומה, משתף פעולה הוא לא אחד שהשתתף בעניין מסיבה זו או אחרת, הוא החליט שהוא משתף פעולה עם ישראל. אבל לו לא מגיע ליהנות מאווירת החמלה ומאווירת השלום ומכל האווירה הזו?
       
       אדוני היושב-ראש, אני חושב שראוי שהכנסת תדון בנושא זה. תודה.
       

היו"ר עבד-אלמאלכ דהאמשה:
       
       תודה רבה לחבר הכנסת יצחק לוי. המציע האחר אינו נמצא באולם. הצעתו של חבר הכנסת יצחק לוי תיענה ותוצבע במועד אחר.
       
       חבר הכנסת, הנושא הבא הוא הצעה רגילה של חבר הכנסת גלעד ארדן בעניין התנהלות משטרת ההגירה כלפי עובדים זרים בענף החקלאות. איני רואה אותו באולם, וההצעה יורדת מסדר-היום. אני אעשה הפסקה לדקה אחת או שתיים, אתייעץ עם המזכירות אם יש לנו עוד נושא על סדר-היום, כי אם לא כן אני נועל את הישיבה מייד. כאמור, הפסקה בת שתיים-שלוש דקות, עד שאקבל תשובה סופית, אם יש לנו עוד נושא או שמא סיימנו את סדר-יומנו. אני מקווה שזה יגיע ממש בשניות הקרובות ולא יארך הזמן עד שנקבל תשובה סופית. אני גם מצטער שכך קרה, היום הוא יום בלתי רגיל, גם מבחינת סדר-היום, גם מבחינת דברים אחרים.
       
       סגן השר יעקב אדרי, אין לנו הצעה לסדר-היום שתענה עליה.
       
סגן השר לביטחון פנים יעקב אדרי:
       
       ומה נהוג?
       
היו"ר עבד-אלמאלכ דהאמשה:
       
       נהוג שאני ממתין כמה שניות, ואז, או שאני נועל את הישיבה או שאני מפסיק אותה לזמן מסוים. נשאר לנו חוק השב"חים, אם הוא יגיע - - -
       
סגן השר לביטחון פנים יעקב אדרי:
       
       הוא ירד, הוא עבר ליום שני.
       
היו"ר עבד-אלמאלכ דהאמשה:
       
       אם כך, אני מקבל תשובה מוסמכת מסגן השר. החוק הבא ירד. 
       
       חברי הכנסת, תם סדר-היום. אני נועל את הישיבה. הישיבה הבאה תהיה ביום שני הבא, י' באדר ב' התשס"ה, 21 במרס 2005, בשעה 16:00. ישיבה זו נעולה.
       
       הישיבה ננעלה בשעה  16:00.
     
     

עמוד 145 מתוך 145

