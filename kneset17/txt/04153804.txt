    תוכן העניינים
הצהרת אמונים של חברת הכנסת אראלה גולן	8
דברי ברכה של יושב-ראש הכנסת לקהילה הנוצרית  בישראל ולנוצרים בעולם לרגל השנה האזרחית החדשה	10
היו"ר ראובן ריבלין:	10
הצעות לסדר-היום	10
שיתוף יהודי התפוצות בהחלטות הנוגעות לעתיד העם היהודי	10
קולט אביטל (העבודה-מימד):	11
אליעזר כהן (האיחוד הלאומי - ישראל ביתנו):	13
יוסף לפיד (שינוי):	14
משולם נהרי (ש"ס):	15
השר נתן שרנסקי:	18
רשף חן (שינוי):	19
יעקב מרגי (ש"ס):	20
עזמי בשארה (בל"ד):	21
שאילתות ותשובות	22
1973. תהליך הפיתוח המואץ של עקבה	22
2012. פתיחת לשכות התיירות בירושלים ובנתב"ג בשבתות	23
2306. מערת אליהו הנביא	24
הצעת חוק הגנת הצרכן (תיקון - חובת הפסקת שירות  ללקוח המבקש להפסיק התקשרות), התשס"ד-2004	25
גלעד ארדן (הליכוד):	26
שר התעשייה, המסחר והתעסוקה אהוד אולמרט:	27
הצעת חוק מינהל מקרקעי ישראל  (תיקון - חובת הודעה מוקדמת), התשס"ד-2004	29
אבשלום וילן (יחד):	30
שר התעשייה, המסחר והתעסוקה אהוד אולמרט:	32
שר התעשייה, המסחר והתעסוקה אהוד אולמרט:	33
הצעת חוק מיסוי מקרקעין (שבח, מכירה ורכישה)  (תיקון - מתנות לבן-זוג בן אותו מין), התשס"ג-2003	34
אילן ליבוביץ (שינוי):	35
שר האוצר בנימין נתניהו:	36
הצעת חוק החברות הממשלתיות (תיקון - ביטול דרישת כישורים  מיוחדים והגדלת הניסיון הנדרש מדירקטורים), התשס"ג-2003	37
גלעד ארדן (הליכוד):	37
שר האוצר בנימין נתניהו:	42
הצעת חוק זכויות התלמיד (תיקון - הזכות  להיבחן בבחינת בגרות), התשס"ג-2003	48
רוני בריזון (שינוי):	48
הצעת חוק זכויות התלמיד (תיקון - הזכות להיבחן  בבחינת בגרות ללא תשלום), התשס"ד-2004	48
גילה פינקלשטיין (מפד"ל):	49
שרת החינוך, התרבות והספורט לימור לבנת:	50
רוני בריזון (שינוי):	52
גילה פינקלשטיין (מפד"ל):	53
הצעת חוק שידורי הטלוויזיה החינוכית, התשס"ד-2004	54
ענבל גבריאלי (הליכוד):	54
שרת החינוך, התרבות והספורט לימור לבנת:	55
הצעת חוק איסור שימוש בעזרי לימוד  מסוכנים במוסדות חינוך, התשס"ד-2004	56
אפי איתם (מפד"ל):	57
שרת החינוך, התרבות והספורט לימור לבנת:	58
אפי איתם (מפד"ל):	60
הצעת חוק שירותי דת במערכת הביטחון, התשס"ד-2004	61
רן כהן (יחד):	61
סגן שר הביטחון זאב בוים:	61
רן כהן (יחד):	63
ניסן סלומינסקי (מפד"ל):	65
עבד-אלמאלכ דהאמשה (רע"ם):	69
מגלי והבה (הליכוד):	71
הצעת חוק הגנת הפרטיות (תיקון - איסור פרסום בדבר עבר	73
מיני של נפגע עבירת מין או אלימות), התשס"ג-2003	74
זהבה גלאון (יחד):	74
שרת המשפטים ציפי לבני:	74
זהבה גלאון (יחד):	75
הצעת חוק סמכויות לשעת-חירום (מעצרים) (תיקון -  מעצר מינהלי של אזרח ישראלי), התשס"ד-2004	76
אורי יהודה אריאל (האיחוד הלאומי - ישראל ביתנו):	76
שרת המשפטים ציפי לבני:	79
הצעת חוק פניות הציבור, התשס"ג-2003	82
שרת המשפטים ציפי לבני:	82
ישראל אייכלר (יהדות התורה):	83
הצעת חוק לתיקון פקודת מס הכנסה (פטור לסטודנט), התשס"ד-2004	85
עבד-אלמאלכ דהאמשה (רע"ם):	85
שר האוצר בנימין נתניהו:	86
עבד-אלמאלכ דהאמשה (רע"ם):	88
הצעת חוק חובת המכרזים (תיקון - העדפת תוצרת הארץ), התשס"ג-2003	89
יאיר פרץ (ש"ס):	90
שר האוצר בנימין נתניהו:	91
יאיר פרץ (ש"ס):	92
הצעת חוק הפיקוח על עסקי ביטוח (איסור הפליה  ושקילת שיקולי כדאיות בביטוח), התשס"ד-2004	93
יעקב מרגי (ש"ס):	94
שר האוצר בנימין נתניהו:	95
יעקב מרגי (ש"ס):	97
מסמכים שהונחו על שולחן הכנסת	98
סגנית מזכיר הכנסת רות קפלן:	99
הצעת חוק המים (תיקון - מטהרי מים), התשס"ג-2003	99
אמנון כהן (ש"ס):	99
שר התחבורה מאיר שטרית:	100
הצעת חוק ההתאחדות הישראלית להגנת בעלי-חיים, התשס"ד-2004	102
אילן ליבוביץ (שינוי):	102
שר התחבורה מאיר שטרית:	104
אילן ליבוביץ (שינוי):	104
הצעת חוק המים (תיקון - איסור הפסקת אספקת מים), התשס"ג-2003	105
מוחמד ברכה (חד"ש-תע"ל):	106
שר התחבורה מאיר שטרית:	107
הצעת חוק התכנון והבנייה (תיקון - פרוטוקול  וזכות עיון במסמכים), התשס"ג-2003	110
בנימין אלון (האיחוד הלאומי - ישראל ביתנו):	110
חיים אורון (יחד):	110
שר התחבורה מאיר שטרית:	111
הצעת חוק התכנון והבנייה (תיקון - פרוטוקול  וזכות עיון במסמכים), התשס"ג-2003	111
חיים אורון (יחד):	111
שר התחבורה מאיר שטרית:	112
הצעת חוק לתיקון פקודת התעבורה (רשיון נהיגה לקטין  שהורשע בעבירת סמים או אלימות), התשס"ה-2004	114
משה כחלון (הליכוד):	114
שר התחבורה מאיר שטרית:	114
עזמי בשארה (בל"ד):	115
עזמי בשארה (בל"ד):	116
הצעת חוק לתיקון פקודת בריאות העם (מרכזי לידה), התשס"ד-2004	117
גילה גמליאל (הליכוד):	117
שר הבריאות דני נוה:	118
חיים אורון (יחד):	119
הצעת חוק ההוצאה לפועל (תיקון - קיצור תקופת מאסר  עד להבאה בפני ראש ההוצאה לפועל), התשס"ד-2004	121
מגלי והבה (הליכוד):	121
שרת המשפטים ציפי לבני:	121
הצעה לסדר-היום	122
הצורך בהקמת ועדת חקירה פרלמנטרית בנושא  המינויים של ראש הממשלה במועצות הדתיות	122
בנימין אלון (האיחוד הלאומי - ישראל ביתנו):	122
שר התחבורה מאיר שטרית:	126
בנימין אלון (האיחוד הלאומי - ישראל ביתנו):	129
הצעות לסדר-היום	130
דוח העוני הסביבתי בנושא איכות הסביבה	130
עסאם מח'ול (חד"ש-תע"ל):	130
מיכאל מלכיאור (העבודה-מימד):	131
אילן ליבוביץ (שינוי):	133
אליעזר כהן (האיחוד הלאומי - ישראל ביתנו):	134
שר התחבורה מאיר שטרית:	136
מיכאל נודלמן (האיחוד הלאומי - ישראל ביתנו):	138
יעקב מרגי (ש"ס):	139
עזמי בשארה (בל"ד):	139
מוחמד ברכה (חד"ש-תע"ל):	140
טלב אלסאנע (רע"ם):	141
מסמכים שהונחו על שולחן הכנסת	142
סגן מזכיר הכנסת דוד לב:	142
הצעות לסדר-היום	142
השביתה המתמשכת בתחבורה הציבורית בבאר-שבע	142
יעקב מרגי (ש"ס):	142
עמרי שרון (הליכוד):	144
טלב אלסאנע (רע"ם):	146
שר התחבורה מאיר שטרית:	148
ג'מאל זחאלקה (בל"ד):	154
עזמי בשארה (בל"ד):	155
נסים זאב (ש"ס):	157
הצעות לסדר-היום	159
קריאתו של ראש מועצת בנימין  פנחס ולרשטיין להפר את חוק פינוי-פיצוי	159
מוחמד ברכה (חד"ש-תע"ל):	159
רוני בר-און (הליכוד):	161
שאול יהלום (מפד"ל):	163
נסים זאב (ש"ס):	165
זהבה גלאון (יחד):	168
עבד-אלמאלכ דהאמשה (רע"ם):	174
רשף חן (שינוי):	175
עמיר פרץ (עם אחד):	177
ג'מאל זחאלקה (בל"ד):	179
עזמי בשארה (בל"ד):	179
צבי הנדל (האיחוד הלאומי - ישראל ביתנו):	180
שרת המשפטים ציפי לבני:	182
עזמי בשארה (בל"ד):	185
אילן שלגי (שינוי):	186
יעקב מרגי (ש"ס):	186
אחמד טיבי (חד"ש-תע"ל):	187
גאלב מג'אדלה (העבודה-מימד):	187
הצעה לסדר-היום	191
המשך משפטם של אנשי התנועה האסלאמית	192
עזמי בשארה (בל"ד):	192
שרת המשפטים ציפי לבני:	195
עבד-אלמאלכ דהאמשה (רע"ם):	196
הצעה לסדר-היום	196
התקפותיהם של גורמים במגזר הלא-יהודי נגד גיוס דרוזים ובדואים לצה"ל	196
מגלי והבה (הליכוד):	197
סגן שר הביטחון זאב בוים:	200
צבי הנדל (האיחוד הלאומי - ישראל ביתנו):	203
גאלב מג'אדלה (העבודה-מימד):	203
מסמכים שהונחו על שולחן הכנסת	204
סגנית מזכיר הכנסת רות קפלן:	204
בנימין אלון (האיחוד הלאומי - ישראל ביתנו):	204
הצעות לסדר-היום	205
ממצאי המחקר על יחסם של בני-הנוער לדמוקרטיה	205
עזמי בשארה (בל"ד):	205
אבשלום וילן (יחד):	206
אחמד טיבי (חד"ש-תע"ל):	207
גאלב מג'אדלה (העבודה-מימד):	208
גאלב מג'אדלה (העבודה-מימד):	209
ניסן סלומינסקי (מפד"ל):	209
ישראל אייכלר (יהדות התורה):	211
אריה אלדד (האיחוד הלאומי - ישראל ביתנו):	213
סגן השר לביטחון פנים יעקב אדרי:	215
נסים זאב (ש"ס):	222
ג'מאל זחאלקה (בל"ד):	224
שאילתות ותשובות	225
1295. הקצאת משאבים לאגף התנועה העירוני	225
1748. רולטת יכטות במרינה באשדוד	226
1813. התנאים במתקני המעצר	227
1814. התנאים במתקני המעצר ובבתי-הסוהר	228
1834. ביטול משמרות הזהירות בדרכים	229
1835. אבטחת מוסדות חינוך	230
1858. ביטול משמרות הזהירות בדרכים	231
1874. אבטחת מוסדות חינוך	232
1890. מחסום הכניסה לירושלים בכביש 443	233
1900. ביטול משמרות הזהירות בדרכים	233
1917. ביטול משמרות הזהירות בדרכים	234
1962. תלונות אסירים בכלא "גלבוע"	235
1984. פגיעה במוסדות דת	236
1985. הכרזה על זמני כניסת השבת	237
2002. ארגון "גדוד העלייה"	238
2003. גנבות חקלאיות בנגב	239
2051. התנהגות שוטרים בעת חיפושים בבתים	241
2052. התנהגות שוטרים בעת הוצאה לפועל כלפי עולים קשישים	242
2065. חקירת ירי בפתח-תקווה	244
2066. הכאת בחורי ישיבה בירושלים	245
2088. סחר בסמים בדרום תל-אביב	246
2090. כלי נשק בידי תושבים ברהט ובערוער	247
2108. תקיפת חסידי קרעטשניף בעיר רחובות	247
2109. תקיפות בחורי ישיבה בפתח-תקווה	248
2110. אלימות כלפי בכירים ברשויות מקומיות	249
הצעת ועדת החוקה, חוק ומשפט בדבר חלוקת הצעת חוק לתיקון דיני  הראיות (הגנת ילדים) (תיקון מס' 10), התשס"ד-2003	250
מיכאל איתן (יו"ר ועדת החוקה, חוק ומשפט):	250
שאילתות ותשובות	253
2109. תקיפות בחורי ישיבה בפתח-תקווה	253
    
       

       חוברת י"א
       ישיבה קצ"ט
       
       
       
       
       
       
הישיבה המאה-ותשעים-ותשע של הכנסת השש-עשרה
יום רביעי, י' בטבת התשס"ה (22 בדצמבר 2004)
ירושלים, הכנסת, שעה 11:01

       
הצהרת אמונים של חברת הכנסת אראלה גולן
       
היו"ר ראובן ריבלין:
       
       אדוני השר, גבירותי ורבותי חברי הכנסת, היום יום רביעי, עשרה בטבת התשס"ה, 22 בדצמבר 2004 למניינם. אני מתכבד לפתוח את ישיבת הכנסת.

עבד-אלמאלכ דהאמשה (רע"ם):
       
       אין לנו סדר-היום.
       
יעקב מרגי (ש"ס):
       
       לא הונחו שאילתות.
       
היו"ר ראובן ריבלין:
       
       היום אנחנו מקיימים דיון מיוחד - יום שיתוף יהודי התפוצות - לא ניתנו שאילתות בעל-פה, והדבר הוא על דעת הנשיאות.
       
       רבותי חברי הכנסת, על-פי מצוות החוק ועל-פי המצווה הקובעת, בנסיבות הטרגיות של פטירת השרה לשעבר, וחברתנו חברת הכנסת יהודית נאות זיכרונה לברכה, חברת הכנסת הבאה להחליף את יהודית נאות ז"ל היא חברת הכנסת שאנחנו, הכנסת, 120 חברי הכנסת, חייבים לקבל את הצהרת האמונים שלה מייד בתחילת הישיבה הראשונה שאליה היא באה.
       
       חברי הכנסת, אדוני השר, אני מתכבד להודיע לכנסת, שעל-פי סעיף 42 לחוק-יסוד: הכנסת, עם פטירתה של חברת הכנסת יהודית נאות, זיכרונה לברכה, השרה לשעבר וחברתנו היקרה, ביום שני, ה' בטבת התשס"ה, 17 בדצמבר 2004, תבוא במקומה גברת אראלה גולן מסיעת שינוי. בהתאם לסעיף 15(א) לחוק-יסוד: הכנסת, אני מזמין את גברת אראלה גולן לעלות לבמה.
       
       גברת גולן, אקרא לפנייך את הצהרת האמונים של חבר הכנסת, ואת תשיבי "מתחייבת אני".
       
       זהו נוסח ההצהרה: "אני מתחייבת לשמור אמונים למדינת ישראל ולמלא באמונה את שליחותי בכנסת".
       
אראלה גולן (שינוי):
       
       מתחייבת אני.

היו"ר ראובן ריבלין:
       
       הפסקה קלה על מנת לברך את חברת הכנסת אראלה גולן. זה לא "הראלה" ולא אריאלה, אלא אראלה, וכך אתם תתרגלו לשמה.
       
       חבר הכנסת מח'ול, ביקשתי לכנס ישיבה של נשיאות הכנסת יחד עם ועדת האתיקה וחברי הכנסת שאתה אחד מהם, על מנת לדון בהתפתחויות האחרונות בכנסת ישראל בקשר להתבטאויות כאלה ואחרות והיחס בין חברי הכנסת לוועדת האתיקה. שניים מחברי הנשיאות הם בוועדת האתיקה. הפגישה תתקיים ביום שני הבא עלינו לטובה מייד לאחר ישיבת נשיאות הכנסת, בהתאם לבקשתך. מובן שאין כאן קביעת עמדה, ואני רק רציתי להודיע לפרוטוקול, שנתבקשתי על-ידך לנסות ולהתערב בנושא. מובן שאני חשבתי שטוב נעשה אם ניפגש בצוותא, חברי הכנסת מהסיעות הערביות כמו גם כל חברי הנשיאות, שאחד מהם הוא גם חבר הכנסת ברכה, כך שהוא בא במעמד כפול, ושניים מחברי הנשיאות הם גם חברי ועדת האתיקה. אני חושב שטוב נעשה אם נקיים דיון מקיף בין שלוש הקבוצות, כאשר האנשים מתערבבים, בראשותי, על מנת לבוא ולראות כיצד אנחנו פועלים אלה בצד אלה. אדוני, אני מודה לך מאוד. 
       
       עם זאת, כמובן צריכים לדעת חברי כנסת שיש גם גבולות בכנסת ליכולת ההתבטאות. פעמים רבות אנחנו מאבדים את "הפיוזים" שלנו, אלה או אחרים. יש לנו תקנון משמעת, ותקנון כזה שעדיין אין לו יכולת לברור עונשים במקום עונשים. על כל פנים, בכל העניינים האלה אנחנו נדון יחד בעצה אחת ביום שני, מייד לאחר ישיבת הנשיאות.
       
       מבכירי סיעת שינוי, ממלא-מקום יושב-ראש תנועת שינוי, השר לשעבר פורז, אני מבקש - - -
       
רוני בר-און (הליכוד):
       
       יש אצלם ממלא-מקום אחד?
       
היו"ר ראובן ריבלין:
       
       אדוני, אתה רואה? אני נוח יותר. הואיל ואני יודע שזה על דעת יושב-ראש התנועה, אין לי בעיה.
       
       רבותי, אם אתם רוצים בהתפרצויות של שמחה, נא לעשות זאת מחוץ לאולם.


דברי ברכה של יושב-ראש הכנסת לקהילה הנוצרית 
בישראל ולנוצרים בעולם לרגל השנה האזרחית החדשה
       
היו"ר ראובן ריבלין:
       
       היום, אנחנו מתחילים בנושא שיתוף יהודי התפוצות בהחלטות הנוגעות לעתיד העם היהודי. רבותי חברי הכנסת, בטרם נתחיל את סדר-היום ונתחיל בדיון בנושא זה, שהוא ביוזמת חברת הכנסת קולט אביטל, אני מבקש לציין שהעולם הנוצרי יחגוג בשבת את חג המולד. בבירות רבות עומדים השנה אירועי החג בסימן הכמיהה לשלום. הכנסת מצטרפת לתקווה, שכל אחד נושא בלבו, שהשנה החדשה הבאה עלינו לטובה תהיה טובה מקודמתה.
       
       מירושלים, עירם של נביאי ישראל וערש התרבות הנוצרית, ומהכנסת, שמקום מושבה בעיר הקודש, אנחנו שולחים לרגל השנה החדשה, שנת 2005 למניינם, ברכת חג שמח לקהילה הנוצרית בארץ ולנוצרים ברחבי העולם. מי ייתן ונזכה כולנו, נוצרים, מוסלמים, יהודים ובעלי אמונות אחרות, לראות בהתגשמות חזון הנביא ישעיהו: "לא ישא גוי אל גוי חרב ולא ילמדו עוד מלחמה".
       

הצעות לסדר-היום
שיתוף יהודי התפוצות בהחלטות הנוגעות לעתיד העם היהודי 
       
היו"ר ראובן ריבלין:
       
       רבותי חברי הכנסת, היום עשרה בטבת, היום שבו החל המצור שהציב נבוכדנצר הבבלי על חומות ירושלים. זהו אחד מארבעה צומות שנקבעו לזכר חורבן הבית, והיום שנקבע על-ידי הרבנות הראשית כיום הקדיש הכללי לנרצחי השואה שיום פטירתם אינו ידוע. מאז חורבן הבית נוסדו גלויות ישראל, ומאז ועד היום חלקים גדולים מן העם היהודי טרם שבו לארצם. אין כיום הזה לערוך חשבון נפשו של העם היהודי, ובראש את חשבון נפשה של מדינת ישראל ביחסה לתפוצותיה.
       
       כדי שנחזק את הקשר וננסה, עד כמה שניתן, למנוע התבוללות - מעבר למערכה החינוכית, עלינו לשתף את יהודי התפוצות בהחלטות הנוגעות לעתידנו כעם. בכל הנוגע לקיום היהודי, ויש מי שיאמר שגם בנוגע לארץ-ישראל, הרי הארץ איננה שייכת רק לנו, הדרים בה, אלא גם לכל העם היהודי. מורשת היא לנו מריבונו של עולם.
       
       ברכותי לחברי הכנסת שביקשו להעלות את הנושא ביום הזה על סדר-היום, ובראשם לחברת הכנסת קולט אביטל. אני תקווה כי יהיה בדיון כדי לחזק את ביטויי השייכות והמחויבות בין חלקי העם בכל מקומות הימצאו.
       
       נסיים בנחמת זכריה, פרק ח' פסוק י"ט, לעתיד לבוא: "צום הרביעי וצום החמישי וצום השביעי וצום העשירי יהיה לבית יהודה לששון ולשמחה ולמעדים טובים והאמת והשלום אהבו".
       
       אני מזמין את חברת הכנסת קולט אביטל לשאת את דבריה לציון יום זה, במסגרת הצעות לסדר-היום שמספריהן 5272, 5184, 5185, 5261, 5271 ו-5354. אחריה - חברי הכנסת אברהם רביץ, אליעזר כהן ויוסף לפיד.
       
קולט אביטל (העבודה-מימד):
       
       אדוני היושב-ראש, אדוני השר, חברי חברי הכנסת, אני שמחה שהכנסת מתפנה היום לדון, ולו לשעה קלה, בנושא שאינו עומד על סדר-יומה בדרך כלל, עתיד העם היהודי ועתיד יחסינו עם התפוצות, וזאת חרף המציאות הפוליטית הסוערת שבה אנו מצויים.
       
       לפני חודשים מספר פרסם המכון לתכנון מדיניות העם היהודי מחקר ובו תמונה קודרת ומורכבת על כיווני התפתחות דמוגרפיים, סיכויים וסיכונים להמשך הקיום העם היהודי, הן בתפוצות והן בישראל. ממצאיו הוצגו בפני הממשלה. ראשי המכון ועורכי המחקר הם אורחינו כאן היום, ואני מבקשת לברך מעל במה זו את יושב-ראש מועצת המנהלים של המכון, השגריר דניס רוס, את פרופסור יהודה ריינהולץ, נשיא אוניברסיטת ברנדייס, את פרופסור סרג'יו דה לה פרגולה, את תת-אלוף עמוס גלבוע ואת מר אבינעם בר-יוסף.
       
       מבט ממעוף הציפור על הקהילות היהודיות בעולם מגלה תמונה פרדוקסלית ומורכבת. מחד גיסא, אם לשפוט לפי הצלחתם ללא תקדים של יהודים בכל תחומי החיים ושגשוגן של קהילות רבות, ניתן לקבוע שמעולם לא היה מצבנו כה טוב. היום מרוכזים 92% מיהודי העולם בשני העשירונים העליונים של המדינות העשירות והמפותחות בעולם, כלומר במקומות שבהם קהילות יהודיות יכולות לצמוח ולהתפתח. העם היהודי מתברך באליטות של אנשי רוח, אנשי חינוך ותקשורת. הם נמצאים בקרב מקבלי ההחלטות ובקרב האליטות הכלכליות. תהליכי הליברליזציה בעולם כולו, פתיחת הגבולות, התמוטטותם של משטרים טוטליטריים, השפיעו על בניית העוצמה של קהילות אלה, במיוחד במערב.
       
       מאידך גיסא, היום, בשלהי שנת 2004, ניצב העם היהודי בפני אתגרים עצומים הנובעים מאותן תמורות פנימיות בעלות השפעה ללא תקדים, בתחום החברתי, התרבותי והדמוגרפי, ויש גם סכנות חיצוניות.
       
       הפתיחות החברתית, קבלתם של יהודים לכל תחומי החיים והצלחתם, הפריסה הגיאוגרפית העצומה, הניידות, כל אלה הן גורמים המשפיעים על המשך הזהות היהודית, על המשך הקיום היהודי - מה שקרוי בז'רגון האמריקני Jewish Continuity. במעגל החיצוני, עם התפשטות הסכסוכים האתניים והדתיים, צמיחתן של תנועות קיצוניות כמו הפונדמנטליזם האסלאמי, הולך ומיטשטש הגבול בין חזית לבין עורף, ועובדה זו חושפת שוב את היהודים לאלימות ולשנאה. האנטישמיות מרימה שוב את ראשה דווקא במדינות ליברליות ומשגשגות.
       
       במעגל הפנים יש גידול עצום בשיעור נישואי חוץ, או כפי שהם קרויים בדרך כלל, נישואי תערובת, ובקהילות מסוימות נע שיעור הנישואים האלה בין 50% ל-80%. רוב ילדי הזוגות המעורבים אינם נכנסים למסגרות יהודיות. כל אלה, ונוסף עליהם, תהליך ההזדקנות, הקיפאון ושיעורי ילודה נמוכים ברוב הקהילות מביאים לדלדול הדרגתי בשורות העם היהודי. לצורך הדגמת התופעה אציין, כי בשנים האחרונות גדל המין האנושי בכ-70%, ואילו העם היהודי גדל רק ב-2%. הירידה הדמוגרפית היא גם אבסולוטית וגם יחסית בהשוואה לגידול קהילות אחרות בעולם. לעומת זאת, הנטייה במדינת ישראל היא הפוכה, גם בגלל העלייה המסיבית בעשור האחרון וגם בשל אחוזי ילודה גבוהים יותר. התמונה המצטיירת אפוא היא של שגשוג מחד גיסא ושל סכסוך וסיכון מאידך גיסא. לדעת עורכי המחקר, הקיום היהודי בטווח הרחוק אינו מובטח.
       
       לכולנו ברורה העובדה, כי תהליכים אלה של צמיחה ושגשוג מחד גיסא ושל סכנות פיזיות ודמוגרפיות מאידך גיסא, אינם פוסחים על החברה הישראלית. הסכסוך הישראלי-הפלסטיני המתמשך נותן את אותותיו בכל תחומי החיים ומציב בפנינו דילמות פוליטיות קשות ותכופות, כמו גם ברירות קשות שיש בהן אתגר למערכת הערכים של כל אחת ואחד מאתנו.

היו"ר ראובן ריבלין:
       
       חברת הכנסת גמליאל, לא נהוג לעמוד עם הגב אל הנואם.
       
קולט אביטל (העבודה-מימד):
       
       הוויכוח הנוקב הקורע חלקים מהעם סביב היציאה מעזה, השסע האידיאולוגי המתגלה בתוכנו, הם רק דוגמה אחת לבעיות שבפניהן אנו ניצבים. המשך הסכסוך מאיים על החברה בישראל בכל הרמות - הביטחונית, הכלכלית, הדמוגרפית. בזירה הבין-לאומית הוא פוגע בלגיטימיות של הריבונות היהודית, אך הוא משפיע גם על חיי קהילות יהודיות בעולם. הוא הפך לנשק מועיל בידי המתקיפים את תומכיה היהודים של ישראל בתפוצות.
       
       מטרת הדיון שלנו היא לא רק להזהיר מפני מגמות המסכנות את הקיום היהודי. הדיון צריך להפנות זרקור לאחריותנו כמדינה להמשך קיום העם היהודי, לעובדה שלמדיניותנו, למעשינו או למחדלינו, יש השפעות והשלכות על גורלן של קהילות יהודיות בעולם.
       
       לפני כעשר שנים ערכתי מחקר על השפעת הגורם היהודי על מדיניות החוץ של ישראל, ומסקנותיו היו כפולות: מחד גיסא, אין ספק כי החלטות על טיב היחסים הדיפלומטיים ועל פריסת הנציגויות בחוץ-לארץ הביאו בחשבון את הימצאותן של קהילות יהודיות במקום. ממשלות ישראל לדורותיהן התגייסו למאבקיהן ולמצוקותיהן של קהילות יהודיות בעולם. אך, מאידך גיסא, חרף העובדה שאנו סבורים, ובצדק, שתפקידה הציוני של מדינת ישראל הוא לשמש מרכז פיזי ורוחני לעם היהודי, איננו נותנים את הדעת, לא ברמה הממלכתית ולא ברמת החברה האזרחית, על טיב היחסים שבין מדינת הגרעין לבין התפוצות.
       
       מדינת ישראל היא אחד הגורמים הדומיננטיים בעיצוב זהותו של העם היהודי היום. היא מאחדת ומפלגת בעת ובעונה אחת. היא מקור לכבוד, לגאווה, להתחדשות, להזדהות, אך לעתים גם להפניית חצי ביקורת, לדאגה ולחרדות.
       
       לא בכל מקום, לא בכל קהילה, משמשת ישראל מרכז, וזה דבר שחייב להדאיג אותנו. מצב זה מציב בפני ממשלת ישראל ובפני כל אחת ואחד מאתנו בבית הזה אחריות ואתגרים. בפני הממשלה ניצב הכורח לגלות יותר רגישות להשלכות החלטותיה על גורלן ושלומן של קהילות יהודיות. האתגר השני, העומד בפני כולנו כאן, ברמת הבית הזה והחלטותינו, החל בסוגיות הנוגעות ליהודי העולם, כמו למשל מיהו יהודי, וכלה בהתנהלותנו הפוליטית, אומר שאם אנחנו סבורים שעם ישראל אחראים זה לזה, עלינו, כחברי הכנסת, לתרום תרומה משמעותית וסגולית להעמקת הדיאלוג והקשר. תודה רבה.

היו"ר ראובן ריבלין:
       
       אני מאוד מודה לחברת הכנסת קולט אביטל. חבר הכנסת אליעזר כהן, בבקשה. אחריו - חבר הכנסת יוסף לפיד, ויסיים - חבר הכנסת נהרי. ואז ישיב כבוד שרנו היקר, השר נתן שרנסקי.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, כשאנחנו מדברים על הנושא היום כאן בכנסת, כיושב-ראש שדולת החוקה בכנסת וכחבר ועדת החוקה שעוסקת בהכנת הטיוטה של החוקה למדינת ישראל, מדינתו של העם היהודי בארץ-ישראל, רשמתי לפני את הנקודות העיקריות, שבהן אנחנו מתרכזים, ואני אעשה זאת כדרכי, בקצרה. 
       
היו"ר ראובן ריבלין:
       
       בדרך כלל אני מאוד מודאג כשאדם אומר שהוא הולך לדבר בקצרה, אבל עליך אני סומך. 
       
אליעזר כהן (האיחוד הלאומי - ישראל ביתנו):
       
       אני הולך להפתיע אותך, אדוני היושב-ראש, ואת חברי הבית. הנקודות העיקריות שעומדות בפנינו כשאנחנו דנים בהכנת חוקה לעם ישראל בארץ-ישראל הן הזהות היהודית – מיהו יהודי וכיצד הוא משתייך לעם היהודי; שותפות הגורל של יהודי העולם - אתנית, לאומית, פוליטית ודתית - בעם היהודי; ישראל כמרכז העם היהודי, מדינתו של העם היהודי. לכשתכונן חוקה, היא אומנם תיגע ביחסי חברה וממשל בישראל, אבל היא תהיה גם חוקתו של העם, כי הרי אנחנו כאן וזה מרכזו של העם. 
       
       אנחנו חייבים לשתף את יהודי התפוצות בדיון. בהכנת החוקה חייב להיות דיאלוג בינינו לבין העם היהודי, משום שמחציתו נמצאת מחוץ לישראל. כשתהיה חוקה, הרי היא תהיה גם שלהם. נכון שאנחנו נקבע, נכון שאנחנו נחליט, נכון שאנחנו נצביע, אבל אנחנו מתכוונים לעשות את זה בחודשים הקרובים, להיפגש אתם ולהקשיב להם, לתת להם את ניירות הטיוטה, לשמוע את הערותיהם, ואנחנו כבר בפעילות עשייה בכיוון הזה. ההתייחסות שלהם, ההבנה ורצוי גם ההסכמה שלהם למה שאנחנו נקבע חשובות לנו מאוד. אנחנו נשתפם בדיאלוג ונשמע את השגותיהם והערותיהם, וככל שנוכל גם נשתמש בהן, בעיקר בכל הקשור בינם לבינינו בזרמי הדת - שהרי הממסד הדתי בארצנו מייצג בעיקר את הזרם האורתודוקסי ביהדות - ולחוק מיהו יהודי, שבמתכונתו הנוכחית מביא לחומרה את הגדרת מיהו יהודי. תודה רבה. 
       
היו"ר ראובן ריבלין:
       
       אני מאוד מודה לחבר הכנסת אליעזר כהן, באמת קיצר בדבריו. חבר הכנסת יוסף טומי לפיד, בבקשה. 
       
יוסף לפיד (שינוי):
       
       אדוני היושב-ראש, אני רוצה לנצל את ההזדמנות הזאת כדי לברך את חברתנו אראלה גולן,  שהושבעה היום כחברת הכנסת. צירוף מקרים הוא שגם שמרנו על איזון בסיעה מבחינת הג'נדר, ואת  יהודית, שהלכה לעולמה, תחליף אשה אחרת, אשה משכילה, שלמדה ביולוגיה וגמרה ארכיטקטורה ונמצאת בשינוי בערך 25 שנה, יותר ממה שאני נמצא בה. אני חושב שהיא תתרום לכנסת והיא תתרום לנושאים שקרובים ללבה ותתרום גם לשינוי. 
       
       חברת הכנסת אביטל כינסה היום ישיבה מאוד חשובה בוועדה שלה, שבה נכחו מנהיגים של יהדות אמריקה ודנו בשאלה הקשה: מה עושים כדי לעצור את השחיקה בכלל בנוכחות היהודית בגולה וכן בתחושת ההשתייכות של אותם יהודים למדינת ישראל. לא היו חילוקי דעות בינינו על כך שמדובר באחת השאלות הקרדינליות של חברתנו. אני לא רואה כיצד עם ישראל היה שורד בלי מדינת ישראל, אבל אני גם לא כל כך רואה כיצד מדינת ישראל תשרוד אם לא יהיה עם ישראל בגולה. לכן אנחנו צריכים להקדיש יותר אמצעים, יותר מחשבה ויותר מאמץ כדי להדק את הקשר ואת השותפות שלנו עם יהדות העולם. 
       
       אחת הדרכים שבהן אנחנו יכולים לעשות זאת היא על-ידי כך שנעניק שוויון מלא לרבנים של הזרמים הקונסרבטיבי והרפורמי במדינת ישראל, כי אנחנו מעליבים את יהדות ארצות-הברית, שבה 85% מאלה שרשומים בבתי-הכנסת שייכים לשני הזרמים האלה. אין להם הכרה בישראל, וזה יוצר נתק נפשי, זה גם עלבון, וזה לא תורם לאחדות העם היהודי. 
       
       השארנו על כנו עם שעבר יותר סבל מכל עם אחר בעולם, ועכשיו הבעיה שלנו הפוכה. מה שמאיים עכשיו על יהדות אמריקה אינו הסבל אלא ההתערות הטוטלית שלה בחיי החברה האמריקנית וההצלחה האדירה של היהדות הזאת מכל הבחינות האפשריות. אם יכולנו לעמוד בכל המעשים האכזריים שנעשו כדי לשים קץ לקיומו של העם היהודי, עכשיו אולי נוכל לעשות להמשך קיומו של העם היהודי גם כאשר הבעיה שלנו היא שטוב לו. אנחנו מאחלים לו שיהיה לו טוב, אבל שיישארו יהודים. תודה רבה. 
       
היו"ר ראובן ריבלין:
       
       אני מאוד מודה לחבר הכנסת יוסף טומי לפיד, השר היוצא. חבר הכנסת משולם נהרי, אחרון הדוברים - בבקשה, אדוני. אחריו יעלה וישיב לכל המציעים השר לענייני התפוצות ולענייני ירושלים, השר נתן שרנסקי. 
       
משולם נהרי (ש"ס):
       
       אדוני היושב-ראש, חברי חברי הכנסת, בראשית דברי אני רוצה לקדם בברכה את היוזמה הברוכה של המכון לתכנון מדיניות העם היהודי ואת הדוח הרציני והיסודי שהכין. זו הפעם הראשונה שקם גוף רציני ועורך מחקר בנוגע לעתידו של העם היהודי לטווח של עשרות שנים, ולא כפי שנהוג אצלנו, שכל מנהיג רואה לפניו את סוף הקדנציה שלו במקרה הטוב. זאת הפעם הראשונה שבה מעמידים במרכז הדיון את העם היהודי בכללותו, ולא רק את מדינת ישראל - - - 
       
היו"ר ראובן ריבלין:
       
       אתה ראית מנהיג יהודי שרואה את סוף הקדנציה שלו? סוף הקדנציה של כל מנהיג יהודי היא באחרית הימים. 
       
משולם נהרי (ש"ס):
       
       זאת הפעם הראשונה שבה בעיית הדמוגרפיה השלילית של העם היהודי עולה לדיון, והפעם מתוך ראייה חיובית, שגורסת כי הגדלת הילודה בקרב העם היהודי היא הפתרון הטוב ביותר לבעיית הגידול השלילי בעם. אני רק מקווה שהדיון הנוכחי ודיונים נוספים שיתקיימו בעקבות הדוח יניבו גם פירות מעשיים, ולא רק כיווני חשיבה אינטלקטואליים. 
       
       אדוני היושב-ראש, הממצא המדאיג ביותר בדוח הוא, ללא ספק, הנתונים על נישואי תערובת בקרב יהודי התפוצות. ברוסיה ובאוקראינה כמעט 80% מהנישאים עושים זאת עם בן-זוג מדת אחרת. בגרמניה, ארצות-הברית והונגריה כמעט 60%. צריך להקשיב למספרים – מכל שני ילדים שנולדים לאם יהודייה, יישאר רק יהודי אחד לאחר דור או שניים. 
       
       הדוח קובע, וכאן החידוש הגדול שלו, שבאופן ליניארי כמעט ככל ששיעור השתתפות הילדים בבתי-ספר יהודיים עולה, כך שיעור נישואי התערובת הולך וקטן. עבורי, בתור אדם מאמין, אין בכך כל חידוש. כל אחד יודע כי מה שהחזיק את עם ישראל במשך אלפיים שנות גלות היה דווקא הבדלנות מהגויים, דווקא השמירה על הייחודיות, אם בלבוש, אם במנהגים, וקל וחומר בלב לבו של העם היהודי – חינוך הילדים. 
       
       חינוך יהודי היה ונשאר הערובה היחידה לשמירת המסגרת הכללית של העם היהודי ומניעת ההתבוללות. כך היה בתימן, כך היה במרוקו, כך היה בתוניס וכך היה באירופה עד למאה השנים האחרונות. אז התחילו לחשוב: אולי נתערב בגויים, נלמד ממעשיהם, נהיה כמותם וכך הם ישנאו אותנו פחות? כולנו יודעים שלא רק שהלך מחשבה זה לא השיג את מטרתו, אלא להיפך, הוא החמיר את מצב היהודים עוד יותר. 
       
       דווקא בתחום זה יש למדינת ישראל כר נרחב לפעולה אם בעידוד ההשתתפות בבתי-ספר יהודיים, אם במעורבות בקביעת התכנים, ואפילו במימון של חלק מהעלויות, שכן, כמו שנאמר בדוח, להיות יהודי במיוחד בגולה זה לא עסק זול כלל וכלל. 
       
       קחו לדוגמה את המיליונר היהודי לב לבייב. הוא לבדו מפעיל ברחבי רוסיה מערכת שלמה של בתי-ספר יהודיים, שם מקבלים הילדים קודם כול חינוך יהודי, שמשאיר אותם בתוך העם היהודי, ורק אחר כך מביא לעלייתם ארצה. על המדינה לראות בשמירה על הזהות היהודית ערך עליון ולהעדיפו על פני עידוד העלייה, שכן, לדעתי, ברגע שיצרת אצל הצעיר והצעירה בסיס זהות חזק, יקל עליך לשכנעם לעשות עלייה. 
       
       נקודה נוספת, אדוני היושב-ראש. אחת ממסקנות הדוח היתה לאפשר יותר ליברליות בהליכי הגיור ולהתחשב בצרכים הדמוגרפיים בעת קביעת הליכי הגיור. על מסקנה זו יש לי כמה טענות. יש לנו עוד דרך ארוכה לעשות לפני שאנחנו פונים להגדיל את העם היהודי מבחוץ על-ידי גיור. קודם כול עלינו להשקיע את המאמצים לשמור על אלה שנולדו יהודים, שימשיכו להיות יהודים ולהרגיש כאלה. נקודה שנייה, הדת היהודית במהותה, להבדיל מדתות אחרות, אינה דת מיסיונרית. היא איננה מתעקשת להגדיל את מספר מאמיניה. הדת היהודית היתה מאז ומעולם דת בדלנית סגורה, ויש כאלה שראו אותה אפילו מעט אליטיסטית. אם כן, מה יועיל אם נגייר בגיור המוני כמו בסרט נע עוד ועוד אנשים, שרשמית ייחשבו יהודים, ובפועל, מלבד הצרכים האישיים שלהם, לא תהיה לגיור כל משמעות? אנשים אלה יהפכו להיות החוליה החלשה של העם היהודי. הם אינם רואים את עצמם כחלק מהשרשרת האין-סופית, מאברהם אבינו על כל המשתמע מכך. דווקא הבדלנות, דווקא הליכי גיור קשיחים, שבוררים ברירת אמת את אלה שבאמת רוצים להיות חלק מהעם, דווקא אלה יכולים לשמור על מסגרת יהודית שלמה וחזקה לאורך הדורות. 
       
אבשלום וילן (יחד):
       
       זה סופר-אליטיסטי מה שאמרת.
       
משולם נהרי (ש"ס):
       
       מסקנה זו של הדוח באה להכניס בדלת האחורית את תנועות הרפורמים והקונסרבטיבים, שאחוזי ההתבוללות אצלם הם מהגבוהים ביותר. וכי יעלה על הדעת לתת לאלה שאינם מצליחים לשמור על בניהם ובנותיהם יהודים לבצע הליכי גיור, שיביאו לעוד ועוד גויים שייקראו יהודים על הנייר בלבד?
       
       לסיום, אדוני היושב-ראש, אני רוצה לומר ליהודי התפוצות: אתם צריכים להשתתף בהחלטות של מדינת ישראל. אתם צריכים להיות חלק משדרת העם. לקול שלכם צריכה להיות השפעה על עתידו של העם היהודי, אבל אתם צריכים לעשות זאת מכאן, מארץ-ישראל. בואו תעלו לישראל. למרות הכול, כאן המקום הבטוח ביותר עבור יהודים מבחינה רוחנית וגם מבחינה פיזית. 
       
       לכן, אדוני היושב-ראש, עיקר המסקנות שלנו צריכות להתמקד בעידוד העלייה, בעידוד הקשר ליהדות האמיתית, בחינוך יהודי אותנטי ומסורתי, ואז ממילא יהודי התפוצות ירגישו מעורבים ושייכים למשהו שגבולות גיאוגרפיים ושינויי תרבות ושפה לא יכולים לו. תודה. 
       
היו"ר ראובן ריבלין:
       
       אני מאוד מודה לחבר הכנסת משולם נהרי, ומזמין את השר נתן שרנסקי להשיב על ההצעות של חברי הכנסת קולט אביטל, משולם נהרי ואליעזר כהן הנמצאים באולם. 
       
השר נתן שרנסקי:
       
       אדוני היושב-ראש, תודה רבה על הדיון ותודה רבה ליושבת-ראש הוועדה לקליטת העלייה, קולט אביטל, שקיימה בדיוק לפני שעתיים דיון מאוד חשוב בוועדה שלה עם מנהיגים של העם היהודי ועם המכון לתכנון מדיניות העם היהודי. 
       
       יש הרבה אספקטים, הרבה צדדים, במערכת היחסים בין יהדות התפוצות לעם היהודי שיושב בציון, אבל הנושא היום הוא שיתוף הפעולה, מעורבות יהדות התפוצות בתהליך הדיון וקבלת ההחלטות שמשפיעה על העתיד שלנו, ואני אתרכז בנושא הזה. 
       
       אין ספק שהיום יש תהליך של התנתקות הדרגתית בין העם היהודי שיושב בציון לעם היהודי שיושב בתפוצות. אנחנו פחות מדברים, פחות דנים ופחות מעורבים. כאשר אנחנו יושבים במפגשים עם נציגי ארגונים, כל פעם עם אותם אנשים, אנחנו חושבים שיש הרבה דיונים, אבל אם נסתכל כמה יהודים בתפוצות באמת מעורבים בדיונים האלה, אנחנו נראה שאנחנו מכירים זה את זה פחות ופחות. 
       
       עם זאת, האויבים שלנו מזכירים שאסור לעשות את זה. היו שנים רבות שבהן חשבו במדינת ישראל שאנטישמיות היא תופעה נוראית, כולנו מגנים אותה, אבל היא לא בדיוק בעיה שלנו, היא בעיה של יהדות התפוצות, ואם הם יעלו ארצה, לא תהיה אנטישמיות. היו מחשבות כאלה. היו שנים שבהן הרבה מהמנהיגים בתפוצות חשבו שאנטי-ציונות היא תופעה נוראית, אבל היא לא בדיוק הבעיה של יהדות התפוצות, ואם ישראל תשפר את יחסי הציבור שלה, לא תהיה אנטי-ציונות. היום, בשנים האחרונות, הוכיחו האויבים שלנו בצורה חד-משמעית, שאין שום הבדל, אין שום קו שמפריד בין אנטישמיות לאנטי-ציונות. דמוניזציה של יהודים הולכת יד ביד עם דמוניזציה של מדינת היהודים. דיסקרמינציה, סטנדרט כפול כלפי יהודים הוחלף היום בסטנדרט כפול כלפי המדינה היהודית, ואותו דבר גם עם הדה-לגיטימציה של מדינת ישראל, שמזכירה לנו את המאמצים לעשות דה-לגיטימציה של הדת היהודית או של האומה היהודית. 
       
       בפורום שהקמתי יושבים נציגים של יהדות התפוצות ונציגים של ממשלת ישראל ודנים במאבק משותף נגד האנטישמיות או האנטי-ציונות. אנחנו רואים עד כמה זה חשוב ועד כמה זה טוב כדי להוריד מסכים, להוריד מתחים, להסיר אי-הבנות ולהשתתף יחד במאבק המשותף. 
       
       יש לנו דוגמאות לא רבות, לצערי, של דו-שיח פורה ומצליח. כמה חברי כנסת דיברו על בעיית הגיור, דיברו כאילו דיון זה לא התקיים לפני כמה שנים, כאשר הוקמה בסוף ועדת-נאמן, שהיא היתה תוצאה של תופעה. פתאום התברר שרוב הישראלים, לרבות ישראלים שיושבים בכנסת ובממשלת ישראל, לא מבינים את הרגישות בנושא הגיור ואת הקשר של הנושא הזה להזדהות של אלפי קהילות בעולם עם מדינת ישראל. מצד שני, היה ברור שנציגים של התנועות הרפורמיות והקונסרבטיביות, שהם באמת רוב היהודים היום בעולם, לא מבינים את רגישות הנושא הזה בישראל, מכיוון שכאן גיור גם נותן אזרחות, וצריך נורמה אחידה איך אתה נותן אזרחות. 
       
       כאשר הנציגים האלה, שבהתחלה לא היו מוכנים לשמוע האחד את השני ולשבת האחד עם השני, ישבו במשך חצי שנה ודנו, כמובן הם לא שינו את דעתם, אבל הם הבינו שלא תמיד צריך להיות נגד, לפעמים טוב להימנע בשביל להמשיך להשתתף יחד במפעל הציוני ובבניית הגשרים. 
       
       יהדות אתיופיה – כל ההתפתחות בשנים האחרונות וההחלטות שמקבלים עכשיו הן תוצאה של עמדות שונות, אבל עם מטרה משותפת ליהדות התפוצות ולמדינת ישראל. 
       
       המאבק למען יהדות ברית-המועצות מראה, שכאשר אנחנו דנים, מדברים ומחזקים האחד את השני, אין אויב שיכול לעמוד מולנו. אבל דווקא באותו מאבק היו חילוקי דעות מאוד קשים, שחלק מהם נבע מחוסר הידברות. 
       
       פעם שאלתי את אהוד ברק, איך יכול להיות שיאסר ערפאת הכריז בזמנו, שהוא לא יקבל שום החלטה על ירושלים בלי מעורבות כל העולם המוסלמי. הוא אמר, אני אסע למצרים, לסעודיה ולפקיסטן לדון אם אני יכול לעשות פשרה בקשר לירושלים. את זה אמר ערפאת. איך זה יכול להיות שמנהיג יהודי חושב שהוא יכול לקבל החלטות לגבי  ירושלים בלי הכנסת, בלי הממשלה ובלי התייעצות עם מנהיגי האומה היהודית? הוא התקשר אלי מוושינגטון, ואמרתי לו, תכנס פורום של יהדות התפוצות; מובן שהם לא יצביעו על ההסכמים שלנו, הם לא אזרחי מדינת ישראל, אבל שיסבירו מה החשיבות של ירושלים עבורם, לפחות שנדע את זה. 
       
       אנחנו מברכים על היוזמה של נשיא המדינה לדון קודם כול, אחר כך להקים גוף שייתן אפשרות ליהדות התפוצות להשתתף בדיונים בנושאים שמשפיעים ישירות על המעמד שלהם ועל עתידם, אם חוק השבות, חוק מיהו יהודי, ירושלים ודברים נוספים. בדיונים עם הנשיא סיכמנו לכנס ועידה בנושא הזה בעוד כמה חודשים. המטרה היא, שבשנים הקרובות יקום גוף, יחד עם הכנסת, על-יד הכנסת, במקביל לכנסת, בתוך הכנסת. זה נושא לדיון מאוד רציני. זאת המטרה שלנו. הדיון, ההידברות בין יהדות התפוצות לבין מדינת ישראל צריכים להיות קבועים, רציפים ומעמיקים. תודה רבה. 
       
היו"ר ראובן ריבלין:
       
       תודה לשר שרנסקי. הואיל ונסתפק בהודעת השר, לפני שנסתפק בהודעת השר, כי הרי היה דיון היום בבוקר, שלושה נרשמו להצעה אחרת - חבר הכנסת רשף חן, בבקשה. אחריו – חבר הכנסת יעקב מרגי, ואחריו - חבר הכנסת עזמי בשארה. 
       
רשף חן (שינוי):
       
       אדוני היושב-ראש, חברי חברי הכנסת, אני מאמין שזה הנושא החשוב ביותר שעומד על סדר-היום הציוני. אנחנו הולכים במדרון מאוד מסוכן, שבו אנחנו מפצלים את העם הזה לשניים. אם זה יקרה, זה יהיה אסון לאומי לעם הזה. כשאנחנו אומרים, שזוהי מדינה יהודית או מדינת העם היהודי, חייבת להיות לזה משמעות אמיתית, מעבר לעניינים טכניים. המשמעות האמיתית היא, שלמדינה הזאת יש אחריות אמיתית לגורלו של כלל העם היהודי בעולם כולו. 
       
       המצב הנוכחי של ההתרחקות, שעליה גם דיבר השר שרנסקי, בינינו לבין העם היהודי היושב בגולה, ומדובר בעיקר בקהילות ארצות-הברית, הוא אסון לאומי במובן המילולי של המלה. אני חושב שאנחנו צריכים ליטול קורה מבין עינינו ולבחון איפה האחריות שלנו לתהליך הזה, באיזו מידה אנחנו שוללים ומבטלים את אורח חייהם, האם אנחנו דוחפים אותם הרחק מאתנו, האם אנחנו יוצרים מערכת יחסים שכל-כולה נכונות לקחת מהם ומעט מאוד נכונות לתת להם בחזרה, בעיקר מעט מאוד נכונות לכבד אותם. תודה רבה. 
       
היו"ר ראובן ריבלין:
       
       תודה רבה. זאת אחת מהשאלות החשובות, אני לא בטוח שחשבתי שזאת השאלה החשובה ביותר - - - 
       
רשף חן (שינוי):
       
       החשובה ביותר. 
       
היו"ר ראובן ריבלין:
       
       השאלה של קיומה של מדינת ישראל היא אפילו חשובה יותר, כי אחרת לא יהיה בכלל דיון. חבר הכנסת בשארה תיכף יסביר לך. 
       
       חבר הכנסת יעקב מרגי, בבקשה, לכל אחד דקה שלמה ומלאה. 
       
יעקב מרגי (ש"ס):
       
       אדוני היושב-ראש, חברי חברי הכנסת, אין ספק שגורלו של העם היהודי, זאת אחת השאלות שצריכות להטריד את העם בעקבות כל מה שקורה בגולה וגם בארץ-ישראל. אך הסכנה הגדולה יותר - להפוך את העם היהודי לעם מיסיונרי, שמחפש בכל דרך לגייס אליו אנשים. 
       
       יש לנו משאב טבעי, מכובד, שלאחרונה לדבר עליו, הפך להיות כמעט מגונה במדינה שלנו, וזה  הילודה. מצב הילודה במדינת ישראל גרוע. אני חושב שהממשלה, המדינה כולה צריכה להתגייס על מנת לעודד את הילודה בקרב העם היהודי, בלי לפסול את הסוגיות האחרות הקיימות בתוך העם היהודי. תודה. 
       
היו"ר ראובן ריבלין:
       
       חשבתי שתדגיש שהעם היהודי והדת היהודית הם בהגדרה אנטי-מיסיונריים. הדת היהודית לא מבקשת, מי שרוצה, צריך לבקש ולהידפק על דלתה ולהוכיח באלף הוכחות שאכן בקשתו - - - 
       
קריאות:
       
       - - - 
       
היו"ר ראובן ריבלין:
       
       רבותי חברי הכנסת, אנחנו לא מקיימים כרגע את הפרלמנט המשותף של העם היהודי, והראיה, שחבר הכנסת עזמי בשארה ביקש את רשות הדיבור וקיבל אותה. בבקשה, אדוני. 
        
עזמי בשארה (בל"ד):
       
       אדוני היושב-ראש, א. אני מציע לאדוני השר לא למהר כל כך ולשפוט, לאחרונה היה במדינת ישראל אורח אנטישמי, מאוד אוהב ישראל, ג'נפרנקו פיני, שר החוץ של איטליה. יש הרבה אנטישמים שהם ידידי ישראל, והרבה הרבה אנטי-ציונים שהיו בעצמם יהודים. אני קראתי על אנטי-ציונות אצל סופרים יהודים. אי-אפשר להגיד שהם אנטישמים. לדעתי ממהרים יותר מדי - אנטי-ציונים, גם דתיים, גם ליברלים וגם שמאלנים יהודים. מהם למדתי על אנטי-ציונות כי הפלסטינים לא היו אנטי-ציונים; הפלסטינים היו אנטי-קולוניאליים, לא היו אנטי-ציונים - כציונות. 
       
       דבר שני, אדוני היושב-ראש, תנו ליהודי ארצות-הברית להחליט מה הלאומיות שלהם. הם חלק מעם ישראל העתיק-יומין, בסדר, אבל תנו להם להחליט מה הלאומיות שלהם. האם הלאומיות של היהודים בארצות-הברית היא לא אמריקנית? אם הלאומיות שלהם יהודית, הם מיעוט לאומי בארצות-הברית? אני לא חושב שהם יסכימו אתכם שהם מיעוט לאומי בארצות-הברית. שמדינת ישראל תדאג לאזרחים שלה. מדינת ישראל היא מדינת האזרחים. 
       
       יש קשר. אני חושב שהמקום לדבר עליו זה ארגונים מחוץ לכנסת - כל החברים פה חברים במפלגות - בהסתדרות הציונית ובסוכנות היהודית. הפרלמנט הוא פרלמנט של כולם, והוא של כל אזרחי מדינת ישראל. תודה רבה. 
       
היו"ר ראובן ריבלין:
       
       תודה רבה, ויימשך הוויכוח, מה המשמעות, ההגדרה של מדינה דמוקרטית וההגדרה של מדינה יהודית. שכן ההגדרה המשותפת של מדינה יהודית, דמוקרטית, מהי דמוקרטיה - כולנו מבינים לפחות, אני לא יודע אם מיישמים, אבל כולנו מבינים מהי מדינה יהודית, עדיין לא מצאנו את ההגדרה. אני מודה לחבר הכנסת משולם נהרי, אשר פיתח את הנושא הפנימי הזה. תודה רבה. תודה לכל המשתתפים. אני חושב שאין צורך להצביע בנושא זה, נסתפק בעמדות שהובעו על-ידי החברים, שהרי הוויכוח הוא ויכוח בן שנות אלפיים, ובוודאי נמשיך בו עוד פעמים רבות. ביקשנו לציין את היום הזה של שיתוף יהודי התפוצות בהחלטות הנוגעות לעתיד העם היהודי, וכעת נמשיך בסדר-היום. 
       

שאילתות ותשובות 

היו"ר ראובן ריבלין:
       
       שאילתות ותשובות לשר התיירות - בבקשה, השר גדעון עזרא, שהוא גם השר לביטחון פנים, אבל הפעם בשבתו כשר התיירות הוא ישיב על שאילתות. שר התיירות ישיב על שאילתא מס' 1973, של חבר הכנסת יצחק הרצוג, בנושא: תהליך הפיתוח המואץ של עיר הנופש עקבה. 
       
1973. תהליך הפיתוח המואץ של עקבה
       
חבר הכנסת יצחק הרצוג שאל את שר התיירות
       ביום י' באב התשס"ד (28 ביולי 2004):
       
       עקבה, השוכנת בסמוך לעיר אילת, עוברת תהליך פיתוח מואץ, והיא עתידה להפוך בקרוב לאזור עסקים ומלונות משגשג. עובדה זאת תציב בפני העיר אילת תחרות קשה.
       
       רצוני לשאול:
       
       1. כיצד מתכונן משרדך לתחרות הצפויה בין הערים על לב התיירים?
       
       2. האם נבחנות דרכים להוזיל את הלינה במלונות באילת כדי לעמוד בתחרות?
       
תשובת שר התיירות גדעון עזרא:	
(לא נקראה, נמסרה לפרוטוקול)
       
       1-2. משרד התיירות פועל בחודשים האחרונים ליצירת כלים תחרותיים עבור אילת. בתאריך 28 בנובמבר 2004 אישר האוצר תוכנית מהפכנית לסיוע למארגני טיסות שכר (צ'רטר).
       
       משרד התיירות פועל בשיתוף התאחדות מלונות אילת, חברות התעופה ולשכת מארגני התיירות למסע שיווק מסיבי באירופה, שיציב לתושבי אילת אפשרות להתחרות במסגרת השוק העולמי מול היעדים שבהם ניתן להתחרות.
       
       הבעיה המרכזית בתחרותיות של אילת היא שכר העבודה הגבוה מול מצרים וירדן. הדרך העיקרית לתחרות היא הצגת מוצר מעולה ושונה לעומת המוצר המתחרה. זו תהיה מהות מבצעי השיווק לאילת בשנה הקרובה. מבצעים אלו יעוצבו ויתוכננו על-ידי הוועדה המשותפת למשרד התיירות ולענף התיירות באילת, בישיבה שתתקיים ב-29 בדצמבר 2004 אצל מנכ"ל המשרד.
       
       נושא הוזלת הלינה באילת יכול לעלות לדיון רק במסגרת מבצעי שיווק מיוחדים, וסביר שהמבצע יכלול הוזלת חבילת ההגעה מאירופה לאילת.
       
       
2012. פתיחת לשכות התיירות בירושלים ובנתב"ג בשבתות
       
חבר הכנסת יעקב ליצמן שאל את שר התיירות
       ביום י"ז באב התשס"ד (4 באוגוסט 2004):
       
       בעיתונות פורסם, כי שר התיירות פועל לפתיחת לשכות המידע של משרד התיירות בנתב"ג ובירושלים גם בשבתות, דבר שלא היה קיים בעבר.
       
       רצוני לשאול:
       
       1. האם הידיעות נכונות? 
       
       2. אם כן - האם נשקל להשאיר את המצב על כנו, ואם לא – מדוע?
       
תשובת שר התיירות גדעון עזרא:	
(לא נקראה, נמסרה לפרוטוקול)
       
       1. לא.
     
       2. לא נתבקשו היתרי עבודה.
     
       משרד התיירות הפעיל שנים רבות את לשכת התיירות בימי שבת וחגים בנמל התעופה בן-גוריון. הלשכה נסגרה לפעילות בשבתות בשנת 2002.
       
       נבדקת האפשרות להפעיל את לשכת נמל תעופה בן-גוריון וירושלים בימי שבת וחגים  על-ידי עובדים מיומנים מבני המיעוטים.
       
2306. מערת אליהו הנביא
       
חבר הכנסת יצחק וקנין שאל את שר התיירות
       ביום י"ח בכסליו התשס"ה (1 בדצמבר 2004):
       
       פורסם כי תושבי העיר חיפה מתלוננים על ההזנחה באתר הקדוש מערת אליהו הנביא ועל העדר מחיצה בין נשים לגברים במקום המשמש לתפילה.
       
       רצוני לשאול:
       
       1. האם הוקצו כספים לשיפוצים באתר, ואם כן – כמה?
       
       2. כמה אתרים קדושים קיימים בישראל, ומה הוא הסכום המוקצב לאחזקתם, לשימורם ולשיפוצם?
       
תשובת שר התיירות גדעון עזרא:	
(לא נקראה, נמסרה לפרוטוקול)
       
       1. בשנים האחרונות לא הוקצו כספים מטעם משרד התיירות לאתר. עקרונית ייכלל האתר ברשימת האתרים שיטופלו על-ידי החברה הממשלתית לתיירות במסגרת תקציב 2005.
       
       2. קיימים מאות מקומות קדושים מדרגות שונות. בתקנות השמירה על המקומות הקדושים יש רשימה של 16 אתרים שעל-פי התקנות, מעבר לכל חוק, הם כפופים לנוהל התנהגות מיוחד של הבאים אליהם, כגון תלבושת הולמת, עריכת אירועים, פשיטת יד, נשיאת נאום, אכילה, שתייה, עישון וכדומה; מערת אליהו הנביא נכללת ברשימה זו.
       
       התקציב השנתי לשנת 2005 של המרכז הארצי לפיתוח המקומות הקדושים מסתכם ב-5 מיליוני ש"ח, התקציב נועד לאחזקת המקומות ולקיום אירועים. ברור מראש שהתקציב אינו נותן מענה הולם להיקף פעילותו של המרכז, שיידרש לצמצם את פעילותו כדי לעמוד במגבלות התקציב. משרדנו קיבל את האחריות למרכז כירושה ממשרד הדתות, אולם לא קיבל את המסגרת התקציבית הראויה.
       
       עם זאת, בתקציב הפיתוח של המשרד לשנת 2005 נכללים מיליון ש"ח מיוחדים לטובת פיתוח מקומות קדושים, שכאמור בהם מופיע אתר מערת אליהו הנביא.
       
היו"ר ראובן ריבלין:
       
       אני מודה לשר התיירות אשר הואיל לבוא בהתאם לסדר-היום ולהשיב על השאילתות. לצערי הרב, חברי הכנסת אינם נוכחים. אני מבין שחבר הכנסת יצחק הרצוג רוצה לשדרג את מעמדו, ובצדק, אבל הוא לא נמצא פה ולכן כל השאילתות עברו לפרוטוקול. 

       
הצעת חוק הגנת הצרכן (תיקון - חובת הפסקת שירות 
ללקוח המבקש להפסיק התקשרות), התשס"ד-2004
[הצעת חוק פ/2754; נספחות.]
(הצעת חבר הכנסת גלעד ארדן)
       
היו"ר ראובן ריבלין:
       
       אנחנו ממשיכים בסדר-היום. הנמקה מהמקום של הצעת חוק פ/2754, הצעת חוק הגנת הצרכן (תיקון - חובת הפסקת שירות ללקוח המבקש להפסיק התקשרות), של חבר הכנסת גלעד ארדן. בבקשה, אדוני. ישיב שר התעשייה והמסחר; אם לא, נצביע - - - 

שר התעשייה, המסחר והתעסוקה אהוד אולמרט:
       
       השר נמצא. 
       
היו"ר ראובן ריבלין:
       
       השר נמצא. 
       
זאב בוים (הליכוד):
       
       אדוני היושב-ראש, אולי אפשר להפעיל איזו סנקציה אפקטיבית כלפי אלה ששואלים כל כך הרבה שאילתות ולא מופיעים כאן כדי לקבל תשובות? 
       
היו"ר ראובן ריבלין:
       
       אדוני צודק במאה אחוז. חבר הכנסת בוים וכבוד סגן השר בוים, שיהיה שר, אני רוצה לומר לאדוני, שגם אנחנו היינו חברי כנסת מאוד מתמידים, וקרה מקרה כזה או אחר שלא היינו. 
       
שר התעשייה, המסחר והתעסוקה אהוד אולמרט:
       
       אני כאן. 
       
היו"ר ראובן ריבלין:
       
       לא מדברים על השר. כשהשר נמצא, הוא תמיד נמצא פה. 
       
זאב בוים (הליכוד):
       
       זאת מגפה. 
       
היו"ר ראובן ריבלין:
       
       ינמק מהמקום חבר הכנסת גלעד ארדן. בבקשה, אדוני. 
       
גלעד ארדן (הליכוד):
       
       אדוני היושב-ראש, חברי חברי הכנסת, הצעת חוק הגנת הצרכן (תיקון - חובת הפסקת שירות ללקוח המבקש להפסיק התקשרות) עוסקת בתופעה שכיחה, שכל מי שחווה אותה כמוני באופן אישי, יודע על מה אני מדבר. מדובר בתופעה שכאשר לקוח רוצה להתנתק מספק שמספק שירות ארוך-טווח, כמו לדוגמה אינטרנט מהיר, כבלים, לוויין, נציגי אותו נותן שירות מקשים מאוד על ביטול ההתקשרות, תמיד בתירוצים של: מחלקת שימור לקוחות תחזור אליך, תיאום בעייתי של הגעת טכנאי כדי לנתק את הלקוח וכו' וכו'. בכך הם בעצם מנסים לייאש את הלקוח ולהקשות עליו את תהליך ההתנתקות. 
       
       הצעת החוק שלי קובעת הגבלה של התקופה שבה יכול הספק להמשיך ולחייב את הלקוח בחיוב כספי. היא קובעת משך זמן מרבי של 14 יום מהמועד שבו הודיע הלקוח על רצונו להפסיק את השירות ועד להפסקת חיובו הכספי על-ידי הספק. מדובר כמובן רק במקרה שבו על-פי תנאי ההתקשרות בין הלקוח לבין הספק, הלקוח יכול להודיע על סיום ההתקשרות. מטרת הצעת החוק בעצם רק להקל עליו לסיים את ההתקשרות. 
       
       הצעת החוק תקל את המעבר בין נותני השירות השונים ותעודד את התחרות במשק. 
       
       אני מבקש מחברי הכנסת לתמוך בהצעת החוק בקריאה הטרומית ולהעבירה לוועדת הכלכלה לשם הכנתה לקריאה ראשונה. תודה. 
       
אברהם הירשזון (הליכוד):
       
       אדוני, רק שאלה - אני רוצה לדעת אם הוא בעד התנתקות. 
       
היו"ר ראובן ריבלין:
       
       כבוד חבר הכנסת הירשזון, יחכה אדוני יום-יומיים והוא יוכל להשיב במקום השר אולמרט. 
       
גלעד ארדן (הליכוד):
       
       זה המקרה היחיד שבו אני בעד התנתקות. במקרה הזה אני בעד התנתקות. 
       
היו"ר ראובן ריבלין:
       
       האם הנושא של ההתנתקות הוא תנאי להצטרפות להצעת החוק, או שבעניין זה אנחנו יכולים להצביע בלי תנאים מוקדמים? 
       
גלעד ארדן (הליכוד):
       
       בלי תנאים מוקדמים. 
       
היו"ר ראובן ריבלין:
       
       ישיב ממלא-מקום ראש הממשלה, שר התעשייה והמסחר; בבקשה, אדוני. 
       
שר התעשייה, המסחר והתעסוקה אהוד אולמרט:
       
       כבוד היושב-ראש, רבותי חברי הכנסת, אני תומך בהעברת הצעת החוק לדיון מוקדם בוועדת הכלכלה. הרעיון בכללותו נכון. הדגש שאנחנו רוצים לשים בעניין הזה הוא על חוזים לתקופה בלתי קצובה. זה בעצם עיקר העניין. כמקובל, אדוני היושב-ראש, ההסכמה שלנו מותנית בכך שהמציע יתחייב שהוא יתאם את הנוסח עם נציגי הממשלה, כפי שמקובל. אני מבין שהוא מוכן להתחייב על כך, ואני ממליץ להעביר את ההצעה לוועדת הכלכלה. 
       
היו"ר ראובן ריבלין:
       
       תודה רבה. חבר הכנסת ארדן, האם אדוני מתחייב להתאים את הנוסח של הצעת החוק שמופיעה לפנינו? כי לא אומרים איך. אנחנו הולכים להצביע על הצעת החוק כמו שהיא, ואתה מתחייב שתתאם עם הממשלה בעתיד לבוא. חבר הכנסת ארדן, האם מקובלת עליו התנייתו של השר, שהיא כמעט לא התניה כי הוא לא הביא נוסח אחר? 
       
גלעד ארדן (הליכוד):
       
       כן. 
       
היו"ר ראובן ריבלין:
       
       כבוד השר לא הביא שום נוסח אחר. אדוני מבקש שנצביע על זה? 
       
גלעד ארדן (הליכוד):
       
       כן. 
       
שר התעשייה, המסחר והתעסוקה אהוד אולמרט:
       
       אני אמרתי, אני מסכים להצביע על הנוסח שלו. בוועדה, שם ישתתפו גם נציגי הממשלה, יצטרכו להגיע לנוסח מוסכם, ואני מדגיש מראש, המגמה של החוק נראית לנו ואנחנו תומכים בה. 
       
היו"ר ראובן ריבלין:
       
       מאה אחוז. הוא יתאם; אם לא, ייפול בקריאה הראשונה, אם הממשלה תמצא את הקואליציה תומכת בעמדתה ומסירה מסדר-היום. אבל כאן אין שום התניה. 
       
       רבותי, אנחנו מצביעים על החוק כפי שנוסח על-ידי חבר הכנסת ארדן ולפי הערת הממשלה שהוא מסכים לה. ובכן, רבותי חברי הכנסת, אין התנגדות לחוק, לכן נלך להצביע על הצעת החוק. 
       
       אני מבקש מחבר הכנסת יאסינוב לחנוך את חברת הכנסת אראלה גולן, חברתנו, היא כמעט שבוע חברת כנסת, היא חברת כנסת מרגע פטירתה של חברתנו יהודית נאות. כמובן, אנחנו מקדמים אותה בברכה פעם נוספת, עכשיו ברוב עם. תחנוך אותה ותסביר לה שהמשבת שעל-ידה הוא רק ניסיון שלי שאתם תאחזו בשתי הידיים, אבל אין לו שום משמעות. לכן היא יכולה ללחוץ ישר על המסך. 

אברהם פורז (שינוי):
       
       אז למה אנחנו לוחצים, סתם על ריק? 
       
היו"ר ראובן ריבלין:
       
       אדוני שר הפנים לשעבר וידידי הטוב, חבר הכנסת פורז, הואיל ואנשים לא יודעים ללחוץ יחד, היו הרבה טעויות, אמרו לא נקלט, כן נקלט, עד שהבנתי מה קורה. הפעולה הסימולטנית היא בעיה לא קלה לאנשים שבאו מירושלים, למשל. אנחנו בירושלים לא יודעים לעשות פעולות סימולטניות, אנחנו עושים דבר אחד, אחר כך דבר שני. יש כל מיני דברים שגורמים לשיבושים. פשוט ביטלתי, זה כבר חצי שנה מבוטל. לאחרונה גילו את זה כמה חברי כנסת, הואיל והם גילו את זה, אני מגלה. 

אברהם פורז (שינוי):
       
       אני לוחץ בפניקה כל הזמן. 
       
היו"ר ראובן ריבלין:
       
       רבותי חברי הכנסת, אנחנו עוברים להצבעה. מי בעד, מי נגד, מי נמנע - נא להצביע. 
       
       
הצבעה מס' 1
       
בעד ההצעה להעביר את הצעת החוק לדיון מוקדם בוועדה – 29
נגד – 10
נמנעים - אין 
ההצעה להעביר את הצעת חוק הגנת הצרכן (תיקון - חובת הפסקת שירות ללקוח 
המבקש להפסיק התקשרות), התשס"ד-2004, לדיון מוקדם בוועדת הכלכלה נתקבלה. 

היו"ר ראובן ריבלין:
       
       29 בעד, עשרה נגד, אין נמנעים. אני קובע שהצעת חוק הגנת הצרכן (תיקון - חובת הפסקת שירות ללקוח המבקש להפסיק התקשרות), התשס"ד-2004, של חבר הכנסת גלעד ארדן, עברה בקריאה טרומית, והיא תועבר לוועדת הכלכלה להכנתה לקריאה ראשונה. תודה רבה. 
       
       
הצעת חוק מינהל מקרקעי ישראל 
(תיקון - חובת הודעה מוקדמת), התשס"ד-2004
 [הצעת חוק פ/2493; נספחות.]
(הצעת חבר הכנסת אבשלום וילן)

היו"ר ראובן ריבלין:
       
       רבותי חברי הכנסת, אני מבקש מחבר הכנסת אבשלום וילן לעלות לדוכן הנואמים על מנת לנמק את הצעת החוק שלו, הצעת חוק פ/2493, הצעת חוק מינהל מקרקעי ישראל (תיקון - חובת הודעה מוקדמת), התשס"ד-2004. האם אדוני לא נימק אותה בזמנו? לא נימק. בבקשה. 
       
אבשלום וילן (יחד):
       
       אדוני היושב-ראש, רבותי חברי הכנסת, הצעת חוק מינהל מקרקעי ישראל (תיקון – חובת הודעה מוקדמת) באה להגן על האזרח הרגיל, הסביר, שיש לו חוזה חכירה אם על הקרקע שביתו עומד עליה, אם על קרקע אחרת. מה שהיא אומרת - כמו בחוזים ההיסטוריים, שכתוב שכשמסתיים חוזה החכירה צריך להודיע לבעל הנכס חצי שנה מראש כדי שידע, מה שקורה היום הוא שלא נשלחת הודעה. לא נשלחת הודעה, בעל הנכס לא יודע שהסתיים חוזהו, אחרי זה אומרים לו, ספק אם נאשר לך חוזה חדש, כן או לא, תשלם ריבית פיגורים, תשלם קנסות. 
       
       אני הייתי משוכנע שממשלת ישראל תאמץ את ההצעה בשתי ידיים. היא בסך הכול באה לעשות סדר ביחסים שבין מינהל מקרקעי ישראל, הקרן הקיימת והמחזיקים בקרקעות, ומדובר בהרבה מאוד אזרחי מדינת ישראל. אמרו לי, יש בעיה. אין לנו על המחשב כל רישום המשבצות. אמרתי, כמה אתם צריכים, שנה, שנתיים, שלוש שנים? בתהליך החקיקה נקבע מועד רחוק, עד אשר המחשבים של מינהל מקרקעי ישראל יעבדו כראוי. אמרו, לא, יש בעיה. יש קרקעות שלא יודעים בדיוק - - - 

היו"ר ראובן ריבלין:
       
       סיעת מרצ, אתם היחידים שמפריעים. חבר הכנסת אורון, קולכם נשמע עד לכאן, הוא מפריע מאוד לחבר הכנסת וילן. 
       
אבשלום וילן (יחד):
       
       אמרו, יש בעיה, יש קרקעות שלא ברורה הבעלות עליהן, מי החוכר וכו'. אמרתי, שימו אותן בצד. אבל בעיקרון, לא יעלה על הדעת, שבישראל בשנת 2005, כאשר אדם שחכר כדין וכחוק, ויש לו חוזה חכירה לשנה, לשלוש שנים, ל-49 שנה, כאשר מגיע מועד סיום החוזה הוא לא יקבל הודעה מוסמכת. אני אומר למינהל מקרקעי ישראל, שישה חודשים זה יותר מדי? שלושה חודשים. נתקן את זה בהמשך. אבל זה המינימום האלמנטרי להודיע לאזרח, אנא חדש את החוזה שלך, ולא, לא נחדש, יהיה קנס פיגורים, יהיו ריביות, כמקובל במדינת חוק. 

	אדוני היושב-ראש, יותר מזה, לא ברורה לי התנגדות הממשלה. ודווקא התגייס לעזרתי יושב-ראש הקואליציה גדעון סער, באופן אישי, הוא גם עורך-דין בהשכלתו, וגם לו זה נראה תמוה. ביחד הגשנו ערעור לוועדת השרים, אבל שם, לא ברור מאיזו סיבה, יש התנגדות, ואזרחי ישראל ימשיכו לסבול, וחבל.

	אני פונה לחברי הכנסת מכל הסיעות: אין בנושא הזה שום עניין פוליטי. יש בו רק דבר אחד – הרצון להקל על אזרחי מדינת ישראל; שנעבוד כמדינה מתוקנת וידע כל בעל חוזה חכירה: חצי שנה לפני מועד סיום החכירה יקבל  הודעה מסודרת - אתה כן רוצה להמשיך, לא רוצה להמשיך, אנא בוא לשלם, למען יהיה סדר. אני מזכירכם, שהיתה לפני כמה שנים הרפורמה של ועדת-רונן, ועל-פיה העבירו להרבה מאוד אנשים גם את זכות החכירה על קרקע המגורים שלהם. לכן, מדובר פה כרגע במרבית, בלמעלה ממחצית אזרחי ישראל, ואינני מבין את התנגדות ועדת השרים לחקיקה. 

       אני פונה לחברי מהקואליציה, יש זמנים - וטבעי שהם תומכים בכל החלטות הממשלה. אבל כאשר יש חוסר היגיון ענייני, אזרחי, לא פוליטי, אני מצפה מכם לתמיכה. מה עוד שלהצעה הזאת אין שום עלות. כתבתי פה: מכתב רשום; יגידו לי מכתב רגיל – בסדר. כל אזרח מקבל הודעה לביתו על חשבון הפלאפון שלו, על חשבון הטלפון שלו. הרי זה דבר אלמנטרי. אז רק על חלקת הקרקע שעליה בנוי ביתו, כיוון שהמחשבים של מינהל מקרקעי ישראל עדיין לא ערוכים, הוא לא יקבל, ויתחילו כל הריצות וכל הטענות. מי שמכיר את המינהל, יודע כמה תלונות של אזרחים יש כלפיו, כמה ביורוקרטיה מיותרת יש. 
       
       אני חוזר, יגיד המינהל: צריך להתארגן עוד שנה, שנתיים, נקבע ברשומות מועד. אני הצעתי, ואני פונה עכשיו גם לממלא-המקום הראשון של ראש הממשלה, חבר הכנסת אהוד אולמרט - - 
       
היו"ר ראובן ריבלין:
       
       בשלב זה, ממלא-המקום היחיד.

אבשלום וילן (יחד):
       
       - - אתה אדם בעל היגיון קר וצלול. אנא ממך, אני אומר פה לידיעתך: גם כאשר ועדת שרים מתנגדת, עשינו בהרבה מקרים הסכמים והבנות. אני מוכן לתאם עם הממשלה את הצעת החוק ולהגיע אתה לנוסח מוסכם בוועדה, כדי לפתור את הנקודה. אני אומר מראש, תבקש ממני לחכות כמה חודשים, אל תגבשו עמדה - אחכה. תבקש ממני אחרי זה לתאם את הנוסח המלא – אתאם. זה לא עניין פוליטי. כל העניין הוא לנסות ולהקל על האזרחים. אם לא תהיה פה משמעת קואליציונית, אני בטוח ש-90% לפחות מחברי הליכוד יתמכו. אני מציע לך, אדוני, בוא נפעיל את השכל הישר ולא נצביע בצורה שתבייש את כולנו. תודה רבה.

 היו"ר ראובן ריבלין:
       
       תודה רבה. אדוני יוכל להשיב. כבוד שר התעשייה והמסחר יבוא וישיב על הצעת החוק ויודיע אם הוא מסכים או מתנגד ולמה.
       
שר התעשייה, המסחר והתעסוקה אהוד אולמרט:
       
       כבוד היושב-ראש, רבותי חברי הכנסת, אפשר היה בכל הדרמה הזאת להוריד קצת ווליום. הסיפור הוא לא כצעקתה. אני אסביר ואחרי זה אגיד גם למה אני מוכן. 
       
       אדוני היושב-ראש, במצב, כפי שהוא קיים היום, בדרך כלל, בחוזים הסטנדרטיים של מינהל מקרקעי ישראל - אני לא מדבר כרגע על חוזים מתקופת קרן-הקיימת לישראל, שלפני הקמת המדינה, לפני שהיה מינהל מקרקעין - בדרך כלל, מוטל על החוכר לבקש הארכה לחוזה בתקופה של 12 חודשים לפני שפג תוקפו של החוזה, לפנות למינהל ולבקש להאריך את ההסכם.
       
אילן שלגי (שינוי):
       
       בדרך כלל לחוכר אין בכלל החוזה.
       
שר התעשייה, המסחר והתעסוקה אהוד אולמרט:
       
       סליחה, אדוני היושב-ראש, יש לי בקשה, אם אפשר לא להפריע לי. 
       
       קודם כול, יש לו. אם לא אצלו, אז אצל עורך-דינו; אצל מי שמייצג אותו או אצל עצמו. הוא צריך לפנות, ואז, בהתקיים כל התנאים, מאריכים לו את זה באופן אוטומטי. מה קורה כשהוא לא פונה והעניין הזה מתאחר? אם אין שום עילה אחרת שממילא היתה מפקיעה את תוקפו של החוזה, גם כשהוא מאחר מאריכים לו את ההסכם. כלומר, גם אם הוא לא מגיע, לא פונה במועד הנקוב והחוזה כבר כאילו פג תוקפו - - -
       
היו"ר ראובן ריבלין:
       
       זה ברור כל כך, כבוד השר וממלא-מקום ראש הממשלה. מה שאומר חבר הכנסת וילן - - -
       
שר התעשייה, המסחר והתעסוקה אהוד אולמרט:
       
       רגע, תן לי לסיים, אדוני היושב-ראש. אני יודע מה הוא אומר. בינתיים, אני קודם כול משיב - - -
       
היו"ר ראובן ריבלין:
       
       המקורות היהודיים אומרים: אין עונשין ולא מזהירין.
       
שר התעשייה, המסחר והתעסוקה אהוד אולמרט:
       
       אין עונש. 
       
היו"ר ראובן ריבלין:
       
       אם אדם רוצה לקיים והוא לא יודע?

שר התעשייה, המסחר והתעסוקה אהוד אולמרט:
       
       סליחה, אז קודם כול אני אומר שאין עונש. לכן, כל הדרמה שמנסה לייצר פה מר וילן היא מופרזת. עכשיו, מה בכל זאת? למה יש קושי, והקושי הוא קושי ביורוקרטי, אני מסכים. עדיין, אנחנו עושים עבודה מאוד מאומצת לשינוי מהפכני במינהל מקרקעי ישראל, שיאפשר להעלות את כל תיקי מינהל מקרקעי ישראל על מחשב; מה שלא קיים היום. כל זמן שהעבודה הזאת לא הושלמה, אני לא יכול להתחייב בשם מינהל מקרקעי ישראל, גם אם תהיה הוראת חוק, שהוא יוכל לבצע את זה. זה רק יגרום אנדרלמוסיה, כי מצד אחד תהיה הוראה שמחייבת על-פי חוק, ומצד שני לא ניתן יהיה בפועל לבצע אותה, אלא אם יצטרכו לייצר ביורוקרטיה של עוד מאות פקידים, כדי לבדוק כל תיק ותיק לקראת המועד שבו התוקף של החוזה יפוג, כדי למסור את ההודעה הזאת. לצערי, לא כל המינהל הועלה על מחשב. אנחנו בדרך לבצע את זה. 
       
       מה אני מציע למציע? אני אומר שההתנגדות היא לא עקרונית. היא התנגדות שנובעת מהיכולת המעשית לבצע את זה. בנוסף, ועדת השרים לענייני חקיקה דנה בעניין פעמיים. לו דנה פעם אחת, הייתי יכול להגיד: בוא, תן לי אפשרות לתמרן. אני שר שחי על-פי אחריות קולקטיבית, ולא מקובל - - -
       
היו"ר ראובן ריבלין:
       
       חברי הכנסת, אם אתם רוצים לשוחח, תשוחחו בחוץ. לא ייתכן לקיים כך דיון. חבר הכנסת אלון. חברת הכנסת לבני. חבר הכנסת איתן לא שומע אותי, אז מי שלידו שיעיר לו. אי-אפשר לקיים דיון כך. כבוד למלכות, בכל זאת. שר עונה.
       
שר התעשייה, המסחר והתעסוקה אהוד אולמרט:
       
       מה שהייתי מציע, חבר הכנסת וילן, זה כך: אני מציע לך להסתפק בתשובה שלי ולא לבקש הצבעה היום. אני אבדוק עם המינהל אם אנחנו יכולים להתחייב על איזה תאריך מתקבל על הדעת, שבו אנחנו נגיע בטווח זמן סביר להשלמת התהליך של מחשוב כל תיקי חוזי החכירה של המינהל, ואז אולי נקבע לוח זמנים להצבעה על העניין, או שאז אנחנו מראש נסכם על נוסח אחר שמאפשר לקבוע תקנות לגבי העניין הזה, ואת התקנות נפעיל באופן הדרגתי, על-פי המחוזות שבהם כבר תהיה השלמה של תהליך המחשוב הזה. אני לא רוצה להתווכח עם הרצון לשפר את השירות. עם זה אין לי בעיה. אני רק לא רוצה להתחייב על משהו שהתוצאה המעשית שלו עכשיו עלולה להיות ביורוקרטיה אדירה במינהל, בלי שזה יביא לפתרון מעשי של הבעיה.
       
היו"ר ראובן ריבלין:
       
       חבר הכנסת וילן, האם אתה מסכים להצעת השר?
       
שר התעשייה, המסחר והתעסוקה אהוד אולמרט:
       
       אני לא יכול לקבל את הצעתך, אחרי שתי ועדות שרים, שאני אתמוך עכשיו וזה יעבור לוועדה. זה לא. בוא, תמתין עם ההצבעה, ואני אחזור אליך, ואולי אז אני אשכנע את ועדת השרים לשנות את עמדתה.
       
היו"ר ראובן ריבלין:
       
       האם חבר הכנסת וילן מסכים?
       
אבשלום וילן (יחד):
       
       אני אמרתי פה, מעל הבמה, שאם השר יגיד שצריך עוד שנתיים או שלוש שנים כדי לגמור את המחשוב, נשב עם המקצוענים ואני אלך לקראתכם. אני לא מומחה למחשוב מינהל מקרקעי ישראל. אם אתה מבקש ממני עוד כמה שבועות כדי להעביר את זה, אני מוכן לחכות.
       
שר התעשייה, המסחר והתעסוקה אהוד אולמרט:
       
       בסדר. אז לא נצביע היום.
       
היו"ר ראובן ריבלין:
       
       תודה רבה. השר הציע לא להצביע היום, וחבר הכנסת וילן מסכים שלא להצביע היום. האם יש מישהו שמתנגד? אין מתנגד. אני קובע שההצבעה במועד אחר.
       

הצעת חוק מיסוי מקרקעין (שבח, מכירה ורכישה) 
(תיקון - מתנות לבן-זוג בן אותו מין), התשס"ג-2003
[הצעת חוק פ/1312; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רבותי, אנחנו ממשיכים בסדר-היום. הנמקה מהמקום - חבר הכנסת אילן ליבוביץ, בבקשה, אדוני. הצעת חוק מיסוי מקרקעין (שבח, מכירה ורכישה) (תיקון - מתנות לבן-זוג בן אותו מין), של חבר הכנסת ליבוביץ. משיב שר האוצר. מהמקום, כי יש לכאורה הסכמה של הממשלה.
       
אילן ליבוביץ (שינוי):
       
       אדוני היושב-ראש, חברות וחברי הכנסת, אני מברך את הממשלה שתומכת בהצעת החוק הזאת, שכן במאה ה-21, יותר ויותר מתרבים המקרים שבהם התא המשפחתי מורכב משני בני-זוג מאותו מין, ואין כל סיבה שבעולם שמיסוי על העברת נכסים יהיה שונה על-פי מינו של הנישום או של בן או בת זוגו. חוקי המיסוי ואופיים חייבים להיות שווים לכול, ללא הבדל של גזע, דת או העדפה מינית. מתוקף כך, גם הצעת החוק הנ"ל, מטרתה להסיר את האפליה שנהוגה היום, שמקומה לא יכירנה במדינה מתוקנת. כעורך-דין נתקלתי בעוולה שבה שני בני-זוג, במקרה זה בני אותו מין, החיים כזוג נשוי לכל דבר עומדים בפני אטימות מערכת המסים, ואין בידם כדי  לשכנע שלהם דין דומה כבני-זוג הטרוגניים. 
       
       הצעת החוק נועדה לתקן את סעיף 62ב לחוק מיסוי מקרקעין. בשנת - -
       
היו"ר ראובן ריבלין:
       
       חבר הכנסת דהן, אני לא מבין מה זה.
       
נסים דהן (ש"ס):
       
       אני לא מבין את זה. אני לא מבין מה הולך לקרות כאן.
       
אילן ליבוביץ (שינוי):
       
       - - 1994 הורחב הסעיף הנדון כך שהפטור במכירת זכות במקרקעין מיחיד לבן-זוגו המתגורר יחד אתו בדירה פטורה ממס גם לידועים בציבור, ובלבד שכל אחד מהם לא היה נשוי לאחר וכי התגוררו בדירת המגורים הנמכרת יחדיו לפחות שנה לפני המכירה.
       
       ההצעה שלי נועדה להרחיב את הסעיף, כך שהפטור הנ"ל יחול גם על בני-זוג מאותו מין. תיקון זה משקף את המציאות החדשה שבה אנו חיים, שבה הולכת וגוברת ההכרה בתא המשפחתי של זוגות מאותו מין, הכרה שאף ניתנה על-ידי היועץ המשפטי לממשלה בהחלטה מלפני כמה ימים. 
       
       אדוני היושב-ראש, אני מזהיר מפני ניסיונות לחבל בכל מה שקשור לזכויות האדם באשר הן. מדינה לא נשפטת רק על-פי מדיניות הממשלה ומעמדה הכלכלי - - -

היו"ר ראובן ריבלין:
       
       חבר הכנסת אילן ליבוביץ, הואיל והממשלה מסכימה, אדוני לא מבקש כרגע לשכנע. אם אדוני רוצה, יבוא על-פי הקווטה וינאם פה עשר דקות. אין לי שום מניעה. ביום סיעתו יתאפשר לו לומר לא רוצה הנמקה מהמקום - - -
       
אילן ליבוביץ (שינוי):
       
       משפט אחרון: אל תיתנו יד, חברי הכנסת, לכך שיצביעו עלינו באצבע מאשימה. בואו ניתן יד כולנו לכך שיביטו בנו בגאווה.
       
היו"ר ראובן ריבלין:
       
       אני מודה לחבר הכנסת ליבוביץ. כבוד שר האוצר, האם אדוני מבקש להודיע שהממשלה מסכימה, או לומר דברים?
       
שר האוצר בנימין נתניהו:
       
       החלטת ועדת שרים לחקיקה היא להסכים להצעת החוק, בתנאי שהיא תתואם עם משרדי הממשלה הרלוונטיים.
       
היו"ר ראובן ריבלין:
       
       חבר הכנסת ליבוביץ, האם אדוני מסכים לתאם? מובן שהיא תתואם, החל מהעברתה לוועדה להכנתה לקריאה ראשונה, שכן כרגע אנחנו מצביעים על החוק לפי נוסחו. אין לנו דרך אחרת. חבר הכנסת גפני, אני צודק, נכון?

אילן ליבוביץ (שינוי):
       
       מסכים.
       
היו"ר ראובן ריבלין:
       
       רבותי, חברי הכנסת, הצעת חוק מיסוי מקרקעין (שבח, מכירה ורכישה) (תיקון – מתנות לבן-זוג בן אותו מין), התשס"ג-2003. נא להצביע - מי בעד, מי נגד, מי נמנע.
       
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה – 27
נגד – 31
נמנעים – 1
ההצעה להסיר מסדר-היום את הצעת חוק מיסוי מקרקעין (שבח, מכירה ורכישה) 
(תיקון – מתנות לבן-זוג בן אותו מין), התשס"ג-2003, נתקבלה.
       
היו"ר ראובן ריבלין:
       
       27 בעד, 31 נגד, נמנע אחד. אני קובע שהצעת החוק לא עברה ולא ניתן יהיה להעלותה בששת החודשים הקרובים.


הצעת חוק החברות הממשלתיות (תיקון - ביטול דרישת כישורים 
מיוחדים והגדלת הניסיון הנדרש מדירקטורים), התשס"ג-2003
[הצעת חוק פ/591; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רבותי חברי הכנסת, אנחנו ממשיכים. הצעת חוק החברות הממשלתיות (תיקון – ביטול דרישת כישורים מיוחדים והגדלת הניסיון הנדרש מדירקטורים), של חבר הכנסת גלעד ארדן. נא לעלות. שר האוצר משיב מהדוכן, שכן אין פה הסכמת ממשלה. נראה שהיא מתנגדת.
       
גלעד ארדן (הליכוד):
       
       מאתמול בערב, כנראה. 
       
       אדוני היושב-ראש, חברי חברי הכנסת, מטרת הצעת החוק המונחת לפניכם היא לתקן את האפליה ואת הפגיעה הקיימת כיום בחוק בזכויות היסוד של פעילים פוליטיים ושל אנשים בעלי פעילות ציבורית. זכויות יסוד כמו חופש העיסוק, כמו הזכות לשוויון - - -
       
היו"ר ראובן ריבלין:
       
       חבר הכנסת חמי דורון, עד כאן שומעים את זעקותיך וצעקותיך לסגן היושב-ראש דהן. אם אתם באמת רוצים, אני אפסיק את הישיבה. לא ייתכן. אתם לא רואים איך אתם מתנהגים. רבותי - - -
       
אתי לבני (שינוי):
       
       - - -
       
היו"ר ראובן ריבלין:
       
       אתם נגד זכות הדיבור. חברי שינוי, אתם כאופוזיציה נגד זכות הדיבור? אין בעיה. אני אשקול את העניין הזה. 
       
חמי דורון (שינוי):

	- - -

היו"ר ראובן ריבלין:
       
       חבר הכנסת דורון, מספיק. אני שאלתי שאלה רטורית. חבר הכנסת דורון, אתה מגדיש את הסאה.
       
גלעד ארדן (הליכוד):
       
       חברי חברי הכנסת, במדינות דמוקרטיות נאורות, כמו ארצות-הברית לדוגמה, פעיל ציבור או פעיל פוליטי, שהוא חבר לדוגמה במפלגה הדמוקרטית או הרפובליקנית, הוא אדם שזוכה להרבה מאוד כבוד והערכה מהסביבה שלו. האנשים האלה משקיעים מזמנם וממרצם כדי לנסות להוביל את המדינה לכיוונים שהם מאמינים בהם. אנשים כאלה, לא רק שאינם מתביישים במה שהם עושים, אלא הם אפילו זוכים לכבוד ולהערכה. 
       
       רק במדינת ישראל של שנת 2004, פעילות ציבורית ופעילות פוליטית למען הציבור הפכה להיות מעין אות קין על מצחו של אדם. לא רק שהתקשורת רודפת אותם אנשים שמקדישים מזמנם ומרצם כדי לשכנע את הציבור לתמוך בעמדות שהם מאמינים בהן, אלא גם החוק הקיים במדינת ישראל, לצערי הרב, יוצר מצב שבו אדם בעל כישורים, אדם מוכשר, לא רק שאין לו היום שום סיבה להצטרף למערכת הפוליטית, למערכת העשייה הפוליטית הציבורית, אלא שכל החוקים הקיימים היום במדינת ישראל, נראה שמטרתם בעצם לגרום לאנשים טובים להתרחק מהמערכת הפוליטית וגם לבקש מבני משפחותיהם להתרחק מכל עשייה ציבורית ופוליטית.
       
היו"ר ראובן ריבלין:
       
       חבר הכנסת ארדן, אני דואג לפוליטיקאים ורוצה לשאול אותך בתור פוליטיקאי שאלה: אם יבואו אלי שלושה אנשים שקשורים בפוליטיקה, וכל אחד מהם ידרוש ממני למנות אותו לשר או לאותו מעמד שאתה מבקש, אני יכול לומר לו שיש ועדה חיצונית שצריכה לקבוע מהי המידה הנדרשת. מבין השלושה, אם אתה תאמר לאחרים: אני בוחר אחד מהם, כי לא צריך כישורים מיוחדים, אוי לך מהשניים האחרים. אמר כבר פרופסור ארנס, חבר הכנסת ושר הביטחון לשעבר, שכאשר אתה, כפוליטיקאי, ממנה אחד מבין 100 מועמדים, באותו יום אתה קונה 99 שונאים ואחד כפוי טובה. אז אני שואל אותך, האם אתה לא יוצר פה מצב שבו אתה עלול לשים מכשול בפני הפוליטיקאים יותר מאשר להביא להם מזור?
       
גלעד ארדן (הליכוד):

       אדוני היושב-ראש, אענה בקצרה, רק שזה לא יהיה על חשבון זמני.
       
היו"ר ראובן ריבלין:
       
       עצרתי את השעון.

גלעד ארדן (הליכוד):
       
       אני סבור שיש משרות שבהן חשובה גם ההיכרות האישית של המועמד. אני הגעתי להגיש את הצעת החוק הזאת דווקא כששמעתי סיפור של אדוני היושב-ראש בהיותו שר התקשורת, וראיתי שאדוני היושב-ראש הביא כמה מועמדים מוכשרים, בעלי תארים אקדמיים, וכולם נפסלו האחד אחרי השני בוועדת-רביבי. כאשר סוף-סוף היושב-ראש הצליח להביא מועמדים שעברו את הוועדה, וביקש ממנו ראש הממשלה בישיבת הממשלה לספר על הכישורים של אותם מועמדים, אמרת, אדוני היושב-ראש: אני לא מכיר אותם, אני לא יכול לספר עליהם, כי כל מועמד שהכרתי, מפני שהכרתי אותו, נפסל. 
       
       מה הצביעות החוגגת במערכת המשפט וגם בחוק הקיים במדינת ישראל? בכל מערכת במדינת ישראל, כשאתה רוצה להביא אדם לתפקיד בכיר שיגשים מדיניות, אתה לא בוחר אותו רק על-פי קורות החיים שלו, אתה גם רוצה לדעת איך הוא מתפקד, מי ממליציו, איך הוא תפקד בעבר.
       
       אספר סיפור קצר: בבית-המשפט העליון כיהנו חמישה שופטים, ובוא נראה מאיפה הם הגיעו. את זה סיפר לי חברי, חבר הכנסת רוני בר-און. היה פעם פרופסור למשפטים, המומחה מספר אחת לדיני נזיקין. קראו לו פרופסור אנגלרד, ולאותו פרופסור היו חמישה מתמחים, כולם חברים, כולם התמחו אצלו, וכולם עזרו לו לכתוב את ספרו על דיני נזיקין.
       
רוני בר-און (הליכוד):
       
       לא אני סיפרתי.
       
גלעד ארדן (הליכוד):
       
       אז מישהו אחר. לאחד קראו חשין, לאחד אנגלרד, לאחד קראו ברק, לאחד קראו לו זמיר, ואת החמישי אני לא זוכר כרגע. ועובדה שחמשת החברים האלה, באופן מקרי הצליחו חמישתם להיבחר מתוך אלפי המועמדים בוועדה לבחירת שופטים והגיעו להיות שופטים בבית-המשפט העליון. 

היו"ר ראובן ריבלין:
       
       וכולם היו מועמדים ראויים.
       
גלעד ארדן (הליכוד):
       
       כולם מוכשרים וכולם ראויים, ואני לא מטיל ספק בכישוריהם, אבל המקריות אומרת שכנראה גם ההיכרות האישית - - -

אבשלום וילן (יחד):
       
- - -
       
היו"ר ראובן ריבלין:
       
       חבר הכנסת וילן. 
       
מל פולישוק-בלוך (שינוי):
       
       - - -
       
היו"ר ראובן ריבלין:
       
       אם חברי שינוי יקראו קריאות ביניים במשותף, אוציא את כולם. אתם אופוזיציה מאוד נמרצת, אבל אתם גם תנהגו לפי כללי האופוזיציה.
       
אילן שלגי (שינוי):
       
- - -

היו"ר ראובן ריבלין:
       
       חבר הכנסת שלגי, תשמעו, יש לי פה ארבעה תותחים: אתי לבני, חמי דורון, פולישוק-בלוך ושלגי. אתם יודעים, כל אחד מכם לבד, איזה רעש הוא עושה? ארבעתכם יחד זה התקפה חזיתית.
       
קריאה:
       
       יתרגלו - - -

היו"ר ראובן ריבלין:
       
       יתרגלו, אחד-אחד. ואתם תיכף תתרגלו לקבל קריאות לסדר. גם זה יגיע.
       
גלעד ארדן (הליכוד):
       
       אדוני היושב-ראש, המצב הזה של אפליה לרעה של פעילים פוליטיים חייב להיפסק. תפקידנו כמחוקקים הוא לוודא, שמי שעובד בשירות המדינה או באיזו חברה ממשלתית יהיה בעל כישורים גבוהים, לטעמי, אפילו יותר גבוהים מאשר במגזר הפרטי. אבל עם זאת אנחנו גם צריכים לוודא שאנו לא מרחיקים לכת ובעצם מרחיקים אנשים טובים ומוכשרים מהעשייה הציבורית. לא ייתכן, אדוני היושב-ראש, שאנשים כמו אביגדור קהלני, שר לשעבר, גיבור ישראל, חבר הכנסת, אדם עם עשייה ציבורית, אנשים כמו שלמה בן-לולו, ראש עיריית בית-שאן לשעבר, עיר פיתוח, ראש עיר מצליח – לא ייתכן שאנשים כאלה, שאין ספק שיכולים להוביל כל מערכת, ייפסלו בוועדת-רביבי אך ורק מפני שהם "נגועים" בזיקה פוליטית.
       
       במצב הקיים, סעיף 18ג(א) לחוק החברות הממשלתיות קובע, כי מי שיש לו זיקה אישית, עסקית או פוליטית לאחד משרי הממשלה, לא יוכל להתמנות כדירקטור, יושב-ראש דירקטוריון או מנכ"ל, אלא אם יש לו כישורים מיוחדים בתחומי פעילותה של החברה. הפרשנות שניתנה לסעיף יצרה מצב שלפיו שר הממונה על חברה ממשלתית - ואחראי גם לתוצאות פעילותה, אני מזכיר - כמעט אינו יכול למנות לתפקידים בחברות אלה אנשים מוכשרים המוכרים לו, ובגינם נדרשים מהם גם כישורי יתר. 
       
       החוק הקיים ופרשנותו מפלים ציבור רחב של אנשים שהם חברי גוף בוחר במפלגות השונות, או שיש להם היכרות אישית עם השר הממנה. קבוצת אנשים זו המכונה "בעלי זיקה לשר" מופלית לרעה על כך שחטאה בפעילות ציבורית והביעה את עמדתה האידיאולוגית, ואף, רחמנא ליצלן, השקיעה מזמנה וממרצה כדי לשכנע את הציבור לתמוך בעמדה זו. 
       
       החוק גם יוצר עיוותים, אדוני היושב-ראש. כך, למשל, סטודנט שרק קיבל את התואר האקדמי שלו והוא עדיין חסר כל ניסיון ניהולי, כשיר על-פי החוק הקיים להתמנות לדירקטור, בשעה שאחרים, בעלי ניסיון ניהולי עשיר ותואר אקדמי, אינם כשירים להתמנות, שוב, רק בשל זיקתם הפוליטית.
       
       הצעת חוק זו באה לתקן אפליה זו, הפוגעת בזכויות יסוד כשוויון וחופש העיסוק, ולאפשר גם לאנשים בעלי זיקה, ובתנאי, כמובן, שיש להם הכישורים והניסיון המתאים להיבחר כבעלי תפקידים בחברות הממשלתיות. 
       
       בשונה ממה שמנסים להציג ולטעון פה, לא רק שהצעת החוק שלי אינה מורידה את הרף הקיים, היא אפילו מעלה את רף הדרישות. כך, למשל, בהתאם להצעת החוק, אדם שיש לו רק תואר אקדמי לא יוכל מעתה ואילך להתמנות לדירקטור, אלא אם יש לו שלוש שנות ניסיון ניהולי לפחות, ואדם שאין לו תואר אקדמי, שלפי המצב היום צריך חמש שנות ניסיון ניהולי. על-פי הצעת החוק שלי יזדקק לשבע שנות ניסיון ניהולי לפחות.
       
       אני רוצה להזכיר, שרק לפני חודשים מספר הוקמה ועדה ציבורית על-ידי רשות החברות הממשלתיות. ישבו בה אישי ציבור וישבו בה גם נציגים של רשות החברות. הוועדה הציבורית הזאת הגישה המלצות שחופפות את הצעת החוק שלי. אני קורא מתמצית המלצות הוועדה המשותפת לרשות החברות הממשלתיות ולוועדה המייעצת. אומרת הוועדה בסעיף האחרון להמלצותיה: לא תהיה כל אפליה בין המועמדים הנכללים במאגר, והם בעלי כישורים מתאימים שעמדו בתנאי הסף לכהונת דירקטור, גם אם קיימת זיקה אישית או פוליטית כלשהי לשר. אני חוזר: גם אם קיימת זיקה אישית או פוליטית כלשהי לשר. ולכן, אם גם הוועדה הציבורית הגיעה למסקנה שצריך להפסיק את האפליה הזאת ולדאוג שאכן יהיו אנשים מוכשרים בשירות המדינה ולהעלות אפילו את הרף הזה, אבל לא להפלות לרעה פעילים בעלי פעילות ציבורית פוליטית, אני חושב שחברי הכנסת צריכים לתמוך בהצעת החוק הזאת. 
       
       אני מבקש גם להודות באופן אישי ליושב-ראש הקואליציה, חבר הכנסת גדעון סער, על המאמצים הרבים, אפילו המלחמה שהוא עשה כדי לאפשר לי להעלות את הצעת החוק הזאת ולנסות גם לזכות בה לרוב. 
       
       אני מבקש מחברי הכנסת לתמוך בהצעת החוק בקריאה הטרומית ולהעביר אותה לוועדת החוקה לשם הכנתה לקריאה ראשונה. תודה רבה.

היו"ר ראובן ריבלין:
       
       תודה רבה. כבוד שר האוצר ישיב. חבר הכנסת דניאל בנלולו, אין עומדים עם הגב לדובר.
       
שר האוצר בנימין נתניהו:
       
       אדוני היושב-ראש, חברי הבית, אנו עומדים כאן היום בפני שאלה משפטית פרוצדורלית ולא שאלה מהותית. בנושא המהותי קבעה ועדת השרים לענייני חקיקה לתמוך בהצעתו של חבר הכנסת ארדן. לאחר מכן הגיש השר טומי לפיד ערר. לאחר מכן פוטר השר טומי לפיד. במקרה אחר, כפי שאמר ארדן, היה מצב דומה בחוק ההפלות, שעליו הגיש ערר השר אורלב. השר אורלב פוטר - - -
       
קריאה:
       
       התפטר.
       
שר האוצר בנימין נתניהו:
       
       סליחה, השר אורלב התפטר, ונקבע אז שהערר הזה אינו תקף, כי הוא מתבטל עם התפטרותו של השר. לכאורה, היה צריך לצפות שיקרה דבר דומה, אך היועץ המשפטי, בחוות דעת שהגיש לנו, אומר שהמצב אינו דומה; היועץ המשפטי עושה הבחנה בין ערר אישי – השר אורלב ערער במסגרת אישית אך לא משרדית, ואילו במקרה של שר המשפטים לשעבר, השר לפיד, היועץ עושה הבחנה שזוהי התנגדות משרדית, נקרא לזה סטטוטורית. אקרא לכם את דבריו של היועץ במדויק: הערר של שר המשפטים היוצא נותר בתוקפו על סדר-היום, ובהתאם לכך, החלטת ועדת השרים לענייני חקיקה שעל-פיה הממשלה תתמוך בהצעת החוק, לא קיבלה תוקף של החלטת הממשלה, ולא צורפה לפרוטוקול ישיבת הממשלה. לאור האמור וכמפורט בחוות הדעת, התוצאה היא שעמדת הממשלה לגבי הצעת החוק היא להתנגד להצעת החוק. יש פה חוות דעת מפורטת, השרים וחברי הכנסת מוזמנים לקרוא אותה. ובכן, היועץ אומר לנו בצורה מפורשת שעמדת הממשלה ברגע זה, כל עוד לא הוחלט אחרת, היא להתנגד להצעת החוק.
       
היו"ר ראובן ריבלין:
       
       כבוד שר האוצר, אני רוצה להבין: ועדת השרים לענייני חקיקה אישרה את החוק, והגישו עליה ערעור, כלומר, הממשלה מעולם לא התנגדה לחוק.
       
שר האוצר בנימין נתניהו:
       
       אני תמכתי בחוק.
       
קריאה:
       
       - - -
       
היו"ר ראובן ריבלין:
       
       אני לא נכנס עכשיו לפרטי האישום, תמך מי שתמך. היתה החלטה של הממשלה לתמוך. לפי הפרוצדורה בישיבות הממשלה ובוועדת השרים לענייני חקיקה, הגיש השר ערר, ההחלטה הושהתה. אבל אין החלטה של הממשלה להתנגד. השאלה שלי היא: האם הכנסת חייבת לחכות? היא ודאי לא חייבת לחכות. אלא מה? אם אדוני מבקש מחבר הכנסת לחכות עד אשר תתכנס הישיבה - - -
       
גלעד ארדן (הליכוד):
       
       לא.

היו"ר ראובן ריבלין:
       
       אתה כבר עונה לי לא, לפני שאני אומר? יש נימוס. קודם כול, אולי השר ישאל אותך. נדמה לי שהיועץ המשפטי לא קיבל את העובדות לאשורן. אין החלטה של הממשלה שהיא מתנגדת. היא לא מסכימה, אין הסכמה של הממשלה. כשאין הסכמה, זה התנגדות?
       
שרת המשפטים ציפי לבני:
       
       ההחלטה היא להתנגד.
       
היו"ר ראובן ריבלין:
       
       על כל פנים, לממשלה תהיה העמדה כפי שמציגה השר. זה לא דבר יוצא דופן, שממשלה מתנגדת להצעת חוק.
       
חיים אורון (יחד):
       
       זה צעד פתטי.
       
היו"ר ראובן ריבלין:
       
       חבר הכנסת אורון, שנינו נערים היינו כאן בבית, וגם התקדמנו בשנותינו, ראינו כבר דברים פתטיים יותר. הערתך נשמעה ונרשמה. 
       
אבשלום וילן (יחד):
       
- - -
       
היו"ר ראובן ריבלין:
       
       חבר הכנסת וילן. אדוני אומר שהוא מתנגד.
       
שר האוצר בנימין נתניהו:
       
       חבר הכנסת ארדן, אתה מסכים לדחות את הגשת ההצעה?

גלעד ארדן (הליכוד):
       
       לא.

שר האוצר בנימין נתניהו:
       
       העמדה של היועץ ברורה. אני מקווה שתהיה לנו אפשרות ללבן את השאלה הזאת, שלדעתי היא בעייתית בעקביותה, והנושא אינו הצעתו אלא פרשנויות סותרות למצב שבעיני הוא דומה.

רומן ברונפמן (יחד):
       
       - - -
       
שר האוצר בנימין נתניהו:
       
       אני מקווה שלפני הקריאה הראשונה, אם זה יעבור, תהיה לנו שהות לדון בהחלטת היועץ. תודה.
       
היו"ר ראובן ריבלין:
       
       רבותי, שרת המשפטים פירשה, ואני מבקש לקרוא לה באופן יוצא דופן על מנת להבהיר מה היא עמדת הממשלה כאשר הממשלה מקבלת החלטה ומישהו ערער עליה. בבקשה, אני מזמין את שרת המשפטים להסביר את החלטת היועץ המשפטי, אם כי החלטת היועץ המשפטי אינה מחייבת את חברי הכנסת להצביע נגד או לא.

גדעון סער (הליכוד):
       
       זה דבר חדש.
       
היו"ר ראובן ריבלין:
       
	אני מאפשר מטעמי לשרת המשפטים לנמק, אני בטוח שגם קודמה היה מבקש לנמק. בבקשה.

שרת המשפטים ציפי לבני:
       
	הצעת החוק הפרטית של גלעד ארדן אושרה בוועדת שרים לחקיקה, והוגש עליה ערר. על פי עמדת היועץ המשפטי לממשלה, הערר הוא בתוקף. בהתאם לסעיף 56(ו) – זה לא איזה פרשנות בשאלה אם הממשלה מתנגדת או לא, אלא יש סעיף שקובע אוטומטית, שבהתאם לסעיף 56(ו) לתקנון עבודת הממשלה, במקרה שבו יש ערר תלוי ועומד ובמקרה שבו המציע מתעקש להעלות את הצעתו לפני שהממשלה דנה בעניין, על הממשלה להתנגד להצעת החוק. זו חוות דעתו של היועץ המשפטי לממשלה כפי שהוגשה.

	ביקש ממני ראש הממשלה לומר עוד דבר מה למציע. ביקש ממני ראש הממשלה לעשות עבודה ממשלתית בשאלת הכישורים ובשאלת החוק, וביקש ממני לעשות זאת בצורה מסודרת ולא על דרך הצעת חוק פרטית, אם חבר הכנסת ארדן יחליט שלא לקיים היום הצבעה על החוק הזה. אבל כדאי לשאול אותו. אם חבר הכנסת יעמוד על ההצבעה, לפי תקנון עבודת הממשלה ועמדת היועץ המשפטי לממשלה, על הממשלה להתנגד.

היו"ר ראובן ריבלין:
       
	גברתי הסבירה היטב את סעיף 56. 

מיכאל רצון (הליכוד):
       
       - - -
       
היו"ר ראובן ריבלין:
       
       חבר הכנסת מיכי רצון, אתה אצלי בכנסת בלי תנאי סף. אתה פה בכנסת, עכשיו אני מבקש ממך רק לא להפריע לי. חבר הכנסת ארדן, הממשלה מתנגדת, לפי הפרוצדורה הנקוטה בעבודת הממשלה. אדוני רוצה להשיב?

גלעד ארדן (הליכוד):
       
       לא.

היו"ר ראובן ריבלין:
       
	תודה. ובכן, חברי הכנסת, אנו עוברים להצביע.

יוסף לפיד (שינוי):
       
       איפה מפלגת העבודה?

היו"ר ראובן ריבלין:
       
	אני עובר להצבעה. מקטון ועד גדול, מי שיפריע, לא ישתתף בהצבעה. חבר הכנסת ארדן, להצביע? בבקשה. 

       רבותי חברי הכנסת, הצעת חוק החברות הממשלתיות (תיקון – ביטול דרישת כישורים מיוחדים והגדלת הניסיון הנדרש מדירקטורים), התשס"ג-2003 - נא להצביע. מי בעד, מי נגד, מי נמנע? נא להצביע.


הצבעה מס' 4
       
בעד ההצעה להעביר את הצעת החוק לוועדה – 34
בעד ההצעה להסיר מסדר-היום את הצעת החוק – 39
נמנעים – 2
ההצעה להסיר מסדר-היום את הצעת חוק החברות הממשלתיות (תיקון – ביטול דרישת 
כישורים מיוחדים והגדלת הניסיון הנדרש מדירקטורים), התשס"ג-2003, נתקבלה. 


היו"ר ראובן ריבלין:
       
	אני קורא אתכם לסדר, השר לשעבר שלגי וחברת הכנסת המכהנת בוועדת החינוך כיושבת-ראש כיום. 

       בעד - 34, נגד - 39, שניים נמנעים. אני קובע שהצעת חוק החברות הממשלתיות (תיקון – ביטול דרישת כישורים מיוחדים והגדלת הניסיון הנדרש מדירקטורים), התשס"ג-2003, לא נתקבלה.
       
       אנחנו ממשיכים בסדר-היום.
       
חיים אורון (יחד):
       	
       אפילו בלי העבודה ניצחנו אתכם.

היו"ר ראובן ריבלין:

	חבר הכנסת חמי דורון, אתה מאוד פעיל היום, במקום שאתה לא יכול להיות פעיל. חברת הכנסת פולישוק. חבר הכנסת חמי דורון, אני מזהיר אותך, אני לא שומע אף מלה. עברנו לסעיף הבא בסדר-היום.


הצעת חוק זכויות התלמיד (תיקון - הזכות 
להיבחן בבחינת בגרות), התשס"ג-2003
 [הצעת חוק פ/940; נספחות.]
(הצעת קבוצת חברי הכנסת)

היו"ר ראובן ריבלין:
       
       הצעת חוק זכויות התלמיד (תיקון - הזכות להיבחן בבחינת בגרות), של חבר הכנסת רוני בריזון וקבוצת חברי הכנסת. הצעת חבר הכנסת בריזון, ואני אגן עליו מפני כל אחד שמפריע לו. בבקשה, אדוני. 

רוני בריזון (שינוי):
       
       אדוני היושב-ראש, חברי חברי הכנסת, אדוני ראש הממשלה, ואחרי השקט קול דממה. הנה, לשם שינוי, הצעת חוק שכל הבית יכול להתאחד סביבה, שכן היא איננה הצעה פוליטית, אלא היא עוסקת בדבר שהוא לכאורה טריוויאלי: תלמידי תיכון, וכמובן תלמידות תיכון, הניגשים לבחינות הבגרות נאלצים לשלם, טבין ותקילין, 450-700 ש"ח, אם זיכרוני אינו מטעני. 
       
       וכיוון שעל שירותים רבים אחרים אין תלמידים נתבעים לשלם, וטוב שאינם נתבעים – טוב עושה משרד החינוך שכל השירותים הניתנים לתלמידים, לרבות שירותי בחינות, כמו למשל בחינות המיצ"ב, אינם מחייבים תשלום כסף –  מדוע ייגרע חלקם של המועמדים לבחינות הבגרות? 
       
       על כן, אני בא אליכם ומבקש שתאשרו את הצעת החוק. למען ההגינות אני חייב לומר שההצעה הזאת כבר הונחה על שולחן הבית פעם אחת, פעמיים ושלוש פעמים. ההצעה שאני מביא לפניכם, חבר הכנסת אילן שלגי היה הראשון שיזם אותה; בכנסת הקודמת חבר הכנסת זבולון אורלב הביא הצעה כזאת; גם חברי הכנסת עבד-אלמאלכ דהאמשה וטלב אלסאנע הניחו הצעה כזאת – ואין כשמות האלה להוכיח את מה שאמרתי, שסביב ההצעה הפשוטה הזאת, ההגונה הזאת והראויה הזאת כל הבית יכול להתאחד, שהרי אין כאן עניין פוליטי. אני מבקש מכל חברי הכנסת להצביע בעדה. תודה. 


הצעת חוק זכויות התלמיד (תיקון - הזכות להיבחן 
בבחינת בגרות ללא תשלום), התשס"ד-2004
[הצעת חוק פ/2280; נספחות.]
(הצעת חברת הכנסת גילה פינקלשטיין)

היו"ר ראובן ריבלין:
       
       להצעה זו הוצמדה הצעתה של חברת הכנסת גילה פינקלשטיין, בהתאם להוראות התקנון המחודש. בבקשה, גברתי, נא לעלות; שלוש דקות. 

גילה פינקלשטיין (מפד"ל):
       
       אדוני היושב-ראש, כנסת נכבדה, חוק זכויות התלמיד, שנחקק לפני כארבע שנים, מזכה כל תלמיד במדינת ישראל להיבחן בבחינת בגרות ממלכתית. כידוע, תעודת הבגרות משמשת כרטיס כניסה כמעט בלעדי לשוק העבודה בישראל. רק באמצעותה ניתן להשתלב בלימודים אקדמיים. היא משמשת, בצדק, קנה מידה מהימן לקביעת השכלתו של נער בסוף שנות העשרים לחייו. את הסף הזה לא יצרו בעלי אינטרסים כלכליים או עסקיים, אין זה סף שהומצא על-ידי גורמים חיצוניים למערכת החינוך. זהו סף שקבע וחייב משרד החינוך, ואתו חייבים להתיישר כל החפצים בהכרה חיובית ומוערכת בבואם לשרת בצה"ל או להשתלב במקום עבודה מסוים. 
       
       בתוקף היותה של תעודת הבגרות קנה מידה ארצי וממלכתי, וכן האחראית לקידומם האישי והחברתי של הנער והנערה במדינת ישראל, יש לספקה לתלמידים בלא תשלום כלשהו. המצב הנוהג היום, שמשרד החינוך גובה תשלום עבור הזכות להיבחן, אינו ראוי ואינו מתחשב במצב הכלכלי של תלמידים רבים ושל משפחותיהם במדינת ישראל. 
       
       אני רוצה להוסיף, שמדינת ישראל, בדומה למדינות נאורות אחרות, הכירה במגוון הזכויות והצרכים של הילד ונטלה על גבה את התקצוב שלהם ואת הטיפול בהם. אחת הזכויות המרכזיות היא זכאות הילד לחינוך והנגזר ממנה על-פי החוק. חוק זה, המעגן את זכותו של הילד לחינוך, הוא מוסרי וצודק, ואיני מבינה כיצד אפשר להעניק זכות בחינם, בלי לאפשר גם את תמצית הלימודים, שהיא בחינות הבגרות, בחינם ובאופן שוויוני. 
       
       על כן אני מציעה, עם חברי חבר הכנסת בריזון, הצעה שמקורה בהצעה של חבר הכנסת אורלב, לקבוע במפורש בחקיקה, כי הזכות להיבחן בבחינת הבגרות תהיה בחינם, במטרה שכל תלמיד ותלמידה יוכלו לעמוד בבחינות, בלי קשר למצבם הכלכלי. אבקש את תמיכתכם בחוק חברתי זה. תודה. 

היו"ר ראובן ריבלין:
       
       תודה רבה. שרת החינוך, התרבות והספורט תשיב על שתי ההצעות. נצביע על כל אחת מהן בנפרד. אם הממשלה מתנגדת, למבקשים יש זכות להשיב. 

שרת החינוך, התרבות והספורט לימור לבנת:
       
       אדוני היושב-ראש, חברי הכנסת, מעת לעת אנחנו עדים ליוזמות חקיקה של חברי כנסת בנושא שנשמע ראוי בהחלט, לעגן בחקיקה את העיקרון שכל תלמיד יוכל להיבחן בבחינות בגרות וללא כל תשלום. גם הצעות החוק שלפנינו, של חבר הכנסת רוני בריזון ושל חברת הכנסת גילה פינקלשטיין, הן לכאורה הצעות ראויות. ואכן היו גם הצעות חוק כאלה קודם לכן, כאמור, שכל תלמיד יוכל להיבחן ללא תשלום. אדוני יושב-ראש הקואליציה, אני רוצה להסביר את הדברים. 

היו"ר ראובן ריבלין:
       
       כבוד השר כץ, אתם מקשים מאוד על השרה להשיב. 

שרת החינוך, התרבות והספורט לימור לבנת:
       
       גם הצעות החוק שלפנינו מבקשות לתקן את סעיף 9 בחוק זכויות התלמיד, להוסיף שם את המלים "ללא תשלום", וכך לקבוע פטור מלא וגורף מתשלום לכלל ציבור התלמידים. הצעות החוק הללו אינן מסייגות את הקביעה בכך שרק תלמידים בעלי קשיים כלכליים ייהנו מפטור מהתשלום הזה, למשל. 
       
       כידוע, היום משרד החינוך גובה 25 ש"ח מכל תלמיד לשאלון בחינת בגרות. אני רוצה להזכיר כאן, שבחינות הבגרות נערכות היום בשלוש שנים. הבחינות הראשונות מתקיימות כבר בכיתה י', ואחר כך יש בחינות בי"א ובי"ב, כמובן. התקופה שבה בחינות הבגרות היו רק בתום 12 שנות לימוד, בכיתות י"ב, כבר עברה מהעולם. אנחנו יודעים שהיום הבחינות מתחילות בכיתה י', כאמור, ולכן התשלום, כפי שהוא מובא כאן, מתחלק על פני שלוש שנים. 

	ככל שאיכות התעודה עולה, כך עולה מספר היחידות לבגרות ומספר השאלונים של התלמידים. אומנם, כך עלות הזכאות לבחינה עולה גם כן, אבל צריך להבין שהתוספת התקציבית שמשרד החינוך יידרש לה בגין הפטור הזה, שחברי הכנסת מציעים לעגנו בחקיקה, נאמדת בכמעט 13.5 מיליון ש"ח, וכמובן משרד החינוך לא יוכל לממן זאת. 

רשף חן (שינוי):
       
       300 מיליון ש"ח זה לא כסף בשבילכם, אז מה זה 13.5 מיליון ש"ח. 

שרת החינוך, התרבות והספורט לימור לבנת:
       
       אני לא יודעת מה זאת אומרת ש-300 מיליון ש"ח זה לא כסף. לא הבנתי. 

רשף חן (שינוי):
       
       - - - 

היו"ר ראובן ריבלין:
       
       הערתך היתה ברורה לשרה.

שרת החינוך, התרבות והספורט לימור לבנת:
       
       חברי הכנסת משינוי, אני מאוד מעריכה את עמדתכם הנחרצת. אני זוכרת שכששינוי היתה בקואליציה גם לה היו תביעות תקציביות. אני לא זוכרת משהו אחר. 
       
מל פולישוק-בלוך (שינוי):
       
       - - -

שרת החינוך, התרבות והספורט לימור לבנת:
       
       אני מציעה לחברי הכנסת משינוי: אני מכבדת אתכם מאוד, כפי שידוע לכם היטב, וגם עבדנו בשיתוף פעולה כשהייתם בקואליציה. אני לא רוצה לתקוף אתכם על רקע זה, בטח לא על רקע אישי וגם לא על הרקע של תנועת שינוי. כפי שאתם מנסים לטעון עכשיו, מדובר בהסכמים קואליציוניים, שהם לגיטימיים, הם נמצאים בכל ממשלה. כל עוד השיטה הקואליציונית נוהגת בארצנו, היו הסכמים קואליציוניים, ויהיו הסכמים קואליציוניים. לכן יהיו גם תשלומים קואליציוניים. 
       
       אני רוצה לציין כאן, שסיעת שינוי, במסגרת ההסכמים הקואליציוניים שהיו לה עם הליכוד, היתה יכולה להתנות אותם 13.5 מיליון ולפטור את תלמידי ישראל מחובת התשלום בגין בחינות הבגרות. 
       
רשף חן (שינוי):
       
      - - - 

היו"ר ראובן ריבלין:
       
       חבר הכנסת רשף חן, אני קורא לך לשמור על התנהגותך. 

שרת החינוך, התרבות והספורט לימור לבנת:
       
       אבל שינוי לא עשתה כן. ואז יכולנו לפטור את כולנו מהצעת החוק הזאת. אבל זה לא קרה. 
       
       אומר כך: בתנאים הנוכחיים של תקציב החינוך, ממילא זה לא אפשרי וגם לא ישים. 
       
       אבל אני רוצה להדגיש דבר נוסף: במשרד החינוך יש מנגנון לחלוקת מלגות. סך כל סכום המלגות הוא 15 מיליון ש"ח, ואנחנו מעבירים את המלגות לתלמידים, באמצעות מנהלי בתי-הספר, באופן דיסקרטי, על מנת שהתלמידים לא ייפגעו, על-פי קריטריונים. מחלקים אותם לתלמידים נזקקים. חלק מכספי המלגות הללו מיועד למימון מבחני הבגרות ולהשתתפות התלמידים במבחני הבגרות. יכול להיות שאפשר לעבות את המנגנון הקיים או לשכלל אותו. 
       
       מכל מקום, זו הסיבה שבגינה אני תומכת בהחלטת ועדת השרים לחקיקה להתנגד להצעת החוק. אני מבקשת מהכנסת להתנגד להצעת החוק הזאת, ואני מודה ליושב-ראש. 

היו"ר ראובן ריבלין:
       
       תודה. חבר הכנסת בריזון, בבקשה. חברת הכנסת פינקלשטיין, נא להתכונן. חבר הכנסת בריזון, לרשותך עומדות חמש דקות. חברת הכנסת פינקלשטיין, לרשותך עומדות שתי דקות. 
       
רוני בריזון (שינוי):
       
       אדוני היושב-ראש, חברי חברי הכנסת, אני מבקש לציין שתי עובדות. ראשית, הבקשה, בסכום הזה של כ-15 מיליון ש"ח, אכן היתה ברשימת הבקשות שהגשנו למשרד האוצר כשהתחלנו לדון בהסכמים הקואליציוניים האפשריים. לדאבוננו הרב, הדברים לא נסתייעו. אבל אם האוצר יתנדב בכל זאת להיעתר ולו לבקשה הזאת שלנו, בוודאי לא נתנגד. 
       
       אני גם מבקש לציין, כפי שידוע לכל העוסקים בדבר, שהנושא היה בבג"ץ. בג"ץ לא נענה לעתירה, אבל זה נעשה כאשר חוק זכויות התלמיד עדיין לא היה בתוקף. היום חוק זכויות התלמיד כן בתוקף. כפי שהשרה הזכירה, בסעיף 9 נאמר שכל תלמיד זכאי לבחינות בגרות. רק מתוך טעות לא נאמר שם, כך אני חושש, שהוא זכאי להן בלי לשלם. הנושא נמצא שוב בבג"ץ, ולפי כל האינדיקציות יש סיכוי סביר שבג"ץ ייעתר לבקשתנו. 
       
       למה אנחנו נזקקים לבית-המשפט העליון כאשר הדברים האלה, פעוטים וחשובים מאוד, יכולים להיתקן כאן, בבית הזה? תודה. 

היו"ר ראובן ריבלין:
       
       עמדתך ברורה, עמדת השרה גם היא ברורה. חברת הכנסת פינקלשטיין, בבקשה. גברתי, שתי דקות לרשותך. מייד אחר כך אנחנו עוברים להצבעה. 

גילה פינקלשטיין (מפד"ל):
       
       אדוני היושב-ראש, כנסת נכבדה, כאשר אנחנו חושבים שהחינוך הוא הקטר שיוביל את רכבת המשק הישראלי להצלחה, להתמודדות עם עוני, עם אבטלה, אנחנו חושבים על חינוך שוויוני. כל תלמיד במדינת ישראל זכאי להיבחן בבחינות הבגרות. כשהמדינה היתה בתחילת דרכה, כולנו נבחנו בבחינות הבגרות ללא תשלום.
       
רוני בריזון (שינוי):
       
       לא שילמנו. 

גילה פינקלשטיין (מפד"ל):
       
       היום, כשאנחנו ממקדים את העיקר בנושא החינוך, התלמידים זכאים כולם לתעודת הכניסה למוסדות להשכלה גבוהה ללא תשלום. תודה. 
       
היו"ר ראובן ריבלין:
       
       אני מאוד מודה לחברת הכנסת פינקלשטיין. רבותי, אנחנו עוברים להצבעה. נא לשבת, כל אחד במקומו. הממשלה מתנגדת. 
       
       הצעת חוק זכויות התלמיד (תיקון – הזכות להיבחן בבחינת בגרות), של חבר הכנסת רוני בריזון - מי בעד, מי נגד, מי נמנע? נא להצביע.

הצבעה מס' 5
       
בעד ההצעה להעביר את הצעת החוק לדיון מוקדם בוועדה – 36
בעד ההצעה להסיר מסדר-היום את הצעת החוק – 40
נמנעים – אין
ההצעה להסיר מסדר-היום את הצעת חוק זכויות התלמיד (תיקון – 
הזכות להיבחן בבחינת בגרות), התשס"ג-2003, נתקבלה. 

היו"ר ראובן ריבלין:
       
       36 בעד, 40 נגד, אין נמנעים. הצעת החוק של חבר הכנסת רוני בריזון לא עברה. 

חיים אורון (יחד):
       
       אדוני היושב-ראש, טעיתי והצבעתי במקום רן כהן. 

היו"ר ראובן ריבלין:
       
       אני מבקש מכם לא לטעות, כי קודם מישהו טעה והצביע במקום השר דני נוה. חבר הכנסת חיים אורון מודיע שהצביע מעמדתו של רן כהן. יש להעביר את ההצבעה מרן כהן לחיים אורון, אבל, כמובן, אנחנו לא משנים את ההצבעה. 
       
       רבותי חברי הכנסת, אנחנו עוברים להצעת חוק זכויות התלמיד (תיקון – הזכות להיבחן בבחינת בגרות ללא תשלום), של חברת הכנסת פינקלשטיין. נא להצביע. מי בעד, מי נגד, מי נמנע?

הצבעה מס' 6
       
בעד ההצעה להעביר את הצעת החוק לדיון מוקדם בוועדה – 33
בעד ההצעה להסיר מסדר-היום את הצעת החוק – 36
נמנעים – 2
ההצעה להסיר מסדר-היום את הצעת חוק זכויות התלמיד (תיקון – הזכות 
להיבחן בבחינת בגרות ללא תשלום), התשס"ד-2004, נתקבלה. 

       
היו"ר ראובן ריבלין:
       
       33 בעד, 36 נגד, שני נמנעים. אני קובע שהצעת החוק לא נתקבלה. 


הצעת חוק שידורי הטלוויזיה החינוכית, התשס"ד-2004
[הצעת חוק פ/1896; נספחות.]
(הצעת קבוצת חברי הכנסת)


היו"ר ראובן ריבלין:
       
       אנחנו ממשיכים בסדר-היום. הצעת חוק שידורי הטלוויזיה החינוכית, מטעם חברי הכנסת ענבל גבריאלי, רוני בר-און ויצחק הרצוג, שמספרה פ/1896. חברת הכנסת גבריאלי תנמק בשם כל החברים, הנמקה מהמקום. הממשלה מסכימה. בבקשה, חברת הכנסת גבריאלי. 

ענבל גבריאלי (הליכוד):
       
       אדוני היושב-ראש, כנסת נכבדה, הצעת חוק שידורי הטלוויזיה החינוכית באה לעגן את המלצות דוח ועדת-שטרן, ועדה שהקימה שרת החינוך בעקבות פסיקת בג"ץ. הוועדה עבדה, המליצה את המלצותיה, והשרה אימצה את המלצות הוועדה. 
       
       במצב החקיקתי הנוכחי, הטלוויזיה החינוכית כגוף אינה מעוגנת בשום חקיקה; רק זכויות השידור שמוענקות לה מעוגנות בכל מיני חוקים. הצעת החוק הזאת באה לעגן ולקבע את מעמדה של הטלוויזיה החינוכית, כדי שלא יהיה המצב הנוכחי, שבו כל מי שחפץ יכול לסגור אותה במחי יד. הצעת החוק רוצה להבטיח לטווח ארוך את השידור החינוכי. במסגרת הצעת החוק מוגדרים מטרותיה, תפקידיה, סמכויותיה ומקורות המימון של הטלוויזיה החינוכית שתוקם. 
       
       אני מבקשת מחברי הבית לתמוך בהצעת החוק. תודה. 

היו"ר ראובן ריבלין:
       
       תודה לחברת הכנסת גבריאלי. שרת החינוך, התרבות והספורט. 

שרת החינוך, התרבות והספורט לימור לבנת:
       
       אדוני היושב-ראש, הממשלה תומכת בהצעת החוק של חברת הכנסת גבריאלי, בכפוף לכך שחברת הכנסת המציעה מסכימה להמתין בוועדת החינוך, ולא לקדם את ההצעה עד שהממשלה תביא הצעת חוק משלה – שבימים אלה נמצאת במשרד המשפטים - ועד שיהיה תיאום בין הצעת החוק הממשלתית להצעת החוק של חברת הכנסת גבריאלי. 

היו"ר ראובן ריבלין:
       
       חברת הכנסת גבריאלי, האם את מסכימה להתניית השרה? החוק יעבור ולאחר מכן יותאם לחוק הממשלה? תודה. ובכן, יש הסכמת ממשלה. אם אין מתנגד, נעבור להצבעה. אכן אנחנו עוברים להצבעה. 
       
       רבותי חברי הכנסת, הצעת חוק שידורי הטלוויזיה החינוכית, התשס"ד-2004 - מי בעד, מי נגד, מי נמנע? 
       
       נא להצביע כל אחד מעמדתו, כי אפילו שרים לא תמיד יושבים במקומותיהם. חברת הכנסת לבני, נדמה לי שגברתי הצביעה במקום דני נוה. 

הצבעה מס' 7
       
בעד ההצעה להעביר את הצעת החוק לדיון מוקדם בוועדה – 35
נגד – אין
נמנעים – 8
ההצעה להעביר את הצעת חוק שידורי הטלוויזיה החינוכית, התשס"ד-2004, 
לדיון מוקדם בוועדה שתקבע ועדת הכנסת נתקבלה. 

היו"ר ראובן ריבלין:
       
       בעד - 35, אין מתנגדים, שמונה נמנעים. אני קובע, שהצעת חוק שידורי הטלוויזיה החינוכית התשס"ד-2004, של חברי הכנסת ענבל גבריאלי, רוני בר-און ויצחק הרצוג, עברה בקריאה טרומית, והיא תועבר, בהתניה של הממשלה, להמשך הכנתה לקריאה ראשונה בוועדת החינוך. אתם מבקשים משהו אחר?

צבי הנדל (האיחוד הלאומי - ישראל ביתנו):
       
       ועדת הכלכלה.

היו"ר ראובן ריבלין:
       
       זה יועבר לוועדת הכנסת, על מנת לקבוע. יש שאלה אם אלו שידורים או חינוך. 


הצעת חוק איסור שימוש בעזרי לימוד 
מסוכנים במוסדות חינוך, התשס"ד-2004
[הצעת חוק פ/2752; נספחות.]
(הצעת חבר הכנסת אפי איתם)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום. חבר הכנסת אפי איתם יקום ויבוא, על מנת להציע את הצעת חוק איסור שימוש בעזרי לימוד מסוכנים במוסדות חינוך. אין כאן הסכמת ממשלה. 
       
       אני רוצה רק להודיע, שהשרה לבני מבקשת להודיע, שבטעות היא הצביעה ממקומו של השר דני נוה בהצבעה על חוק מיסוי מקרקעין (שבח, מכירה ורכישה). מכאן ייאמר שהשר נוה, שלא היה נוכח, לא הצביע, ובמקום שבו הוא מצוין כמצביע תיכתב - - -
       
שאול יהלום (מפד"ל):
       
- - -
       
צבי הנדל (האיחוד הלאומי - ישראל ביתנו):
       
       זה מחייב חקירת משטרה. 
       
היו"ר ראובן ריבלין:
       
       לא, אדוני, אין פה ניסיון של גנבת דעת. רבותי, אני הצעתי לכם הצעה נפלאה, כך שרק האצבע שלכם תוכל לאפשר לכם להצביע במקום שלכם. יצרו תלי תלים של איזו אגדה, שלפיה אנחנו מחשידים פה כל אחד. היה הכי טוב לו לא היו טעויות, אבל קורות טעויות. 
       
אילן ליבוביץ (שינוי):
       
       אדוני היושב-ראש, זה יותר חמור שהיא הצביעה בניגוד לעמדת הממשלה ממקומו של השר. 
       
היו"ר ראובן ריבלין:
       
       בסדר. כל אחד שרוצה, חופשי לבוא ולדבר על חומרה כמה שהוא רוצה. 
       
השרה לקליטת העלייה ציפי לבני:
       
       - - -
       
אילן ליבוביץ (שינוי):
       
       בניגוד לעמדת הממשלה - - -
       
היו"ר ראובן ריבלין:
       
       רבותי, כבוד השר לשעבר, חבר הכנסת הנכבד, חבר הכנסת אפי איתם, בבקשה. 
       
אפי איתם (מפד"ל):
       
       אדוני היושב-ראש, חברי חברי הכנסת, כיתת הלימוד אמורה להיות המקום הבטוח ביותר, שבו נמצאים הילדים והמורים. הדרכים לפעמים בחזקת סכנה, הבית אפילו מתגלה כמסוכן, אבל כיתת הלימוד צריכה להיות המקום שבו אנחנו יכולים לומר לעצמנו, לתלמידים ולמורים, שהיא אכן מרחב שבו נעשה כל שביכולתנו כדי לוודא שבריאותם ושלומם של התלמידים ושל המורים לא ייפגעו. 
       
       והנה, מתברר מפרסומים שנתפרסמו לאחרונה, מתחקירים שבוצעו, שכיתות הלימוד טומנות בחובן לא מעט סכנות. מחקר ספציפי שנעשה לגבי שימוש בגירי הסיד כגורמים מסרטנים גילה מקור סכנה אמיתי, אבל בעצם האיר בזרקור חומרים רבים שנמצאים בכיתה או בסביבתה המיידית, שיכולים אכן להוות סכנה, בין מיידית ובין ארוכת טווח, לתלמידים ולמורים. 
       
       הצעת החוק שאני מביא היום לפני הכנסת איננה הצעה פוליטית. כמעט שאין בה עלות כלשהי, אם בכלל. היא נועדה לוודא שיהיו תבחינים ברורים לגבי חומרים, רכיבים, מכשירים, שיש בהם פוטנציאל לסכנה, ושרת החינוך אכן תתקין את התקנות הנדרשות ותגדיר את הכללים הברורים בעניין הזה. 
       
       צריך כבר לומר שכיתות רבות בבתי-ספר של בעלי אמצעים כבר עברו לשימוש בחומרים בטוחים יותר. נדמה לי שאיש בבית הזה לא היה רוצה לראות את כיתות הלימוד כמייצגות פער בתחום הבטיחות בין עשירים לעניים. 
       
       אשר על כן, אני מבקש מחברי הבית הזה, ללא קשר לדעה פוליטית כזאת או אחרת, ומתוך קונסנזוס, שאין לי ספק שנמצא כאן באשר לצורך להבטיח את שלום הילדים והמורים, להצביע בעד החוק הזה בקריאה טרומית. תודה רבה. 

היו"ר ראובן ריבלין:
       
       תודה רבה לחבר הכנסת אפי איתם. שרת החינוך, התרבות והספורט תשיב. אם היא תתנגד, יוכל חבר הכנסת איתם לשוב ולנסות בכל זאת לשכנע את הציבור. 
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת, הצעת החוק שהציג חבר הכנסת איתם לכאורה נראית באמת ראויה. זה נושא שלכאורה נראה ראוי ומובן מאליו. היא מבקשת לקבוע רשימה מצומצמת של חומרים מסוכנים, שלא ייעשה בהם שימוש במוסדות חינוך, שכן הם עלולים לפגוע בבריאותם ובביטחונם של התלמידים. היא מטילה את האחריות לשימוש בעזרים הללו על מנהל בית-הספר, המפקח האזורי, מנהל מחלקת החינוך ברשות המקומית, ומסמיכה את שרת החינוך להתקין תקנות לביצועו. 
       
       אבל אני רוצה להפנות את תשומת הלב של המציע ושל חברי הכנסת לכך שבמשרד החינוך יש הנחיות בטיחות והנחיות בריאות מפורטות, שמתפרסמות ומתעדכנות מעת לעת בחוזרי המנכ"ל שנשלחים אחת לחודש לבתי-הספר ולמנהלים. חוזרי המנכ"ל הללו, הוראות הבטיחות והבריאות הללו נותנות מענה מספק בנושא ועל כן מייתרות את הצעת החוק. 
       
       קביעה בחקיקה של רשימה מצומצמת של חומרים מסוכנים עלולה דווקא לצמצם את מספר החומרים המסוכנים ולהגביל את שיקול הדעת של הדרג המקצועי באשר להגבלת השימוש בעזרים מסוכנים נוספים חדשים; מה גם שההליך לעדכון רשימה בחוזר מנכ"ל הוא פשוט יותר וקל יותר מאשר הליך של חקיקה. כבר היום אחראי מנהל בית-ספר לכל הפעילות שמתרחשת בבית-הספר מכוח האחריות הניהולית שלו. אני אינני רואה מקום להטיל עליו חובה נוספת מכוח החוק, מעבר לזאת שהפסיקה קבעה. 
       
       אדוני היושב-ראש, לכן אני מתנגדת להצעת החוק הזאת. אני תומכת בעמדת ועדת השרים לחקיקה להתנגד להצעת החוק של חבר הכנסת אפי איתם. 
       
       אני רוצה כאן לחזור ולהדגיש, שההנחיות שמשרד החינוך מוציא היום לבתי-הספר באמצעות חוזרי מנכ"ל, שיוצאים כאמור אחת לחודש, ובהן יש רשימה של חומרים מסוכנים, מתעדכנות גם בהתאם לעדכונים של מחקרים שונים בנושאי בריאות שונים. 
       
       בדברי ההסבר של חבר הכנסת איתם יש חומרים שקשורים למשל לגירים, שמתברר שהם גורמים למחלות שונות, לרבות מחלת סרטן. הרי העובדה שזה יהיה בחקיקה ראשית תסבך דווקא יותר את המצב, משום שחדשים לבקרים, לא עלינו, מתגלים דברים כאלה ואחרים. כיצד אנחנו יכולים לדעת מראש מה כאן יקרה ומה יתגלה? כאשר מתפרסמים מחקרים כאלה ואחרים, מנכ"ל המשרד, במקרה הזה מנכ"לית המשרד, אכן מוציאים את ההנחיות הראויות. 
       
       חקיקה ראשית איננה רצויה לגבי כל דבר ועניין. לפי התפיסה הכוללת שלי צריך להמעיט בחקיקה הראשית ולאפשר לחיים להתקיים במסלולם, תוך כדי כך שאנחנו מאפשרים למשרדים הממשלתיים, לשרים ולמנכ"לים לתת את ההנחיות הדרושות במהלך החיים השוטף, במהלך הניהול השוטף של משרדי הממשלה, ואין כל צורך להיזקק לצורך העניין הזה בחקיקה ראשית. 
       
       אדוני היושב-ראש וחבר הכנסת אפי איתם, אני רואה כאן אותה הצעת חוק, כאשר האחריות מוטלת על מנהל בית-ספר ומפקח אזורי. אני רוצה להזכיר שרק אתמול זוכתה בבית-המשפט מנהלת בית-ספר, שהוטלה עליה בבית-משפט האחריות לאסון שקרה לתלמידה אמיליה כהן, זיכרונה לברכה. בית-המשפט הטיל את האשמה על מנהלת בית-הספר והרשיע אותה. לשמחתי הגדולה, בית-המשפט בערכאת ערעור זיכה אתמול את המנהלת. 
       
       אנחנו צריכים לדאוג לכך שלא תוטל על המנהלים אחריות ישירה כזאת, גם בנושאים שאין הם אחראים עליהם באופן ישיר. לכן, צריך להיזהר מאוד מחקיקה ראשית דווקא בנושאים כאלה. צריך לדאוג להעביר את ההנחיות המתאימות ולדאוג שיקוימו, אבל לא כל דבר  צריך להיות בחקיקה ראשית. אדוני היושב-ראש, לכן אני מציעה להתנגד להצעת החוק הזאת. תודה רבה. 
       
היו"ר ראובן ריבלין:
       
       אני מאוד מודה לשרת החינוך. חבר הכנסת אפי איתם, אדוני יבוא, לרשותו חמש דקות להשיב. אחריו - חבר הכנסת רן כהן. האם אחרי כן אנחנו עוברים להצבעה על הנושא שלך? אני אתן לך אפשרות לרענן את זיכרון המצביעים על הצעתך החשובה. 
       
אפי איתם (מפד"ל):
       
       ספר החוקים של מדינת ישראל יכול להצטמצם מאוד בטענה שניתן להחליפו בתקנות המתעדכנות מעת לעת במשרד כזה או אחר. 
       
       עם זאת, ספר חוקים של מדינה בא להאיר בזרקורים חדים וברורים אחריות וסמכות, שאינם מתכהים ואינם נחלשים עם חילופי השרים ועם שינויי העתים. 
       
היו"ר ראובן ריבלין:
       
       כבוד חבר הכנסת, השרה טענה שהזרקור קיים, ועכשיו אין צורך בזרקור אחר, אלא צריך מעש, וזה התקנון. 
       
אפי איתם (מפד"ל):
       
       איכות הסביבה בכללה, ואולי יותר מהכול איכות הסביבה הכיתתית והבית-ספרית, צריכה להיחקק בספר החוקים של מדינת ישראל; לא משום שחס וחלילה אני רומז שמלאכתה של שרת החינוך או של מנכ"ליתה אינה נעשית נאמנה, אלא משום שזה חלק מן הקואורדינטות של מפת חברה מסודרת, שמסמנת ומסמלת לעצמה סדרי עדיפויות וכללים קבועים לאורך שנים. 
       
       אשר על כן, אני חוזר על בקשתי להצביע בעד החוק הזה, מה עוד שאין בו כמעט עלות. בהחלט ראוי שהוא יהיה חלק ממפת החקיקה וממפת הסדר הטוב של החברה הישראלית, לאמור, איכות הסביבה הכיתתית היא בהחלט בראש מעייניו של בית-המחוקקים הזה. תודה רבה. 
       
היו"ר ראובן ריבלין:
       
       אני מאוד מודה לחבר הכנסת איתם על הסבריו. 
       
       רבותי, אנחנו עוברים להצבעה על הצעת חוק איסור שימוש בעזרי לימוד מסוכנים במוסדות חינוך, התשס"ד-2004, שיצאה מתחת ידו של חבר הכנסת אפי איתם. הממשלה מתנגדת. נא להצביע. מי בעד? מי נגד? מי נמנע?
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 26
בעד ההצעה להסיר מסדר-היום את הצעת החוק – 32
נמנעים – 1
ההצעה להסיר מסדר-היום את הצעת חוק איסור שימוש בעזרי 
לימוד מסוכנים במוסדות חינוך, התשס"ד-2004, נתקבלה. 
       
היו"ר ראובן ריבלין:
       
       26 בעד, 32 נגד, נמנע אחד. אני קובע שהצעת החוק לא עברה. 

       
הצעת חוק שירותי דת במערכת הביטחון, התשס"ד-2004
["דברי הכנסת", חוב' י', עמ'    .]
(הצעת קבוצת חברי הכנסת)

היו"ר ראובן ריבלין:
       
       אנחנו עוברים עכשיו להצבעה על הצעת חוק שירותי דת במערכת הביטחון, התשס"ד-2004. חבר הכנסת רן כהן, האם אדוני רוצה להזכיר לחברים במה מדובר?
       
רן כהן (יחד):
       
       אדוני היושב-ראש, ראש הממשלה, השרים וחברי הכנסת, רק במשפט אחד אומר שהצעת החוק של חברי הכנסת מגלי והבה, איוב קרא ושלי באה להבטיח שכל חייל בצה"ל, גם אם הוא לא יהודי, יקבל שירותי דת ראויים במערכת הצבאית. 
       
       בשבוע שעבר ביקשו השרה ציפי לבני וסגן השר בוים שאנחנו נמתין להצבעה השבוע. הסכמנו, מתוך רוח טובה ומתוך כוונה לקדם את הדברים. נדמה לי שיש כמעט קונסנזוס בכל חלקי הבית על חיוניות הדבר בצה"ל. אנחנו נתייחס לכל החיילים באופן שוויוני, בוודאי לדתם ולאמונתם. יש לנו גם עניין שמקסימום אזרחים יתגייסו לצבא, מתוך הרגשה שזה הצבא שלהם. תודה רבה. 
       
היו"ר ראובן ריבלין:
       
       תודה לחבר הכנסת רן כהן. גם לסגן השר תינתן האפשרות להביע בצורה ברורה את עמדת הממשלה, ואנחנו נעבור להצבעה. אלא אם כן תסכים הממשלה, תקום הזכות למישהו להתנגד. 
       
סגן שר הביטחון זאב בוים:
       
       אדוני היושב-ראש, חברי הכנסת, אני רוצה להקדים ולומר שאפשר היה לחשוב שבלי הצעת החוק הזאת במצב הקיים לא ניתנים שירותי דת לחיילים שהם לא בני הדת היהודית, ולא כך הדבר. 
       
       אבל אחרי שדנו בעניין הזה וחבר הכנסת רן כהן וחברי הכנסת המציעים האחרים הסכימו שוועדת השרים תדון בזה דיון נוסף, הממשלה החליטה לתמוך בקריאה טרומית בהצעת החוק, בתנאי שחברי הכנסת המציעים מקבלים עליהם שהמשך הליך החקיקה יהיה בהסכמה. הממשלה מסכימה כי יוסדרו בחקיקה שירותי הדת שיינתנו לחיילים שאינם יהודים, ללא פגיעה ברבנות הצבאית או במינויים ביחידות הרבנות הצבאית. 

שאול יהלום (מפד"ל):
       
       אבל הם לא - - -
       
סגן שר הביטחון זאב בוים:
       
       אנחנו בחנו את זה. 
       
היו"ר ראובן ריבלין:
       
       אני אפילו לא הבנתי את החוק. 
       
סגן שר הביטחון זאב בוים:
       
       חבר הכנסת רן כהן והמציעים מאשרים פה שיש הסכמה כזאת, ובמסגרת ההסכמה הזאת אני מבקש לתמוך. 
       
רן כהן (יחד):
       
       - - -
       
עבד-אלמאלכ דהאמשה (רע"ם):
       
       - - -
       
היו"ר ראובן ריבלין:
       
       חבר הכנסת רן כהן, אדוני ישמע. האם אדוני מסכים להסתייגות של סגן השר בכל מה שקשור לפגיעה ברבנות?
       
איוב קרא (הליכוד):
       
       - - -
       
היו"ר ראובן ריבלין:
       
       רק שנייה, אין פרוצדורה כזאת, חבר הכנסת קרא. אני רוצה להבין זאת, כדי לדעת למי להתנגד. מכיוון שזה כל כך חשוב – אני יודע מתי ילמדו באוניברסיטאות חוקים ומתי לא? – אני מבקש שתדבר לרמקול, כדי שזה יירשם בצורה מסודרת. 
       
רן כהן (יחד):
       
       אדוני היושב-ראש, בהידברות שקיימנו בינינו, המציעים, הדברים של סגן השר אינם הסתייגות. סגן השר דיבר על הבנה בינינו לבינם. 
       
היו"ר ראובן ריבלין:
       
       הבהרה. 
       
רן כהן (יחד):
       
       בתנאים האלה אנחנו מקבלים את ההבהרה של הצעת החוק, ונקיים אותה בוועדת החוץ והביטחון בהבנה בינינו לבינם. 
       
ניסן סלומינסקי (מפד"ל):
       
       - - -
       
היו"ר ראובן ריבלין:
       
       חבר הכנסת סלומינסקי, אני יודע למה אני שואל. האם אדוני מקבל את ההבנה שכך החוק מוגש?
       
סגן שר הביטחון זאב בוים:
       
       בהסכמה. 
       
היו"ר ראובן ריבלין:
       
       בוודאי, בהסכמה. חבר הכנסת רן כהן אמר שהמציעים מסכימים להבנה. אני רוצה להסביר לך למה, כי אני נותן להתנגד רק למי שבאמת מתנגד, לא לפלפולים כרגע. יש פה עוד קבוצה שמתנגדת, והתנגדותה היא עניינית. לכן אני שואל אותך, בהנחה שכתוב בצורה מפורשת שהם מסכימים לאמירתו של סגן שר הביטחון. 
       
ניסן סלומינסקי (מפד"ל):
       
       להסכמה, כי חבר הכנסת רן כהן אומר כל הזמן הבנה. 

קריאה:
       
       - - -
       
היו"ר ראובן ריבלין:
       
       שמעת? חבר הכנסת סלומינסקי, האם אדוני רוצה להתנגד? האם אדוני רוצה להצביע נגד החוק, גם כאשר הסכימו? 
       
ניסן סלומינסקי (מפד"ל):
       
       - - -
       
היו"ר ראובן ריבלין:
       
       בבקשה, נא לעלות. חבר הכנסת סלומינסקי, אדוני מבין שעל-ידי כך שהוא מתנגד, הוא מונע מאחר את האפשרות להתנגד. 
       
ניסן סלומינסקי (מפד"ל):
       
       אני מתנגד אמיתי. 
       
היו"ר ראובן ריבלין:
       
       בבקשה, בסדר. יכול להיות שבאופן יוצא דופן אני אתן להתבטא גם להתנגדות נוספת מצד אחר. 
       
קריאה:
       
       - - -
       
היו"ר ראובן ריבלין:
       
       יוצאת דופן, כי זאת באמת התנגדות עניינית מצד אחר. 
       
ניסן סלומינסקי (מפד"ל):
       
       אדוני היושב-ראש, אדוני ראש הממשלה, השרים, חברי חברי הכנסת, כדי לדעת מה עמדתי, אמרתי שאני אשאל את הרב הצבאי הראשי כדי לדעת את עמדתו וכדי להבין. 
       
רוני בריזון (שינוי):
       
       אין לך עמדה משלך?
       
ניסן סלומינסקי (מפד"ל):
       
       אמרתי שיש לי דעה משלי, ואני גם מתייעץ עם אחרים שקשורים לעניין. 
       
היו"ר ראובן ריבלין:
       
       רבותי, מדובר פה על עניין רציני, אז עכשיו בלי קריאות ביניים. 
       
ניסן סלומינסקי (מפד"ל):
       
       דיברתי זה עתה עם הרב הצבאי הראשי. הוא אמר לי שזה נושא שכבר עולה במשך 50 שנה, ועמדת הצבא כולו, לרבות הרב הצבאי הראשי, לרבות הרמטכ"ל, היא נגד - - -

חיים אורון (יחד):
       
       הרב הצבאי הוא פקיד, והממשלה הודיעה הודעה. מה זה פה? הוא פקיד, אין לו כאן עמדה. לא יכולה להיות לו כאן עמדה. 
       
צבי הנדל (האיחוד הלאומי - ישראל ביתנו):
       
       תפטרו אותו. 
       
היו"ר ראובן ריבלין:
       
       חבר הכנסת אורון, היחיד שלא יכול לקרוא קריאת ביניים הוא זה שיש לו זכות להשיב על התנגדות. אתה לא יכול לקרוא קריאות ביניים, כי אתה מיוזמי החוק ואתה תשיב על ההתנגדות, אם חבר הכנסת רן כהן יאפשר לך. 
       
חיים אורון (יחד):
       
       יש פה דבר מהותי.
       
היו"ר ראובן ריבלין:
       
       אם זה מהותי, תאמר את זה אחרי זה. 
       
חיים אורון (יחד):
       
       היה פה פיצוץ גדול - - -
       
היו"ר ראובן ריבלין:
       
       תודה רבה. חבר הכנסת אורון, אדוני לא רוצה לומר זאת מעל לדוכן? יש לך זכות תשובה. 
       
ניסן סלומינסקי (מפד"ל):
       
       אני חוזר ואומר את עמדת הצבא, לרבות הרמטכ"ל, שגם הוא פקיד, לרבות שר הביטחון - ושאלתי חמש פעמים, ואמרו לי שזה כולל עמדת שר הביטחון. 
       
רן כהן (יחד):
       
       אבל שר הביטחון מדבר. 
       
ניסן סלומינסקי (מפד"ל):
       
       מה אתם רוצים? אני אומר לכם מה שאני יודע. 
       
היו"ר ראובן ריבלין:
       
       אדוני לא רוצה להשיב לו?
       
רן כהן (יחד):
       
       אני משיב.
       
היו"ר ראובן ריבלין:
       
       אבל אי-אפשר כל הזמן לקרוא קריאות ביניים. 
       
ניסן סלומינסקי (מפד"ל):
       
       זו העמדה הרציפה של השר וממשלת ישראל עד לפני שבוע; וגם הצעת החוק שהיתה, חבר הכנסת רן כהן, אמרה שזה תלוי בהסכמה של הרב הצבאי הראשי. זה עתה הסכמת להסכמה שלו. זה מה שהוא התנה, ואני לא בטוח שזה מה שאתה אמרת. 

רן כהן (יחד):
       
       על מה שסגן השר אמר. אני מגיע להסכמות, עם כל הכבוד, לא אתך. אני מגיע להסכמות עם הממשלה. 
       
ניסן סלומינסקי (מפד"ל):
       
       מאחר שהעמדה היא כזאת, שאלתי מדוע זאת העמדה, והסבירו לי באופן פשוט: מאחר שתנועת האסלאם מבחינה דתית מתנגדת לנושא של שירות בצבא, כי צה"ל נלחם נגד המוסלמים וכו', כל מי שיתמנה באופן רשמי כבעל משרה - - - 
       
חיים אורון (יחד):
       
       דיברת גם עם נציגי האסלאם, או רק עם הרב?
       
ניסן סלומינסקי (מפד"ל):
       
       כקאדי, אם האיש הזה ילבש מדים, הוא לעולם לא ימלא את תפקידו, הוא האחרון שייתנו לו להשתתף באיזו לוויה שלהם. באף לוויה הוא לא יוכל להשתתף. כלומר, אתה עושה בדיוק את ההיפך. אף אחד כזה שמשרת בצה"ל לא ימונה - - - 
       
רן כהן (יחד):
       
       מדובר על כאלה שמשרתים בצבא. 
       
היו"ר ראובן ריבלין:
       
       חבר הכנסת רן כהן, יש גבול לעניין הזה. אתה יכול להשיב לו, מה אתה קורא קריאות ביניים?
       
ניסן סלומינסקי (מפד"ל):
       
       הרי כל העניין התעורר בגלל הנושא של ההלוויות. זה אומר בדיוק ההיפך, אותו אדם שיהיה איש צה"ל וילבש מדים, אם תמצא כזה, לא ייתנו לו להיות בשום לוויה. אז אתה לוקח מישהו, ומראש אתה פוסל והוא לא יעשה את התפקיד. לעומת זאת, צה"ל, שמודע לעניין, מצא פתרון מסודר שעובד כבר כל השנים, ויש שני קאדים שעובדים באופן מסודר עם צה"ל, ובכל לוויה הם משתתפים ועושים את זה. לכן אני חושב שהחוק הזה מיותר, ולא רק זה, הוא גורם עוד לנזק, כי אותו אחד לא ישתתף בלוויה. גם אלה שכבר מסכימים לא לעשות את זה אזרחית, בחיים לא יסכימו שזה יהיה אותו אדם. 
       
היו"ר ראובן ריבלין:
       
       אני מודה מאוד לחבר הכנסת סלומינסקי. באופן יוצא דופן אני מאפשר לחבר הכנסת דהאמשה, כי הוא הצביע שני, אבל לא כמייצג תנועת האסלאם. 
       
איוב קרא (הליכוד):
       
       למה אתה נותן לו להגיב על חיילי צה"ל?
       
היו"ר ראובן ריבלין:
       
       מה אני אעשה, הוא הצביע שני. 
       
איוב קרא (הליכוד):
       
       מה הקשר? 
       
היו"ר ראובן ריבלין:
       
       מותר לו, הוא חבר כנסת. 
       
מגלי והבה (הליכוד):
       
       - - - 
       
היו"ר ראובן ריבלין:
       
       חבר הכנסת והבה, יש לו זכות בדיוק כמו לך, והוא הצביע. 
       
מגלי והבה (הליכוד):
       
       אבל יש מציעים, ועכשיו אנחנו דנים בחוק. 
       
היו"ר ראובן ריבלין:
       
       חבר הכנסת והבה, אני קורא אותך לסדר. בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, כבוד ראש הממשלה, חברי הכנסת הנכבדים, אני מבקש להתעלות בנושא הזה ולא להתייחס אליו כאל הצעה פוליטית גרידא. זה נושא שפוגע בלב לבה של האמונה של האנשים שרוצים לעזור להם. אתם תגרמו לכך שהם בכלל לא ייקברו בבתי-קברות, ולא יהיה מי שיקבור אותם. אתה מתאר לך קצין בצבא שיהיה איש דת? 
       
איוב קרא (הליכוד):
       
       - - - 
       
עבד-אלמאלכ דהאמשה (רע"ם):
       
       למה אתם צועקים? אתם הדרוזים הרי מסודרים, אתם עושים מה שאתם רוצים. מה אכפת לכם מה עושים המוסלמים? למה אתה צריך לצעוק?
       
איוב קרא (הליכוד):
       
       אנחנו נדאג לחיילי צה"ל, מוסלמים, דרוזים, כולם. אני דואג לחיילי צה"ל.
       
היו"ר ראובן ריבלין:
       
       חבר הכנסת איוב קרא, אני קורא אותך לסדר. 
       
עבד-אלמאלכ דהאמשה (רע"ם):
       
       מה אכפת לך מהמוסלמים? למה צריך לכפות עליהם?
       
איוב קרא (הליכוד):
       
       אני דואג לחיילי צה"ל.
       
עבד-אלמאלכ דהאמשה (רע"ם):
       
       אתה דואג, אז תדאג להם בצבא, כאשר הם מתים - - - 
       
היו"ר ראובן ריבלין:
       
       חבר הכנסת קרא, תהיה לך הזדמנות להצביע. 
       
עבד-אלמאלכ דהאמשה (רע"ם):
       
       אני מבקש לראות את העניין בצורה הנכונה. אם תתמכו בהצעת החוק, אתם עומדים לעשות פילוג שאף אחד לא יודע לאן הוא יוביל, וזה בדיוק ההיפך ממה שאולי חושבים. מי שרוצה לעזור לאנשים האלה שיתגייסו, החוק הזה רק יוציא אותם מכלל החברה ומכלל הדת, ורק יסבך אותם עוד יותר. אני לא רוצה לעזור לאף אחד, אני רוצה שתבינו שכל פגיעה באמונה וכל חקיקה שמנוגדת לדת רק תביא לתסבוכות הרבה יותר מרחיקות לכת. אסור לנגוע בדת, כפי שזה גם בדת היהודית ובדת הנוצרית. קבורה נעשית רק על-פי דת. האם אתם יכולים לקבור חיילי צבא יהודים שלא על-פי הדת היהודית? מישהו יעז להציע הצעת חוק כזאת? מישהו יעז להצביע בעד הצעה כזאת? למה צריך לעשות את זה למוסלמים ולנוצרים? באיזו זכות? אסור שהחוק הזה יעבור. תודה רבה, אדוני. 
       
היו"ר ראובן ריבלין:
       
       תודה רבה לחבר הכנסת דהאמשה. חבר הכנסת והבה, בבקשה. 
       
רן כהן (יחד):
       
       - - - 
       
מוחמד ברכה (חד"ש-תע"ל):
       
       - - - 
       
היו"ר ראובן ריבלין:
       
       חברי הכנסת רן כהן ומוחמד ברכה. 
       
עבד-אלמאלכ דהאמשה (רע"ם):
       
       - - - 
       
היו"ר ראובן ריבלין:
       
       חבר הכנסת דהאמשה, אני קורא אותך לסדר. 
       
עבד-אלמאלכ דהאמשה (רע"ם):
       
       - - - 
       
היו"ר ראובן ריבלין:
       
       חבר הכנסת דהאמשה, אני קורא אותך לסדר פעם שנייה. בבקשה. 
       
מגלי והבה (הליכוד):
       
       אדוני היושב-ראש, חברי חברי הכנסת, מטרת החוק היא מתן שירותי דת לאותם אנשים שמשרתים בצבא. שמעתי את חבר הכנסת סלומינסקי. בעיני רוחו הוא כבר מדמיין שיש קצין מדת זו או אחרת, איש דת, שהולך להיות כפוף לרבנות הראשית. זו טעות, ואני אסביר: היום בצבא יש ראש ענף מיעוטים, ויהיו כפופים לו אנשי דת מאלה שמשרתים בצבא. יבואו וייתנו שירותי דת לפי הצרכים. אנחנו גם הסכמנו לעמדת הממשלה, שתמצא את הדרך לתת שירותי דת לאותם אנשים. 
       
       הבעיה כרגע היא לא עם החיילים הדרוזים, הבעיה כרגע היא עם אותם חיילים בני הדת המוסלמית. 
       
עזמי בשארה (בל"ד):
       
       מי שיש לו מדי צבא?
       
מגלי והבה (הליכוד):
       
       לא במדי צבא. חבר הכנסת עזמי בשארה, אתה בכלל לא מכיר בשירות הצבאי. 
       
עזמי בשארה (בל"ד):
       
       כומר, כומר. 
       
עבד-אלמאלכ דהאמשה (רע"ם):
       
       - - - 
       
היו"ר ראובן ריבלין:
       
       חבר הכנסת דהאמשה, נתתי לך רשות דיבור משום שחשבתי שלאיש מסורת האסלאם יש זכות לומר את דבריו, ועכשיו אתה לא תקרא שום קריאת ביניים. הוא משיב בשם המשיבים. הבעיה היא לא פשוטה. האם היה עולה על הדעת שבצבא האמריקני לא יהיה רב לצד כומר?
       
מגלי והבה (הליכוד):
       
       אנחנו מדברים על מתן שירותי דת. כל אלה המתחסדים - - - 
       
ואסל טאהא (בל"ד):
       
       רק אלה שירותי הדת?
       
היו"ר ראובן ריבלין:
       
       בעיקר אלה שמדברים על מדינת כל אזרחיה. 
       
מגלי והבה (הליכוד):
       
       כל אלה שמנסים פה להביע עמדה, הרי הם יודעים דבר אחד, שיש אנשים שמשוכנעים בשירותם בצבא הזה, משוכנעים בשותפות שלהם במדינה הזאת. 
       
ואסל טאהא (בל"ד):
       
       אתה רק מחפש ג'וב. 
       
היו"ר ראובן ריבלין:
       
       חבר הכנסת טאהא, אני קורא אותך לסדר. 
       
מגלי והבה (הליכוד):
       
       אני לא רוצה לעורר אותם חברי כנסת שבכלל מתנגדים לגיוס. אני מדבר על מתן שירותי דת לאותם חיילים שמאמינים בדרך שהם עושים. זה לא קשור לא להבדלי דת ולא להבדלי גזע. 
       
עבד-אלמאלכ דהאמשה (רע"ם):
       
       הם לא רוצים. 
       
היו"ר ראובן ריבלין:
       
       מי שלא רוצה - לא יהיה, מה אתה רוצה? הוא מציע שבמדינת ישראל הדמוקרטית יהיו שירותי דת לכל חייל. 
       
מגלי והבה (הליכוד):
       
       לכן אני פונה כאן לחברי בכל הבית שיצביעו בעד הצעת החוק, ואנחנו נגיע להבנות עם הממשלה. תודה רבה. 
       
מאיר פרוש (יהדות התורה):
       
       הרי זה משרד הדתות, כנראה אין שירותי דת היום. 

היו"ר ראובן ריבלין:
       
       תודה רבה. רבותי חברי הכנסת, תם הדיון ונשלם. 
       
       אנחנו עוברים להצבעה על הצעת חוק שירותי דת במערכת הביטחון, התשס"ד-2004, של חבר הכנסת רן כהן וחבר הכנסת מגלי והבה ואחרים. נא להצביע. מי בעד? מי נגד? מי נמנע? 
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה – 34
בעד ההצעה להסיר מסדר-היום את הצעת החוק – 30
נמנעים – אין
ההצעה להעביר את הצעת חוק שירותי דת במערכת הביטחון, 
התשס"ד-2004, לדיון מוקדם בוועדת החוץ והביטחון נתקבלה. 
       
היו"ר ראובן ריבלין:
       
       34 בעד, 30 נגד, אין נמנעים. אני קובע שהצעת החוק נתקבלה בקריאה טרומית, והיא תועבר לוועדת החוץ והביטחון להכנתה לקריאה ראשונה. תודה רבה. 
       
       הנושא הוא מאוד רציני, ואני בטוח שוועדת החוץ והביטחון תשמע את כל הנוגעים בדבר ותגיע למסקנות נכונות, וגם תבוא ותמליץ בפני הכנסת לגבי הקריאה הראשונה. אני מודה לכולם, ואני מודה שסטיתי מכללי התקנון בגלל חשיבות הנושא, בראייה הרבה יותר רחבה. תודה רבה. 
       

הצעת חוק הגנת הפרטיות (תיקון - איסור פרסום בדבר עבר 
מיני של נפגע עבירת מין או אלימות), התשס"ג-2003
[הצעת חוק פ/557; נספחות.]
(הצעת קבוצת חברות הכנסת)

היו"ר ראובן ריבלין:
       
       חברת הכנסת זהבה גלאון תציג את הצעת חוק הגנת הפרטיות (תיקון). בבקשה.
       
זהבה גלאון (יחד):
       
       תודה. 
       
       אדוני היושב-ראש, חברי הכנסת, הצעת החוק שלי באה לאסור פרסום בדבר עבר מיני של נפגע עבירת מין או אלימות. הצעת החוק הזאת היא תיקון לחוק הגנת הפרטיות. 
       
       היום חוק זכויות נפגעי עבירה אוסר לתשאל קורבנות על פרטים בעברם המיני, הן במהלך חקירה משטרתית הן בעת מתן עדות בבית-המשפט, מתוך גישה שהשאלות האלה אינן רלוונטיות לעבירה. מה שקיים בחוק זכויות נפגעי עבירה, לצערי, אינו חל על כלי התקשורת. פעמים רבות אנחנו עדים לכך שכלי התקשורת מפרסמים את הפרטים האלה, שקשורים לעברן המיני של נפגעות, נשים נאנסות או מוכות, ובעצם הדבר הזה גורם למעין אונס שני של אותם קורבנות על-ידי התקשורת. לא מספיק שהן צריכות להעיד בבית-משפט, לאחר כל הטראומה שהן חוו, פתאום הן מוצאות את שמן ואת עברן מפורסמים ומרוחים בכלי התקשורת. 
       
       הפרסום הזה, מעבר לכך שהוא פוגע בנשים, הוא גובל גם בשיבוש הליכי משפט, ואני טוענת שהוא עלול גם לפגוע ולפגום באובייקטיביות של החוקרים ושל השופטים. 
       
       חברי חברי הכנסת, אני קוראת לכם לתמוך בהצעה. נראה לי לא תקין שממשלה שתומכת באיסור פרסום שם חשוד, ממשלה שאוסרת לפרסם שמות של חשודים, לא מוכנה להגן על הקורבנות. זכויות החשודים גוברות על זכויות הקורבנות. אני חושבת שזה מצב לא תקין, ואני קוראת לחברי הכנסת לאמץ את התקנות של מועצת העיתונות, שסמכה את ידיה על החוק הזה. תודה רבה. אני קוראת לחברי הכנסת לתמוך בהצעה.
       
היו"ר חמי דורון:
       
       תודה רבה לחברת הכנסת גלאון. בבקשה, גברתי, ממלאת-מקום שר המשפטים. 
       
שרת המשפטים ציפי לבני:
       
       אדוני היושב-ראש, חברי הכנסת, חברת הכנסת זהבה גלאון וחברת הכנסת אורית נוקד מגישות הצעת חוק שעוסקת באיסור פרסום בדבר עבר מיני של נפגע עבירת מין או אלימות, נושא שהוא אכן מאוד בעייתי, כי לעתים אנחנו מוצאים מצב שבו נפגע או נפגעת, נוסף על הפגיעה הקשה שנגרמה להם במהלך ביצוע העבירה, גם מוצאים כל מיני התייחסויות לעברם בתקשורת, דבר שלכאורה גם מנסה ליצור כאילו לגיטימציה למעשה עצמו, שלא לדבר על הפגיעה בנפגע העבירה. 
       
       עם זאת, בחקיקה הקיימת יש פתרונות לבעיה שמעלות שתי חברות הכנסת. סעיף 352 לחוק העונשין אוסר לפרסם  ברבים שמו של אדם או כל דבר שיש בו כדי לזהות אדם כמי שנפגע בעבירות תקיפה מינית. סעיף 2(11) לחוק הגנת הפרטיות ממילא אוסר פרסום של עניין הנוגע לצנעת חייו האישיים של כל אדם. כך שפרסום כזה מהווה ממילא עבירה פלילית, הן על-פי חוק העונשין, הן על-פי חוק הגנת הפרטיות. כך גם סעיף נוסף, שאפשר לעשות בו שימוש, והוא חוק איסור לשון הרע. לכן, גם אם אנחנו מוצאים לעתים בעניין זה עבירות על החוק, הן עבירות על החוק הקיים, שאותו צריך לאכוף, ולדעת הממשלה אין צורך בתוספת לחקיקה הקיימת. על כן הממשלה תתנגד. 
       
היו"ר חמי דורון:
       
       תודה רבה, גברתי ממלאת-מקום שר המשפטים. 
       
זהבה גלאון (יחד):
       
       אדוני היושב-ראש, ראשית אני רוצה לסבר את אוזנם של חברי הכנסת והשרים. אומנם לכאורה יש מענה בחוק, אבל החוק לא עונה על הצורך של אותן נשים שלא למצוא את עצמן חשופות בכלי התקשורת. אני יודעת שזאת עמדת הממשלה, אבל הממשלה אינה אוכפת את החוקים הקיימים, ולכן היה צריך לעזור לחוקים הקיימים. אני שמחה שהקואליציה נתנה חופש הצבעה בעניין הזה. תודה רבה. 
       
היו"ר חמי דורון:
       
       תודה רבה. 
       
       אנחנו מצביעים. מי בעד? מי נגד?
       
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה – 28
בעד ההצעה להסיר מסדר-היום את הצעת החוק – 2
נמנעים – 1
ההצעה להעביר את הצעת חוק הגנת הפרטיות (תיקון – איסור פרסום בדבר עבר מיני של 
נפגע עבירת מין או אלימות), התשס"ג-2003, לדיון מוקדם בוועדת החוקה, חוק ומשפט נתקבלה. 
       
היו"ר חמי דורון:
       
       28 בעד, שני מתנגדים ונמנע אחד. אני קובע שהצעת החוק עברה בקריאה טרומית, והיא תועבר לדיון בוועדת החוקה, חוק ומשפט. תודה רבה. 
       
     
הצעת חוק סמכויות לשעת-חירום (מעצרים) (תיקון - 
מעצר מינהלי של אזרח ישראלי), התשס"ד-2004
[הצעת חוק פ/1931; נספחות.]
(הצעת קבוצת חברי הכנסת)

היו"ר חמי דורון:
       
       אנחנו עוברים להצעת חוק סמכויות לשעת-חירום (מעצרים) (תיקון – מעצר מינהלי של אזרח ישראלי), התשס"ד-2004, של חברי הכנסת אורי אריאל, לאה נס ויורי שטרן. ינמק חבר הכנסת אורי אריאל, בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ראש הממשלה, השרים, בהצעת החוק הזאת, הצעת חוק סמכויות לשעת-חירום (מעצרים) (תיקון – מעצר מינהלי של אזרח ישראלי), הדגש הוא באזרח ישראלי. לא מדובר על כאלה שאינם אזרחים ישראלים תושבי יש"ע, שהמעצר המינהלי הוא כלי ביטחוני חשוב ערך, משתמשים בו רבות, יש טענה שלעתים יותר מדי. עם זאת, הוא כלי חיוני בהגנה, בוודאי בעתות חירום, כאלה שאנחנו נמצאים בהן בארבע השנים האחרונות. 
       
       מה שאני מציע הוא תיקון שנוגע אך ורק לאזרחים ישראלים, ואין זה משנה אם הם יהודים או ערבים, נשים או גברים, אין אפליה בעניין הזה. המעצר המינהלי הוא דבר שיצא מהשימוש בחלק ממדינות העולם. נכון שלא כולם נמצאים במצב הביטחוני שאנחנו מצויים בו, תחת התקפות טרור יומיומיות קשות, מסוכנות ואף גובות מחיר קשה. לכן אינני בא להציע את ההצעה מרחיקת הלכת הזאת, ליטול מידי כוחות הביטחון והשלטון בישראל את האפשרות להשתמש במעצר המינהלי. 
       
       המעצר המינהלי, צריך להדגיש פה, כן נתון לביקורת. הוא נתון לביקורת של שופט מחוזי, הוא נתון לביקורת של בג"ץ, כך שמי שנעצר, יש לו דרכים להתמודד. צריך לומר ביושר, שקשה מאוד לשופטים שמקבלים את החומר – שב-99.9% מהמקרים הוא חומר חסוי, ביטחוני, מוגש מטעם השב"כ, המשטרה וצה"ל – קשה לסניגור ולנאשם להתמודד אתו. אמר אחד השופטים במעצר המינהלי של נועם פדרמן, שהוא צריך להתמודד עם הראיות כשעיניו קשורות, ידיו ורגליו קשורות, וכך הוא צריך להתמודד עם המערכת השלטונית. אני לא בטוח שאפילו הודיני היה יוצא מהמצב המסובך הזה. 
       
       זה מצב קשה מאוד. מדובר, בסך הכול, באזרחים מעטים שכוחות הביטחון עוצרים ומבקשים לעצור אותם במעצר מינהלי. נדמה לי שכיום אין אף אזרח ישראלי במעצר מינהלי. טלי פחימה, אומר לי היושב-ראש – לפי מיטב ידיעתי כבר איננה במעצר מינהלי, נדמה לי שהוצאה נגדה פקודת מעצר והיא תועמד למשפט; כך אמר לי מישהו. גם אם אכן היא במעצר מינהלי היא כרגע היחידה. יש מעצר מינהלי ברמה פחותה – מעצר-בית של נועם פדרמן. מדובר בשני אזרחים, במקרה הקשה יותר. 
       
       הכוונה איננה לשלול את האפשרות מכוחות הביטחון ומהמדינה, אלא לעשות איזה איזון, איזו נקודה שבה המדינה צריכה לשנות ולהעמיד את החשוד למשפט, שזו האופציה המועדפת, כמובן, ואז הכול מתנהל כשורה וכרגיל, ואז הוא יכול להתגונן ובית-המשפט יחליט. המטרה היא להביא את זה לכך. הצעת החוק מדברת על כך שאחרי שנה שבה אדם נמצא במעצר מינהלי, קרי – לא הוגש נגדו כתב אישום, המדינה, או שתעמיד אותו למשפט או שתשחרר אותו לפחות לשלושה חודשים. 
       
       יש מי שיאמר שבשלושת החודשים האלה הוא מהווה סיכון בלתי רגיל. אני חושב שזו הפרזה. מערכת הביטחון יודעת במי מדובר. היא יכולה לעקוב אחריו, היא יכולה לשמור עליו, יש לה כלים נוספים. היא לא צריכה להשתמש בכלי הקשה כל כך, הייתי אומר לפעמים אפילו הדרקוני.  
       
       שאלתי את אחד מראשי מערכת הביטחון: תגיד, הוא יכול לשבת ככה 20 שנה? הוא אמר לי: כן. אם נבקש הארכה, פעם אחר פעם, ובית-המשפט יאשר לנו, הוא יכול לשבת ככה בכלא 20 שנה. 
       
צבי הנדל (האיחוד הלאומי - ישראל ביתנו):
       
       כמה זה היום, בלי שבית-המשפט - - -
       
אורי יהודה אריאל (האיחוד הלאומי - ישראל ביתנו):
       
       המעצר הוא לשלושה חודשים - - -
       
עזמי בשארה (בל"ד):
       
       אבל ההצעה שלך - - - כל פעם שלושה חודשים נוספים. אתה לא - - -
       
אורי יהודה אריאל (האיחוד הלאומי - ישראל ביתנו):
       
       אני תיכף אתייחס לדבריך. כרגע - אמרתי, הדברים נתונים לבדיקה ולביקורת, אלא שהיא מוגבלת עד כדי – כמעט הייתי אומר, מסורסת לחלוטין, ואין טעם לרמות את עצמנו. גם אם לפעמים, תחת שם הביטחון עושים דברים, אני מציע לכולנו לא לשאת את שם הביטחון לשווא, כי בסוף זה בומרנג שחוזר אלינו בצורה קשה, שתמוטט את היכולת שלנו לטפל באמת במה שצריך לטפל, בעניין הביטחון והטרור. 
       
       הצעתי היא לא פתרון לשאלה המהותית והחוקתית בעניין המעצר המינהלי, אלא שאני חושב שפעמים רבות, כשאנחנו נוקטים שיטה של או הכול או כלום, אנו זוכים בלא כלום. וזה מצב לא טוב. אם הייתי חושב שיש סיבה, קודם כול, ואחרי זה יש אפשרות גם להעביר את זה שלא יהיה מעצר מינהלי, יכול להיות שהייתי מציע, אבל ודאי שמורה לך הזכות להציע את זה. בינתיים אפשר לתקן פרקים מסוימים, ואני מציע לתקן את הפרק הזה, שהוא פרק שדן בזכויות החירות של אדם, הוא מהווה דבר קשה מאוד, כמובן למשפחת העצור הוא עינוי דין, ויש בו תקלות ומכשלות רבות. 
       
       אנחנו רוצים להגיע למצב שהצדק גם ייראה, גם ייעשה, ואני מציע לכנסת לאפשר את זה בקריאה טרומית, שיהיה אפשר להכין את זה לקריאה ראשונה. אני ודאי נכון לשמוע הערות, כמו על אורך התקופה שבה אי-אפשר לעצור בן-אדם. מישהו יאמר, מערכת הביטחון תאמר ששלושה חודשים זה הרבה זמן – צריך פחות, צריך יותר, הדברים האלה ודאי נתונים לשיקול דעת בהכנה לקריאה ראשונה ולקריאה שנייה ושלישית. 
       
       אני חושב שמדינת ישראל יכולה, בביטחונה העצמי, לאפשר את הדבר הזה ולתת קצת הקלה וקצת התרה בעניין הזה, ולא להיות כל כך קשים בדבר שהוא כל כך קשה, ואני מדגיש: לאזרחי מדינת ישראל. מי שאינם אזרחים יש להם דין אחר, סיפור אחר שאני אינני נוגע בו. 
       
       אני מקווה שהכנסת תאשר את זה בקריאה טרומית, ונוכל להמשיך לדון בזה  ביחד לקראת קריאה ראשונה. 
       
היו"ר חמי דורון:
       
       חבר הכנסת אריאל, חבר הכנסת ברכה רצה לשאול אותך. 
       
מוחמד ברכה (חד"ש-תע"ל):
       
       אני מתייחס לסיפא של הדברים – אותם נימוקים יפים גם כן - - - למה אתה מבדיל בין אזרח ללא אזרח? 
       
אורי יהודה אריאל (האיחוד הלאומי - ישראל ביתנו):
       
       אני אענה לך. השאלה של חבר הכנסת ברכה היתה למה אני מבחין בהצעתי בין אזרחים לכאלה שאינם אזרחים. נדמה לי שהתשובה ברורה. יש, קודם כול, זכויות אזרח, ואזרח, במדינת ישראל, דינו אחר מדינם של אלה שאינם אזרחים. נכון שהבג"ץ, מקדמת דנא, הכיר באפשרות של כאלה שאינם אזרחים, והם תושבי יהודה ושומרון, לגשת לבג"ץ, דברים די מפליגים. הם לא מקובלים ברוב מדינות העולם, וזה, צריך להגיד, לזכות מדינת ישראל ומערכת המשפט במדינת ישראל, בית-המשפט העליון ואחרים. יש גם על זה מחלוקת קשה. יש כאלה שדורשים גם את זה להוריד, כידוע לך. 
       
       לכן אני מציע עוד הפעם: מי שרוצה להציע הצעה כזאת, חושב שיש סיכוי כלשהו להעביר אותה, אנא, יציע אותה, ויהיה על זה ויכוח. כרגע לפחות אפשר לשפר דבר מסוים, ואני מציע לשפר אותו וללכת בצעדים מדודים. כל נושא הביטחון יש בו רגישות גדולה מאוד, כידוע; בצדק או שלא בצדק, אני חושב שבצדק, כמובן. בואו נתקדם בצעדים מדודים, ואם נצליח בזה, יכול להיות שיהיה גם צעד נוסף בעתיד, כשהמצב יאפשר זאת. 
       
עזמי בשארה (בל"ד):
       
       אם אנחנו נציע, אתה, כמובן, תתמוך בנו. 
       
היו"ר חמי דורון:
       
       חבר הכנסת עזמי בשארה, אתה יודע – אם מבקשים לשאול שאלה, אז פשוט מצביעים, אבל מאוחר. השרה ציפי לבני, בבקשה, ממלאת-מקום שר המשפטים. 
       
שרת המשפטים ציפי לבני:
       
       אדוני היושב-ראש, כנסת נכבדה, הממשלה מתנגדת להצעת החוק. על-פי המצב החקיקתי כיום, סעיף 2 לחוק סמכויות שעת-חירום (מעצרים) קובע, כי אם היה לשר הביטחון יסוד סביר להניח שטעמי ביטחון המדינה או ביטחון הציבור מחייבים שאדם יוחזק במעצר, רשאי הוא להורות על מעצרו של האדם לתקופה שלא תעלה על שישה חודשים. כך גם מסמיך החוק את שר הביטחון להאריך את התוקף של הצו מפעם לפעם, לתקופה שלא תעלה על שישה חודשים נוספים, כשיש ביקורת שיפוטית של נשיא בית-המשפט המחוזי, בתוך 48 שעות ממתן הצו. כך גם מדי שלושה חודשים יש עיון תקופתי מחדש, בידי בית-המשפט. 
       
       נוכח חומרת האמצעים קבע המחוקק, כאמור, דרכי בקרה להבטחת ההפעלה הראויה של הכלי הזה, כשהביקורת השיפוטית היא האיזון שהמחוקק מצא בין הסיכון שקיים – כי אם לא היה קיים סיכון, הרי ממילא לא היו עוצרים אותו אדם – לבין זכותו של אדם שלא להיות כלוא ללא משפט. חופשת שלושת החודשים המוצעת באמצע, אינה עונה לא על זה ולא על זה, שכן אין הצדקה לתת חופשה של שלושה חודשים לאדם שכלוא בשל סיכון לביטחון המדינה, לאחר שעבר את כל המערכת מעבר לצו שר הביטחון – גם את המערכת השיפוטית, שקבעה, ובית-המשפט אישר, שסיכון זה מצדיק את מעצרו. הרי אם בית-המשפט אישר שסיכון זה מצדיק את מעצרו, ממילא חופשת שלושת החודשים תהיה שלא במקומה, ולכן הממשלה מבקשת להתנגד להצעת החוק. 
       
היו"ר חמי דורון:
       
       תודה רבה. יש מישהו מהמציעים שרוצה לענות? אין. 
       
       אנחנו עוברים להצבעה, רבותי, על הצעת חוק סמכויות לשעת-חירום (מעצרים) (תיקון – מעצר מינהלי של אזרח ישראל), התשס"ד-2004. ההצבעה החלה. 
       
       
הצבעה מס'  11
       
בעד ההצעה להעביר את הצעת החוק לדיון מוקדם בוועדה - 14
בעד ההצעה להסיר מסדר-היום את הצעת החוק - 21
נמנעים – אין
ההצעה להסיר מסדר-היום את הצעת חוק סמכויות לשעת-חירום (מעצרים) 
(תיקון – מעצר מינהלי של אזרח ישראל), התשס"ד-2004, נתקבלה.
       
היו"ר חמי דורון:
       
       בעד - 14 חברי כנסת, נגד – 21, אין נמנעים. ההצעה לא עברה. 
       
       אנחנו עוברים להצעת החוק הבאה, הצעת חוק העונשין (תיקון – סגירת ישיבה שמתנהלת בה הסתה), התשס"ד-2004, של חברת הכנסת קולט אביטל - היא איננה. 
       
שר התחבורה מאיר שטרית:
       
       ההצעה יורדת מסדר-היום. 
       
היו"ר חמי דורון:
       
       ההצעה תרד מסדר-היום, אדוני, אם לא יהיה אף אחד שידבר, והוא נמנה עם אלה שחתומים על החוק. 
       
רוני בר-און (הליכוד):
       
       אין מישהו שנמצא. 
       
היו"ר חמי דורון:
       
       אדוני, חבר הכנסת רוני בר-און – אם יש אדם שנמצא באולם הזה, במליאה - - -
       
קריאות:
       
       אין. 
       
היו"ר חמי דורון:
       
       אנחנו בודקים את זה. חכה. מה קרה? 
       
גדעון סער (הליכוד):
       
       לא, אין כזה דבר, אדוני היושב-ראש. 
       
היו"ר חמי דורון:
       
       אין כזה דבר או יש כזה דבר – מי שמחליט בסופו של דבר זה היושב-ראש. אתה יכול להגיש - - - 
       
רוני בר-און (הליכוד):
       
       אתה מחליט אבל אנחנו רוצים לעזור לך לקבל החלטה נכונה. 
       
היו"ר חמי דורון:
       
       אני אשמח מאוד אם תוכל להגיש את זה בכתב, ואני אלמד אותה. אנחנו נעבור להצעת החוק הבאה - - -
       
שר התחבורה מאיר שטרית:
       
       למען הסדר הטוב, זה ירד לשישה חודשים מסדר-היום. 
       
רוני בר-און (הליכוד):
       
       צריך להודיע שזה ירד מסדר-היום. 
       
היו"ר חמי דורון:
       
       אנחנו נסיים את הבדיקה, ואנחנו נודיע לכם, בסדר? 
       
       
הצעת חוק פניות הציבור, התשס"ג-2003
 ["דברי הכנסת", מושב שני, חוב' כ"א, עמ'  .]
(הצעת חבר הכנסת ישראל אייכלר)

היו"ר חמי דורון:
       
       אנחנו עוברים לנושא הבא: הצעת חוק פניות הציבור, התשס"ג-2003, של חבר הכנסת ישראל אייכלר, תשובה והצבעה. גברתי, ממלאת-מקום שר המשפטים. 
       
שרת המשפטים ציפי לבני:
       
       אדוני היושב-ראש, חברי הכנסת, על-פי ההצעה, מוצע לקבוע כי בכל רשות ציבורית ימונה נציב פניות ציבור שיברר פניות של הציבור וייתן תשובה לפונים. חשוב ורצוי לטפל בפניות ציבור ביעילות ובמהירות, אך הוחלט להתנגד להצעה מפני שהמערכות הקיימות נותנות מענה. 
       
       הצעת החוק מוסיפה כוח-אדם למנגנונים קיימים, אך מטפלת בפניות וסותרת הסדרים קיימים. דרך הטיפול במשרדים ממשלתיים מוסדרת בפרק מיוחד בתקשי"ר. במקרים מסוימים יש גם מינוי. במקרים שהם מיוחדים, כמו חיילים, סוהרים, שוטרים, יש פתרונות נקודתיים. סך המידע שאזרח זכאי לקבל מהגופים הממשלתיים מוסדר בחוק חופש המידע, כאשר במקביל לכל אלה קיימת נציבות תלונות הציבור לפי חוק-יסוד: מבקר המדינה, כשלנציב ניתנו סמכויות רבות ואפשרויות מגוונות, הרבה יותר מהמוצע בהצעת החוק. 
       
       בנוסף, אותה הצעה מחייבת העסקת נציב תלונות ציבור בכל רשות ציבורית, ויש לכך עלות תקציבית גבוהה. 
       
       מכל הסיבות האמורות – הממשלה מתנגדת. 
       
היו"ר חמי דורון:
       
       תודה. חבר הכנסת אייכלר, אתה רוצה לענות? זכותך. חמש דקות לרשותך. 
       
ישראל אייכלר (יהדות התורה):
       
       אדוני היושב-ראש, חברי הכנסת, הצעת חוק פניות הציבור היא הצעת החוק הנייטרלית והאוניברסלית ביותר שאני מכיר בהצעות חוק בכנסת. אולי יש עוד כמה, אבל היא אחת  מהנייטרליות ביותר. היא אומרת דבר פשוט: אזרח שאין לו פרוטקציה, אין לו קשרים ואין לו כסף, והוא צריך איזו טובה, איזו התחשבות, איזה יחס באיזה משרד, בעירייה, בבנק, ברשות מקומית, אפילו בחברות טלפון סלולרי, ברשתות שיווק – יש כבר בחוק בכמה מקומות. 
       
       בחוק ביטוח בריאות ממלכתי יש כבר עניין של נציב פניות ציבור - ולמה אני אומר פניות ציבור, להבדיל מתלונות, מבקרי מדינה ומבקרי משרדים? גם עניין של לפנים משורת הדין. הניסיון שלנו, בוועדה לפניות הציבור, שאנחנו פונים אפילו לבנקים, במקרים של אנשים שלא יכולים לעמוד בתשלומים החודשיים הקשים, ורוצים להוציא אותם מהדירה על-פי חוק ועל-פי בית-משפט. כשאנחנו פונים כאנשי פניות ציבור, מנהלי הבנק באים להסדרים חדשים, מתחשבים באנשים ומגיעים לפריסות חדשות ולא מוציאים אנשים מבתיהם. 
       
       רק בשבוע שעבר היתה שוב הפסקת חשמל בבית של אשה חד-הורית, שלא היה לה ממה לשלם את חשבון החשמל. פנינו לחברת החשמל. הגענו לאיזה הסדר פריסה, ועוד באותו ערב הדליקו לה את החשמל בבית. זה כשיש טיפול פרטני בכל אזרח. 
       
       דבר כזה יש בכל העולם. הצעת החוק הזאת כבר עברה פעם בקריאה טרומית בכנסת. אני לא זוכר איזה חבר כנסת הציע את זה, והוא יצא מהכנסת הזאת, בטל. זה חוק הכי אוניברסלי, ולכן אני מאוד מתפלא. ראיתי גם שלשרת המשפטים קשה מאוד להביע את ההתנגדות לזה. אבל ועדת השרים החליטה, לדעתי משיקולים פוליטיים, כי הגיש את זה איש אופוזיציה. אין שום סיבה אחרת, הגיונית. אז אם אני באופוזיציה, אני מבקש שדבר כזה לא יהיה שייך לאופוזיציה או לקואליציה. 
       
היו"ר חמי דורון:
       
       מר אייכלר, אני הייתי בטוח שאתה כבר בקואליציה. מה זאת אומרת? 
       
ישראל אייכלר (יהדות התורה):
       
       לא, לא, אני לא בקואליציה. אל תדאגו. אני חבר נאמן באופוזיציה. עכשיו חתמתי, אפילו, לחבר הכנסת אלי ישי, שיהיה היושב-ראש שלנו. 
       
       לכן אני אומר: כאיש אופוזיציה, אני מבקש שזה יהיה חוק שלא יהיה הבדל בין קואליציה לאופוזיציה, כי אם הקואליציה לא תוכל לתמוך, אפילו בחוק הזה, אסור להיכנס לקואליציה כזאת. תודה רבה. 
       
היו"ר חמי דורון:
       
       תודה רבה לחבר הכנסת אייכלר. 
       
       אנחנו נפנה להצבעה. 
       
       
הצבעה מס' 12
       
בעד ההצעה להעביר את הצעת החוק לדיון מוקדם בוועדה - 23
בעד ההצעה להסיר מסדר-היום את הצעת החוק - 20
נמנעים - 1
ההצעה להעביר את  הצעת חוק פניות הציבור, התשס"ג-2003, 
לדיון מוקדם בוועדה שתקבע ועדת הכנסת נתקבלה.
       
       
       
היו"ר חמי דורון:
       
       23 בעד, 20 נגד, אחד נמנע. הצעת החוק פניות הציבור, התשס"ג-2003, עברה בקריאה טרומית, והיא תועבר, על-פי תקנון הכנסת, לוועדת החוקה, חוק ומשפט להכנה לקריאה ראשונה. 
       
שר התחבורה מאיר שטרית:
       
       ועדת הכספים 
       
היו"ר חמי דורון:
       
       יש הצעה של שר התחבורה - לוועדת הכספים, ולכן זה יעבור לוועדת הכנסת להחלטה. 

       רבותי חברי הכנסת. אני לא יכול לצעוק, אני חולה. אז תעזרו לי. נמסר לי שחברת הכנסת קולט אביטל לא הודיעה דבר על היעדרותה, ולכן הצעת חוק העונשין (תיקון – סגירת ישיבה שמתנהלת בה הסתה), התשס"ד-2004, יורדת מסדר-היום. 
       
שר התחבורה מאיר שטרית:
       
       לשישה חודשים.  
       
היו"ר חמי דורון:
       
       כפי התקנון, אדוני השר. 


הצעת חוק לתיקון פקודת מס הכנסה (פטור לסטודנט), התשס"ד-2004
[הצעת חוק פ/1946; נספחות.]
(הצעת חבר הכנסת עבד-אלמאלכ דהאמשה)

היו"ר חמי דורון:
       
       הצעת חוק לתיקון פקודת מס הכנסה (פטור לסטודנט), התשס"ד-2004, של חבר הכנסת עבד-אלמאלכ דהאמשה, בבקשה. עשר דקות לרשותך, אדוני. בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, ראש הממשלה, השרים, חברי הכנסת, ביום רביעי שעבר, בדיוק בשעות האלה, כאן, באוניברסיטה העברית, יצאו הסטודנטים להפגין תחת ססמה אחת: הם ביקשו לא לפגוע יותר בשכר הלימוד שלהם, ולא לתת לוועדה שמינתה הממשלה זה עתה, לא מזמן, להעלות את שכר הלימוד. הפגינו סטודנטים מכל השכבות, מכל המגזרים, וגם נעצרו, חלק מהם, על-ידי המשטרה. ואני שואל: אנחנו, היושבים פה, כולנו - גם ממשלה, גם אופוזיציה וגם קואליציה - אנחנו לא אחראים לסטודנטים האלה? מישהו לא רוצה שהסטודנטים ילמדו בתנאים כמה שיותר סבירים? 
       
       מה גובה שכר הלימוד, אדוני? כמה זה בתקציב הכללי? זה אולי 1%, אפילו פחות. אז אם הממשלה הזאת רוצה באמת לא לפגוע בציבור הסטודנטים, ולאחר שנפגעו גם ציבורים אחרים, גם ציבור בעלי הקצבאות, אם נכים ואם זקנים ואם משפחות מרובות ילדים. כל הפגיעות האלה. אומרים – זו מדיניות כלכלית. אני לא יודע מה זו מדיניות כלכלית שמכוונת לפגוע בשכבות האלה, ואיזו מדיניות כלכלית תמנע מסטודנטים ללמוד בתנאים סבירים ככל האפשר. מה אני מציע כאן? אני מציע שסטודנט שמוצא גם דרך להתפרנס, הוא עובד והוא לומד, ועל חשבון הבריאות שלו, על חשבון הזמן שלו, הוא גם יוצא לעבודה, כדי להרוויח קצת כסף, כדי לשלם שכר לימוד והוצאות, למה צריך לגבות ממנו מס הכנסה? 
       
       מה זה, התקציב חסר? למדינה אין משאבים? מה האחוז בתקציב המדינה שיכול להיות המס הזה על הסטודנטים, סטודנטים שגם לומדים וגם עובדים? למה צריך לחייב אותם במס? אני מניח שהם אפילו לא אלפית האחוז. חלק מהסטודנטים שמוצאים עבודה, עובדים, והחלק הזה רוצה לעבוד בלי שנחייב אותו גם לפרנס את תקציב המדינה. מה רע בזה? זה חוק כלכלי? זה חוק שבצורה כלשהי יכול להוריד מהתקציב? בסדר, הרי התקציב הוא לא דבר קדוש. 

	אנחנו חייבים לפרנס את התקציב ולהזין את התקציב ממקורות אחרים. התקציב יכול להיות מאלה שעובדים בלי שהם לומדים. הרי כולנו משלמים מס הכנסה. מי לא משלם מס? אם יש פטור כזה רק לשכבות חלשות: לנכים, לאנשים במצב מיוחד, ובין אלה גם לסטודנטים, למה לא ניתן להם את האפשרות שירוויחו קצת כסף מבלי שישלמו מהכסף הזה חלק נכבד למס הכנסה?
       
       אינני חושב שמישהו יכול לומר שהצעת החוק איננה צודקת ואיננה במקומה. אם הממשלה מתנגדת, הממשלה בעניין הזה טועה. לא יכול להיות שגם בציבור הזה נפגע פעמיים. הרי הם ייפגעו אם הוועדה שמינתה הממשלה תמשיך לדון בעניין שלהם ותעלה את שכר הלימוד. רק לפני שלוש-ארבע שנים הם נאבקו מרה על שכר הלימוד, עד שהממשלה הקודמת קבעה שבתנאים מסוימים השכר הזה לא יעלה. עכשיו הם צפויים לסכנה כפולה - פעם אחת ששכר הלימוד יכול לעלות, וכל עוד שהוועדה הזאת יושבת על המדוכה היא רשאית להעלות אותו, ופעם שנייה על-ידי כך שאלה מהם שיצליחו להרוויח קצת כסף, על חשבון בריאותם ועל חשבון הלימודים שלהם, על חשבון זמנם - הם ילכו לעבוד כדי להרוויח קצת כסף ולכסות הוצאות ואנחנו נגיד להם: שלמו מס הכנסה. 

       העניין לא טעון יותר הסבר, ואני מקווה שהדברים נפלו על אוזניים קשובות. הממשלה יכולה בצורה כלשהי להיות לא אנטי-חברתית ולא אנטי-סטודנטים, והיא גם יכולה להגיע לפעמים לתוצאות צודקות. 
       
       אני מבקש מכל חברי הכנסת להתעלות מעל העניין של פוליטיקה ושל אופוזיציה--קואליציה או של ממשלה--לא-ממשלה, ואכן לאשר את ההצעה ולאפשר לסטודנטים שלנו גם לעבוד וגם ללמוד. זה יכול להיות בריא גם למשק, בסופו של דבר, גם למדינה וגם לציבור כולו, ואין יותר צודק מהעניין הזה. תודה רבה, אדוני.
       
היו"ר חמי דורון:
       
       תודה רבה לחבר הכנסת עבד-אלמאלכ דהאמשה. אדוני שר האוצר.
       
שר האוצר בנימין נתניהו:
       
       חבר הכנסת דהאמשה, החוק הזה איננו חוק חברתי, הוא חוק אנטי-חברתי. אם הכוונה בחברתי היא לעזור לחלשים, החוק הזה בראש ובראשונה יעזור לחזקים.
       
עבד-אלמאלכ דהאמשה (רע"ם):
       
       הסטודנטים הם חזקים?
       
שר האוצר בנימין נתניהו:
       
       אני מזכיר לך שהממשלה כבר נותנת תמיכה לסטודנטים חלשים, אבל מעבר לעובדה שיהיה פה כפל הטבה - כפל ההטבה יינתן קודם כול באופן רגרסיבי. בהצעת החוק מידת התמיכה עולה כמידת ההכנסה.
       
עבד-אלמאלכ דהאמשה (רע"ם):
       
       אתם רוצים שאנשים יעבדו.
       
שר האוצר בנימין נתניהו:
       
       א. זה עובד הפוך; ב. יש פה אפשרות ברורה - בציבור הסטודנטים יש הרבה מאוד סטודנטים מבוססים. במדיניות הנוכחית שלנו - - -
       
עבד-אלמאלכ דהאמשה (רע"ם):
       
       מבוססים לא עובדים. מי עובד? אלה שחסר להם.

שר האוצר בנימין נתניהו:
       
       אני שמעתי אותך, עכשיו תשמע אותי.
       
היו"ר חמי דורון:
       
       חבר הכנסת דהאמשה, אני מבקש.
       
שר האוצר בנימין נתניהו:
       
       במדיניות הנוכחית שלנו אנחנו עושים את ההבחנה בסטודנטים נזקקים. אתה יכול לבוא ולהגיד שאתה רוצה לתת עוד הטבות לסטודנטים נזקקים, אבל לתת הטבה גורפת לכולם. קודם כול היא תחזק את החזקים, והיא עושה עוד דבר, היא מורידה משאבים ממקורות אחרים שהיינו יכולים להשתמש בהם לסייע לחלשים, סטודנטים ואחרים. 
       
       יש כאן עוד בעיה שאני חייב לציין. יש כאן אפשרות של הונאה. למה הונאה?
       
מל פולישוק-בלוך (שינוי):
       
       יהיו לך הרבה סטודנטים. כולם יירשמו.
       
שר האוצר בנימין נתניהו:
       
       ההצעה מתעלמת מהאפשרות שייעשה שימוש בפטור למשכורות פיקטיביות לסטודנטים או לתכנוני מס אחרים. אתן לך דוגמה: למשל, מעסיקים של סטודנטים יהיו המשפחות שלהם; אתה עושה עסקים במשפחה, שולח סטודנט, מקבל סבסוד, זה דבר לא נורמלי. זו שיטה טובה.
       
       אני חייב להגיד משהו שלא כתוב בנייר הזה שהכינו לי, שכולל את הנקודות שאמרתי, והוא חשוב. אנחנו במגמה קשה, שהיא לא צולחת בכל ניסיון, אבל היא חשובה – להיפטר מהפטורים. אנחנו רוצים להוריד את שיעורי המס באופן אחיד לכולם. אנחנו עושים את זה במע"מ, אנחנו כבר לא עושים מע"מ דיפרנציאלי. בכל העולם היום חוזרים לשיטה הזאת. אנחנו רוצים להוריד את המע"מ; אותו הדבר במס הכנסה - אנחנו רוצים להוריד את מס ההכנסה ולהיפטר מפטורים. אנחנו לא תמיד מצליחים. למשל, בתקציב הזה לא הצלחנו בכמה דברים. אבל הדבר האחרון שאני מציע כשר האוצר למדינת ישראל זה להוסיף פטורים, שנצטרך אחר כך להוציא אותם. בדרך כלל הם יוצרים עיוותים, וההערכה שלי היא, שלהשגת המטרה שאתה רוצה, שהיא מטרה חשובה, יש אמצעים הרבה יותר טובים. זה לא אחד מהם, הוא ישיג את האפקט ההפוך. 
       
       לכן אני מבקש להסיר את ההצעה הזאת.
       
היו"ר חמי דורון:
       
       תודה רבה, אדוני שר האוצר. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי כנסת נכבדים, לא הצלחתי להבין את הפילוסופיה שאדוני בנה כאן על הדוכן, איך החוק הזה בא לעזור לחזקים ולעשירים. העשירים לא ילכו לעבוד, אדוני שר האוצר, לעשירים יש בבית כסף מאבא, בבנק ובחסכונות, והם לא יצאו לעבוד על חשבון הלימודים שלהם. מי שהולך לעבוד כשהוא סטודנט כדי לפרנס את עצמו הוא מהחלשים, הוא מהעניים, הוא מאלה שבאנו מתוכם. רק אתמול-שלשום למדנו מי פה לא היה באוניברסיטה, מי הלכו לעבוד, מי אלה הסטודנטים שעבדו. מי שיש לו כסף, לא יוצא לעבוד. מי שאבא שלו עשיר, לא הולך לעבוד, הוא יתפנה רק ללימודים ולעינוגים. אני בא לעזור לעשירים? 
       
       אתה אומר שיש פה הונאה. איזה מין הונאה יש כאן? איך יכולה להיות הונאה? שמישהו ילך ויוציא תלוש כסטודנט מפני שהוא לא עבד כדי להרוויח כסף? יש פה עבירה על החוק, זאת עבירה פלילית כמו כל עבירה אחרת. מי שהולך להונות ומי שמוציא תלושים פיקטיביים כדי לזכות בפטור ממס, עובר עבירה, וזה לא מוגבל דווקא לסטודנטים. למה אתה מכניס סטודנטים לזה?
       
       אתה צודק, בדרכך, כשאתה אומר "מדיניות כלכלית". זו מדיניות עושקת. לפני חצי שעה תמכת בחוק לשני בני-זוג, אם זכרים או נקבות, לפטור אותם ממס שבח ומס דירות ומס מקרקעין.

היו"ר חמי דורון:
       
       הוא לא תמך. שר האוצר לא הצביע.
       
עבד-אלמאלכ דהאמשה (רע"ם):
       
       אבל הממשלה לא התנגדה. איזה מין ממשלה אתם? בני-זוג זכרים אותו דבר, פטורים ממס. סטודנטים שעובדים, חייבים לשלם מס. לאן הגענו? תתביישו לכם. תודה, אדוני.
       
היו"ר חמי דורון:
       
       תודה רבה, חבר הכנסת דהאמשה. 
       
       אנחנו פונים להצבעה. אנחנו מצביעים בקריאה טרומית על הצעת חוק לתיקון פקודת מס הכנסה (פטור לסטודנט), התשס"ד-2004. בבקשה, מצביעים.
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה – 14
 בעד ההצעה להסיר מסדר-היום את הצעת החוק – 25
נמנעים – 1
ההצעה להסיר מסדר-היום את הצעת חוק לתיקון פקודת 
מס הכנסה (פטור לסטודנט), התשס"ד-2004, נתקבלה.
       
היו"ר חמי דורון:
       
       בעד - 14, 25 מתנגדים, נמנע אחד. אני קובע שהצעת החוק לא עברה.

       
הצעת חוק חובת המכרזים (תיקון - העדפת תוצרת הארץ), התשס"ג-2003
[הצעת חוק פ/809; נספחות.]
(הצעת קבוצת חברי הכנסת)
       
היו"ר חמי דורון:
       
       אנחנו עוברים להצעת חוק חובת המכרזים (תיקון – העדפת תוצרת הארץ), התשס"ג-2003, של חבר הכנסת יאיר פרץ וקבוצת חברי הכנסת. חבר הכנסת יאיר פרץ. חבר הכנסת דוד אזולאי, חבר הכנסת פרץ לא נמצא?
       
דוד אזולאי (ש"ס):
       
       למה אתה אומר שהוא לא נמצא? הנה הוא.
       
היו"ר חמי דורון:
       
       בבקשה, אדוני. יש לך עשר דקות.
       
יאיר פרץ (ש"ס):
       
       אדוני היושב-ראש, עמיתי חברי הכנסת, אתמול ציינה הכנסת את יום תוצרת כחול-לבן, ולא בכדי הצעת החוק המונחת לפניכם היום נסמכה לאותו יום שהכנסת ציינה בו את תוצרת כחול-לבן.
       
       אדוני היושב-ראש, הצעת חוק חובת המכרזים (תיקון – העדפת תוצרת הארץ), התשס"ג-2003, באה לתת העדפה לאחד הדברים שהתברכנו בהם בשני מישורים. ברוך השם, ארץ זבת חלב ודבש, ארץ שיכולה, עם הכשרונות הרבים, עם הטכנולוגיות, עם ההתפתחות והכשרונות של העם היהודי להעדיף במכרזים תוצרת כחול-לבן, תוצרת שעמלים עליה אזרחי מדינת ישראל.
       
       אדוני היושב-ראש, רק היום התפרסם על גידול באבטלה. אני בטוח ומשוכנע, אדוני היושב-ראש, שהצעת החוק הזאת תביא לצמצום האבטלה, בכך שנוכל להעדיף לא רק את התוצרת בעין, אלא גם את השירותים, גם את הטכנולוגיות; כל הנושאים האלה. אם חברי הכנסת יצביעו עבור ההצעה הזאת, והיא תעבור, אני בטוח שנוכל למצוא אלפי מקומות עבודה ונמנע את האבטלה; פשוט נצמצמם את הפערים החברתיים. לדעתי, זאת התוכנית הכלכלית להבראת המשק.
       
       אני מתפלא שוועדת השרים דחתה את ההצעה הזאת. אדוני שר האוצר, אני בטוח ומשוכנע שאם הצעת החוק הזאת תאושר, ובפרט שאתמול הכנסת ציינה וחגגה את יום כחול-לבן, אנחנו נגביר את המוטיבציה בקרב העובדים שלנו. 
       
       דבר נוסף, ניתן אפשרות לאותם מובטלים למצוא מקומות עבודה בנקל, גם נעודד את כל הטכנולוגיות, את כל ההתפתחות המדעית, על מנת לאפשר לאותם גופים שמשקיעים בהיי-טק בכל מיני נושאים חשובים להרחיב את הידע ולקלוט עובדים חדשים, כאשר יש להם הפריווילגיה היחידה שמדינת ישראל, ממשלת ישראל, שבוודאי חפצה בכך, תוכל לתת לאותם אנשים עידוד, בכך שתעדיף את התוצרת שלהם, את השירותים שלהם, על אלה של חברות אחרות זרות. קודם כול, עניי עירך קודמים, לפני עניי עיר אחרת.
       
       אדוני שר האוצר, אדוני ראש הממשלה, זו הצעת חוק שלא עולה כסף, ואני גם מוכן לקבל על עצמי שלא אקדם את ההצעה אלא בתיאום עם הממשלה, שלא תהיה שום פגיעה ביחסים הבין-לאומיים שלנו. אני פונה אליך, אדוני שר האוצר, פונה אליכם, חברי הכנסת: אנא הצביעו עבור הצעת חוק זו, שתביא לצמצום האבטלה, להגדלת המוטיבציה בקרב כל חברות ההיי-טק והטכנולוגיה, על מנת לאפשר להם להתקיים ולתת את השירותים במדינת ישראל. תודה רבה.
       
היו"ר חמי דורון:
       
       תודה רבה לחבר הכנסת יאיר פרץ. אדוני שר האוצר, אתה צריך להשיב.
       
שר האוצר בנימין נתניהו:
       
       אדוני היושב-ראש, חברי הכנסת, ביחס להצעתו של חבר הכנסת פרץ, אני שוב נאלץ להסביר את הפער בין כוונת המציע לתוצאת הצעתו. הכוונה היא לחזק את התעשייה הישראלית על-ידי הרחבת חובת המכרזים, או יותר נכון חובת בחירה של תוצרת הארץ במכרזים. לכאורה אנחנו מחזקים את התעשייה הישראלית, אבל בפועל קורה ההיפך הגמור. 
       
       לא בעשור הנוכחי ולא בעשור הקודם, אלא לפניו, בשנות ה-80, כשהתחלנו לחשוף את התעשייה הישראלית ליבוא, קרו שני דברים: א. העסקים הלא-יעילים הלכו, הם נפלו, הם לא עמדו בתחרות; ב. העסקים שהיו כאן, שיכלו להתחרות, התייעלו ונהיו הרבה יותר חזקים, והם עדיין כאן והם חזקים. הדבר השלישי שקרה, שהשירותים והמוצרים, מחיריהם נהיו הרבה יותר נמוכים, הם נהיו הרבה יותר זולים ונעשו זמינים. כלומר, עם ישראל, במיוחד השכבות החלשות, הם שהרוויחו מהתחרות הזאת. 
       
       כאשר אנחנו באופן מלאכותי מונעים את התחרות הזאת, אנחנו בעצם פוגעים בכולם: אנחנו פוגעים בתעשייה, אנחנו פוגעים באזרח, אנחנו פוגעים במיוחד בשכבות החלשות שלא יכולות לקנות שירותים זולים.
       
היו"ר חמי דורון:
       
       תרשה לי שנייה להפריע לך. הרי חוק חובת המכרזים חל רק על הממשלה ועל ארגונים של הממשלה.
       
שר האוצר בנימין נתניהו:
       
       אז מה?
       
היו"ר חמי דורון:
       
       כאשר מוציאים מכרזים ומראש לא מכניסים בכלל ארגונים ישראליים, זה חלק - - -
       
שר האוצר בנימין נתניהו:
       
       אין הבדל, לא חשוב מי מזמין. התוצאה היא אותה תוצאה.
       
       כפי שאמר לי השר אולמרט, יש גם היבטים שאנחנו צריכים לבחון מול חוזים בין-לאומיים; הרי היום המגמה בעולם הפוכה. אנחנו הולכים ונכנסים לאמנות ולהסכמים שמגבילים אותנו בהגבלות. לכן לא הייתי מציע בכלל ללכת בדרך הזאת. אם נניח תגיד למשרדי הממשלה, שלצורך ספקי שירותים, נניח שירותים מסוימים, מידע או כל שירות אחר, יש לך ספק מאוד יעיל בחוץ-לארץ שיכול לתת לך שירות יותר טוב כדי שתוכל לשרת את האזרח יותר טוב ויותר בזול, ויש לך ספק לא יעיל, שלא יכול להתחרות, והוא בארץ, ונבחר אותו, הדבר שסביר שיקרה הוא, שהספק הזה בסופו של דבר לא יוכל להתחרות, כי הוא לא מתחרה.
       
היו"ר חמי דורון:
       
       לא זו כוונת המציעים.
       
שר האוצר בנימין נתניהו:
       
       זו אולי לא הכוונה, אבל זו התוצאה. לכן אני לא מציע שנלך בדרך הזאת. אם היינו מעצמת-על, אולי היינו יכולים ללכת בדרך הזאת. שם יש שווקים גדולים מספיק, המקומיים שם תחרותיים מספיק. אצלנו לנסות ולעשות את זה באופן מלאכותי, נקבל על זה גם ריקושטים מחוץ-לארץ וגם אפקטים שליליים. בסך הכול התחרות העולמית מיטיבה אתנו, זה מה שמקיים את המשק שלנו. אנחנו יכולים להתחרות על שירותים של ממשלות אחרות. אם נתחיל להגביל שירותים של מדינות אחרות בממשלה שלנו, אנחנו נספוג את זה מהר מאוד ובצורה הרבה יותר כואבת בחוץ-לארץ, וזה יפגע בכולנו כאן בארץ. 
       
       לכן אני מבקש להסיר את הצעת החוק הזאת.
       
היו"ר חמי דורון:
       
       תודה רבה, אדוני שר האוצר. חבר הכנסת פרץ, אתה רוצה לענות?
       
יאיר פרץ (ש"ס):
       
       אדוני היושב-ראש, אדוני שר האוצר, נכון אמרת כאן, שאולי זה יכול לגרום להפרת חוזים בין-לאומיים וכדומה. מה שאני מבקש זה דבר פשוט, אם יש לנו תוצרת שלנו, שהיא טובה, פשוט להעדיף אותה ולא לקבל הצעה במכרז של מדינה אחרת. לא לקנות כבאיות בגרמניה, כשיש לנו אפשרות לרכוש את הכבאיות כאן, במדינת ישראל. זו כוונתי וזו כוונת החוק, לתת העדפה כאן, ובכך נגרום שידיים עובדות ייכנסו למעגל העבודה, נצמצם את האבטלה ונוכל להתקדם ולקדם את המשק הישראלי. לכן אני פונה אליכם, חברי הכנסת, בכל זאת להצביע עבור הצעת החוק הזאת. תודה רבה.
       
היו"ר חמי דורון:
       
       תודה רבה, חבר הכנסת יאיר פרץ. רבותי, אנחנו פונים להצבעה. חבר הכנסת פרץ, שב במקומך בבקשה. 
       
       אנחנו מצביעים בקריאה טרומית על הצעת חוק חובת המכרזים (תיקון – העדפת תוצרת הארץ), התשס"ג-2003. בבקשה.
       
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 20
בעד ההצעה להסיר מסדר-היום את הצעת החוק – 25
נמנעים – אין
ההצעה להסיר מסדר-היום את הצעת חוק חובת המכרזים 
(תיקון – העדפת תוצרת הארץ), התשס"ג-2003, נתקבלה.
       
היו"ר חמי דורון:
       
       בעד - 20 חברי כנסת, בהתנגדותם של 25, אין נמנעים. אני קובע שהצעת החוק לא עברה.


הצעת חוק הפיקוח על עסקי ביטוח (איסור הפליה 
ושקילת שיקולי כדאיות בביטוח), התשס"ד-2004
[הצעת חוק פ/2226; נספחות.]
(הצעת חבר הכנסת יעקב מרגי)
       
היו"ר חמי דורון:
       
       הצעת החוק הבאה, הצעת חוק הפיקוח על עסקי ביטוח (איסור הפליה ושקילת שיקולי כדאיות בביטוח), התשס"ד-2004, של חבר הכנסת יעקב מרגי. חבר הכנסת מרגי, בבקשה.
       
       האם אנשי סיעת הליכוד יכולים לנהל את העניינים האחרים שלהם בחוץ?
       
יעקב מרגי (ש"ס):
       
       אדוני היושב-ראש, חברי חברי הכנסת, אדוני ראש הממשלה, מכובדי השרים, הצעת החוק מדברת על הפיקוח על עסקי הביטוח. אני מגיש תיקון לאיסור הפליה ושקילת שיקולי כדאיות בביטוח. אסביר מה הביא אותי להגיש את הצעת החוק הזאת.
       
       אנחנו, תושבי הנגב, סובלים מסירובים חוזרים ונשנים של חברות הביטוח לבטח את העסקים באזורי התעשייה, במקומות כגון באר-שבע וסביבתה. נהגי מוניות, תושבי באר-שבע, לא יכולים לבטח את המונית שלהם, אלא אם כן הם עושים איזה תרגיל ונרשמים כתושבי תל-אביב. עוד הרבה ענפי ביטוח ששייכים לאזורי הנגב, ואזורים שמועדפים על אותם פורצים וגונבים ושודדים, חברות הביטוח ממאנות לבטח אותם עסקים, אותם בעלי מוניות, אותם בעלי כלי רכב. 
       
       אסבר את אוזני חברי הכנסת. אם כל אחד מכם ייכנס לאתר האינטרנט של חברות הביטוח לבקש הצעות מחיר על רכב מסוג מסוים, יגיש אותה פעם אחת כתושב באר-שבע ופעם כתושב תל-אביב, הוא יקבל מחירים שונים. אני לא מדבר על פערים במחירים - זה כלכלי, זה תחרותי. אני חושב שחברות הביטוח צריכות לשקול שיקול בקביעת התעריף. אני מדבר על כך שהן מסרבות לבטח אזרחי מדינה. זאת אומרת, אם המדינה מתנגדת להצעת החוק הזאת, המדינה במודע אומרת לחלק מתושביה: תשמעו, מאחר שאני לא יכולה להגן עליכם מפני הפשיעה, מאחר שאינני מסוגלת להגן עליכם משיקולים כאלה וכאלה, אדאג שגם לא יבטחו אתכם.
       
       הצעת החוק שלי לא עולה כסף, הצעת החוק שלי אומרת, שחברות הביטוח יצטרכו, מאחר שהן מקבלות רשיון לעסוק בענפי הביטוח, להביא בחשבון, שכשם שיש ענפים רווחיים ואזורים רווחיים, יש במדינה שלנו אזורים שרמת הסיכון בהם יותר גבוהה. ולכן, הצעת החוק הזאת באה לתקן עיוות שסובלים ממנו אזרחי מדינת ישראל, המשלמים מסים כמו כל אחד ואחד במדינה באזור אחר. 
       
       אני מדבר על תושבי הנגב, אני חושב שמגיעה להם קצת סימפתיה על זה שהם מוכנים לגור במקום שהממשלות בישראל לא תמיד העדיפו אותו מבחינות אחרות. לא נכה אותם גם בענפי הביטוח. ישבתי במפגש עם לשכת המסחר של באר-שבע - יש אזורי תעשייה שלמים, עמק-שרה, סובל ממכה קשה. לא די שהם מתמודדים עם המכה הקשה, שהמדינה לא יכולה להגן עליהם, גם לבטח את עסקיהם הם לא מסוגלים. אני כבר לא מדבר על נהגי מוניות - הוא צריך לשנות כתובת, לגור בתל-אביב, כדי לבטח את המונית שלו.
       
       אני מבקש, אף שעמדת ועדת השרים לענייני חקיקה היתה כנראה להתנגד – הם לא טרחו להודיע לי - אני קורא לשקול מחדש, ששום אזרח במדינת ישראל, ולא משנה איפה הוא גר, לא יחוש שהוא לא יוכל לקבל שירותים כמו כל אזרח אחר, בכל שטחי ארץ-ישראל. תודה.
       
היו"ר חמי דורון:
       
       תודה רבה, חבר הכנסת מרגי. אדוני שר האוצר, תשובת ממשלה.
       
שר האוצר בנימין נתניהו:
       
       אדוני היושב-ראש, פעם שלישית אני נדרש, גם במקרה של חבר הכנסת מרגי, לעשות הבחנה בין כוונתו הטובה של חבר הכנסת לבין תוצאת הצעתו, שתשיג אפקט הפוך. 
       
       מה הבעיה שחבר הכנסת מרגי מצביע עליה? הוא מצביע על גודש הפשיעה ועל העובדה שעסקים ואזרחים הם חסרי הגנה לעתים תכופות או לפחות באופן יחסי לחלקים אחרים בארץ. אני חושב שהתופעה הזאת חמורה מאוד. אני משוכנע שהממשלה, ראש הממשלה והשרים הנוגעים בדבר יפעלו, משום שדבר הזה דורש התייחסות שלנו ופעולה שלנו. זאת התשובה הנכונה. אתה יכול לדפוק על השולחן ולהגיד: אני רוצה עוד משאבים או עוד החמרה בעונשים או כל אמצעי אחר שהוא ראוי ויעיל בדרום, והפשע אכן פושה בדרום. אבל דבר אחד אתה לא יכול לעשות, וזה להטיל את האחריות הזאת לממן את נזקי הפשיעה הזאת על חברות הביטוח, וזה מה שאתה עושה. 
       
       אתה מציע לתקן את חוק הביטוח באופן כזה, שהחברות לא יוכלו לעשות רווח. החברות קמו כדי לעשות רווח, הן קיימות רק אם הן עושות רווח.
       
צבי הנדל (האיחוד הלאומי - ישראל ביתנו):
       
       פעם היה מחיר אחיד, הממשלה שינתה. בנגב גובים מחיר כפול.
       

היו"ר חמי דורון:
       
       לא היה אף פעם מחיר אחיד, חבר הכנסת הנדל, זה לא נכון, רק בביטוח חובה.
       
שר האוצר בנימין נתניהו:
       
       טוב שהממשלה שינתה את המחיר. אם נניח, סתם כדוגמה, אילת היא אזור עם רעידות אדמה, וירושלים היא אזור שפחות נוטה לרעידות אדמה, ואתה רוצה לקנות ביטוח, אז ראוי שחברת הביטוח תתמחר את הביטוח באילת באופן שונה מכפי שהיא תתמחר אותו בירושלים. זה נכון וזה הכרחי. אם חברת הביטוח לא תעשה את זה, היא תפשוט את הרגל מהר מאוד, ואז לאף אחד לא יהיה ביטוח.
       
צבי הנדל (האיחוד הלאומי - ישראל ביתנו):
       
       זה היה מכסה גם את אילת, זה לא יכול להזיק.
       
שר האוצר בנימין נתניהו:
       
       מה לעשות, יש לנו השקפות שונות, חבר הכנסת הנדל.
       
היו"ר חמי דורון:
       
       חבר הכנסת הנדל, אל תפריע בבקשה לשר האוצר. אם אתה רוצה לשאול שאלה, תרים את היד, אולי אתן לך רשות. חבר הכנסת פריצקי, תמתין בבקשה.
       
שר האוצר בנימין נתניהו:
       
       אני אומר לכם, שהטעות הגדולה ביותר בעולם הכלכלי ובעולם העסקי היא מה שנקרא תמחור ממוצע. תמחור ממוצע זה אומר שאתה לוקח מחיר ממוצע, אף-על-פי שדברים מסוימים עולים לך יותר ודברים מסוימים עולים לך פחות. אתה מהר מאוד פושט את הרגל. אני קצת מתמצא בזה, ואני אומר לך - תהרוג את הפריפריה עוד יותר אם תהרוג את חברות הביטוח, שבכלל לאף אחד לא יהיה ביטוח בדרום. 
       
       יש פה גם פגיעה בלתי סבירה בחופש העיסוק, וזה חוק-יסוד, כידוע. יש בהחלט ביטוחים שמבדילים בין מקומות מגורים, ולא סביר לדרוש מחברות הביטוח להציע פרמיה זהה, כשהסיכון איננו זהה. זה לגיטימי מצד החברות לדרוש יותר באזור מוכה גנבות או לבטח תמורת פרמיה שנראית לחברה כמתאימה. כל אחד עושה את זה בעסקיו, וככה צריך לעשות.
       
       חבר הכנסת מרגי וחבר הכנסת הנדל, התרופה למכת הגנבות ולמכת הפשיעות בדרום היא יותר אכיפה, יותר משטרה, יותר הענשה. זה בסדר גמור, אבל לא להטיל את זה על חברות הביטוח. לכן, אני מבקש להסיר את הצעת החוק הזאת.
       
היו"ר חמי דורון:
       
       תודה רבה, אדוני שר האוצר. אדוני שר האוצר, יש שאלה.
       
יוסף פריצקי (שינוי):
       
       אדוני שר האוצר, לפי שיטתך אתה צריך לתקצב יותר את הנגב והגליל. מה יעשה בעל חנות? למשטרה אין תוספת תקציב, למה שיגור שם? איך תעודד אנשים שילכו לפריפריה.
       
שר האוצר בנימין נתניהו:
       
       התשובה על שאלתך לגבי תקצוב המשטרה, אם זו שאלתך – יש כאן כמה שאלות נפרדות. לגבי תקצוב המשטרה, אנחנו מתקצבים תקציב גולמי. המשטרה, בסדר העדיפויות שלה, יכולה בהחלט להפנות. הרי אין יש מאין, התקציב הוא בסופו של דבר סכום סגור. מה שהולך למשטרה הולך למשטרה, בתוך התקציב הזה המשטרה יכולה, לדעתי גם זקוקה וצריכה, להפנות יותר כסף למקומות מוכי הפשע, והדרום הוא אחד מהם.
       
       לגבי דברים שיעודדו את הנגב, אנחנו עושים את זה, אגב גם בתקציב הזה, וגם בתקציבים של השנים הקרובות ואלה שעברנו עכשיו, על-ידי כך שאנחנו מעבירים לנגב קווי תחבורה מהירים, רכבות וכבישים, מה שלדעתי ייתן שם דחיפה אדירה, נוסף על האמצעים האחרים שאנחנו מפנים. התשובה בתשתיות, בהפניית תקציבי משרדי הממשלה, כמו המשטרה, היא התשובה הנכונה. התשובה הזאת, לפרום כללי יסוד בניהול עסקים - זה בלתי אפשרי.
       
היו"ר חמי דורון:
       
       תודה רבה, אדוני שר האוצר. אדוני שר האוצר, אומרים: נאה דורש נאה מקיים. החשב הכללי של משרדך, כשהוא עושה כל שנה את מכרז הביטוח שלו, של עובדי המדינה, לא פועל על-פי השיטה שלך, לחלוטין לא.
       
יעקב מרגי (ש"ס):
       
       מכובדי ראש הממשלה, מכובדי שר האוצר, השרים, חברי הכנסת, בכוונה לא רציתי להוביל לכיוון פערי מחירים, כי ידעתי שנוח לכם להיכנס לזה. הצעת החוק לא מדברת על פערי מחירים. 
       
       המשטרה עושה ככל שלאל ידה, ויש שיפור בשנים האחרונות. אבל צריך להבין, כמה שהמשטרה לא תעשה בנגב, הבעיה היא בעיה. 
       
       לא דיברתי כרגע על איסור על חברות הביטוח לשקול עלות הפרמיה, עלות הפוליסה וכמה לגבות. אני מדבר על זה שלא תהיה זכות סירוב לחברת הביטוח. לא ייתכן שיהיה תושב במדינה שלא יוכל לבטח באחד מענפי הביטוח המוכרים לכל אזרחי המדינה. לא באתי לדבר על חישוב של חברות הביטוח והעלויות. יש מצב אבסורדי, מוכר במדינה.
       
       אבל מה, אני התרגלתי, שנתיים הצעות חוק שקשורות לנגב – ייאמר לזכותם של כל השרים – כולם עולים, יש להם כוונה לעשות. יש כוונה לטפח את הנגב, יש כוונה לעשות לנגב. בינתיים, כל החוקים שקשורים לנגב, שרי הממשלה באופן סדרתי מפילים אחת לאחת. ראינו מה קורה בפריפריה. רק לפני כחודש הגשתי - החזרת המענקים לנגב ולגליל. ראינו את ההצהרות שלכם וראינו מה קורה היום לקבלנים בנגב ובגליל, ראינו מה קורה לכל הפריפריה.
       
       אני אומר פה, זה מעבר לכל שיקול כלכלי. פה זה עניין עקרוני, האם המדינה מכירה בזה שיש אזרחים שלא יכולים לבטח את העסקים שלהם בענפי ביטוח מוכרים. לא דרשתי שתושבי באר-שבע ישלמו כמו תושבי סביון, חלילה לי – במיוחד איש ש"ס שידרוש את זה – אבל לא ייתכן שעסקים לא יוכלו לבטח את עצמם, לא ייתכן שנהגי מוניות יצטרכו לשקר ולכתוב שהם תושבי תל-אביב. זה מה שאני דורש, ולכן אני קורא לממשלה להתעלות ולהיכנס לסוגיה הזאת. תודה.
       
היו"ר חמי דורון:
       
       תודה רבה חבר הכנסת מרגי. לפחות אתה לא יכול לטעון שהממשלה לא קונסיסטנטית. 
       
       רבותי, אנחנו פונים להצבעה בקריאה טרומית על הצעת חוק הפיקוח על עסקי ביטוח (איסור הפליה ושקילת שיקולי כדאיות בביטוח), התשס"ד-2004. בבקשה.
       
הצבעה מס' 15
       
בעד ההצעה להעביר את הצעת החוק לדיון מוקדם בוועדה – 19
בעד ההצעה להסיר מסדר-היום את הצעת החוק – 24
נמנעים – אין
ההצעה להסיר מסדר-היום את הצעת חוק הפיקוח על עסקי ביטוח 
(איסור הפליה ושקילת שיקולי כדאיות בביטוח), התשס"ד-2004, נתקבלה.
       
       
היו"ר חמי דורון:
       
       בעד - 19, נגד – 24. אני קובע שהצעת החוק לא עברה.
       
       אני מבקש להודיע, חבר הכנסת אלי ישי ביקש להודיעני, שבהצעת חוק פניות הציבור, התשס"ג-2003, הצבעתו לא נקלטה. אני מוסיף אותו בצד הבעד, ללא שינוי תוצאות ההצבעה. חבר הכנסת פריצקי, אתה מפריע לי.
       
       
       
מסמכים שהונחו על שולחן הכנסת
       
היו"ר חמי דורון:
       
       הודעה לסגנית מזכיר הכנסת.

סגנית מזכיר הכנסת רות קפלן:
       
       ברשות יושב-ראש הישיבה, הנני מתכבדת להודיע, כי הונחו היום על שולחן הכנסת – 
       
       לקריאה שנייה ולקריאה שלישית: הצעת חוק סדר הדין הפלילי (תיקון מס' 43), התשס"ה-2004, שהחזירה ועדת הכלכלה; הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 3), התשס"ה-2004,  שהחזירה ועדת החוץ והביטחון. 
       
       מסקנות ועדת החינוך, התרבות והספורט בעקבות דיון מהיר בנושא: מצב בתי-הספר בחינוך הערבי בעכו.
       
       החלטה בדבר חלוקת הצעת חוק לתיקון דיני הראיות (הגנת ילדים) (תיקון מס' 10), התשס"ד-2003, לפי סעיף 121 לתקנון הכנסת. תודה.
       
היו"ר חמי דורון:
       
       תודה רבה לסגנית מזכיר הכנסת.
       
       
       
הצעת חוק המים (תיקון - מטהרי מים), התשס"ג-2003
[הצעת חוק פ/172; נספחות.]
(הצעת חבר הכנסת אמנון כהן)

היו"ר חמי דורון:
       
       אנחנו פונים להצעת החוק הבאה, הצעת חוק המים (תיקון – מטהרי מים), התשס"ג-2003, של חבר הכנסת אמנון כהן. בבקשה.
       
אמנון כהן (ש"ס):
       
       אדוני היושב-ראש, אדוני ראש הממשלה, השרים, מדובר בהצעת חוק מטהרי מים, שלמעשה הצעתי עוד כשהייתי יושב-ראש הוועדה לפניות הציבור בקדנציה הקודמת. היו המון פניות של אזרחים שרכשו מטהרי מים, כשתהליך הרכישה לא היה תקין. באו לאנשים הביתה סוכנים, עשו כל מיני בדיקות עם אלקטרודות והראו להם שהמים שהם שותים הם מים מאוד לא תקינים ומביאים למחלות. ברמייה כזאת או אחרת הם שכנעו את האנשים הללו, ומדובר בעיקר באנשים קשי יום, אנשים פשוטים, עולים חדשים, שלא יודעים לשאול את השאלות הנכונות. הם נפלו בגלל הפיתיון הזה, וגילו אחר כך שהם לא יכולים לקבל את כספם בחזרה.
       
       את החוק חוקקתי לפני ארבע שנים, עכשיו אני מביא אותו חזרה, ואני שמח שבעקבות דיונים שהיו אצלי בוועדה לפניות הציבור, בהשתתפות נציגי הממשלה, הדברים התחילו לזוז. היום יש תקן, שמספרו 1505, שיכול להסדיר את המערכות לטיפול במי שתייה לשימוש ביתי, סינון וטיהור, ויש הכרזה רשמית, שחלה על כל המערכות לטיהור מים בארץ. המשמעות היא, שהיום כל מטהרי המים בשוק חייבים לעמוד בדרישות התקן.
       
       זה מצד אחד, אבל מצד שני, יש יבואנים רבים שמביאים, בדרכים לא דרכים, רק את הפילטרים ממדינה מסוימת, קונים את הגוף של מטהר המים ומייבאים את זה כמשחקים לילדים, ואז מרכיבים אותם ומוכרים לצרכן. בארץ יש רק ארבע חברות עם רשיון, שיש להן תו תקן של מכון התקנים, ויש עוד כ-100 חברות שעובדות בצורה "חאפרית" ומרמות את הציבור, וגורמים לכך שהציבור משלם במיטב כספו, מחיר יקר ביותר, אבל לא מקבל שירות. 
       
       הצעת החוק באה להסדיר את הנושא הזה. יש בעיה קשה בתחום האכיפה. אותם מייבאים שמוכרים את הציוד, מתלוננים עליהם, ואז בתי-המשפט נותנים להם קנס של 2,000 שקל, ובמכירה של מכשיר אחד הם מוציאים את הכסף. לכן כל עניין הענישה לא מובא בחשבון, ואת זה צריכים לתקן. יש חקיקה חדשה, שתקועה כבר מעל שנה וחצי בוועדת הכלכלה. זה נקרא תיקון מס' 6 לחוק התקנים, שמדבר על ענישה בהרבה מאוד תחומים בחוק התקנים, וגם הנושא של מטהרי מים מופיע שם.   
       
       על מנת להסדיר את הנושא הזה, של כל החברות האלה שלא מוכרות דברים עם תו תקן ושל אנשים שאין באפשרותם תמיד לבדוק את הדברים, אני מציע את הצעת החוק הזאת. אני מבקש מכל סיעות הבית לתמוך בהצעה, כי לא מדובר כאן בהצעה שעולה כסף, אלא זה לטובת האזרח. מאז  הגיעו לחבר הכנסת אייכלר, שהוא יושב-ראש הוועדה לפניות הציבור, גם אליו, לאחר שיש תקן חדש, המון פניות, וגם קיימו כמה דיונים בנושא הזה. לכן, אני מבקש את תמיכת כל החברים בהצעת החוק. תודה.
       
היו"ר חמי דורון:
       
       תודה רבה לחבר הכנסת אמנון כהן.  השר שטרית, בבקשה, תשובת הממשלה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, בהצעת החוק שבנדון מוצע, כי ייקבעו בתקנות הוראות ותקנים למטהרי מים לשתייה המיועדים לשימוש ביתי. עם כל ההבנה לחשיבות שבקידום פעולות להבטחת שיפור איכות מי השתייה בישראל, נראה כי המקום לעשות זאת הוא במסגרת קביעת תקנים בנושא על-ידי מי שמופקדים על כך, ובעיקר מכון התקנים. כפי שידוע לחבר הכנסת אמנון כהן, גם היום כבר קיימים תקנים בנושא, והבעיה היא תמיד האכיפה של התקנים ולא חקיקת חוקים נוספים.
       
       חבר הכנסת אמנון כהן, אני יודע שכוונתך טובה, אבל כתיבה של חוק נוסף לא תועיל למטרה שאתה רוצה להשיג. לכן, אני מציע לך, ואני  חושב שזה מה שנכון לעשות, להפוך את ההצעה להצעה לסדר-היום, ונעביר אותה לוועדה לביקורת המדינה, שהיא בראשותך. תזמן לוועדה לביקורת המדינה את האנשים הרלוונטיים מכל הצדדים, גם את מכון התקנים, גם את אנשי איכות הסביבה ואת אנשי משרד הבריאות, ותקיים דיון בנושא הזה בוועדה. לדעתי, כך תפיק תועלת הרבה יותר גדולה מאשר מכתיבת עוד חוק על הנייר. אם אתה מסכים לזה, אני מסכים להעביר זאת מייד לוועדה לביקורת המדינה. אתה מסכים?
       
אמנון כהן (ש"ס):
       
       כן.
       
שר התחבורה מאיר שטרית:
       
       תודה.

היו"ר חמי דורון:
       
       חבר הכנסת אמנון כהן, אתה מסכים להפוך זאת להצעה לסדר-היום?
       
אמנון כהן (ש"ס):
       
       הצעה לסדר-היום, אבל זה יידון בוועדה לביקורת המדינה.
       
היו"ר חמי דורון:
       
       השר הציע להעביר זאת לוועדה לביקורת המדינה. יש הצעה אחרת.
       
שר התחבורה מאיר שטרית:
       
       מסכימים.
       
היו"ר חמי דורון:
       
       מסכימים. 
       
       אנחנו נפנה להצבעה על הצעה לסדר-היום בנושא מטהרי המים. בעד - להעביר לוועדה לביקורת המדינה, ונגד - להוריד מסדר-היום.
       
הצבעה מס' 16
       
בעד ההצעה להעביר את הנושא לוועדה - 33
נגד - 1
נמנעים - אין
ההצעה להעביר את הנושא לוועדה לענייני ביקורת המדינה נתקבלה.
       
היו"ר חמי דורון:
       
       בעד - 33, נגד - 1. אני קובע שההצעה לסדר-היום בנושא מטהרי המים, מאת חבר הכנסת אמנון כהן, תעבור לוועדה לביקורת המדינה. תודה רבה.

       
הצעת חוק ההתאחדות הישראלית להגנת בעלי-חיים, התשס"ד-2004
 [הצעת חוק פ/2210; נספחות.]
(הצעת קבוצת חברי הכנסת)
       
היו"ר חמי דורון:
       
       ההצעה הבאה היא הצעת חוק ההתאחדות הישראלית להגנת בעלי-חיים, התשס"ד-2004, מאת חברי הכנסת אילן ליבוביץ, רשף חן, אתי לבני וקבוצת חברי כנסת. חבר הכנסת ליבוביץ, בבקשה.
       
אילן ליבוביץ (שינוי):
       
       אדוני היושב-ראש, חברות וחברי הכנסת, עמיתי בני האדם, זוהי הצעת חוק שמוגשת לכנסת ישראל, שאין לה כל קשר לאזרחיה או למצביעינו. זהו חוק שנולד בחמלה, גובש באהבה, וכל מטרתו היא טובת חיות הבית שמזמן כבר הפכו להיות חלק ממשפחותינו.
       
       מצב זכויותיהם של בעלי-החיים בישראל אינו בכי טוב, בלשון המעטה. הובלת בעלי-חיים למשחטות נעשית כמעט ללא בקרה ופיקוח ובתנאים קשים ובלתי נסבלים עבור בעלי-החיים. תהליכי ודרכי פיטום עופות המים הנהוגים בארץ עודם אכזריים במיוחד, למרות פסיקת בג"ץ על הצורך בשינוי פרקטיקת הפיטום הקיימת. תנאי אחזקתם וגידולם של בעלי-חיים בארץ שונים מהתקן שקבעו מדינות האיחוד האירופי. ארגוני בעלי-החיים בארץ עוסקים בבעיות אלה ובסוגיות נוספות רבות, כגון ניסויים בבעלי-חיים, התפוצצות אוכלוסין בקרב כלבים וחתולים ועוד.
       
       חוק צער בעלי-חיים מ-1994 קבע את זכותם של בעלי-חיים בישראל לחיים ללא סבל. מטרת הצעת חוק זו היא להקנות לארגון הגג הארצי היציג של העמותות להגנת בעלי-חיים בישראל מעמד בחוק - - -
       
היו"ר חמי דורון:
       
       חברי הכנסת של ש"ס. חבר הכנסת וקנין. חבר הכנסת וקנין.
       
אילן ליבוביץ (שינוי):
       
	מטרת הצעת החוק היא להקים ארגון-גג ארצי יציג של העמותות להגנת בעלי-החיים בישראל ולהקנות לארגון הזה בחוק כלים ממשיים לצורך אבטחתה ויישומה של זכות זו. גם היום ארגון "נח" מאחד תחתיו ארגונים שונים להגנת בעלי-חיים, אך, כאמור, חשוב לעגן את פעילותו בחוק וליתן לו כלים ממשיים על מנת לקדם את זכויותיהם של בעלי-החיים בארץ.

	הקמת התאחדות ישראלית להגנת בעלי-חיים, יש בה גם ממד דקלרטיבי בדבר מחויבות מדינת ישראל לשמירה על זכויותיהם הבסיסיות של בעלי-החיים, והדבר גם יהפוך את עמותות בעלי-החיים לשותפות בהתוויית מדיניות מוסרית ונכונה כלפי אלה שאינם יכולים להגן על עצמם ולעמוד על זכויותיהם.

	ההתאחדות, שתוקם מכוח החוק, תתוקצב מתקציב המדינה ותהיה נתונה לביקורת של מבקר המדינה. על-פי החוק, בראש מועצת ההתאחדות יעמוד נשיא ההתאחדות, שימונה על-ידי נשיא המדינה, ויהיו בה נציגים לעמותות השונות העוסקות בהגנה על בעלי-חיים, נציגים למשרד החינוך ולמשרד לאיכות הסביבה ונציגים מהאקדמיה. על-פי החוק, ההתאחדות תהיה בעלת זכות עמידה בייצוג בעלי-חיים בפני רשויות המדינה ובהליכים משפטיים. על כל גוף ציבורי תוטל חובת התייעצות, על-פי החוק, עם ההתאחדות בכל עניין בעל נגיעה או השלכה על בעלי-החיים.

	כאמור, אדוני היושב-ראש, חוק זה אינו עוד אחד מאותם חוקים פופוליסטיים ששכרם האלקטורלי בצדם, ולכן אני מצפה מהבית כולו שיתמוך בהצעת החוק, ללא חלוקה מפלגתית. תודה.

היו"ר חמי דורון:
       
       חבר הכנסת ליבוביץ, תודה רבה.  השר שטרית משיב בשם הממשלה. בבקשה.
 
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד לענות על הצעת החוק שבנדון, שמבקשת להסדיר תחת קורת-גג אחת את פעילותן של עמותות למען בעלי-חיים הפועלות כיום ולעגן זאת במסגרת הסדר חוקי. עם זאת, העיקר של הצעת החוק הוא הקמת מסגרות ארגוניות חדשות ומנגנונים נוספים על אלה הקיימים. עם כל החשיבות וההבנה לצורך לתמוך בגופים העוסקים בהגנה ובסיוע לבעלי-חיים, אין לדעת הממשלה הצדקה להקמת מערכות נוספות כמוצע בהצעת החוק. אין שום היגיון לקחת ארגונים וולונטריים ולהקים להם, בהצעת חוק ממשלתית, ארגון-גג נוסף עם מנגנונים נוספים וכספים נוספים. זה מיותר לחלוטין. 
       
       לכן, אדוני היושב-ראש, הממשלה מתנגדת להצעת החוק ומבקשת להסירה מסדר-היום.
       
היו"ר חמי דורון:
       
       חבר הכנסת ליבוביץ, יש לך זכות תשובה. הממשלה מתנגדת. לרשותך חמש דקות.
       
אילן ליבוביץ (שינוי):
       
       אדוני היושב-ראש, חברות וחברי הכנסת, אדוני השר, אני מכיר ויודע שיש גופים רבים. פנו אלי נציגים ממכון ויצמן ונציגים מהאקדמיה, שמתנגדים להצעה מחשש שהדבר יגביל את האפשרות לערוך ניסויים בבעלי-חיים ומעוד הגבלות שונות. אני מכיר גם את ההתנגדות של משרד החקלאות בנושא הזה, לצערנו, אף שהוא זה שאמור, מכוח חוק צער בעלי-חיים, להתקין תקנות שהיו אמורות כבר להיות מונחות מזמן בנוגע לפיטום אווזים, למשל, על-פי החלטת בג"ץ. הוא נמנע מלעשות זאת. 
       
       כל הדברים האלה יכול שייפתרו, כמו שאמרתי גם לאותם אנשים ממכון ויצמן שאתם שוחחתי, במהלך הכנת החוק לקריאה ראשונה ולאחר מכן לקריאה שנייה ולקריאה שלישית, מכיוון שאין כוונה, לא לי ולא לחברי, להגביל פה את המחקר האקדמי, ואין כוונה להעמיס פה העמסה נוספת. אבל, במצב שבו אנחנו נמצאים היום, שבו, לצערי, זכויות בעלי-החיים נרמסות ברגל גסה ומשרדי הממשלה שאמורים לפעול בעניין הזה, בעיקר משרד החקלאות ומשרד החינוך, לא מצליחים לקדם את התקנות ולהביאן להסדרה בכנסת, אני חושב שמן הראוי היה שיקום ארגון אחד, ארגון-גג, שיאגד את כל הארגונים האלה. יהיו בו נציגים גם לאקדמיה.
       
שר התחבורה מאיר שטרית:
       
       למה ממשלתית? שיעשו - - -
       
אילן ליבוביץ (שינוי):
       
       שיקבל את הגושפנקה הממשלתית, שיהיה לו ייצוג כלפי המדינה, שיהיה לו מעמד בכל הנושא הזה מול רשויות המדינה, כדי שהוא יוכל, בסופו של דבר, להשיג את התוצאות שאנחנו רוצים למען בעלי-החיים. תודה.
       
היו"ר חמי דורון:
       
       תודה לחבר הכנסת ליבוביץ. 
       
       אנחנו נפנה להצבעה. רבותי, אנחנו מצביעים.
       
הצבעה מס' 17
       
בעד ההצעה להעביר את הצעת החוק לדיון מוקדם בוועדה - 18
בעד ההצעה להסיר מסדר-היום את הצעת החוק - 22
נמנעים - אין
ההצעה להסיר מסדר-היום את הצעת חוק ההתאחדות הישראלית להגנת בעלי-חיים, 
התשס"ד-2004, נתקבלה.
       

היו"ר חמי דורון:
       
       בעד - 18, נגד - 22. אני קובע שהצעת חוק ההתאחדות הישראלית להגנת בעלי-חיים, התשס"ד-2004, לא עברה.

       
הצעת חוק המים (תיקון - איסור הפסקת אספקת מים), התשס"ג-2003
 [הצעת חוק פ/426; נספחות.]
(הצעת קבוצת חברי הכנסת)
       
היו"ר חמי דורון:
       
       עתה, הצעת חוק המים (תיקון - איסור הפסקת אספקת מים, התשס"ג-2003, מאת חברי הכנסת מוחמד ברכה, עסאם מח'ול ואחמד טיבי. ינמק חבר הכנסת ברכה. בבקשה.
       
מוחמד ברכה (חד"ש-תע"ל):
       
       אדוני היושב-ראש, רבותי השרים, חברי הכנסת, הזכות למים, והכוונה היא למי שתייה, היא זכות יסוד.
       
היו"ר חמי דורון:
       
       רבותי חברי הכנסת. חבר הכנסת ליבוביץ. חבר הכנסת יאסינוב.
       
מוחמד ברכה (חד"ש-תע"ל):
       
       הזכות למי שתייה היא זכות יסוד. זהו משאב חיוני, שאספקתו היא ערך חברתי וערך אנושי. המים אינם סחורה. אומנם יש להם מחיר, ואדם שצורך מים חייב לשלם בעדם, אבל אי-אפשר לייצר מצב שהענישה על אי-תשלום תהיה ניתוק מים. מה גם שכאשר העונש הזה מתבצע, הוא מתבצע באופן קולקטיבי. כלומר, אזרח מסוים ביישוב מסוים שמשלם בעד המים שהוא צורך יכול למצוא את עצמו מוענש על כך שחלק מהאוכלוסייה לא שילם, ואז ניתוק המים הוא לכל היישוב ללא הבדל בין מי ששילם ומי שלא שילם. 
       
       נכון שחלק מהפיגורים בתשלומים נובע מאי-תשלום מצד הציבור צורך המים על המים שהוא צורך, אבל חלק מהעניין הוא גם משבר הרשויות המקומיות. גם כשהן מקבלות כסף תמורת מים מהתושבים, הן לא מעבירות אותו ל"מקורות", והכול נבלע בתוך הגירעון שלהן, ורובן, או חלקן הגדול, נמצאות על סף קריסה.
       
       נכון שאנחנו לא יכולים להשלים, בשום אופן, עם מצב שבו מי שצורך מוצר מסוים לא ישלם בעדו, אבל העונש לא יכול להיות עונש שמופנה כלפי תינוקות, כלפי צורך של אזרחים לשתות, כלפי מרפאות וכלפי שירותים בסיסיים ביישוב שלם. אני בטוח שאפשר למצוא מנגנונים אחרים כדי להעניש אותם אנשים שלא ממלאים את חובתם בתשלום מחיר המים. יש אפשרות להתקין תקנות למיניהן, שהענישה תהיה כלפי אותו אדם שלא מילא את חובתו, ולא ייווצר מצב שיישוב שלם של אלפים, ולפעמים יותר מזה, עשרות אלפים, לא מקבל מים כיוון שחלק מהתושבים לא מילא את החובה הזאת.
       
       אדוני ראש הממשלה, אדוני שר האוצר, אדוני השר המקשר, גברתי שרת המשפטים וכל חברי הכנסת, כשאדם לא משלם את חשבון החשמל שלו, מה עושים לו? מנתקים לו את החשמל. כשאדם לא משלם את חשבון הטלפון שלו, מה עושים לו? מנתקים לו את הטלפון. אבל, כאשר אדם משלם חשמל וטלפון, לא מנתקים לו. כשאדם משלם מים, הוא דווקא יכול למצוא את עצמו מנותק מהמצרך הבסיסי שהוא צריך לקיומו היומיומי. 
       
       אני לא יכול להבין  ענישה כזאת, לנתק בתים ממים. לא על כל עבירה בחיי היום-יום העונש נוגע לאותה עבירה. אחרת, לא היה צריך להמציא בתי-כלא ומאסר. מי שהורג - נהרג, ומי שעושה עבירת תנועה - מורידים אותו מהכביש או אני לא יודע מה עושים לו עוד. לכן, זה נשמע לי מאוד אנכרוניסטי, שדווקא בגלל חובות של מים לרשות מסוימת מנתקים את המים לכל התושבים, גם לאלה ששילמו. אני בטוח שאפשר למצוא תקנות ומנגנונים אחרים. כפי שחברת החשמל מתפקדת ומי שלא משלם חשמל מנתקים לו את החשמל, ומי שלא משלם טלפון מנתקים לו את הטלפון, אפשר למצוא מנגנונים דומים כלפי מים. אבל, לא בצורה כזאת של הענשת יישוב שלם כיוון שחלק מתושביו לא שילם או כיוון שהרשות המקומית, שנמצאת במצב גירעוני, לא משלמת או מכל סיבה אחרת. 
       
       אני חושב שהמדינה חייבת לספק מים לכל אזרח, ובכלל זה לאלה שעברו על החוק, אבל העבירה על החוק תמוצה אתם, או שהם יבואו לדין במנגנונים אחרים של בתי-משפט ובדרכים אחרות. אדוני, תודה רבה.
       
היו"ר חמי דורון:
       
       תודה רבה לחבר הכנסת מוחמד ברכה. השר מאיר שטרית יציג את עמדת הממשלה. בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני, בהחלט, מבין את דאגתו של חבר הכנסת ברכה לעניין הפסקת אספקת מים לתושבים, אלא שחבר הכנסת ברכה מחמיץ דבר אחד שאני מבקש לעדכן אותו בו, ואני מניח שהוא יודע זאת אך הוא לא שם לב. חבר הכנסת גדעון סער, בעבר, יחד עם חבר הכנסת אלדן וחבר הכנסת שמחון, הגישו הצעת חוק לכנסת, שאושרה בכנסת בקריאה שנייה ובקריאה שלישית בחודש אוגוסט 2004. מדובר בחוק המים ובחוק תאגידי מים וביוב. לפי החוק, רשויות מקומיות שלא הקימו תאגידי מים וביוב, חייבות לפתוח חשבון בנק נפרד לעירייה, וכל הכספים שהם גובים מהתושבים על מים נכנסים רק לחשבון הזה, והם לא רשאים להשתמש בו לשום דבר אחר.
       
מוחמד ברכה (חד"ש-תע"ל):
       
       תמכתי בהצעת החוק הזאת, אבל אני - - -
       
שר התחבורה מאיר שטרית:
       
       חבר הכנסת ברכה, זה מונע את המצב שהיה קיים עד היום, שבו הרשות היתה מכניסה לקופתה את כל הכסף ששולם על מים, והיו, נניח, אזורי תעשייה או תושבים שמשלמים על המים שלהם, והמסכנים לא מקבלים מים, כי לעירייה אין כסף לשלם ל"מקורות". הדבר הזה מבטיח, ברוב המקרים, את פתרון הבעיה, כי הרשות המקומית משלמת ל"מקורות" על כל קוב 1-2 שקלים וגובה מהתושב על כל קוב 4.5-8 שקלים, וזה תלוי בהיקף הצריכה. היושב-ראש עצמו היה בעיריית ראשון והוא טיפל בנושא. העירייה מכסה בפער הזה את אחזקת הרשת, את הפחת של המים, את פיתוח הרשת. לכן, נותר לה עודף והיא עוד משתמשת בו לצרכים אחרים בעירייה. היום לא צריכים להשתמש בכך לצרכים אחרים של העירייה. יש חשבון נפרד ומנוטרל. לכן, חבר הכנסת ברכה, כוונתך ברורה - - -
       
מוחמד ברכה (חד"ש-תע"ל):
       
       אני מדבר על העיקרון של ניתוק יישוב.
       
שר התחבורה מאיר שטרית:
       
       כן, אבל אי-אפשר לעשות את זה. בדרך כלל, היום זה לא יקרה, מכיוון שאם לעירייה יש כסף לשלם ל"מקורות", לא ינתקו להם.
       
מוחמד ברכה (חד"ש-תע"ל):
       
       אם 20% מהתושבים לא משלמים חשמל, מנתקים לכולם?
       
שר התחבורה מאיר שטרית:
       
       לא.
       
מוחמד ברכה (חד"ש-תע"ל):
       
       צריך לחפש מנגנונים אחרים.
       
שר התחבורה מאיר שטרית:
       
       דרך אגב, יש, ואני מוכן שייבדקו מנגנונים אחרים. אני חושב שזה נכון לבדוק מנגנונים אחרים. אני רק רוצה לומר לך, שהבעיה היא לא באי-קיומם של מנגנונים, אלא בזה שראשי הרשויות לא כל כך מוכנים להתעמת עם התושבים ולנתק להם מים גם כאשר הם חייבים על תשלומי מים. החוק קיים. יש סמכות לראש עיר לבטל או לאכוף הפסקת מים לתושב שלא משלם.

מוחמד ברכה (חד"ש-תע"ל):
       
       שהחברה תספק מים ישירות לתושב.
       
שר התחבורה מאיר שטרית:
       
       אבל, היום היא לא יכולה. בעתיד זה יקרה. באותם יישובים שמוקמים בהם תאגידי מים וביוב, זה מה שיקרה. החברות הללו, שעכשיו מוקמות ברשויות המקומיות, ייתנו מים לכל תושב, ומי שלא ישלם ינתקו לו.
       
       לכן, חבר הכנסת ברכה, אני מציע שנפיק תועלת מההצעה שלך. אני מציע להפוך אותה להצעה לסדר-היום ולהעבירה לוועדת הפנים. תזמין את האנשים הרלוונטיים, מ"מקורות", מהשלטון המקומי, ותיווכח שמה שאני אומר לך היום צודק ונכון.
       
       אם אתה מסכים, נעביר לוועדת הפנים של הכנסת, יתקיים שם דיון על העניין הזה. לדעתי, תפיק תועלת רבה מאוד מהעניין. אתה מסכים? 

מוחמד ברכה (חד"ש-תע"ל):
       
       מסכים. 
       
שר התחבורה מאיר שטרית:
       
       חבר הכנסת ברכה מסכים. אדוני, אני מסכים להפוך את ההצעה להצעה לסדר-היום ולהעביר אותה לוועדת הפנים של הכנסת. 
       
היו"ר חמי דורון:
       
       יפה. אז הצעת החוק הזאת הופכת להיות הצעה לסדר-היום בנושא איסור הפסקת הספקת המים. אנחנו נצביע על העברת ההצעה לסדר-היום לוועדה. רבותי, הצעת החוק הופכת להיות הצעה לסדר-היום. 
       
       בעד - להעביר לוועדת הפנים ואיכות הסביבה. נגד - להסיר. אנחנו מצביעים. 
       
הצבעה מס' 18
       
בעד ההצעה להעביר את הנושא לוועדה – 35
נגד – 1
נמנעים – אין
ההצעה להעביר את הנושא לוועדת הפנים ואיכות הסביבה נתקבלה.  
       
היו"ר חמי דורון:
       
       בעד - 35 חברי כנסת, מתנגד אחד. אני קובע שההצעה לסדר-היום תידון בוועדת הפנים ואיכות הסביבה. תודה רבה. 

       
הצעת חוק התכנון והבנייה (תיקון - פרוטוקול 
וזכות עיון במסמכים), התשס"ג-2003
[הצעת חוק פ/2733; נספחות.]
(הצעת חבר הכנסת בנימין אלון)
       
היו"ר משה כחלון:
       
       אנחנו עוברים להצעת חוק התכנון והבנייה (תיקון - פרוטוקול וזכות עיון במסמכים), התשס"ד-2004. חבר הכנסת בני אלון, הנמקה מהמקום, בבקשה. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, זאת הצעת חוק שניסיתי להעלות עוד בכנסת הקודמת, ואני שוב מעלה אותה. חלק ממנה כבר נכנס, למשל חובת רישום הפרוטוקול, אבל עדיין יש חלקים שאינם והם חשובים. גם משרד הפנים רואה את החשיבות שבכך. 
       
       עיקר החשיבות הוא למרחב תכנון מקומי, אותו גוף שכמה מועצות מקומיות מיוצגות בו במרחב תכנון אחד. אני רוצה שלכל חבר מועצה בכל אחד מהגופים יהיה חופש גישה למסמכים של הנושאים התכנוניים. 
       
       אני לא צריך להרחיב, זאת הנמקה מהמקום, אני חושב שכולנו צריכים לעשות הכול כדי לעקור חשדות לשחיתות בשלטון המקומי ברמות של תכנון והטבות בקרקעות. כולנו יודעים כמה הדברים האלה מסוכנים - יותר שקיפות, יותר יכולת פיקוח ציבורי, פחות שחיתות. תודה רבה, אדוני היושב-ראש. 
       
היו"ר חמי דורון:
       
       תודה רבה, חבר הכנסת בני אלון. המשיב, השר מאיר שטרית, בבקשה. 
       
חיים אורון (יחד):
       
       רגע, יש הצעה זהה. 
       
שר התחבורה מאיר שטרית:
       
       יש הצעה זהה? זה לא כתוב בסדר-היום. 
       
חיים אורון (יחד):
       
       בסדר-היום שלי זה כתוב. 

       
הצעת חוק התכנון והבנייה (תיקון - פרוטוקול 
וזכות עיון במסמכים), התשס"ג-2003
[הצעת חוק פ/782; נספחות.]
(הצעת קבוצת חברי הכנסת)

היו"ר חמי דורון:
       
       צודק חבר הכנסת חיים אורון, הוצמדה הצעתו להצעת החוק. השר, תשיב על שתי ההצעות יחד ואנחנו נצביע לחוד. 
       
חיים אורון (יחד):
       
       אדוני היושב-ראש, חברי הכנסת, השר שטרית, היות שלא היתה לי מכסה מספיקה, נצמדתי בהצעה הזאת להצעתו של חבר הכנסת בני אלון, ואני מודה לו על כך. ההצעה היא הצעה זהה. 
       
       אני רוצה לחזק את ההנמקה האחרונה של חבר הכנסת אלון, והיא בעצם פתיחת הפרוטוקולים לכל חברי המועצה, בעיקר במקום שיש יותר ויותר ועדות תכנון מרחביות. מדובר בכמה מועצות אזוריות, לפעמים יש מחלוקות בין המועצות השונות בתוך התאגיד הזה, ורצוי שהאינפורמציה הזאת תהיה בידי כולם. 
       
       כמו חבר הכנסת בני אלון, גם אני קיבלתי על עצמי את המגבלה של משרד הפנים, בעיקר בנושא שלא היינו ערים לו, שפתיחת הפרוטוקולים בחוק הקיים, השר שטרית, מוגבלת על-ידי החוק לאבטחת מידע, שמתייחס לפרטים שמופיעים בתוכניות ויש עליהם מגבלה של אבטחת מידע, וזה כמובן יחול גם על החוק שלנו. זה מקובל עלי ואין עם זה בעיה. 
       
היו"ר חמי דורון:
       
       תודה רבה, חבר הכנסת חיים אורון. בבקשה, אדוני השר. 

שר התחבורה מאיר שטרית:
       
       אדוני היושב-ראש, אני מתכבד להשיב על שתי הצעות החוק, של חבר הכנסת חיים אורון ושל חבר הכנסת בני אלון. הצעת החוק היא ראויה ומסדירה עניין שאיננו מוסדר, אם כי כמובן צריך להבדיל בין ועדה מקומית לבין ועדה מרחבית. בוועדה מקומית גם היום ההוראות של השלטון המקומי מחייבות את עיונם של כל חברי המועצה; כל חבר מועצה בעצם חבר ועדה מקומית ויכול לעיין בפרוטוקולים של הוועדות. לכן, בוועדות מקומיות הבעיה לא קיימת. הבעיה קיימת בוועדות - - - 

היו"ר חמי דורון:
       
       אדוני השר, הבעיה קיימת ועוד איך ברשויות המקומיות; גם על-פי סעיף 140א לפקודת העיריות, העיריות מקשות על חברי המועצה לעיין בפרוטוקולים. 
       
שר התחבורה מאיר שטרית:
       
       למיטב ידיעתי, על-פי החוק, חבר מועצה רשאי לקבל כל מסמך של המועצה המקומית - - - 
       
היו"ר חמי דורון:
       
       אתה צודק ברמה העקרונית. אבל על-פי סעיף 140א לפקודת העיריות, שזה הסעיף שאתה מדבר עליו, עדיין בנושא של תכנון ובנייה מקשים ביותר. 
       
שר התחבורה מאיר שטרית:
       
       זה רע מאוד. 
       
חיים אורון (יחד):
       
       זה יפתור את הבעיה. 
       
שר התחבורה מאיר שטרית:
       
       ראשי רשויות שמשתמשים בכוחם שלא כהלכה בעניין הזה, זה לא במקום. על כל פנים, ההצעה ראויה והממשלה תומכת בה, כמובן בתנאי אחד, שהחברים הסכימו לו, שקידום הצעת החוק לקריאה ראשונה ייעשה בתיאום עם משרדי הממשלה הנוגעים בדבר. החברים הסכימו. חברי הכנסת, אתם מסכימים, נכון חבר הכנסת אורון וחבר הכנסת בני אלון? 
       
בנימין אלון (האיחוד הלאומי - ישראל ביתנו):
       
       כן. 
       
שר התחבורה מאיר שטרית:
       
       בתנאים האלה, אדוני היושב-ראש, שניהם הנהנו שהם מסכימים, לצורך הפרוטוקול אני אומר, לכן, בתנאי שהמשך החקיקה יהיה בהסכמה עם הממשלה, אנחנו תומכים בהצעת החוק. 
       
היו"ר חמי דורון:
       
       תודה רבה. אנחנו נצביע על שתי ההצעות בנפרד. 
       
       אנחנו עוברים להצבעה על הצעת חוק התכנון והבנייה (תיקון – פרוטוקול וזכות עיון במסמכים), התשס"ד-2004, של חבר הכנסת בנימין אלון. 
       
הצבעה מס' 19
       
בעד ההצעה להעביר את הצעת החוק לדיון מוקדם בוועדה – 25
נגד - אין 
נמנעים - 1
ההצעה להעביר את הצעת חוק התכנון והבנייה (תיקון - פרוטוקול וזכות עיון במסמכים), 
התשס"ד-2004, לדיון מוקדם בוועדת הפנים ואיכות הסביבה נתקבלה. 

היו"ר חמי דורון:
       
       בעד - 25 חברים, אין מתנגדים, נמנע אחד. אני קובע שהצעת חוק התכנון והבנייה (תיקון - פרוטוקול וזכות עיון במסמכים), התשס"ד-2004, של חבר הכנסת בני אלון, עוברת לוועדת הפנים ואיכות הסביבה. 

	אנחנו מצביעים על הצעת חוק התכנון והבנייה (תיקון - פרוטוקול וזכות עיון במסמכים), התשס"ג-2003, של חבר הכנסת חיים אורון, אשר הוצמדה. 

הצבעה מס' 20
       
בעד ההצעה להעביר את הצעת החוק לדיון מוקדם בוועדה – 19
נגד - אין 
נמנעים - אין
ההצעה להעביר את הצעת חוק התכנון והבנייה (תיקון - פרוטוקול וזכות עיון 
במסמכים), התשס"ג-2003, לדיון מוקדם בוועדת הפנים ואיכות הסביבה נתקבלה. 

היו"ר חמי דורון:

	בעד - 19, אין מתנגדים, אין נמנעים. גם הצעה זו עוברת לוועדת הפנים ואיכות הסביבה להכנה לקריאה ראשונה. 


הצעת חוק לתיקון פקודת התעבורה (רשיון נהיגה לקטין 
שהורשע בעבירת סמים או אלימות), התשס"ה-2004 
 [הצעת חוק פ/2857; נספחות.]
(הצעת חבר הכנסת משה כחלון)
       
היו"ר חמי דורון:
       
       אנחנו עוברים להצעת לתיקון פקודת התעבורה (רשיון נהיגה לקטין שהורשע בעבירת סמים או אלימות), של חבר הכנסת משה כחלון. הנמקה מהמקום, בבקשה. 
       
משה כחלון (הליכוד):
       
       אדוני היושב-ראש, מכת הסמים ומכת האלימות הפכו היום למגפות, ויש לאתר דרכים למניעתן. ידוע שחלומו של כל ילד הינו רשיון נהיגה, וייתכן שאם ילדים ידעו ששימוש בסמים עלול למנוע מהם רשיון נהיגה, זה ימנע מהם להיגרר לסמים; בדומה לצעירים החולמים להתגייס ולהגיע ליחידות קרביות אשר נמנעים מסמים שמא לא יגיעו ליחידות קרביות. לפיכך, מוצע לקבוע כי קטין שהורשע בעבירת סמים או אלימות, לא יוכל לקבל רשיון נהיגה למשך שלוש שנים מיום ההרשעה. 

היו"ר חמי דורון:
       
       אדוני השר, תשובתך, בבקשה. 
       
שר התחבורה מאיר שטרית:
       
       אדוני היושב-ראש, כנסת נכבדה, אני מתכבד להשיב על הצעת החוק. הצעת החוק שלפנינו מבקשת להוסיף תנאי למתן רשיון נהיגה, ולפיו לא יינתן רשיון נהיגה לאדם שבשלוש השנים שקדמו לבקשת הרשיון הורשע בעבירות סמים או אלימות. 
       
       מבחינה עקרונית, הצעת החוק עולה בקנה אחד עם מדיניות משרד התחבורה, להחמיר את כוח ההרתעה שיש לרשויות אכיפת החוק במלחמה בתאונות הדרכים. 
       
       עם זאת, המשרד מתנגד לחלק מהמרכיבים הכלולים בהצעת החוק. ראשית, אין קשר מוכח בין אקט של אלימות שבעטיו הורשע אדם לבין נהיגה אלימה, שלא בהתאם לחוקי התנועה. אשר לעבירות סמים, יש להגדיר במדויק את סוג העבירות הכלולות בחוק. בנוסף, יש להפחית את התקופה שבה לא יינתן רשיון נהיגה לעבריין סמים, לתקופה של שנה, שהיא פרק זמן מספק לענישה. 
       
       לפיכך, הממשלה מוכנה לתמוך בהצעת החוק בתנאי אחד, שקידומה ייעשה רק בתיאום עם משרדי הממשלה הנוגעים בדבר, הווי אומר, משרד המשפטים ומשרד התחבורה. חבר הכנסת כחלון הסכים לקדם את תיאום המשך החוק רק בהסכמת משרד המשפטים ומשרד התחבורה. מקובל עליך? הוא מסכים, הוא מהנהן בראשו אמן, על כן, בתנאי הזה אנחנו מסכימים לתמוך בהצעת החוק. 
       
היו"ר חמי דורון:
       
       מה ההבדל בין קטין לבין אדם בוגר בעבירות מהסוג הזה? 
       
שר התחבורה מאיר שטרית:
       
       חבר הכנסת כחלון טוען, שמאחר שצעירים, אחד מחלומות חייהם זה לקבל רשיון נהיגה, אם אתה אומר שמי שישתמש, ייתפס, יורשע בעבירת סמים, לא יוכל לקבל רשיון נהיגה, אתה מרתיע את הצעיר משימוש בסמים, אתה יוצר גורם הרתעה. הטיפול שלו אינו בתאונות כמו בסמים. הוא רוצה למנוע את השימוש בסמים. הווי אומר, אם אתה יכול לאבד רשיון נהיגה בגלל סמים, תחשוב פעמיים לפני שתשתמש בסמים. אמת, אני מייצג אותך נכון, חבר הכנסת כחלון? 

משה כחלון (הליכוד):
       
       כן. 
       
היו"ר חמי דורון:
       
       חבר הכנסת עזמי בשארה, אתה מבקש להסיר. 
       
עזמי בשארה (בל"ד):
       
       אדוני היושב-ראש, חברי הכנסת, אני לא מבין את ההיגיון המשפטי בחוק הזה. אני לא מבין איך הפך רשיון נהיגה לכלי ענישה, פשוט לא מובן לי. רשיון נהיגה זה רשיון נהיגה, שוללים אותו בשל כל מה שקשור בעבירות תנועה. אני לא מבין, אם מישהו גנב, למה שוללים לו את רשיון הנהיגה, מה הקשר בין שני הדברים? אני לא מבין איך רשיון הנהיגה עובר לשמש כלי ענישה על עבירות אחרות. אין היגיון משפטי בכל ההצעה הזאת. 
       
       אני בעד שלילת רשיון נהיגה מעברייני תנועה, זה ברור, אבל אני לא מבין, עוד מעט בעבירות הוצאת דיבה ובדברים דומים ישללו רשיון נהיגה. 
       
       אדוני היושב-ראש, לא מובן לי ההיגיון המשפטי. הבנתי שיש עוד גיחוך בחוק או בביצוע החוק, שמסרבי-גט שוללים מהם רשיון נהיגה. מה הקשר, אני לא מבין. הם טעו בדרכם בנישואין וכו', בתנועה הזאת הם טעו, אבל לא בתחבורה הציבורית. 
       
       אני לא מבין את הקשר בין הדברים האלה. אסור להשתמש בצורה הזאת בזכויות האזרח, להשתמש בהן כאמצעי ענישה. חוקי דיני העונשין קובעים אמצעי ענישה, אדוני, בית-סוהר, על-תנאי, קנס, אבל לקחת רשיון נהיגה ולהפוך אותו אמצעי ענישה, נדמה לי שזה לא נכון. אם זאת מניעה, אני רוצה לשמוע מחקרים על השאלה אם זה כלי מניעה ולא ענישה. כלומר, למניעת תאונות דרכים, יש עוד 20 דברים שצריך להשתמש בהם כדי למנוע תאונות דרכים, ולאו דווקא הדבר הזה.

היו"ר חמי דורון:
       
       השר אמר שזה כדי למנוע את הסמים ולא כדי למנוע את התאונות. 
       
עזמי בשארה (בל"ד):
       
       אז צווי ריתוק - אסור לו לשכור דירה לבד. למה מותר לעבריין צעיר, באלימות או בסמים, לשכור דירה לבד? אני יכול להוכיח לך, אדוני השר, זה שיש לו דירה לבד, לא עם ההורים, גורם החמרה בעבריינותו יותר מרשיון נהיגה. אז למשל, לשלול ממנו את האפשרות שיגור לבד עד שיגיע לגיל 21, שלא ישכור דירה. זה בדיוק אותו דבר. אני לא מבין את ההיגיון, אדוני. תודה רבה. 
       
היו"ר חמי דורון:
       
       תודה רבה לחבר הכנסת בשארה. חבר הכנסת כחלון, אתה רוצה להשיב? לא רוצה. 
       
       חבר הכנסת כחלון, אתה מסכים לקדם את הצעת החוק אך ורק בשיתוף פעולה ובהסכמה של משרד המשפטים ומשרד התחבורה, נכון? 
       
משה כחלון (הליכוד):
       
       כן. 
       
היו"ר חמי דורון:
       
       אנחנו עוברים להצבעה, רבותי. 
       
הצבעה מס' 21
       
בעד ההצעה להעביר את הצעת החוק לדיון מוקדם בוועדה – 25
בעד ההצעה להסיר מסדר-היום את הצעת החוק - 6
נמנעים - 1
ההצעה להעביר את הצעת חוק לתיקון פקודת התעבורה (רשיון נהיגה לקטין שהורשע 
בעבירת סמים או אלימות), התשס"ה-2004, לדיון מוקדם בוועדת הכלכלה נתקבלה. 

היו"ר חמי דורון:
       
       בעד - 25, שישה מתנגדים, נמנע אחד. אני קובע שהצעת החוק לתיקון פקודת התעבורה (רשיון נהיגה לקטין שהורשע בעבירת סמים או אלימות), התשס"ה-2004, תעבור לוועדת הכלכלה לשם דיון והכנה לקריאה ראשונה. תודה. 
       

הצעת חוק לתיקון פקודת בריאות העם (מרכזי לידה), התשס"ד-2004
 [הצעת חוק פ/2430; נספחות.]
(הצעת חברת הכנסת גילה גמליאל)
       
היו"ר חמי דורון:
       
       אנחנו עוברים להצעת החוק הבאה, הצעת חוק לתיקון פקודת בריאות העם (מרכזי לידה), התשס"ד-2004. חברת הכנסת גילה גמליאל, בבקשה; הנמקה מהמקום. 
       
גילה גמליאל (הליכוד):
       
       אדוני היושב-ראש, אדוני ראש הממשלה, כבוד השרה, שר הבריאות, חברות וחברי כנסת, היום אני מבקשת את תמיכת בהצעת חוק שתיתן את הזכות לנשים יולדות במדינת ישראל, כפי שקיים בהרבה מאוד מדינות בעולם, לממש את רגע השיא בחיים שלהן, ללדת במקום מרווח יותר ונאות יותר ללידה. 
       
       על-פי חוק מדינת ישראל, היום יש מגבלה, ורק חדרי הלידה הם האופציה המוכרת על-פי החוק, במימון של מעל 6,000 שקלים פר-יולדת. הרעיון כאן הוא להיכנס, כפי שנכנסה בזמנו הרפואה האלטרנטיבית, לפתח גם את העניין הזה במרכזי לידה, על מנת שנשים תוכלנה ללדת בדרכים שהן בוחרות לנכון, בסביבה חמימה יותר, עם אופציה של קרבת המשפחה, עם אופציה שהתינוק יוכל להיות בקרבת האם, עם תנוחות שהן תמצאנה לנכון, ולא על-פי אותם סטנדרטים מגבילים הקיימים היום בבתי-החולים. 
       
       צריך לציין את פריצת הדרך שכבר קיימת בבניית מרכזי לידה מאוד מוגבלים בבתי-החולים. יש מקום להפריט גם את האופציה הזאת ליולדות במדינת ישראל. 
       
       אני רוצה לברך את שר הבריאות, על שהגיש ערעור, כי מלכתחילה ועדת השרים לחקיקה התנגדה להצעת החוק; שר הבריאות הגיש ערר, ואני רוצה לברך אותו על כך. תודה רבה. 

היו"ר משה כחלון:
       
       תודה רבה. שר הבריאות, בבקשה. 
       
שר הבריאות דני נוה:
       
       אדוני היושב-ראש, החוק היום, כפי שציינה חברת הכנסת גמליאל, לא מאפשר הקמת מרכזי לידה מחוץ לבתי-החולים, ורק בית-חולים שיש בו חדר מיון רשאי להפעיל חדרי לידה. מה שמבקשת חברת הכנסת גמליאל הוא, לאפשר פתיחה של מרכזי לידה מחוץ לבתי-החולים הכלליים, באופן כזה שגם, כמובן, התגמולים של הביטוח הלאומי שמגיעים ליולדת וניתנים אך ורק למי שיולדת במסגרת בית-חולים, התמורה הזאת של הביטוח הלאומי ליולדת, הקצבה הזאת ליולדת תינתן במסגרת מרכזי הלידה האלה. 
       
       באופן עקרוני אני לא פוסל את זה. מובן שצריך להבטיח דבר מאוד חשוב, וזה הפיקוח הרפואי. למה בעצם עד היום זה לא נעשה? משום שהתפיסה המקובלת היא, שאם חס וחלילה יש סיבוך בלידה או איזו בעיה, חשוב שמשך הזמן שיעבור כדי לתת ליולדת את הטיפול הנדרש יהיה קצר. לכן,  אנחנו רוצים להבטיח את קביעת הכללים שיביאו לזאת, שאם יש מרכז לידה כזה שאיננו חלק מבית-חולים כללי, יהיה לו האמצעים המתאימים כדי לטפל בסופו של דבר ביולדת, אם חס וחלילה יש סיבוך תוך כדי הלידה. 
       
       לכן הסכמתי שההצעה הזאת תעבור בקריאה טרומית, בכפוף להסכמתה של חברת הכנסת גילה גמליאל, שהמשך החקיקה יתואם עם משרד הבריאות, כדי שבאמת נבטיח שחלק מהחקיקה יהיה כזה שיקבע אותם כללים של פיקוח הדוק, שיבטיחו שבמרכזי הלידה האלה יבואו תינוקות מאושרים לאוויר העולם, ולא שחלילה יקרו תקלות ויהיו מקרים אחרים. 
       
       לכן, בכפוף לזאת הממשלה תומכת. 
       
השר לביטחון פנים גדעון עזרא:
       
       בתיאום עם משרד הפנים. 
       
שר הבריאות דני נוה:
       
       בתיאום עם משרד הפנים? תיאום עם הממשלה. בכפוף לזאת שיהיה תיאום עם הממשלה. משרד הפנים הוא עדיין חלק מהממשלה. 
       
היו"ר משה כחלון:
       
       תודה רבה. חבר הכנסת אורון מציע להסיר, בבקשה. 
       
חיים אורון (יחד):
       
       אדוני היושב-ראש, חברי הכנסת, שר הבריאות, אני רוצה להשבית את החגיגה. אני בעד שכל אחד יעשה מה שהוא רוצה בכל מקום שהוא רוצה, לא זה הנושא. גם היום יש לידות במקומות אחרים, גם זה לא הנושא. מערך הלידה במדינת ישראל מבוסס על ההנחה שכל יילוד, בית-החולים מקבל בגינו 6,400 שקלים. לא כל לידה עולה 6,400 שקלים. זה מה שמכסה את הוצאות מערך הלידה. רק לפני שבוע עבר פה במאמץ גדול חוק שאמר שכל המערכת הזאת בקריסה. מה יהיה עכשיו? עכשיו יהיו כאלה שיוציאו את 6,400 השקלים למשל מ"סורוקה", יהיה מקום מאוד נחמד, שלעבור בו את הליך הלידה יעלה הרבה יותר, אבל 6,400 שקלים מ"סורוקה" ייעלמו ובמערכת הציבורית - - - 
       
גילה גמליאל (הליכוד):
       
       למה נשים צריכות לשלם על זה? הנשים צריכות לממן את בתי-החולים בארץ? 
       
חיים אורון (יחד):
       
       חברת הכנסת גילה גמליאל, הייתי מציע לך ללמוד טיפה את הנושא. 
       
       המשפחות משלמות על בתי-החולים בארץ באמצעות הביטוח הלאומי, שמקנה להן דמי לידה עבור ילד אחד או 15 ילדים כפי שהם רוצים.
       
        מה שאני אומר, אני בעד פיתוח והפרטה גם של רפואת הקטרקט, גם ניתוחי אפנדיציט, אבל אני נגד דבר אחד, שחולה הקטרקט יבוא לקופת-החולים ויגיד, תן לי את הכסף מסל הבריאות, אני הולך אתו למקום אחר, תן לי את הכסף עבור ניתוח לב פתוח ואני הולך אתו למקום אחר. זכותך לעשות ניתוח לב פתוח בכל מקום בעולם. אבל אתה לא יכול לקחת מהקופה הציבורית של הבריאות. 
       
       הקופה הציבורית של שירותי הלידה בארץ בקריסה, ושר הבריאות יודע שאני אומר דבר מאוד מדויק. חסרים לה משאבים, וגם ידוע בדיוק כמה. 20%, זה החוק שעבר בקריאה טרומית בישיבה לפני שבוע. הממשלה כבר עושה את הכול, לא הממשלה שיושבת פה, להסביר לי שאין סיכוי שבעולם שזה יעבור. בפגיות מתים ילדים. אז מה אנחנו הולכים לעשות עכשיו? - לרוקן מתוך הסכום הזה סכומי כסף.
       
       חברת הכנסת גמליאל, אני מקבל את ההצעה שלך בתנאי אחד: שהסכום לא יפחת מסך כל הסכום שעומד לרשות חדרי הלידה בכל הארץ, כפי שגם היה בשנה שעברה. אם לממשלה יש תקציב נוסף, אהלן וסהלן. אבל אל תיקחו אותו משם. אדוני שר הבריאות, זה פשוט בלתי אחראי, כי אתה יודע בדיוק מי לא תלד ב"סורוקה" או ב"איכילוב" ומי כן תלד שם, ואילו משאבים יחסרו שם.

היו"ר משה כחלון:
       
       תודה רבה. אנחנו ניגשים להצבעה.
       
חיים אורון (יחד):
       
       אז זה נורא נחמד להיות בעד לידה פרטית - - -
       
היו"ר משה כחלון:
       
       ההצבעה החלה, חבר הכנסת אורון. 
       
הצבעה מס' 22
       
בעד ההצעה להעביר את הצעת החוק לדיון מוקדם בוועדה - 17
בעד ההצעה להסיר מסדר-היום את הצעת החוק - 3
נמנעים - 3
ההצעה להעביר את הצעת חוק לתיקון פקודת בריאות העם (מרכזי לידה), 
התשס"ד-2004, לדיון מוקדם בוועדת העבודה, הרווחה והבריאות נתקבלה.
       
היו"ר משה כחלון:
       
       17 בעד, שלושה נגד, שלושה נמנעים. הצעת החוק לתיקון פקודת בריאות העם (מרכזי לידה), התשס"ד-2004, של חברת הכנסת גילה גמליאל, עברה ותועבר לוועדת העבודה והרווחה לשם הכנתה לקריאה ראשונה.
       

הצעת חוק ההוצאה לפועל (תיקון - קיצור תקופת מאסר 
עד להבאה בפני ראש ההוצאה לפועל), התשס"ד-2004
[הצעת חוק פ/2361; נספחות.]
(הצעת חבר הכנסת מגלי והבה)

היו"ר משה כחלון:
       
       אנחנו ממשיכים בסדר-היום: הצעת חוק ההוצאה לפועל (תיקון - קיצור תקופת מאסר עד להבאה בפני ראש ההוצאה לפועל), של חבר הכנסת מגלי והבה. הנמקה מהמקום.

מגלי והבה (הליכוד):
       
       אדוני היושב-ראש, אדוני ראש הממשלה, השרים, מדובר בהצעת חוק שמטרתה לקצר את תקופת המעצר עד להבאה בפני ראש ההוצאה לפועל. כיום החוק מאפשר להחזיק אדם במעצר 48 שעות, עד שיתאפשר לו להופיע בפני ראש ההוצאה לפועל ולסדר את תהליך קיצור המעצר שלו. גם בית-המשפט העליון התייחס לנושא וביקש מהמחוקק, מאתנו, להסדיר את הנושא על-ידי קיצור זמן המעצר של אנשים חייבים. אנחנו יודעים, חברי הכנסת, שהיום, במצב הכלכלי הקשה, הרבה אזרחים נאלצים להגיע למצב שייעצרו בגלל ההוצאה לפועל ויצטרכו להביא אותם בפני ראש ההוצאה לפועל.
       
       מטרת התיקון המוצע היא להקל על אותם אנשים קשי יום, שבכל מקרה נוכל לקצר להם את ההתייצבות בפני ראש ההוצאה לפועל, ובכך חוסכים את העינוי של 24 שעות נוספות. 
       
       לכן, אני פונה כאן לחברי הכנסת לתמוך בהצעה לתיקון החוק, ובאותה הזדמנות אני מודה לוועדת השרים לחקיקה ולשרת המשפטים על התמיכה בהצעת החוק. תודה.
       
היו"ר משה כחלון:
       
       תודה רבה. ממלאת-מקום שר המשפטים, בבקשה.

שרת המשפטים ציפי לבני:
       
       דוני היושב-ראש, חברי הכנסת, על-פי הצעת החוק, מוצע לקצר את פרק הזמן שבו מוחזק חייב במאסר עד להבאתו בפני ראש ההוצאה לפועל. אכן, מבחינה עקרונית, אנחנו תומכים בהצעה. 
       
       הוראה דומה כלולה במסגרת טיוטת הצעה שמכינים כיום במשרד המשפטים לתיקון כולל של נושא המאסרים. מאחר שהתיקון הזה חייב להתבצע רק בתמיכה תקציבית מתאימה, ביקשנו מהמציע, לאחר הקריאה הטרומית, להמתין להצעה הממשלתית, שממילא תהיה צריכה להיות מגובה תקציבית, ואז הוא יוכל להצטרף להצעה הממשלתית. בתנאי שהמציע מסכים להמתין עד להנחת ההצעה הממשלתית, אנחנו תומכים. המציע הודיע שהוא מסכים.

היו"ר משה כחלון:
       
       המציע הודיע שהוא מסכים. 
       
       אנחנו ניגשים להצבעה. ההצבעה החלה.
       
הצבעה מס' 23
       
בעד ההצעה להעביר את הצעת החוק לוועדה – 20
נגד – 1
נמנעים – 1
ההצעה להעביר את הצעת חוק ההוצאה לפועל (תיקון – קיצור תקופת מאסר עד להבאה 
בפני ראש ההוצאה לפועל), התשס"ד-2004, לדיון מוקדם בוועדת החוקה, חוק ומשפט נתקבלה.
       
היו"ר משה כחלון:
       
       20 בעד, מתנגד אחד, נמנע אחד. הצעת חוק ההוצאה לפועל (תיקון - קיצור תקופת מאסר עד להבאה בפני ראש ההוצאה לפועל) התקבלה בקריאה טרומית, והיא תעבור לוועדת החוקה, חוק ומשפט להכנה לקריאה ראשונה.
       

הצעה לסדר-היום
 הצורך בהקמת ועדת חקירה פרלמנטרית בנושא 
המינויים של ראש הממשלה במועצות הדתיות

היו"ר משה כחלון:
       
       אנחנו ממשיכים בסדר-היום. לפנינו הצעה לסדר-היום מס' 5335: הצורך בהקמת ועדת חקירה פרלמנטרית בנושא המינויים של ראש הממשלה במועצות הדתיות. חבר הכנסת בני אלון, בבקשה. 

בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, אדוני ראש ממשלת המיעוט, בינתיים, עם 40 חברי כנסת; נראה מה יהיה בשבוע הבא. 
       
       הממשלה הלכה למהלך שהוצג כמהלך עקרוני של ניקוי וטוהר; ניסיון להילחם בפוליטיזציה של המפלגות הדתיות ששלטו במועצות הדתיות ומינו שם מינויים שאינם ענייניים, ועוד נאומים רבים שאני יכול לצטט מדברי כל אלה שעסקו בכך. סופו של דבר, מה שקרה, זה שאין תקציב לחמם מקווה, אין תקציב של 2,000 שקל משכורת לבלנית, אבל יש ויש תקציבים לממונים על המועצות הדתיות. 
       
       אני יכול לתת רשימה לכל חבר כנסת שיתעניין. יש היום מפלגה אחת, מפלגת הליכוד, שממנה מינויים - שר הדתות הוא ראש הממשלה - של ממונים ושל חברי מועצה ושל יושב-ראש מועצה, בניגוד לחוקים רבים, ואני אמנה את החוקים. בניגוד לכללי שלטון תקין מינימליים, יוצרים מצב, שלא רק שלא התחילו לתקן את מה שצריך, אלא הפוליטיזציה המושחתת ביותר, שקורית במפלגות הדתיות מאז הוקמו, מתרחשת במפלגת השלטון, שהיא כאילו לא מפלגה דתית - - -
       
דוד אזולאי (ש"ס):
       
       אנשי שינוי היו בעסק הזה?
       
בנימין אלון (האיחוד הלאומי - ישראל ביתנו):
       
       כדי לא לפגוע סתם באנשים פה, מעל לבמה, אני מוכן, מייד כשארד, לתת את הרשימות. אתן את הרשימות לכל חבר כנסת מן הליכוד, כי - - -
       
היו"ר משה כחלון:
       
       חבר הכנסת כהן.
       
בנימין אלון (האיחוד הלאומי - ישראל ביתנו):
       
       אתן את הרשימות לכל חבר כנסת מהליכוד שירצה, כי הרי אינני רוצה לפגוע חלילה בכל החברים. אני בטוח שלא יד כולם במעל הזה. אני לא אקרא פה את כל השמות, אבל אני אגע בעקרונות. 
       
       יש גם עקרונות שהפסיקה בבג"צים חזרה עליהם שוב ושוב, ואני מצטט: מועצה דתית היא גוף שפועל על-פי חוק. תפקידו לדאוג לאספקת שירותי דת יהודיים במקום שבו היא פועלת, ויש שני עקרונות יסוד. האחד, נוגע להתאמה אישית של כל מועמד. העיקרון השני הוא עקרון הייצוג. עקרון הייצוג הולך פחות או יותר לפי המועצות המקומיות והייצוג הקיים שם, כך במסורת הפסיקה של בג"ץ, אם כי היו הרבה עתירות בנושאים האלה. 
       
       כשאתם תעיינו ברשימות, תגלו למשל עיר כמו אילת עם 0% במועצה המקומית - אני לא יודע איך זה קרה – ו-56% במועצה הדתית. אני יכול לומר את השמות. בעיקר כמו בבאר-שבע, אקרא תיכף את השמות, כי שם יש סיפור מעניין. קריית-מלאכי – מהליכוד -43% במועצה הדתית, 23% במועצה המקומית. וכך הלאה. 
       
       יש לנו מפה מוניציפלית חדשה, שברור שהיא כוח ושלטון, רחוקה מענייני דת ומסורת. פשוט צבירת עוצמה פוליטית על-ידי ממונים שמקבלים שכר, שדרך אגב, גם בבדיקות שעשיתי בהצבעה האחרונה של מרכז הליכוד, עדיין מצביעים שם.
       
צבי הנדל (האיחוד הלאומי - ישראל ביתנו):

	- - - 
       
בנימין אלון (האיחוד הלאומי - ישראל ביתנו):
       
       במרכז הליכוד אפשר לבדוק מי הגיע ומי הצביע, ויש לי כל הניירות כאן. מצביעים. כלומר, הם גם מקבלים שכר בדירוג בכיר, הם גם נשארים חברי מרכז. כנ"ל גם מינויים אחרים שלא אגע בהם פה - -
       
עזמי בשארה (בל"ד):
       
       - - - 
       
בנימין אלון (האיחוד הלאומי - ישראל ביתנו):
       
       אני מוכן לתת את הנייר לכל מי שירצה. - - במשרד ראש הממשלה, במחוזות. מחוז חדש שהוקם בכרמיאל, אבל זה לא ענייני, אני לא מהתנועה לאיכות השלטון. אני, כיהודי שומר מצוות, תמיד הקפדתי דווקא לא להיות במפלגה דתית. מולדת לא היתה מפלגה דתית. לא אנטי-דתית, חס ושלום. גנדי היה יהודי מסורתי והיה יחס חם. אבל הקפדנו תמיד לראות בעניין הזה עניין של כולם. שאפנו יחד, עם המפלגות הדתיות, לנסות לבנות איזה בניין, שיהיו בו איזו שהיא רוממות רוח, איזה דבר שייתן את השירותים שצריכים כל הסוגים של היהודים. אנחנו מדברים על שירותי דת יהודיים. כל הסוגים, כל העדות. 
       
       אפשר לראות, שמה שקורה בפועל - זה פשוט חברי ליכוד, ואפשר לבדוק. זה לא עבירה להיות חבר ליכוד; אפשר לבדוק בדיוק לפי ההתפקדויות, וחברי מרכז, שוודאי גלויים יותר. עוד פעם, אינני מעוניין לצאת פה נגד איש. לא נגד מר קויפמן ולא נגד היושב-ראש החדש של המועצה הדתית בירושלים - - -
       
היו"ר משה כחלון:
       
       קויפמן לא דתי?
       
בנימין אלון (האיחוד הלאומי - ישראל ביתנו):
       
       כן, אני אומר שהם אנשים דתיים. אינני מעוניין לצאת נגד איש שגם אינני מכיר. חברי מרכז ממונים חדשים. יהודי בשם יוסף כוכבי מקריית-אונו ולוי רחמים מנס-ציונה ושמעון גלרון, ולא אתחיל לקרוא רשימה של עשרות.
       
צבי הנדל (האיחוד הלאומי - ישראל ביתנו):
       
       כולם חברי מרכז?
       
בנימין אלון (האיחוד הלאומי - ישראל ביתנו):
       
       לא כולם חברי מרכז. יש רישום. יש פה עשרות שמות. חלקם חברי מרכז, חלקם חברי מפלגה, אבל המשותף לכולם הוא דבר אחד: יש קריטריון חדש כדי לכהן במועצה דתית בישראל, וזו הזיקה הישירה שלך לליכוד, או הייתי אומר למשפחה המובילה הליכוד. 
       
       אני חושב שיש לנו כאן באמת עניין מלא פרטים שמצריך בירור. יכול להיות גם שיאמרו לי: שמע, טעות בידך במקום זה, טעות בידך במקום אחר. אבל אני לא חושב שאפשר לעבור לסדר-היום על תופעה שכזאת, ללא חקירה פרלמנטרית, שתיתן מענה ותיוצג על-ידי כל המפלגות לתופעה הזאת. אני לא חושב שכל המפלגות הדתיות וכל המפלגות האחרות, שהן מחוץ לליכוד, צריכות לקבל כמובן מאליו תופעה שכזאת, כשהיא מלווה, כמו שציינתי, בעבירות רבות, שכיוון שהן נוגעות לאנשים, אני זהיר בלשוני. אבל אני אעביר את כל החומר למי שייבחר מהחברים שלנו לוועדה הזאת, ואני חושב שהגיע הזמן שהנושא הזה יתפוס את תשומת הלב הציבורית ולא יהיה חלק מאיזה מסע הפחדה. 
       
       אני אומר שוב, אין לי פה עניין אישי, לא נגד עמרי ולא נגד ראש הממשלה. יש לי ויכוח פוליטי חזק אתם, אבל אני חושב שהתופעה הזאת אסור לעבור עליה בשתיקה. לא יכול להיות שגוף שולט ירכז לעצמו כוחות שלטון ללא שום אמצעי בקרה, בניגוד לייצוג המקומי, וייצור איזו שהיא מציאות, לא של שתי מפלגות שלטון, לא של איזה איזון עם מפלגות אחרות, אלא של מונוליתיות שלטונית, שבכל מקום אתה פוגש אותה. לא זה רצון הבוחר, לא זה החוק, ואני אישית אשמח להעביר את כל הניירת הזאת לכל מי שיגלה בזה עניין. תודה.
       
יצחק כהן (ש"ס):
       
       שירותי דת הם נותנים?
       
בנימין אלון (האיחוד הלאומי - ישראל ביתנו):
       
       תרשה לי, אדוני היושב-ראש, בשתי מלים: מה שכואב לי בדבר הזה, שאם פונים אלי ופנו גם קודם - וניסיתי כחבר כנסת, כשר – מפסגת-זאב, אין תקציב. ניסינו לעזור, והיתה איזו ציפייה. עושים פה איזה מהלך, מנקים אורוות, בונים משהו חדש. היום מצאנו מקוואות, והמצב בכי רע. התקציב לא קיים, כשיש תקציב לדברים אחרים. אינני רואה את התפקוד הבסיסי בכל שירותי הדת מתחיל להתקרב לרמה שהוא צריך להיות בה.
       
היו"ר משה כחלון:
       
       תודה רבה. שר התחבורה, השר מאיר שטרית, בבקשה.
       
דוד אזולאי (ש"ס):
       
       אז אין מקוואות אבל יש מינויים, אתה אומר.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעה לסדר-היום של חבר הכנסת בנימין אלון בדבר הצורך בהקמת ועדת חקירה פרלמנטרית בנושא תרבות השלטון והפוליטיזציה במינויי ראש הממשלה במועצות הדתיות. אני קצת תמה על ההצעה, חבר הכנסת בני אלון. אפשר לחשוב, שכאילו אם אתם הייתם במשרדים ויכולתם למנות מינויים של אנשים שאתם רוצים בהם, הייתם נמנעים מלעשות את זה. אבל, ידוע שזו הדרך, ואתם הייתם בממשלה. חבר הכנסת בני אלון, אתה היית בממשלה כחבר ממשלה, כשנקבעו כל הקריטריונים - - -
       
יורי שטרן (האיחוד הלאומי - ישראל ביתנו):
       
       - - -
       
היו"ר משה כחלון:
       
       חבר הכנסת שטרן, אתה עומד - - -
       
שר התחבורה מאיר שטרית:
       
       אתה היית חבר ממשלה כשנקבעו הקריטריונים הברורים כיצד ממנים את המועצות הדתיות, כיצד ממנים את חבריהן. אפילו היית שותף להחלטה, אם אינני טועה, ונדמה לי שגם הצבעת בעדה. אז אי-אפשר עכשיו לבוא ולהלין על אותם מינויים, עת אותם מינויים נעשים על-פי הקריטריונים שהממשלה החליטה עליהם.
       
צבי הנדל (האיחוד הלאומי - ישראל ביתנו):

- - -
       
יעקב מרגי (ש"ס):

- - -
       
יצחק כהן (ש"ס):
       
       יש פה קריטריונים של - - -
       
שר התחבורה מאיר שטרית:
       
       זה בעד החוק. חבר הכנסת אלון, אתה יכול לחסוך לעצמך את המאמץ. לא תצטרך להגיש שמות לאף אחד.
       
יצחק כהן (ש"ס):
       
       תקים ועדת חקירה ממלכתית שיבדקו את זה.
       
היו"ר משה כחלון:
       
       חבר הכנסת כהן.
       
שר התחבורה מאיר שטרית:
       
       אתה יודע שבבית התלוי לא מדברים על חבל. ש"ס מדברת על מינויים? דחיל ראבכ. אני אומר לך בשפה של העם, אתה מדבר על מינויים? ש"ס מדברת על מינויים? אני מציע לכם - - -

יצחק כהן (ש"ס):
       
       - - -
       
שר התחבורה מאיר שטרית:
       
       כשש"ס שלטה במשרד הדתות, אתם מיניתם מועצות דתיות בכל הארץ. אני מציע לך, תבחן את ההרכבים שלהן, כיצד מינו אותם, מי האנשים. לא היה שם זכר למישהו אחר. אז אל תטיפו מוסר.

חיים אורון (יחד):
       
       אתה יודע מי חסר בחגיגה הזאת? שינוי.
       
יצחק כהן (ש"ס):
       
- - -
       
שר התחבורה מאיר שטרית:
       
       כן, כן. בהחלטה מס' 1825 של הממשלה, אדוני היושב-ראש, מיום 25 באפריל, נקבע בין היתר כי יהיו כשרים לשמש כממונים במועצות דתיות בהתאם לסעיף 6(ב2) לחוק שירותי הדת היהודיים, בעלי השכלה או ניסיון ניהולי הנוגעים לעניין, הכול בהתחשב באפיוני המועצה הדתית שבה הם אמורים לשמש. עוד נאמר באותה החלטה, כי מועמד לכהונת ממונה ימלא שאלון והצהרה בנוסח שייערך על-ידי הלשכה המשפטית במשרד ראש הממשלה וייבדק על-ידה. ראש הממשלה חותם על כתב מינוי לאחר קבלת חוות דעת הלשכה המשפטית, כי המועמד נמצא מתאים בהתאם לאמות המידה שפורטו לעיל. חברותו של אדם ממפלגה זו או אחרת איננה יכולה כשלעצמה לשמש עילה לפסילתו כממונה על מועצה דתית. הדברים מתנהלים כדת וכדין. 
       
       אדוני היושב-ראש, אינני רואה שום צורך בהקמתה של ועדת חקירה. יתירה מזאת, אדוני היושב-ראש, הרי באותן מועצות שבהן הוקמה מועצה לפי ייצוג, ראש הממשלה מתחשב בייצוג היחסי במועצת העיר, וזה נעשה בהתאם לחלוקה הזאת. רק באותם מקומות שיש מועצה ממונה, אין חלוקה לפי סיעות. 
       
       אגב, בכל המינויים שנעשו עד היום, בכל מקום שנראה למישהו שמישהו מקופח, שנוהגים שלא כהלכה, והיו דברים מעולם, אנשים באותן מועצות פנו לבג"ץ. אף עתירה שהוגשה לבג"ץ לא התקבלה, וזה מדבר בעד עצמו, שהדברים נעשים כדין וכהלכה. 
       
       לכן, אדוני היושב-ראש, אני מבקש להסיר את ההצעה מסדר-היום. 

היו"ר משה כחלון:
       
       תודה רבה. הרב גפני, ביקשת הצעה אחרת?
       
משה גפני (יהדות התורה):
       
       כן. 
       
שר התחבורה מאיר שטרית:
       
       אין הצעה אחרת. 
       
היו"ר משה כחלון:
       
       אין הצעה אחרת, אבל יש זכות תשובה. בבקשה, אדוני. 
       
בנימין אלון (האיחוד הלאומי - ישראל ביתנו):
       
       אין לי ספק שכל המינויים האלה ממרכז הליכוד לא היו עוברים את ועדת-רביבי. אבל כדי למנות ממונה בשכר למועצה דתית, לא צריך את ועדת-רביבי. מה כן צריך, אדוני השר שטרית? צריך, וזה החוק, שהיועצת המשפטית של משרד ראש הממשלה – אני מודיע לך, ואני אעביר את כל הדברים – צריכה לעבוד לפי אותם קריטריונים שעל-פיהם היא אישרה משרות בכירות בשכר ובדירוג שאוסר להיות בגוף בוחר, והיא ידעה שהם חברי מרכז שממשיכים להיות חברי מרכז שמצביעים גם היום. 
       
       יש עוד רשימה של דברים שאין לי ספק שאתה אינך מודע להם, ולכן הצעתי לתת לך את הניירת. גם הנושא של הייצוג הוא משמעותי. כל הפסיקות אומרות שצריכה להיות פרופורציה כלשהי. אין שום היגיון שבמקומות כמו שמניתי, בבאר-שבע, 8% מהמועצה המקומית – חבר הכנסת מרגי הוא מבאר-שבע – הם מהליכוד, אבל 67% מהמועצה הדתית: האדונים עופר אוחנה, יצחק עמור, דוד חדד, שמעון חמו, דני לביא, דוד קורקוס, ומתוכם חברי המרכז: דוד חדד, שמעון חמו, דני לביא.  לא הגיוני, בניגוד לפסיקות, בניגוד לכללי התרבות של השלטון, ש-67% מהמועצה הדתית באר-שבע זה ליכוד ו-8% במועצה המקומית. 
       
       יש לי כאן רישום של כל המקומות, ולכן ההשלכות הן גם חוקיות, גם אתיות. זה יפה שיש כוח, השר שטרית, אבל גם כוח צריך לדעת לסייג את עצמו באיזונים ראויים. לא יפה ולא מוסרי לפרק מועצות שנועדו לחזק את הדת, את המסורת, בשם טוהר השלטון ותרבות השלטון, ולנהוג בהן מייד בתרבות שלטון קלוקלת יותר מן הקודמת. תודה. 
       
חיים אורון (יחד):
       
       איפה שינוי?
       
היו"ר משה כחלון:
       
       תודה רבה. 
       
       אנחנו ניגשים להצבעה. 
       
הצבעה מס' 24
       
בעד ההצעה לכלול את הנושא בסדר-היום – 18
בעד ההצעה שלא לכלול את הנושא בסדר-היום – 22
נמנעים – אין
ההצעה שלא לכלול את הנושא בסדר-היום של הכנסת נתקבלה. 
       
היו"ר משה כחלון:
       
       19 בעד, בצירוף קולו של חבר הכנסת בני אלון, 22 נגד, אין נמנעים. ההצעה לסדר-היום בדבר הצורך בהקמת ועדת חקירה פרלמנטרית בנושא המינויים של ראש הממשלה במועצות הדתיות לא התקבלה. 

       
הצעות לסדר-היום
דוח העוני הסביבתי בנושא איכות הסביבה 

היו"ר משה כחלון:
       
       אנחנו עוברים להצעות לסדר-היום מס' 5286, 5307, 5321, 5333, 5338 ו-5342 בנושא: דוח העוני הסביבתי בנושא איכות הסביבה. חבר הכנסת עסאם מח'ול, בבקשה. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, השבוע התפרסם על-ידי עמותת "אדם, טבע ודין" דוח העוני הסביבתי. הדוח חושף מצב סביבתי קשה, נוראי. הדוח חושף מצב מביש באכיפה של החוק. הדוח חושף פן חדש, שעד עכשיו היה ידוע, אבל לא מספיק, בצורה ציבורית, של שיתוף פעולה בין ההון לבין השלטון, בין ההון לממסד הסביבתי, הבריאותי והשלטוני במדינת ישראל.
       
       הדוח הוא פרי עבודה מבורכת וחשובה, שחושפת הזנחה נפשעת בכל מה שקשור למצב הסביבתי במדינת ישראל. אנחנו מדברים על ברית בלתי קדושה בין ההון לשלטון, שיאה להגיד עליה: ההרגת וגם ירשת? הזיהמת וגם קיבלת סיוע מהממשלה, מהשלטון, שהיה אמור למנוע את הזיהום ולשמור על בריאותם ועל סביבתם של האזרחים במדינת ישראל?
       
       הדבר הזה מעלה את התהייה: של מי המדינה הזאת? האם זאת מדינה של אזרחיה, או זאת מדינה של מפעליה? האם זאת מדינה של הציבור, או מדינה של בעלי ההון, שמותר להם לזהם, ואולי קונים את שתיקתם של אלה שאמורים לאכוף את החוק ולהציל את בריאותו של הציבור ובריאותה של הסביבה?
       
       אנחנו מדברים על הידרדרות ללא תקדים במצב הסביבתי בישראל. אנחנו מדברים על פגיעה בכל חלקה טובה, כל נחל, בזיהום אוויר בלתי אפשרי, בסכנה קיומית לפעמים לאזורים שלמים בתנאים של אסון טבע, של רעידת אדמה או דברים דומים, מול מפעלים מסוכנים ואחסון חומרים מסוכנים באזור כמו מפרץ חיפה, למשל. 
       
       בדוח הזה אנחנו עדים לתופעה מדאיגה ביותר של הפיכת היישובים הערביים והאזורים הערביים במדינת ישראל לחצר האחורית הסביבתית במדינת ישראל. אנחנו עדים לתופעה של העברת מזהמים ומפעלים שפוגעים באיכות הסביבה גם מבחינת ריחות, גם מבחינה בריאותית, מאזורים ממרכז הארץ או מערים יהודיות לאזור ערבי. 
       
       ראינו את זה באעבלין, בהקמת המשרפה המדאיגה, שיכולה לפגוע בכל הסביבה, גם ביהודים וגם בערבים באזור. ראינו את זה בעניין מפעל קומפוסט, שפועלים להעבירו ממעלות, בגלל הריחות, לפתחו של הכפר פקיעין. אנחנו רואים את זה בקלנסואה. זה הופך להיות שיטה, דבר סיסטמתי. 
       
       אני חושב שהברית הזאת בין ההון המזהם לבין השלטון היא דבר בלתי נסבל. היא מאיימת על האוכלוסייה במדינת ישראל, על אזרחי המדינה, וטוב תעשה הממשלה אם היא תפקח עיניים על הדוח הזה, תסיק ממנו את המסקנות הדרושות ותתנצל בפני הציבור על המפגעים שהיא מעודדת, ולפעמים במקום לאכוף את החוק היא משלמת הטבות ומשלמת סיוע לאותם מפעלים מזהמים, כמו שקורה ברמת-חובב ובמקומות אחרים. אני חושב שהדבר הזה הוא נפשע, הוא בלתי אפשרי, וצריך לעצור אותו מייד. 
       
היו"ר משה כחלון:
       
       תודה רבה. חבר הכנסת שלמה בניזרי - אינו נוכח. חבר הכנסת מיכאל מלכיאור, בבקשה. 
       
מיכאל מלכיאור (העבודה-מימד):
       
       כבוד היושב-ראש, עמיתי חברי הכנסת, אני מתנצל מראש, יש לנו ישיבת שדולה למטה, לכן איחרתי ולכן אלך לאחר הנאום. אבל היה חשוב לי להשתתף בדיון הזה.  
       
       השבוע הגישה עמותת "אדם, טבע ודין" לנשיא המדינה את  דוח העוני הסביבתי, אם אפשר להגיד כך, לשנת 2004. מאוד עצוב היה לקרוא איך נראים החיים שלנו במדינת ישראל בשנת 2004 ואיך נראית הסביבה שבה אנחנו חיים. 
       
       אני אציג רק כמה דוגמאות בודדות, שלמדתי אותן מתוך הנושאים שם. בפרק "אוויר ואנרגיה" מוצגת תמונה על סף קטסטרופה של זיהום אוויר בישראל. הזדעזעתי לקרוא, שהמשרד לאיכות הסביבה מודד כל שנה מאות חריגות מתקני איכות האוויר שנקבעו. במקום שתקני איכות האוויר יעברו קו שאין לחצות אותו, במדינת ישראל זה מן קו של התחלה. הם נחצים כדבר שבשגרה ואומרים: נזקים סביבתיים בריאותיים חמורים. 
       
       נחרדתי מכך שאין עדות ולו לזעקה הקטנה ביותר של רשויות האכיפה במדינת ישראל, לא כלפי החריגות מהתקן ולא כלפי המפעלים המזהמים. לא רק זה, אלא גם מדובר במצב בלתי נתפס, שבו המפעלים המזהמים זוכים לתמיכה של משרד התעשייה, המסחר והתעסוקה מכספי ציבור. כאשר המפעלים מגישים בקשה לסיוע, הם אפילו לא נדרשים לדווח על עמידה בסטנדרטים מינימליים של איכות סביבה. לא יעלה על הדעת שהמדינה מסייעת למפעלים הללו בלי להתחשב בפרמטר הזה, לפחות להביא את זה בחשבון. כבוד השר, אני מקווה שתתייחס לזה. 
       
       עוד בנושא זיהום האוויר: המכוניות שלנו פולטות חומרים מזהמים. כל מי שמסתכל מרחוק על עיר יודע על מה אני מדבר, על אותו ענן אפור עכור, על כך שיטת הפיקוח לא ערוכה כלל להתמודד עם המציאות העירונית הזאת. לשני המזהמים העיקריים מהמכוניות, תחמוצות חנקן והפחמימנים, אין תקני פליטה. בטסט השנתי, שכולם עוברים במשרד הרישוי, אפילו לא בודקים אותם. 
       
שר התחבורה מאיר שטרית:
       
       לא נכון. 
       
מיכאל מלכיאור (העבודה-מימד):
       
       רק עוד שתי דוגמאות בנושא המים: אני לא יודע למי מכם כבר יצא לטוס מנתב"ג-2000. מי שכן, זכה לראות במו-עיניו טכנולוגיה לתפארת, חדישה, באמת יפה. אבל מסתבר שבתוך מיליארד הדולרים שהושקעו בנמל התעופה, לא מצאו מספיק כסף למתקן פשוט לטיהור שפכים. 
       
שר התחבורה מאיר שטרית:
       
       לא נכון. 
       
מיכאל מלכיאור (העבודה-מימד):
       
       השפכים מנתב"ג מוזרמים לנחל-איילון. 
       
שר התחבורה מאיר שטרית:
       
       לא נכון. 

מיכאל מלכיאור (העבודה-מימד):
       
       אני שמח לשמוע. אם זה לא נכון, אולי ההמלצה שלי, שיחשבו פעמיים לפני שילכו לשירותים בנתב"ג-2000 – אני אשמח מאוד לשמוע שאנחנו לא מפיצים את המחלות ואת הזיהום למי התהום של מדינת ישראל.
       
       דוגמה אחרונה, מינואר 2001 קיימת בפקודת בריאות העם חובת דיווח על איכות מי השתייה. כל רשות מקומית מחויבת לדווח בדוח הארנונה לאזרחים, אחת לחצי שנה, מה איכות מי השתייה. כבוד השר, אולי תגיד שגם זה לא נכון, אבל אחרי שלוש שנים תמונת המצב היא כזאת: חברת "מקורות" עדיין לא קבעה קריטריונים לדיווח, אף רשות לא דיווחה, אף אזרח במדינת ישראל לא קיבל דיווח על איכות מי השתייה באזור מגוריו. אני לא מתפלא שאתם לא מתפלאים. זה, לדעתי ולצערי, פרצופה הסביבתי, העוני הסביבתי של מדינת היהודים. 
       
       אני מקווה מאוד שבשנה הבאה יהיה לנו דוח שונה לגמרי מהדוח הנוכחי. תודה רבה. 
       
היו"ר משה כחלון:
       
       תודה רבה. חבר הכנסת אילן ליבוביץ, בבקשה. אחריו – חבר הכנסת אליעזר כהן. 
       
אילן ליבוביץ (שינוי):
       
       אדוני היושב-ראש, אדוני השר, חברי הכנסת, מדי שנה, כאשר המוסד לביטוח לאומי מגיש את מה שהוא מכנה "דוח העוני", מזדעקות הכנסת והמדינה כולה, וכותרות אדומות ושחורות צובעות את העמודים הקדמיים של העיתונים היומיים. והנה מניח ארגון "אדם, טבע ודין" את דוח העוני הסביבתי אחת לשנה, ומי שקורא את הדוח הזה לא יודע אם אנחנו נמצאים במדינה מתוקנת, שפניה אל המערב, או במדינת עולם שלישי, בכל הנוגע לאיכות הסביבה, וזה זוכה לכותרת זניחה ב"ידיעות אחרונות", בעמוד 12 או 13, או ב"הארץ", שכבר נותן לזה קצת יותר חשיבות, בעמוד 4 או 5, ושום דבר לא קורה. 
       
       אדוני השר, אתה גר ביבנה, אני גר ברחובות. אני קורא בדוח של "אדם, טבע ודין" שברחובות, בעיר שבה אני גר, נמדדו במהלך השנה האחרונה עשר פעמים חריגות של למעלה מ-24 שעות של זיהום אוויר. לא נמצא אף מפעל, לא נמצא אף גורם שאשם בזה, אבל בינתיים הילדים שלי והילדים שלך, שגרים כמה מטרים משם, סובלים מזה, כמו כל שאר תושבי מדינת ישראל. שלא לדבר על כך שהדוח מדבר על זה שמדינת ישראל נותנת מאות אלפי שקלים ומיליוני שקלים למפעלים שמזהמים את הסביבה ביודעין, בלי שאף אחד ייתן על זה את הדעת. 
       
       אדוני השר, אני לקחתי את זה על עצמי, ובמשרדי יושבים השבוע ומנסחים הצעת חוק לתיקון חוק עידוד השקעות הון ולתיקון חוק המו"פ, שיכפה על מדינת ישראל לשקול, בשיקולים למתן כספים לחברות, את הנושא של הידידותיות לסביבה של המפעל. זאת אומרת, מפעל שאנחנו יודעים שהוא מזהם, לא יוכל לקבל כספים ממדינת ישראל במסגרת חוק עידוד השקעות הון או חוק המו"פ. 
       
       יש כאן נושאים רבים. בעיקר מתמיה אותי, שעם כל הכבוד למשרד לאיכות הסביבה, שהוא באמת נלחם, אבל כל שנה מקצצים בתקציב של המשרד הזה ויש לו פחות ופחות פקחים, הוא הצליח להביא ל-100 פסקי-דין ב-11 החודשים הראשונים של השנה, אבל רק חמישה פסקי-דין בנושא זיהום אוויר. מעט מאוד אחריות מנהלים מוטלת בנושא הזה של איכות הסביבה, וכאשר כבר מטילים אחריות על מנהלים, כמו בסיפור השפד"ן, כאשר רוצים להעמיד לדין את מנהלי התאגיד, מייד קמה צעקה גדולה והם ממהרים להתפטר מחשש לאחריות. 
       
       לא, אדוני השר. אם יש מישהו שאמון על נושא איכות הסביבה וזה בתחום אחריותו, כמו השפד"ן, והם עושים חריגות והם מזרימים בוצה לים בלי אישור של האחראים לכך, הם צריכים לעמוד לדין. הם צריכים לדעת שזה העונש שהם יקבלו, וכי בעלי מפעלים ומנכ"לים יקבלו קנסות כספיים כבדים, לא 5,000 שקלים, כמו המהנדס של מועצה שגרם לשפיכת זבל במקום ללא רשות, או שגרם לתקלות אחרות של איכות הסביבה, אלא קנסות משמעותיים, שלאנשים יתחיל להיות כואב בכיס, שידעו שיש ענישה על מי שמפר את חוקי איכות הסביבה במדינת ישראל. תודה רבה. 
       
היו"ר משה כחלון:
       
       תודה רבה. חבר הכנסת אליעזר כהן, בבקשה. אחריו – חבר הכנסת אברהם הירשזון, אם הוא יהיה כאן. לאחר מכן ישיב השר. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, אדוני השר, "אדם, טבע ודין" עושים את העבודה שלהם, הם מדווחים לנו דיווחים, אבל האם אנחנו צריכים את "אדם, טבע ודין" בשביל לדעת מה קורה בנושא הזה? אני יודע שאתה מתמצא במה שקורה בארץ, אדוני השר המשיב. אתה יודע על איזה עונש רציני שהטילו במדינת ישראל על פגיעה באיכות הסביבה? תן לי דוגמה, איזה מפעל שילם תשלום קנס רציני בשנה האחרונה. 
       
שר התחבורה מאיר שטרית:
       
       נהגים בלי רשיון, שהרגו אנשים. 
       
אליעזר כהן (האיחוד הלאומי - ישראל ביתנו):
       
       זה במשרד התחבורה. אני מדבר על איכות הסביבה ועל פגיעה באיכות הסביבה. 
       
שר התחבורה מאיר שטרית:
       
       כל שמירת החוק במדינה - - - 
       
עזמי בשארה (בל"ד):
       
       תפסול להם רשיון נהיגה. 
       
אליעזר כהן (האיחוד הלאומי - ישראל ביתנו):
       
       אתה לא צריך את "אדם, טבע ודין" כדי לדעת שאף אחד לא מתייחס לנושא הזה ברצינות, משום שהפסולת מצויה בקרבה יתירה למקומות יישוב, ועל-פי רוב דווקא יישובים חדשים. אנחנו נוסעים בארץ הזאת, מסתובבים בה ורואים את זה. לדווח כי ענישה בנושא איכות הסביבה מתקיימת ברמת אכיפה חלשה? כל ילד בישראל יודע את זה, וגם את מספר העונשים הנמוך שחבר הכנסת ליבוביץ דיבר עליו. אם כך, מדוע שמישהו יחשוש מלפגוע באיכות הסביבה? כולם פוגעים באיכות הסביבה, אין דין ואין דיין, ומה עוד שהם פוגעים בחלשים. אם הם היו פוגעים בחזקים, אם היו פוגעים ב"שטראוס", ב"עלית", או במישהו מהענקים, או מההיי-טק, אוי אוי. 
       
היו"ר משה כחלון:
       
       חבר הכנסת כהן, דבר אחד אתה צריך לדעת, אני הבנתי את זה אחרי שנתיים – בחזקים אי-אפשר לפגוע, רק בחלשים. 
       
אליעזר כהן (האיחוד הלאומי - ישראל ביתנו):
       
       המעגל נסגר. 
       
עזמי בשארה (בל"ד):
       
       לך תדע למה כוונת היושב-ראש, לך תדע מה כוונת המשורר.
       
היו"ר משה כחלון:
       
       אני מתכוון לחלשים בחברה. כוונת המשורר ברורה. רק לחלשים בחברה, זה הכול. 
       
אליעזר כהן (האיחוד הלאומי - ישראל ביתנו):
       
       חבר הכנסת ליבוביץ, הממשלה חייבת להפסיק לסייע למפעלים הפוגעים באיכות הסביבה - אני עם חבר הכנסת ליבוביץ בעניין - להעניש יותר עבריינים שפוגעים, לוודא קיום עונשים, גם יותר עונשים וגם יותר קשים, אחרת הארץ הזאת תמשיך להיות מזוהמת יותר מרגע לרגע. 
       
היו"ר משה כחלון:
       
       תודה רבה. השר מאיר שטרית, בבקשה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, ראשית אני מבקש לברך את עמותת "אדם, טבע ודין" על הגשת דוח העוני הסביבתי השני לשנת 2004. זהו דוח המציב בפני הממשלה אתגרים לא קלים במגוון רחב של נושאים: זיהום אוויר, אכיפה, חיסכון במים, אתרי פסולת, פסולת רעילה, שמירה על שטחים פתוחים ועוד. אין ספק שמדובר בנושא חשוב. בדוח, אומנם, מוצגת תמונת מצב עגומה של מצב הסביבה בארץ, אך יחד עם זאת יש לזכור שבתחומים רבים חלה התקדמות משמעותית בטיפול המדינה בנושא הסביבה, בקידום חקיקה סביבתית, אכיפת רשיונות עסק למפעלים, חינוך, הסברה ועוד. 
       
       המשרד לאיכות הסביבה פועל ליישום מדיניות "המזהם משלם". בשנת 2003 נרשמו 31,319 דוחות בגין עבירות על חוק שמירת הניקיון. אלה דוחות לתשלום, רפורטים. כמו כן נרשמו 1,710 דוחות בגין עבירות בתחום הרעש, 1,928 דוחות לכלי רכב מזהמים, 345 דוחות לתחנות דלק ועוד עשרות דוחות בתחומים אחרים. גם הקנסות המוטלים היום על מפעלים ומזהמים אחרים, חברי הכנסת, גדלו. רק לאחרונה נקנסה חברת "פז" בסך 450,000 שקל בגין עבירות על חוק המים; חברת "הגיחון" שילמה 330,000 שקל קנס בגין זיהום מים ולכלוך רשות הרבים; המועצה האזורית תמר נקנסה ב-300,000 שקל בגין הזרמת שפכים; חברת "פיין קלאב" נקנסה ב-80,000 שקל בגין זיהום מים, ועוד עשרות פסקי דין ניתנו למזהמי הסביבה. 
       
       האם כל זה מספק? אין ספק כי נדרשת העמקה רבה יותר בנושאי הסביבה וחשיבותם בכלל משרדי הממשלה. אין ספק שיש לקדם חקיקה מחמירה יותר ומתקדמת יותר, כמקובל במדינות אירופה וארצות-הברית. יש להגדיל את ההשקעה בחינוך ובהסברה, להשריש מדיניות פיתוח בר-קיימא בכל משרדי הממשלה ולהפוך את נושא הסביבה לחלק אינטגרלי של כל תהליך קבלת ההחלטות ברמה הלאומית והמקומית.
       
       מהדוח עולה טענה מרכזית בנושא ההתייחסות של המדען הראשי במשרד התמ"ת לנושא איכות הסביבה. מרכז ההשקעות וגופים ממשלתיים אחרים מעניקים תמיכה והטבות ממשלתיות מכספי ציבור, בין היתר גם למפעלים מזהמים, כך על-פי הדוח, ללא בדיקה של נושא זיהום הסביבה. כך יוצא שמפעל המזהם את הסביבה – ויש מקרים שבהם מפעל הורשע בגין זיהום הסביבה – נהנה מסיוע ממשלתי. 
       
       בכוונת המשרד לאיכות הסביבה להביא נושא זה לידיעת משרד ראש הממשלה ושר התמ"ת, כדי לבחון אם יש מקום לשינוי מדיניות בעניין זה. 
       
       רבותי חברי הכנסת, אוסיף ואומר שאיכות הסביבה היא, לצערי הרב, סימפטום למה שקורה גם בתחומים אחרים במדינה. אמרתי את זה מעל במת הכנסת כשר המשפטים, ואמרתי בציבור שרמת שמירת החוק במדינת ישראל רחוקה מאוד מלהשביע רצון בכל התחומים. 
       
       אם יש במדינת ישראל 70,000 מבנים בלי רשיון, זה אומר דורשני, אף שחוקי המדינה קובעים שלמבנה בלי רשיון אסור לספק חשמל ואסור לתת מים. כשהייתי שר המשפטים בדקתי את העניין הזה, ובתוך המבנים האלה יש 15,000 מפעלים שקיימים באזורים חקלאיים ללא רשיון, מזהמים את האוויר, את האדמה ואת המים. אף אחד לא בודק אותם בכלל, גם לא המשרד לאיכות הסביבה, כי אין להם רשיון, ואומרים: אין להם רשיון, אנחנו לא בודקים אותם. 
       
       אני מסביר את הקלות הבלתי-נסבלת של המעבר על החוק במדינת ישראל. לו חוק היה חוק ומי שעובר על החוק היה נענש קשות, כל פני המדינה היו שונים. כך באיכות הסביבה, כך בעבירות תכנון ובנייה, שהביאו אותי אז להציע לממשלה להקים יחידה ארצית לאכיפת חוקי התכנון והבנייה, ובימים אלה סוף-סוף הוקצה לה תקציב והיא מוקמת במשרד לביטחון הפנים. כך בעניינים של פשיעה אלימה, כך בענייני גנבות של מכוניות, פריצות לרכוש, פגיעה ברכוש ובכל העניינים. היד הרכה, לצערי הרב, של מערכת המשפט והחוק על העבריינים מעודדת אנשים לחשוב שהפשע משתלם או שהעבירה משתלמת. בלי החמרה קשה ביותר באכיפה ובהענשה, יהיה קשה מאוד להרתיע עבריינים בכל תחומי העבירות במדינת ישראל. לצערי, אנחנו עדיין רחוקים משם. 
       
       כשחבר הכנסת אליעזר כהן דיבר, הזכרתי את הענישה בתחום תאונות הדרכים. כאשר אדם נוהג במכונית ללא רשיון בכלל והורג אדם אחד או שניים –  רק לאחרונה נתן בית-המשפט פסק-דין של שנתיים וחצי מאסר לאדם שהרג בחורה שעמדה על המדרכה, תאונת פגע וברח. הנהג ברח ונתפס אחרי שהוא ברח. היא מתה והוא קיבל עונש של שנתיים וחצי מאסר. זה נחשב לאחד העונשים החמורים ביותר שראיתי בפסקי-דין של תאונות דרכים. 
       
       אני רוצה לומר לחברי הכנסת, שבארצות-הברית עבר ב-40 מדינות חוק שנקרא שיכור רוצח. החוק אומר, שאם אדם נוסע שיכור ברכב והורג אדם בתאונת דרכים, זה לא נקרא תאונת דרכים אלא רצח, הריגה מדרגה ראשונה, והעונש הוא בהתאם – 25 שנות מאסר. האמריקנים אומרים: אדוני, אם אתה נוסע שיכור במכונית, התאונה לא מקרית. אתה נוסע וזה כאילו רצח בכוונה תחילה. אתה יודע שאין לך שליטה ברכב, אתה נוסע ברכב ואתה יכול לפגוע באנשים. לכן העונש הוא לא על תאונת דרכים, אלא על הריגה. 
       
       אנחנו עוד לא מגיעים לשם, ואני מציע שלפני שנגיע לשם נעשה צעדים מקדימים, כלומר החמרת הענישה על-פי החוקים הקיימים היום, על-פי טווח הענישה המותר, כדי לתקן גם את העוולות של איכות הסביבה וגם עוולות אחרות. 
       
       לכן, חברי חברי הכנסת, אני תומך בהעברת הנושא לדיון, ואני מציע להעביר אותו לוועדת הפנים, שיש לה ועדת משנה לאיכות הסביבה. תדונו שם בנושא הספציפי הזה. אם אתם רוצים דיון דווקא במליאה, אני מוכן לדיון במליאה כרצון המציעים. אני מברך אתכם על שהגשתם את ההצעה. הנושא חשוב, הוא מחייב התייחסות, ואני מקווה שבעקבות הדיון תהיה שותפות של חברי הכנסת המציעים בחקיקה שתקדם את הנושא הזה בהמשך. תודה, אדוני. 
       
היו"ר משה כחלון:
       
       תודה רבה. חבר הכנסת מיכאל נודלמן, הצעה אחרת. אחריו - חברי הכנסת מרגי, בשארה, ברכה ואלסאנע. 
       
מיכאל נודלמן (האיחוד הלאומי - ישראל ביתנו):
       
       אדוני היושב-ראש, לא פחות משלוש פעמים בשנה אנחנו מדברים על הנושא הזה, זיהום אוויר, אבל אין התקדמות גדולה. השר אמר שיש הרבה קנסות פה ושם, וזה בסדר, אבל ממה שאני קראתי וממה שאני רואה, המצב הוא שאין תיאום בין המשרדים. כולם חושבים שרק המשרד לאיכות הסביבה אחראי לסביבה, אבל אנחנו רואים שהאחד משלם, ומשרד התמ"ת משלם כסף על זה. 
       
       בכל העולם מקובל, שמי שמזהם, משלם קנסות לפי הנזק שהוא גרם. 
       
       שנית, אנחנו יודעים שרוב זיהום האוויר הוא ממכוניות. בכל העולם יש פתרון לזה, מנוע שעובד עם גז, אבל אצלנו אני  מדבר על זה כבר ארבע שנים, אומרים כן, כן, כן, אבל אני לא ראיתי אפילו תוכנית לשימוש בגז במקום בדלק. 
       
היו"ר משה כחלון:
       
       תודה רבה. חבר הכנסת מרגי, בבקשה. 
       
יעקב מרגי (ש"ס):
       
       אדוני היושב-ראש, מכובדי כבוד השר, כל פעם שעולה נושא איכות הסביבה או מפעל מזהם, אני נכנס לחרדות כי אני אומר: אוי ואבוי, נראה לי שהולכים להעביר את המפעל הזה לנגב. שוב, לצערי הרב, אני צועק פה ואני אמשיך לצעוק בלי להתייאש – הנגב. 
       
היו"ר משה כחלון:
       
       אל תיתן רעיונות, חבר הכנסת מרגי. 
       
יעקב מרגי (ש"ס):
       
       לא, לא. בנושא כלובי הדגים באילת קמה זעקה, אבל בתוך 14 חודשים היתה החלטה של ועדת תכנון ובנייה ארצית להוציא אותם מאילת. רמת-חובב – כל בריכות האידוי שם הן פצצה מתקתקת, אבל יש להם זמן. שמונה שנים ירעילו אנשים, ימיתו אנשים, אנשים סובלים וחולים, אבל זה לא מעניין. למה? כי זה הנגב. 
       
היו"ר משה כחלון:
       
       תודה רבה. חבר הכנסת בשארה, בבקשה. 
       
צבי הנדל (האיחוד הלאומי - ישראל ביתנו):
       
       גירוש יהודים עושים בחצי שנה, ולגירוש הדגים נתנו שנה וחצי, אחרי שכבר ארבע שנים דנים בזה. דגים זה דבר קשה, שלא תהיה להם טראומה. 
       
עזמי בשארה (בל"ד):
       
       אדוני היושב-ראש, חברי הכנסת, אדוני השר, אני חושב שהלכת לדברים הקלים, קנסות ונושאים שכולם מסכימים אתך לגביהם, לרבות נהיגה במצב של שכרות וכו'. כאשר מדובר בזיהום הסביבה, ולא רק בזיהום האוויר, מדובר בחברות גדולות, מדובר במודרניזציה, מדובר בתיעוש. הם המקורות העיקריים של זיהום הסביבה. גם ניצול לא נכון של משאבי טבע, בכלל זה המים במדינת ישראל, כאשר המדינה מתפארת בחקלאות האינטנסיבית שלה, שבעצם זיהמה את כל מי התהום של הארץ הזאת. 
       
       צריך לצאת מהמנטליות ההתיישבותית, שאומרת: רוצים תוצאות, רוצים לשבת ורוצים להתגורר בלי לשים לב לסביבה. חאלס, צריך לצאת מזה. אם מדינה מודרנית טובעת, טובעת ב- - - לא רוצה להגיד במה, צריך להגיע למצב שדיברו עליו קודמי, במיוחד חבר הכנסת ליבוביץ, של הענשה רצינית של גורמי הזיהום העיקריים במדינה הזאת, שהם המודרניזציה והתיעוש. 
       
היו"ר משה כחלון:
       
       תודה רבה. חבר הכנסת ברכה, בבקשה. אחריו - חבר הכנסת אלסאנע. 
       
מוחמד ברכה (חד"ש-תע"ל):
       
       אדוני היושב-ראש, אדוני השר, רבותי חברי הכנסת, אדוני השר, אני רוצה לסטות ממנהגי בכנסת ולשבח את הממשלה ולחזק את ידיה על כך שהיא חוסכת מהאוכלוסייה הערבית ומהיישובים הערביים את הזיהום מעצם העובדה שהיא לא מכניסה תיעוש לשם. זה באמת מעיד על דאגה. 
       
עזמי בשארה (בל"ד):
       
       - - -

טלב אלסאנע (רע"ם):
       
       יש מחצבות מחוץ לתחום השיפוט. 
       
היו"ר משה כחלון:
       
       חבר הכנסת, אתה באמת מאמין שהוא הולך לשבח עד הסוף?
       
טלב אלסאנע (רע"ם):
       
       חשבתי שאולי. 
       
מוחמד ברכה (חד"ש-תע"ל):
       
       אני יכול להבין את זה כביטוי של דאגה לבריאות התושבים. 
       
שר התחבורה מאיר שטרית:
       
        - - - הכול נהיה מזבלה. 
       
מוחמד ברכה (חד"ש-תע"ל):
       
       נראה שהממשלה רוצה לחסוך מהציבור הערבי את הדאגה לבריאות ולאיכות הסביבה, אבל ראה זה פלא, דווקא אזור התעשייה שנקרא ציפורית הוא גם חלק מהניסיון לפטור את האוכלוסייה הערבית מדאגות, והוא שייך לנצרת-עילית מבחינה מוניציפלית, כדי שהארנונה תהיה לשם, אבל הזיהום משפיע על היישובים הערביים וגזלת הקרקע היא של היישובים הערביים. אזור התעשיה בתפן כנ"ל, אזור התעשייה בראש-העין כנ"ל, רמת-חובב כנ"ל. לכן, תורידו מאתנו את הזבל הזה, באמת. תודה, אדוני. 
       
היו"ר מיכאל נודלמן:
       
       תודה. חבר הכנסת טלב אלסאנע, בבקשה. 
       
טלב אלסאנע (רע"ם):
       
       אדוני היושב-ראש, חברי הכנסת, כשאנחנו מדברים על איכות הסביבה, זה נשמע כאילו מדברים על מותרות, אבל סוגיית איכות הסביבה היא סוגיה של בריאות האנשים. זאת הופכת להיות סוגיה קיומית, כאשר על-פי הדוח של משרד הבריאות מתברר שהמפגע התברואתי החמור ביותר והמסוכן ביותר, שנקרא רמת-חובב, גורם לפגיעה קשה בבריאותם של הרבה אנשים המתגוררים בסמוך לרמת-חובב, וזה מעלה את שיעור התחלואה ואת שיעור התמותה. 
       
       לכן, אדוני השר, כשאנחנו דנים בסוגיה הזאת, אנחנו דנים בחייהם ובבריאותם של האנשים. צריך לתת לנושא הזה עדיפות בסולם העדיפויות, ולא כנושא של מותרות אלא כסוגיה קיומית. תודה רבה. 
       
היו"ר מיכאל נודלמן:
       
       תודה. 
       
       חברי הכנסת, היתה הצעה אחת, והיא דיון בוועדת הפנים ואיכות הסביבה. המציעים, יש הצעה אחרת? כולם מסכימים. 
       
       נא להצביע. 
       
הצבעה מס' 25
       
בעד ההצעה להעביר את הנושא לוועדה – 11
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הפנים ואיכות הסביבה נתקבלה. 
       
היו"ר מיכאל נודלמן:
       
       11 חברי כנסת בעד, אין מתנגדים ואין נמנעים. אני קובע שהנושא: דוח העוני הסביבתי בנושא איכות הסביבה, יעבור לדיון בוועדת הפנים ואיכות הסביבה. 
       

מסמכים שהונחו על שולחן הכנסת
       
היו"ר מיכאל נודלמן:
       
       הכרזה לסגן המזכיר. 
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק ארוחה יומית לתלמיד, התשס"ה-2004, שהחזירה הוועדה המשותפת של ועדת הכספים וועדת החינוך, התרבות והספורט. תודה. 
       

הצעות לסדר-היום
השביתה המתמשכת בתחבורה הציבורית בבאר-שבע

היו"ר מיכאל נודלמן:
       
       הנושא הבא הוא הצעות לסדר-היום שמספריהן 5303 ו-5330 בנושא: השביתה המתמשכת בתחבורה הציבורית בבאר-שבע. הדובר הראשון הוא חבר הכנסת יעקב מרגי. אחריו - חברי הכנסת עמרי שרון וטלב אלסאנע. 
       
יעקב מרגי (ש"ס):
       
       אדוני היושב-ראש, חברי חברי הכנסת, מכובדי כבוד השר, מוצא אני את עצמי היום, ביום עשרה בטבת, מדבר שוב על חבל ארץ הנגב. במדינת ישראל יש עיר גדולה, מטרופולין, עיר האבות באר-שבע, שכבר יותר מארבעה שבועות התחבורה הציבורית בה שובתת. זאת תחבורה ציבורית המופעלת בידי חברה שזכתה בכך אחרי הפרטה. המלה הפרטה תמיד באה עם קידמה, עם נאורות, עם שיפור השירות, אבל לא על זה אני רוצה לדבר. במשך ארבעה שבועות יש שביתה ל-200,000 תושבים ויותר ועוד ל-100,000 תושבים לפחות מהסביבה, מהמושבים, מעיירות הפיתוח והתושבים הבדואים שנזקקים לתחבורה הציבורית, אבל אין קול ואין עונה. 
       
       המזל היחיד שהיה לתושבי באר-שבע והסביבה הוא, שסילבן שלום נולד בבאר-שבע, כי אם סילבן שלום לא היה נולד בבאר-שבע, הממשלה לא היתה נדרשת לכך ושר התחבורה לא היה מתבקש להיכנס לסוגיה. אני מודה לשר התחבורה שנכנס לסוגיה. אומנם הוא לא הצליח, אבל תודה רבה על היוזמה. מזלנו שסילבן שלום נולד בבאר-שבע פעם. 
       
       זה לא ייתכן. הרי זה לא היה קורה בכפר-שמריהו; אני לא יודע אם יש שם תחבורה ציבורית, אני לא מכיר את המקום הזה. זה לא היה קורה בצפון תל-אביב, חס ושלום. אפילו בחיפה זה לא היה קורה, אבל בבאר-שבע הכול מותר. 
       
עזמי בשארה (בל"ד):
       
       איפה גר סילבן שלום עכשיו?
       
יעקב מרגי (ש"ס):
       
       דיברנו קודם על זיהום האוויר, דיברנו קודם על כך שאסור לבטח לכם את העסקים, אתם בבאר-שבע. מותר לעשות לכם הכול, להפסיק לכם את הבנייה. הקבלנים מבאר-שבע, תבנו בפראג, אולי יהיה לכם יותר טוב שם. תחבורה ציבורית, שירות אלמנטרי ומינימלי, גם זה לא לתושבי הנגב? 
       
       ואני אומר לכם, אדוני היושב-ראש, אומנם אני נשמע קצת ציני, אבל זה כואב. זאת התחושה של כל תושבי הדרום, זאת התחושה של תושבי באר-שבע, זאת התחושה של האחרונה בערי המדינה הזאת. אמר קודם היושב-ראש, שהמדינה גיבורה על החלשים, וזה לא ייתכן כי הרי זה לא היה קורה בשום מקום בארץ. 
       
	אני קורא מכאן לשר התחבורה, עם כל הכבוד, אני יודע שכאשר אתה רוצה להיכנס לדבר בצורה נחרצת, אתה נחרץ. אני לא נכנס לוויכוח מי צודק, אבל אם החברה הזאת לא מסוגלת לתת שירותי תחבורה לפי הזיכיון, צריך להוריד לה את הזיכיון לאלתר. 

שר התחבורה מאיר שטרית:
       
       היא מסוגלת. 
       
יעקב מרגי (ש"ס):
       
       היא לא מסוגלת. ארבעה שבועות היא לא מסוגלת. 
       
שר התחבורה מאיר שטרית:
       
       ההסתדרות משביתה אותה. 
       
יעקב מרגי (ש"ס):
       
       לא מעניינות אותי הסיבות. 
       
שר התחבורה מאיר שטרית:
       
       מה אתה בא בטענות לחברה?
       
יעקב מרגי (ש"ס):
       
       אני לא נכנס לוויכוח, אני לא נכנס לוויכוח. זה לא מעניין אותי. זו חברה שכרגע, במצב הנתון, לא מסוגלת לתת שירות לציבור. על הממשלה להיכנס בצו, לא יודע איך. לא ייתכן שאחרי ארבעה שבועות לא מסתמן פתרון. 
       
רוני בר-און (הליכוד):
       
       תעשה הפרטה להביא מיזם חדש - - -
       
יעקב מרגי (ש"ס):
       
       אדוני היושב-ראש, מכובדי כבוד השר, אני רוצה לסיים ולומר שאתה ידוע כאיש נחרץ. אני מקווה שתפעל כאן בנחרצות כמו שאתה פועל בנחרצות ליישם את התפיסות הכלכליות והחברתיות שלך. אני מקווה שתפעל כאן בנחרצות לטובת תושבי באר-שבע ותמנע מהם כבר את הייסורים האלה. 
       
       גם ההוראה שנתת למוניות לגבות בתעריף תחבורה ציבורית לא עובדת. הם גובים תעריף ספיישל. תודה. 
       
היו"ר מיכאל נודלמן:
       
       תודה. חבר הכנסת עמרי שרון, בבקשה. 
       
עמרי שרון (הליכוד):
       
       אדוני היושב-ראש, חברי הכנסת, ביקשתי להעלות על סדר-יומה של הכנסת את מצוקת תושבי באר-שבע, הסובלים כבר למעלה משלושה שבועות משביתת התחבורה הציבורית בעיר. חלק גדול מתושבי העיר הם צרכנים של התחבורה הציבורית העירונית, ואני רוצה להשמיע מכאן את מצוקתם ולחפש דרך לפתור את הסכסוך שמקשה על חייהם. 
       
       התחבורה הציבורית בבאר-שבע מופעלת על-ידי חברת "מטרודן" זה כשנה, לאחר שחברת התחבורה העירונית הופרטה בהסכמת כל הצדדים. חברת "מטרודן" נמצאת בסכסוך עבודה עם הנהגים המועסקים על-ידה. אינני חושב כי זה הוא המקום או הזמן למצוא אשמים או צודקים במאבק הנהגים מול החברה, אף שיש לי דעה ברורה בנושא.  
       
ג'מאל זחאלקה (בל"ד):
       
       - - - 
       
עמרי שרון (הליכוד):
       
       אני אגיד, אל תדאג. חבר הכנסת זחאלקה, מה שאני רוצה להגיד, אני אומר, אני לא צריך גם את העזרה ממך כדי להגיד את זה. 
       
ג'מאל זחאלקה (בל"ד):
       
       - - -
       
עמרי שרון (הליכוד):
       
       אני אשמח להגיד לך, אם תרצה, תודה. 
       
       אני רציתי להתמקד דווקא בסבל שעובר על תושבי העיר. המצוקה היא אמיתית. מי שלא יודע, באר-שבע היא עיר שמשתרעת על שטח גדול, עיר מבוזרת, ויש קשיים להגיע בה ממקום למקום. קשה להגיע לבית-החולים. יש אוניברסיטה גדולה מאוד בבאר-שבע, וזאת בעיה עבור סטודנטים שרוצים להשתמש בתחבורה הציבורית. יש עוד הרבה מאוד דוגמאות לצורך האמיתי בתחבורה הציבורית בבאר-שבע. 
       
       השבוע נערכה פגישה אצל שר התחבורה, בהשתתפות ההסתדרות, אבל לצערי לא נמצא פתרון לבעיה. נראה ששני הצדדים מבוצרים בעמדותיהם, בעוד הציבור סובל. המדינה חייבת לדאוג לאספקת השירותים החיוניים הללו לאזרחיה. לא ייתכן שתושבי העיר באר-שבע יהיו בני-ערובה במהלך סכסוך בין חברת התחבורה הציבורית לבין ציבור הנהגים. 
       
       אני מציע שהמליאה תאשר את העברת הנושא לדיון בוועדת הכלכלה של הכנסת בהקדם האפשרי, במטרה למצוא פתרון שיספק את רצונות כל הצדדים, ובעיקר יוכל להבטיח את המשך השימוש בתחבורה הציבורית העירונית לתושבי העיר, על מנת שיוכלו לחיות את חייהם. 
       
       אדוני השר, אם צריך לבחון את הנושא של הרחבת השימוש במוניות או כל דבר אחר, צריך לראות איך עושים את זה. יש שם אוכלוסייה גדולה מאוד שאין לה פתרון והיא חייבת לקבל מענה. תודה. 

עזמי בשארה (בל"ד):
       
       מה עם מתן זכויות לנהגים? 
       
היו"ר משה כחלון:
       
       תודה רבה. חבר הכנסת בשארה, אני רואה שאתה היום ביום של זכויות ובמוזה של זכויות. 
       
עזמי בשארה (בל"ד):
       
       אתה נגד?
       
היו"ר משה כחלון:
       
       אני בעד, בזכויות אני תמיד בעד. חבר הכנסת טלב אלסאנע, בבקשה. 
       
טלב אלסאנע (רע"ם):
       
       אדוני היושב-ראש, חברי הכנסת, אם חבר הכנסת עמרי שרון בכל מלוא כובד משקלו לא מצליח לפתור את הבעיה הזאת, יש לנו בעיה אמיתית בנגב, כי בנושא הקודם דיברנו על רמת-חובב, שגם היא בנגב. כשרצו להעביר את האשפה מתל-אביב, העבירו אותה לדודאים בנגב. 
       
       אני מסכים עם מה שאומר חברי חבר הכנסת מרגי, שיש תחושה שהממשלה מדברת על התנתקות מעזה, אבל היא מתנתקת מהנגב, בכל מה שנוגע לזכויות התושבים שם. לא יכול להיות שהתחבורה הציבורית שובתת זה ארבעה שבועות, ו-140 נהגים נאבקים - על מנת לקבל מה? לקבל את הזכויות שלהם, את שכרם, תנאי עבודה נאותים, ולבטל את התופעה של קנסות מופרזים ומוגזמים. הם נאבקים על דבר בסיסי. מי שעובד, צריך לקבל שכר, זה מה שמטיף לנו שר האוצר מדי יום ביומו, "צאו לעבוד". הם מנהלים את המאבק על הסוגיה הזאת. 
       
       במשך ארבעה שבועות קשישים, זקנים ואנשים שנזקקים לתחבורה הציבורית לא מקבלים אותה, ומצד שני עוברים על זה בשתיקה. אם זה היה קורה בירושלים, האם הממשלה לא היתה מזדעקת ונותנת פתרון מיידי?
       
עזמי בשארה (בל"ד):
       
       לא בטוח. 
       
טלב אלסאנע (רע"ם):
       
       אם זה היה קורה בתל-אביב, האם היו עוברים על זה בשתיקה? צריכים לעבור שלושה שבועות?  

נסים זאב (ש"ס):
       
       היו משתמשים ברכבת הקלה.
       
טלב אלסאנע (רע"ם):
       
       אני זוכר שקיימו ישיבות עם ההסתדרות. אחרי 48 שעות קיימו ישיבות ליליות באופן רצוף עד מציאת פתרון. אדוני שר התחבורה, לקיים ישיבה אחת? 
       
       אינני סבור שהבעיה תיפתר על-ידי מציאת פתרון חלופי של מוניות או בשכר של תחבורה ציבורית. הפתרון הוא על-ידי היענות לתביעות של הנהגים. כי מה הבעיה? יש חברה שזכתה בזיכיון. לדעתי, אם מפירים את התנאים ולא מקיימים את החובה כלפי העובדים, צריך לבטל את הזיכיון ולהכניס חברת תחבורה ציבורית אחרת. 
       
שר התחבורה מאיר שטרית:
       
       - - -
       
טלב אלסאנע (רע"ם):
       
       החברה שקיבלה את הזכות להפעיל תחבורה ציבורית - - -
       
יעקב מרגי (ש"ס):
       
       חבר הכנסת טלב אלסאנע, המדינה מקבלת מזה 20 מיליון שקל בשנה. 
       
טלב אלסאנע (רע"ם):
       
       אדוני השר, אי-אפשר לחייב חברה שמפעילה תחבורה ציבורית לעמוד בחוקי השכר המוגנים ולקיים את חובתה כלפי העובדים ואי-אפשר לאלץ אותה. נציגיה אומרים: אנחנו לא רוצים להיכנס למשא-ומתן, כי אם אנחנו נגיע להסכם, מחר או מחרתיים נהיה חשופים לעוד תביעות ולעוד שביתות, וזה יעלה לנו הון תועפות. השיקול הכלכלי העסקי של החברה הזאת עולה לאנשים ברווחתם, עולה לעובדים בשכרם, ולכן צריך למצוא את האיזון. 
       
       הפתרון הוא על-ידי היענות לתביעות הצודקות של העובדים. הם לא עבדים, הם עובדים, ולכן צריך להיענות לתביעות שלהם ולמצוא את הפתרון על-ידי היענות, ולא בדרכים אלטרנטיביות או כבישים עוקפים את הזכויות של העובדים. תודה רבה. 

היו"ר משה כחלון:
       
       תודה רבה. אדוני השר, בבקשה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעות לסדר-היום של חברי הכנסת. אני חושב שההצעות במקומן. אכן, יש בעיה גדולה בבאר-שבע, והיא לא התעוררה רק מיום שסילבן שלום דיבר על זה בממשלה. חבר הכנסת עמרי שרון, כתושב הנגב, פנה אלי לפני שבועיים. אז כבר ניסינו מאחורי הקלעים לפתור את הסכסוך. 
       
       חבר הכנסת טלב אלסאנע, אתה פשוט מטעה את האנשים בצורת התיאור שלך את הסכסוך. הסכסוך אינו על כך שהעובדים לא מקבלים את שכרם. העובדים קיבלו את שכרם במדויק בזמן. 
       
       החברים צריכים לדעת מה קרה ואת הרקע לעניין הזה. היתה חברה עירונית לתחבורה בבאר-שבע, שהעירייה החזיקה אותה. החברה הזאת הפעילה את התחבורה הציבורית באוטובוסים שהיו פשוט "טרנטות", בתנאים נוראיים ובעלות יותר גבוהה מזו של החברה הפרטית. אנחנו שכנענו אז את עיריית באר-שבע, עוד בכובעי הקודם במשרד האוצר, לסגור את החברה הזאת ערב הבחירות. המדינה שילמה 100 מיליון שקל תנאי פרישה ופיצויים לנהגים שעבדו בחברה הקודמת. 
       
       המדינה יצאה למכרז כדי להפעיל את התחבורה הציבורית בבאר-שבע באמצעות חברה פרטית. זכתה במכרז חברת "מטרודן". היא הכניסה אוטובוסים חדשים לעבודה והורידה את תעריף הנסיעה. 
       
       במקום שלעיריית באר-שבע יהיה כל חודש גירעון של מיליונים עם החברה הזאת ובמקום שהיא תיקח על עצמה גיבנת איומה – לא היתה פנסיה לעובדים ולא היו זכויות ותנאים והכול נמחק, כי היה שכר מופרז, חוסר שליטה בנהגים וצפצפו על העבודה – עיריית באר-שבע השתכנעה לסגור את החברה. במקום זה, חברת "מטרודן" משלמת למדינה תגמולים במשך חמש שנים של 22 מיליון שקל - בחמש שנים, לא בשנה - ומתוכם עיריית באר-שבע מקבלת 6 מיליוני שקל. 
       
       ובכן, נוצר מצב שלאותה עירייה באה חברה חדשה עם אוטובוסים חדישים לגמרי ועם עלות יותר נמוכה לנוסעים ולתושבי באר-שבע, והעירייה עוד מקבלת תגמולים במקום לסחוב אחריה גירעונות ולתת שירותים גרועים. 
       
טלב אלסאנע (רע"ם):
       
       גם הנהגים - - -
       
שר התחבורה מאיר שטרית:
       
       גם הנהגים מקבלים כולם שכר. הטעות שנעשתה, לצערי, היתה שמשרד התחבורה דאז שעשה את המכרז יחד עם משרד האוצר, מתוך רצונו להיטיב עם אותם נהגים בחברה הישנה, שכנע את חברת "מטרודן" לקחת נהגים מהחברה הישנה לעבוד בחברת "מטרודן". 
       
עזמי בשארה (בל"ד):
       
       ואתה עכשיו חושב שזאת טעות - - -
       
שר התחבורה מאיר שטרית:
       
       בוודאי. 
       
טלב אלסאנע (רע"ם):
       
       הנהגים אשמים. 
       
שר התחבורה מאיר שטרית:
       
       בהחלט. חבר הכנסת טלב אלסאנע, שמעתי אותך בשקט, אז תשמע אותי. 
       
       החברה השתכנעה וקיבלה אותם. היום חלק מאותם נהגים שנכנסו לחברה יוצרים את הבעיות. ההסתדרות החליטה משום-מה, מכל חברות התחבורה הפרטיות בארץ, לקחת את חברת "מטרודן" בלבד, ושם לקיים הסכם עבודה קיבוצי. זה מה שהיא דורשת. 
       
       אגב, החברה מוכנה להעלות את שכר הנהגים. החברה מוכנה לעשות הסכם עבודה עם הנהגים, אבל לא הסכם עבודה קיבוצי. חבר הכנסת טלב אלסאנע, היא מוכנה לכל מה שאתה אומר. היא מוכנה שלא יהיו קנסות חד-צדדיים, היא מוכנה לשתף את העובדים ברווחים כשיהיו רווחים, כי עכשיו החברה מפסידה. החברה מוכנה לשתף את העובדים באחוזים מסוימים מהרווחים, מעבר לשכר. אבל כל זה לא מעניין את ההסתדרות. היא רוצה הסכם עבודה קיבוצי. 
       
טלב אלסאנע (רע"ם):
       
       מה עם הקנסות? 
       
שר התחבורה מאיר שטרית:
       
       גם את זה הם מוכנים לפתור. 
       
טלב אלסאנע (רע"ם):
       
       אז מה הבעיה?
       
שר התחבורה מאיר שטרית:
       
       ההסתדרות דורשת הסכם עבודה קיבוצי. אגב, אני ניסיתי בישיבה שהיתה עם יושב-ראש ההסתדרות והבעלים של החברה לשכנע את החברה אכן ללכת למשא-ומתן על הסכם עבודה קיבוצי, ולנסות להגיע להסכמה ולהסכם כזה שהם יכולים לחיות אתו. הצעתי לתת זמן של חודשיים, להחזיר מייד את כל העובדים לעבודה, ללכת להסכם עבודה קיבוצי ולנהל משא-ומתן חודשיים, ואם לא יגיעו להסכמה, הם יחזרו אלי וליושב-ראש ההסתדרות וננסה לפתור את המחלוקות שתיוותרנה. 
       
       אחרי שהבעלים של החברה התייעץ עם הדירקטוריון שלו, הוא חזר והודיע: אנחנו עקרונית בשום פנים ואופן לא מוכנים לחתום הסכם עבודה קיבוצי עם ההסתדרות; לא רוצים הסתדרות בעסק שלנו. זאת מדינה חופשית, מותר להם, אתה לא יכול לחייב אותם. 
       
       אגב, חברת "מטרודן" מפעילה תחבורה ציבורית במקומות אחרים בארץ. אין שם הסכמי עבודה קיבוציים, לא בתל-אביב ולא במקומות אחרים. 
       
       אתה אומר שלא היו שביתות. באמת, לא היתה שביתת "אגד" בכל הארץ? האם לא היתה שביתה רק בשנה שעברה במשק הציבורי במשך ארבעה חודשים בכל משרדי הממשלה? האם לא היתה שביתה של הרכבת? האם לא היתה שביתה של שדות התעופה? האם לא היתה שביתה של הנמלים במשך שבועות? אז מה? ההסתדרות נלחמת באמצעות שביתה, והשאלה איך פותרים את זה. 
       
       חבר הכנסת טלב אלסאנע, מה אתה מציע? בוא ניכנע, שישלמו כל מה שהנהגים מבקשים. נהדר, ממש אפשר לנהל כך עסק. הייתי רוצה לראות אותך חכם כזה אם אתה היית בעל עסק, מתחרה במכרז, זוכה במכרז, ואחר כך אומר שתשלם כל מה שההסתדרות דורשת. ממש מערכת עסקים נהדרת. זה נראה לך נורמלי?
       
טלב אלסאנע (רע"ם):
       
       אתה לא מדבר כמו שר תחבורה בממשלה, אלא כמו - - - 
       
שר התחבורה מאיר שטרית:
       
       אין הבדל בין השניים. 

יעקב מרגי (ש"ס):
       
       אם החברה צודקת - - -
       
שר התחבורה מאיר שטרית:
       
       חברים, אני אומר לך עוד פעם שהבעיה היא לא שכר, החברה מוכנה להעלות את השכר לנהגים. אם השכר היה הבעיה, זה הכי פשוט. מה הבעיה? נעלה את תעריפי הנסיעה - - - 
       
רוני בר-און (הליכוד):
       
       אם זה היה שירות ציבורי חיוני, היית יכול להוציא צווי ריתוק. בחברה פרטית אתה לא יכול לעשות את זה, אז אולי תחשוב עוד פעם על כל הנושא של ההפרטה. 
       
שר התחבורה מאיר שטרית:
       
       בדיוק, חבר הכנסת בר-און. הרי ההפרטה תימשך. 
       
רוני בר-און (הליכוד):
       
       או שהאזרחים יוכלו להגיע או שלא - - -
       
שר התחבורה מאיר שטרית:
       
       חבר הכנסת בר-און, אתה שוכח את החלק השני של ההפרטה. בכל הקווים הפרטיים שנוסעים מחירי הנסיעה ירדו לפעמים ב-50%, אז זה קל בעיניך? המדינה מסבסדת פחות. 
       
רוני בר-און (הליכוד):
       
       לא, מאה אחוז. 
       
שר התחבורה מאיר שטרית:
       
       אני מסכים אתך שצריך לשמור על שירות חיוני, אין ספק בזה. אגב, החברה הלכה לבית-הדין. לצערי, בית-הדין לעבודה בבאר-שבע, שפועל בקצב שלו, מצד אחד קבע שהוא אוסר על הנהגים לסגור את חניון האוטובוסים כדי שנהגים יוכלו לצאת לעבודה, ומצד שני אסר על החברה להביא נהגים חדשים שייסעו באוטובוסים. הרי החברה מוכנה מחר בבוקר להסיע את כל האוטובוסים, מייד, אבל בית-הדין אוסר עליה לעשות את זה. 
       
       מה אתה רוצה שאני אעשה? יש לי שתי אפשרויות: אני יכול לשבור שביתה, ואני מודה שזה בעייתי. אז אולי אגרום לסכסוך יותר גדול במשק עם ההסתדרות. 
       
רוני בר-און (הליכוד):
       
       מה יותר חשוב?
       
שר התחבורה מאיר שטרית:
       
       מאה אחוז, אני אומר מה האפשרויות. דרך אגב, חבר הכנסת מרגי, היום חתמתי על הצו, בעקבות אותה ישיבה, שנותן אפשרות לכל המוניות בבאר-שבע לנסוע כמוניות שירות, כדי להקל במידת מה על המצוקה. 
       
       שנית, כל יום חוזרים נהגים נוספים מאלה השובתים ומצטרפים לעבודה. היום התחבורה כבר עובדת בהיקף של 50% מהאוטובוסים, כיוון שלנהגים נמאס מכל הסיפורים של ההסתדרות, שיכניעו את החברה, שיכופפו לה את הידיים והכול יהיה בסדר; כל יום חוזר לעבודה חלק מהנהגים. אני מנסה לתת פתרון ביניים, עד שייפתר העניין. 
       
       נוסף על כך, החברה מתכוונת לפנות לבית-הדין לדיון חוזר, כדי לקבל החלטה שבה ירשו לה להביא נהגים אחרים להסיע את האוטובוסים. אם זה יקרה, נגמרה השביתה. 
       
       אם הבעיה לא תיפתר בימים הקרובים, ולא בשבועות הקרובים, יש לנו רעיון אחר כיצד לפתור את הבעיה ולתת תשובה לתושבי באר-שבע, כי הבעיה שמציקה לי היא לא החברה וההסתדרות. מצדי, שיילחמו האחת בשנייה חמש שנים. הבעיה שלי היא תושבי באר-שבע. בעניין הזה אתה צודק, חבר הכנסת עמרי שרון צודק וחבר הכנסת טלב אלסאנע צודק. אני לא רוצה שהתושבים יסבלו. מה שהיה בידי לעשות מייד, עשיתי. היום חתמתי על הצו שכל נהגי המוניות בבאר-שבע יוכלו לנסוע כקווי שירות, בתנאי שיורידו את המחירים, ואנחנו מתירים פיקוח כדי לבקר את המחירים שהנהגים גובים.  
       
       כמו כן, יש בידי עוד רעיון, ואם הבעיה לא תיפתר עד תחילת השבוע הקרוב אני מתכוון להפעיל אותו. אני מקווה שאוכל להפעיל פתרון שיפתור עד גמר השביתה את הסכסוך ואת הבעיה הזאת בבאר-שבע, לפחות עבור התושבים. 
       
       חבר הכנסת מרגי, בניגוד לתחושה שלך, לפחות בסדר העדיפויות שלי, אני רוצה לומר לך שהנגב בראש סולם העדיפויות. בסיור שלי בקטע 18 אתמול נתתי אישור לחברת כביש חוצה-ישראל לכל התקציב הדרוש לסלילת קטע 19-20 בנגב והוראת עבודה. חברת כביש חוצה-ישראל, לא זכיין, סוללת את כל קטע 19-20 עד בית-קמה. אתמול גם אישרתי לחברת כביש חוצה-ישראל - - -
       

רוני בר-און (הליכוד):
       
       זה שייך לנושא הקודם של איכות הסביבה, אז תיזהר. 
       
שר התחבורה מאיר שטרית:
       
       למה? אין פה עניין של איכות סביבה, להיפך. חבר הכנסת, אתה יודע מה? אתה מושך אותי בלשון. אני יכול לענות על זה. 
       
רוני בר-און (הליכוד):
       
       לא. 
       
שר התחבורה מאיר שטרית:
       
       אני נתתי להם הנחיה לסלול את קטע 19-20 ולגשת לעבודה בתקציב של 520 מיליון שקל. נוסף על זה, אישרתי להם את כל התקציב הדרוש לתכנון כל כביש חוצה-ישראל מנהרייה עד דימונה, ונתתי הוראה לתכנן ב-2005 ולגמור את התכנון גם של הכביש עד דימונה וגם של הכביש עד נהרייה עם השלוחה המזרחית לטבריה, כיוון שאם סללנו כביש חוצה-ישראל בין גדרה לחדרה, לא השגנו דבר. יש מושג שאני קורא לו תחבורה חברתית. ביום שנוכל לגרום לכך שכל אזרח בארץ שגר בפריפריה יכול להגיע בתוך חצי שעה ברכב הפרטי שלו או ברכבת למרכז מטרופולין גדול, המושג פריפריה ייעלם, והיישובים יהפכו להיות פרברים במקום פריפריה. לכן כביש חוצה-ישראל לכיוון הנגב חשוב, ואני נותן לו עדיפות עליונה. 
       
       שנית, הקו והמסילה של הרכבת לבאר-שבע מוכפלים. השנה עובדים על זה. הקו החדש לדימונה ייפתח באפריל 2005. הקו של תל-אביב, ראשון-לציון, אשדוד, אשקלון, נתיבות, אופקים, שדרות - מתחילים לעבוד עליו השנה. בשנת 2007 ייפתח הקו הזה כולו. 
       
       אני אומר לך, שלפחות המשרד שלי נותן עדיפות גבוהה ביותר לפריפריה, לנגב ולגליל, כי אני חושב שזאת המטרה של תחבורה ציבורית, לגרום לכך שתושבי הנגב והגליל יוכלו להגיע במהירות ובקלות למרכזים גדולים ולקבל את מירב השירותים באיכות הגבוהה ביותר, כדי שגם הם יוכלו להתחרות כבני-אדם עם כל אחד אחר. לא חייבים לגור במרכז תל-אביב כדי להגיע לתל-אביב, או במרכז באר-שבע כדי להגיע לבאר-שבע. 
       
       לכן, חברים, אני מודה לכם על ההצעות. אדוני היושב-ראש, אני תומך בהעברתן לדיון בוועדת הכלכלה. אני מקווה שעד שיתקיים הדיון בוועדת הכלכלה, כבר נהיה אחרי פתרון הבעיה. תודה, אדוני. 
       
היו"ר משה כחלון:
       
       תודה רבה. הצעה אחרת לחבר הכנסת זחאלקה. אחריו - חבר הכנסת בשארה, ואחריו - חבר הכנסת נסים זאב. 
       
ג'מאל זחאלקה (בל"ד):
       
       כבוד היושב-ראש, ראשית, לפי האינפורמציה שבידי, 38 מתוך 140 הנהגים, רק המספר הזה חזר, ולא מחצית הנהגים. נראה שמישהו מסר לשר אינפורמציה לא נכונה. 
       
       שנית, כאשר מדברים על הורדת מחירים, צריך להבין שהחברות הפרטיות לוקחות קווים פרטיים רווחיים. 
       
שר התחבורה מאיר שטרית:
       
       באמת? החברה הפסידה השנה 7 מיליוני שקלים. זה מדבר אליך? זה אומר לך משהו? 
       
ג'מאל זחאלקה (בל"ד):
       
       הבעיה של התחבורה הציבורית בבאר-שבע היא בעיה של עקשנות של חברה פרטית. 
       
עזמי בשארה (בל"ד):
       
       היא שילמה לכם 20 מיליון. 
       
שר התחבורה מאיר שטרית:
       
       בחמש שנים. 
       
עזמי בשארה (בל"ד):
       
       בסדר, זה רווח - - -

שר התחבורה מאיר שטרית:
       
       הלוואי. 
       
עזמי בשארה (בל"ד):
       
       - - -
       
שר התחבורה מאיר שטרית:
       
       - - -
       
ג'מאל זחאלקה (בל"ד):
       
       אנחנו נפגוש את הבעיה בעשרות מקרים. בצד ההפרטה יש שבירה של העבודה המאורגנת. זאת עמדת הממשלה, היא נותנת גיבוי לחברות פרטיות שיעשו כך. לא רק מפריטים את העסק, אלא מנסים לשבור ועד עובדים באותה הזדמנות. 
       
       יש אינטרסים, כי הרי כולם בסופו של דבר עובדים ותושבי באר-שבע עובדים. גם אלה שנוסעים בתחבורה הציבורית עובדים. אם שוברים ועד כזה, ישברו גם את הוועדים שלהם. לכן אני חושב שהממשלה צריכה ליזום במהירות משא-ומתן רציני לפתרון הבעיה, ולא לעשות ניסיון משא-ומתן כדי לשבור את ועד העובדים. תודה. 
       
היו"ר משה כחלון:
       
       תודה. חבר הכנסת בשארה. אחריו – חבר הכנסת זאב.
       
עזמי בשארה (בל"ד):
       
       אדוני היושב-ראש, חברי הכנסת, אני מתפלא, באמת, על הריאקציה האינסטינקטיבית של השר, כמעט אינסטינקטיבית, כשמדובר בסכסוכי מעביד--עובד. הרי לא אתה המעביד הפעם. אני מבין, כאשר אתה כועס על ההסתדרות, כשאתה המעסיק, כלומר, הממשלה. אבל פה אני הרגשתי שאתה המעסיק. 
       
שר התחבורה מאיר שטרית:
       
       - - -
       
רוני בר-און (הליכוד):
       
       יש לו אחריות, בתור ממשלה. 
       
עזמי בשארה (בל"ד):
       
       לא, לא. על המעסיק. יש לו אחריות גם לעובדים. 
       
רוני בר-און (הליכוד):
       
       לשירות. 
       
עזמי בשארה (בל"ד):
       
       אבל גם לעובדים. אי-אפשר גם הפרטה וגם שבירה של העובדים, וכל ההצעות הלכו בכיוון של שבירת רצונם של העובדים. אי-אפשר. אתה יודע מה? אפילו ליברל כמוך, ליברל כלכלי כמוך, כשמדובר בהפרטה, הבאלאנס של ההפרטה זה חיזוק האיגוד המקצועי. אתה לא יכול גם להפריט וגם לשבור את האיגוד המקצועי, ויהיה פה ממש קפיטליזם ברברי לגמרי. 
       
       אני ראיתי מה התגובה שלך. אין מלה טובה אחת לעובדים או על העובדים, או ניסיון לתווך בינם לבין - נציע למוניות? זו שבירת שביתות. נציע למוניות, נביא תחליפים, הכול בשביל לשבור את העובדים. וכל מה שאמרת על החברה חיובי - כמה היא משלמת לממשלה, כמה הממשלה מרוויחה. ומה עם העובדים? יש 150 עובדים, שעובדים, ואתה אמרת, בשביל הסכם עבודה קיבוצי. זה רע? אי-אפשר ככה, אדוני השר.
       
היו"ר משה כחלון:
       
       תודה רבה, אדוני. חבר הכנסת נסים זאב, בבקשה. 
       
שר התחבורה מאיר שטרית:
       
       אי-אפשר לאחוז במקל בשני הקצוות. 
       
עזמי בשארה (בל"ד):
       
       - - - כאילו פשע מלחמה. מה זה הסכם עבודה קיבוצי? 
       
רוני בר-און (הליכוד):
       
       - - - זו המדינה שלך. 
       
נסים זאב (ש"ס):
       
       אדוני היושב בראש, כבוד השר - - - 
       
ג'מאל זחאלקה (בל"ד):
       
       - - -
       
היו"ר משה כחלון:
       
       חבר הכנסת זחאלקה, אני מבקש לאפשר לחבר הכנסת זאב. 
       
נסים זאב (ש"ס):
       
       תגיד לי, כל פעם שאני מדבר אתה מפריע לי, עזמי בשארה? תמיד כשאני עולה לדבר. תמיד הוא מפריע לי, אדוני. 
       
היו"ר משה כחלון:
       
       זה מתוזמן. הוא בודק מתי אתה מדבר, ואז הוא נכנס. 
       
נסים זאב (ש"ס):
       
       הוא אפילו לא מסתכל עלי. הוא רק מפריע. 
       
       אדוני היושב בראש, אני חושב שהרעיון של הרכבת הקלה בירושלים, אפשר להעתיק אותו לבאר-שבע, ממש להחזיר את האווירה. אני רק רוצה להזכיר לך, אדוני השר, שמשקיעים כאן מיליונים רבים, מאות מיליונים - - -
       
שר התחבורה מאיר שטרית:
       
       מיליארדים. 
       
נסים זאב (ש"ס):
       
       מיליארדים. אני חושב שאפשר היה להקים בכסף הזה שדה תעופה בירושלים. חבל שלא מקימים. אתה רואה שלא כל תוכנית או כל רעיון שאתו רוצים לשפר, בהחלט מגיעים לשיפור. והעובדה שכל התשתיות פה, בירושלים, לא התאימו לרכבת הקלה – אין לנו הכבישים האלה, השקיעו פה כדי לפנות חנויות ולפנות בתים, מיליונים רבים. ואני רוצה לומר לך, עד היום אין נחת לעבור בכבישי ירושלים. בכל מקום יש חפירות ותעלות, ובונים פה, והתשתיות פה על הפנים. 
       
       אני אסיים במשפט אחד - - - 
       
טלב אלסאנע (רע"ם):
       
       - - -

נסים זאב (ש"ס):
       
       לא, הוא ענה לי על כביש 6, אני עונה לו על ירושלים. הוא אמר שהוא פותח את כביש 6 - - -
       
טלב אלסאנע (רע"ם):
       
       - - -
       
היו"ר משה כחלון:
       
       חבר הכנסת זאב, משפט לסיום. 
       
נסים זאב (ש"ס):
       
       אני רוצה לומר לסיום, שלא תמיד ההפרטה מביאה נחת רוח או איזו בשורה טובה לעיר, וזו דוגמה קלסית. אני חושב שכמו שאתה מבקש מהרשויות המקומיות להתייעל. אתה לא בא לחסל אותן, אתה לא אומר. רשות מקומית צריכה להצטמצם, להתייעל, אולי לחסוך בתקנים, אולי לצמצם בגובה המשכורות, להוריד את רמת השכר - אותו דבר, אותו דגם צריך להעביר לחברות ציבוריות, אבל לא צריך לעשות הפרטה ולהעביר את זה לחברות פרטיות. 
       
היו"ר משה כחלון:
       
       תודה רבה. 
       
       אנחנו ניגשים להצבעה על ההצעות לסדר-היום בנושא השביתה המתמשכת בתחבורה הציבורית בבאר-שבע. 
       
הצבעה מס' 26
       
בעד ההצעה להעביר את הנושא לוועדה - 12
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הכלכלה נתקבלה. 
       
       
היו"ר משה כחלון:
       
       בעד – 12, ללא מתנגדים, ללא נמנעים. ההצעה לסדר-היום בנושא השביתה המתמשכת בתחבורה הציבורית בבאר-שבע תועבר לדיון בוועדת הכלכלה של הכנסת. 
       

הצעות לסדר-היום 
קריאתו של ראש מועצת בנימין 
פנחס ולרשטיין להפר את חוק פינוי-פיצוי 

       
היו"ר משה כחלון:
       
       אנו עוברים לנושא הבא בסדר-היום – הצעות לסדר-היום מס' 5309, 5310, 5311, 5312, 5313, 5318, 5320, 5323, 5324, 5347, 5352 ו-5364: קריאתו של ראש מועצת בנימין פנחס ולרשטיין להפר את חוק פינוי-פיצוי. חבר הכנסת מוחמד ברכה, בבקשה. אחריו - חבר הכנסת רוני בר-און, אחריו - חבר הכנסת יהלום. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, קודם כול אני רוצה לנקות את השולחן מהנושא של הטלאי הכתום. אני חושב שזה דבר מזעזע. זה לא קשור רק ליהודים או לרוסים, או לערבים. אני חושב שזה דבר שפשוט כל בן-אדם צריך לדחות אותו בשאט נפש. השימוש בשואה ובפשעי הנאצים כדי להחיל אותם על כל מיני אירועים אחרים, זה דבר מזעזע. 
       
       אבל אני, בדרך כלל, האמת – יכול לומר שאני רוחש כבוד לאלה שמוכנים לשלם מחיר עבור עקרונותיהם. אדם בעל עקרונות, גם אם הם מנוגדים לעקרונות שלי, והוא מחויב להם עד כדי הנכונות לשלם מחיר – זה דבר שבדרך כלל מעורר כבוד. אבל מה קורה עם החבורה הזאת של ולרשטיין ומועצת המתנחלים? בעצם, אלה אנשים שהקימו את ביתם על אדמה לא להם, במקומות לא להם, מחוץ לגבולות המדינה. הם בנו את ביתם על גזל, והגזלנים עכשיו מכריזים מרד, שהם לא מוכנים להחזיר את הגזלה שלהם, או חלק ממנה.
       
צבי הנדל (האיחוד הלאומי - ישראל ביתנו):
       
       אתה מדבר על הבדואים בנגב? 
       
היו"ר משה כחלון:
       
       חבר הכנסת הנדל, שב, בבקשה. 
       
מוחמד ברכה (חד"ש-תע"ל):
       
       אומנם, אני מודה שאלה גזלנים עם סטייל כזה. 
       
עזמי בשארה (בל"ד):
       
       איזה סטייל? רוצים עוד כסף. 
       
היו"ר משה כחלון:
       
       חבר הכנסת בשארה, יש לו שלוש דקות, ודקה וחצי כבר חלפו. 
       
מוחמד ברכה (חד"ש-תע"ל):
       
       יעני, כאילו. המרד הזה הוא מרד של אנשים בימין נגד ראש הממשלה מהימין. זה כאילו מרד הגולם שקם על יוצרו; שקם על יוצרו, ובעצם אנחנו רואים כאן שזה גם מרד, גם מבחן כוח לקראת השאלות שעוד יעלו לגבי גורל ההתנחלויות בגדה המערבית, אבל זה גם שיפור תנאים לקראת המשא-ומתן על הפיצויים. לכן, אני לא יכול לראות שום אנלוגיה בין השמירה, כביכול, על העקרונות שהתייחסתי אליהם בהתחלה, למרד המתנחלים, שגזלו אדמה לא להם. 
       
       אני חושב, אדוני היושב-ראש, שעדיף, בסופו של דבר, שפינוי ההתנחלויות יהיה פרי החלטה של הממשלה. בסופו של דבר אני יודע שכל ההתנחלויות יפונו; אם לא היום – מחר, אם לא מחר – בעוד שנה, בעוד שנתיים, בעוד עשר, אבל יפונו. פשוט הרצון, יצר החיים של שני העמים יביא לאותה פשרה ששניהם מייחלים אליה, של שתי מדינות לשני עמים; והגבולות כבר ידועים – גבולות 1967. אני רק חושב שהמסקנה תחלחל לתודעתם של האנשים בציבור הישראלי רק אחרי קטסטרופה. 
       
שאול יהלום (מפד"ל):
       
       - - -
       
מוחמד ברכה (חד"ש-תע"ל):
       
       אני מציע לקדם את הפינוי הזה, על מנת שיהיה הקדמה לפינוי שיבוא מתוך רצון של שלום ולא אחרי נחיתת קטסטרופה על שני העמים. המתנחלים יחזרו הביתה, ההתנחלויות יפונו. זה דבר חולף, דבר חולף לעומת התופעה הקבועה בשטחים. התופעה הקבועה בשטחים היא קיומו של העם הפלסטיני שם. התופעה החולפת בשטחים היא ההתנחלויות הגזלניות, הקולוניאליסטיות. תודה רבה. 
       
היו"ר משה כחלון:
       
       תודה רבה. חבר הכנסת רוני בר-און, בבקשה. 
       
שאול יהלום (מפד"ל):
       
       איך הם באו לשפרעם? תפסו לנו אדמה - לקחת אדמה יהודית, מי הרשה לך לקחת אדמה של העם היהודי? 
       
מוחמד ברכה (חד"ש-תע"ל):
       
       של מי, שלך? 
       
שאול יהלום (מפד"ל):
       
       - - -
       
רוני בר-און (הליכוד):
       
       שאול, אתה טועה. שאול, הוויכוח הוא לא בינך לבין מי שאינם יהודים בכלל. 
       
מוחמד ברכה (חד"ש-תע"ל):
       
       - - -
       
רוני בר-און (הליכוד):
       
       על הכאב הרב, אדוני היושב-ראש, שיש בעמידה כאן ובנשיאת דברים על מה שקורה בימין בשבוע האחרון, אתה מוסיף מבוכה, שאול. הוויכוח הוא פנימי שלנו. הוויכוח הוא לא בין יהודים לבין מי שאינם יהודים. הוויכוח הוא בין יהודים ליהודים. והאמירה הנוראה של ולרשטיין בתחילת השבוע, שמייד קיבלה כנפיים והמריאה אל על, בקריאה למרד, בקריאה לשימוש בכוח, באיום בשפיכת דם יהודי, הסתיימה בדבר הנורא מכול. 
       
       אדוני היושב-ראש, חברי חברי הכנסת, אני רוצה לקרוא לך את התקנה בדבר סימון של יהודים ויהודיות ב"גנרל גוברנמן" מיום 23 בנובמבר 1939. תיכף אתה תשמע: "על סמך סעיף 5 פסקה 1 של צו הפיהרר וקנצלר הרייך בעניין מינהל השטחים הפולניים הכבושים מ-12 באוקטובר 1939, אני מצווה: כל היהודים והיהודיות השוהים בגנרל גוברנמן ועברו את שנתם העשירית, חייבים, החל ב-1 בדצמבר 1939, לשאת על השרוול הימני של הלבוש ובבגד העליון סרט לבן עם מגן דוד ברוחב של לפחות 10 סנטימטרים. את הסרטים הללו חייבים יהודים ויהודיות להשיג בעצמם ולסמנם בסימן ההיכר האמור". 
       
       את הסרטים האלה החליף הטלאי הצהוב של היהודים, ואם אתה גם רוצה - הטלאי הוורוד של ההומוסקסואלים, ואם אתה גם רוצה – הטלאי האדום של הקומוניסטים. אני מציע לכם, חברי בגוש-קטיף, אני מציע לכם, חברי ביש"ע: תעזבו את הטירוף המטורף הזה. תיאבקו על מה שאתם צריכים להיאבק. אל  תכניסו אש זרה בתוכנו. אני מבקש את זה מכם לזכרם של כל אותם היהודים שאינם עמנו וענדו את הטלאי הצהוב. תודה רבה. 
       
צבי הנדל (האיחוד הלאומי - ישראל ביתנו):
       
       אדוני היושב-ראש, מותר לי לשאול שאלה, בבקשה? כשטומי לפיד אמר שהוא נזכר בסבתא לו שהנאצים - - - איפה היית? 
       
רוני בר-און (הליכוד):
       
       אני מוכן לענות על השאלה - - -
       
צבי הנדל (האיחוד הלאומי - ישראל ביתנו):
       
       טומי לפיד אמר לפני חודש שכשהוא ראה את הערבייה - - - נזכר בסבתא שלו - - - 
       
רוני בר-און (הליכוד):
       
       זה היה בדיוק אותו שימוש ציני בשואה כמו שעושים היום. 
       
צבי הנדל (האיחוד הלאומי - ישראל ביתנו):
       
       למה לא דיברת? 
       
רוני בר-און (הליכוד):
       
       דיברתי, ועוד איך דיברתי. אני אביא לך את הפרוטוקול. 
       
צבי הנדל (האיחוד הלאומי - ישראל ביתנו):
       
       אז אני מתנצל. 
       
זהבה גלאון (יחד):
       
       אז מה, אתה מצדיק - - -
       
צבי הנדל (האיחוד הלאומי - ישראל ביתנו):
       
       אני לא מצדיק את הצביעות שלכם. 
       
זהבה גלאון (יחד):
       
       שלנו? 
       
היו"ר משה כחלון:
       
       חבר הכנסת שאול יהלום, בבקשה. 
       
שאול יהלום (מפד"ל):
       
       אדוני היושב-ראש, כנסת נכבדה. אנחנו הבענו את עמדתנו הברורה על שלושה לאווים שאנחנו רוצים לחזור עליהם בצורה מפורשת: לאו ראשון -  נגד כל סרבנות של פקודה במסגרת כוחות הביטחון. לאו שני – נגד כל אלימות, נגד כל אדם וכל אזרח, וקל וחומר לא תהיה אלימות נגד חייל ונגד שוטר. שום אלימות פיזית. והדבר השלישי – אנחנו מתנגדים וחושבים, אכן, שזו היתה פעולה מהירה ופזיזה, כל הרעיון של הטלאי – לא משנה מאיזה צבע. אין, עם כל התנגדותנו להתנתקות ותפילתנו שההתנתקות לא תצא לפועל, אין להשוות, ולו גם במקצת, ואין להעמיד את שני הדברים זה ליד זה. כל מי שמשווה בכיוון חד-סטרי את ההתנתקות לשואה, יבין שכל העולם ישווה את השואה להתנתקות, וזה לחם זול לכל מכחישי השואה. 
       
       עם זאת, רבותי היקרים, אין לשים יחד עם שלושת הלאווים האלה את קריאתו של פנחס ולרשטיין, שגובתה על-ידי מועצת יש"ע. מה אמר בסך הכול ולרשטיין? מה אומרת מועצת יש"ע? - שכאשר היהודים הגרים בחוף-עזה עשרות שנים, שנשלחו על-ידי ממשלת ישראל, וגרים שלושה דורות – רואים שם נכדים, ויש גם שרואים נינים, ויושבים בביתם, וקשורים לאדמתם, ועשו את המעשה, לא רק בחלוציות, אלא תוך כדי אש, ובשנים האחרונות בוודאי, והקריבו בני משפחות - הם לא ישתפו פעולה עם אלה שרוצים לנשל אותם מאדמתם. 
       
       זה לא חוכמה לקבוע חוק. מה אומר החוק? על אותו חוק של הפינוי-פיצוי או טרנספר, או איך שתקראו לו - מה אומר החוק? ביום זה וזה אסור להיות במקום. מה מצפים מאותם תושבים? שהם ייקחו את מזוודותיהם וברצון ילכו בשיירות? מה מצפים, אולי גם שיעשו חפיפה ויראו לטרוריסטים שבאים מכל רחבי עזה – כאן תגורו? אולי גם שיראו להם: פה כדאי לשים את ה"קסאם" ופה את המרגמה? אולי גם ייתנו להם מפה של נ"צ – פה אשקלון, פה שדרות. שלא ייטעו; אולי גם יכבדו אותם בקפה ותה. למה לא? שרון החליט, הממשלה החליטה, מה אתם מצפים? 
       
       מה אומר ולרשטיין, מה אומרת מועצת יש"ע? תהיה התנגדות פסיבית. כל מדינת ישראל כבר שנה מתכוננת. עושים פלוגות של מילואים של משמר הגבול. צה"ל מתכונן. זה בדיוק מה שהם אמרו. עם החוק הזה של פיצוי-פינוי לא נשתף פעולה, תוך התנגדות פסיבית, לא אלימה. 
       
היו"ר משה כחלון:
       
       אני מבקש לסיים, חבר הכנסת. 
       
שאול יהלום (מפד"ל):
       
       על מה? אני רק התחלתי. 
       
היו"ר משה כחלון:
       
       אני מבין, אבל תסיים. משפט אחרון. 
       
צבי הנדל (האיחוד הלאומי - ישראל ביתנו):
       
       לדעתי הוא בכיוון הנכון של עוד שלוש דקות. 
       
היו"ר משה כחלון:
       
       חבר הכנסת יהלום, בבקשה לסיים. 
       
שאול יהלום (מפד"ל):
       
       רבותי, החוק הזה הוא חוק דרקוני. זה חוק שאומר: מתאריך מסוים, אתה נשאר יום אחרי הפינוי – שלוש שנים תשב בכלא. איפה נשמע דבר כזה? אני ואתה, אם לא תהיה לנו חסינות – שלושה אנשים שיעמדו במקום – זו התקהלות בלתי חוקית. 
       
       רבותי, צריך לדעת כאן, מול התופעות האלה, שהופכות את מדינת ישראל למדינה ללא תרבות דמוקרטית, אי-אפשר שלא לצפות מהתושבים - ולוואי שנהיה אתם במקום, לחזק אותם – לא לשתף פעולה עם החוק, ומן הראוי שחוק זה לא יהיה. הוא בכלל סותר את חוק-יסוד: כבוד האדם וחירותו, שלפיו אין פוגעים בקניינו של אדם ללא תכלית ראויה. 
       
       אדוני היושב-ראש, עדיין יש לי פה הרבה דברים לומר, אבל מצוותך חזקה עלי, ולכן אני מקווה מאוד מאוד שנחליט לדון בעניין במליאה או בוועדות, ואז נרחיב את הדיבור על אותו חוק דרקוני שמן הראוי שכולנו, כל מדינת ישראל תפיל אותו, תתנגד לו, וודאי שנתיר כל התנגדות פסיבית ונשמח עליה.
        
היו"ר משה כחלון:
       
       תודה רבה. חבר הכנסת אופיר פינס – אינו נוכח. חבר הכנסת נסים זאב, שהתחלף עם חבר הכנסת זחאלקה, בבקשה. 
       
נסים זאב (ש"ס):
       
       אדוני היושב בראש, כנסת נכבדה - עוד פעם אתה מפריע, עזמי? 
       
       אני רוצה להזכיר לחברים את הפיגוע הנורא שהיה במושב נחושה, שנרצחה בו אריאלה פחימה, אם לארבעה ילדים, על-ידי מחבל; הירי שהיה היום בחברון, שבו נהרג מאבטח. אנחנו נמצאים בעידן של טרור, ואנחנו חושבים שעולם כמנהגו נוהג. חייבים להזכיר לממשלה האטומה הזאת שהטרור עדיין מאיים עלינו, הטרור עדיין מכתיב את הנעשה בשטח בקרב הפלסטינים. 
       
       מאידך גיסא, הפתרון שצה"ל ייכנס היום לרפיח ויעשה סדר במשך יום, יומיים, שלושה ימים – זה הכול קשקשת. אנחנו יודעים שלא יצא מזה שום דבר. צה"ל חייב להישאר ברצועת-עזה, לא לתת למנהרות האלה, לא לתת לאותם טרוריסטים להכתיב בשטח, כמו שאני אומר. בירי המרגמות המתמשך המחבלים הוכיחו לנו שהם המובילים, והם יכתיבו גם לאבו-מאזן מה הוא יעשה בעתיד. 

גאלב מג'אדלה (העבודה-מימד):
       
       אתה דואג לאבו-מאזן?
       
נסים זאב (ש"ס):

	מה שאמר פנחס ולרשטיין זה בסך הכול ברמת חופש הדיבור, יש לו זכות דיבור, הוא הביע עמדה ודעה, הוא לא קרא למרי אזרחי, חלילה וחס.

זהבה גלאון (יחד):
       
       בטח שהוא קרא למרי אזרחי.
       
נסים זאב (ש"ס):
       
       חשוב שתדעו שחוק פינוי-פיצוי אומר שלא צריך להתקומם או להשתמש באלימות כדי לקבל שלוש שנות מאסר. עצם הדבר שקיבלת צו פינוי, ואתה לא עוזב את השטח, אתה צפוי לקבל שלוש שנות מאסר. אתם חושבים שנמצא שם דיר עזים, שיגידו להם שיצאו עכשיו?
       
גאלב מג'אדלה (העבודה-מימד):
       
       זה החוק.
       
נסים זאב (ש"ס):
       
       נמצאים שם אנשים, שהשקיעו את כל חייהם, 30 שנה, הקימו שם דור שלם. באה הממשלה הזאת ואומרת להם: תצאו עכשיו, ואפילו אין לכם זכות להתנגד או להביע דעה. כשהוא אמר: נשב בכלא, המשמעות היא שהחוק לא מאפשר להם אחרת, כי אם הם מתנגדים, הם יושבים בכלא. אתה עובר על החוק, אתה עבריין באותו רגע.
       
       בואו נדבר על הדבר המהותי והרציני ביותר. האינטרס של מדינת ישראל הוא לפרז את עזה, לנתק אותה ולהשתחרר ממיליון וחצי ערבים. איך אנחנו עושים את זה?

עזמי בשארה (בל"ד):
       
       גם הערבים ישתחררו מכם.
       
נסים זאב (ש"ס):
       
       נמצאים שם, צריך לזכור, העזתים. העזתים יישארו, זה לא ענן שמתאדה. צריך להבין שהערבים העזתים יישארו שם לעד, אף אחד לא בא להוציא אותם משם. אבל אנחנו צריכים לדעת, שאם צה"ל לא יישאר במקום, ואם צה"ל לא יפעל ויעשה סדר כפי שהוא עשה עד היום, בעוצמה רבה יותר ובאופן יסודי יותר, נמצא שמדינת הטרור הגדולה ביותר בעולם תהיה עזה.
       
היו"ר משה כחלון:
       
       משפט לסיום, חבר הכנסת זאב.
       
נסים זאב (ש"ס):
       
       חייבים להשתחרר מהסכם אוסלו, מעזה ויריחו תחילה, ממה שמבטיח לפלסטינים רצף טריטוריאלי בין עזה ויהודה ושומרון. אנחנו בעצם חותכים את הרצף הטריטוריאלי של מדינת ישראל. אדוני היושב-ראש, כשנעזוב את עזה נמצא את עצמנו - - -
       
צבי הנדל (האיחוד הלאומי - ישראל ביתנו):
       
       עזבנו, כבר עזבנו את עזה.
       
נסים זאב (ש"ס):
       
       אני אומר, שאם צה"ל יעזוב, אם המתנחלים יעזבו את עזה, יגרשו בסופו של דבר את המתנחלים, נצטרך לצערי להגן על כל היישובים ועל כל הערים הסמוכים לעזה, דהיינו, אשדוד ואשקלון. העזתים הולכים ומשכללים את ירי ה"קטיושות", ואנחנו לא נוכל לבלום אותם.
       
היו"ר משה כחלון:
       
       תודה רבה.
       
גאלב מג'אדלה (העבודה-מימד):
       
       מה אתה מציע?
       
נסים זאב (ש"ס):
       
       לא לעזוב את עזה.
       
היו"ר משה כחלון:
       
       תודה רבה. חברת הכנסת זהבה גלאון, בבקשה.
       
זהבה גלאון (יחד):
       
       אדוני היושב-ראש, פינוי התנחלויות מעזה, אני מניחה שזה קשה לאנשים. אין לי ספק שזה קשה לאנשים שהולכים לפנות אותם, אבל פינוי התנחלויות זה לא הליכה לתאי גזים, בכל הכבוד.
       
שאול יהלום (מפד"ל):
       
       מה זה קשור לוורלשטיין? 
       
זהבה גלאון (יחד):
       
       ואנשים - - -
       
שאול יהלום (מפד"ל):
       
       מה זה קשור לוולרשטיין?
       
זהבה גלאון (יחד):
       
       תקשיב ותיכף תבין.
       
היו"ר משה כחלון:
       
       חבר הכנסת יהלום.
       
שאול יהלום (מפד"ל):
       
       מה זה קשור לוולרשטיין? זאת השמצה, זאת הוצאת לשון הרע. אדוני היושב-ראש, כותרת הדיון היא דבריו של ולרשטיין. אם מתקיפים את העניין של הטלאי, זה יוצר רושם כאילו הוא אומר את זה, וזה אסור.

זהבה גלאון (יחד):
       
       אני תיכף אטפל בוולרשטיין. תאמין לי, אני אגיע אליו.
       
שאול יהלום (מפד"ל):
       
       מה זה קשור לשואה?
       
צבי הנדל (האיחוד הלאומי - ישראל ביתנו):
       
       רק טיפול נמרץ.
       
היו"ר משה כחלון:
       
       חבר הכנסת הנדל, בבקשה.
       
זהבה גלאון (יחד):
       
       תרשה לי, חבר הכנסת יהלום, לשיטתי, לקשור את הקשר.
       
שאול יהלום (מפד"ל):
       
       זה לא הוגן.
       
היו"ר משה כחלון:
       
       בבקשה, חברת הכנסת, אני גם מריץ את השעון.
       
שאול יהלום (מפד"ל):
       
       זה לא הוגן.
       
היו"ר משה כחלון:
       
       חבר הכנסת יהלום, הבנו, אבל אתה ואני יודעים שאנחנו לא יכולים להחליט עבור חברי הכנסת מה הם אומרים. נו, באמת, אפשר לחשוב שאתה כל הזמן מדבר לעניין.
       
שאול יהלום (מפד"ל):
       
       אסור להגיד לה שזה לא הוגן?
       
היו"ר משה כחלון:
       
       תאמר מה שאתה רוצה ובזה יסתיים העניין. בבקשה, גברתי. 
       
זהבה גלאון (יחד):
       
       אדוני היושב-ראש, אני חוזרת ואומרת, שעם כל ההבנה לכאבם של אנשים, שאני חושבת שלא היו צריכים להיות שם, ההחלטה לפנות התנחלויות אין משמעה החלטה על הליכה לתאי גזים. אני אומרת את זה כבת לניצולי שואה, אבל לא רק. אני אומרת את זה כי מדובר כאן באסטרטגיה של קבוצה של אנשים. לא מדובר כאן במחאה לגיטימית, מדובר כאן באסטרטגיה של שימוש בסמלים נאציים בדיוק כמו בתקופה שקדמה להסתה לרצח ראש הממשלה יצחק רבין. אני זוכרת שהלבישו את רבין במדי אס.אס., אני זוכרת שדיברו על ממשלת יודנראט. 
       
שאול יהלום (מפד"ל):
       
       מה זה קשור לוורלשטיין?
       
קריאות:
       
       - - -
       
זהבה גלאון (יחד):
       
       מה שעושים אלה - - -
       
קריאות:
       
       - - -
       
שאול יהלום (מפד"ל):
       
       מי עשה את התמונה במדי אס.אס.? 
       
זהבה גלאון (יחד):
       
       מה קרה? מה קרה, חבר הכנסת יהלום?

שאול יהלום (מפד"ל):

	פתאום אתם מגינים על השב"כ?
       
עזמי בשארה (בל"ד):
       
       אנחנו מגינים עליכם.
       
זהבה גלאון (יחד):
       
       תקשיבו, תקשיבו גם למה שקשה לכם לשמוע. מי שנותן לגיטימציה לענידת טלאי כתום, נותן - - -
       
שאול יהלום (מפד"ל):
       
       זה לא קשור לוולרשטיין.
       
היו"ר משה כחלון:
       
       חבר הכנסת יהלום, אתה לא מאפשר דיון.
       
זהבה גלאון (יחד):
       
       האם אני יכולה להגיד שני משפטים רצופים?
       
היו"ר משה כחלון:
       
       יש לנו פתרונות לעניין הזה.
       
זהבה גלאון (יחד):
       
       חבר הכנסת יהלום, האם אני יכולה להגיד שני משפטים רצופים? 
       
היו"ר משה כחלון:
       
       בבקשה.
       
זהבה גלאון (יחד):
       
       אדוני היושב-ראש, מי שנותן לגיטימציה לכך – ושמחתי לשמוע שהיו כאן חברי כנסת שהוקיעו והתנערו מהשימוש בענידת הטלאי הכתום – נותן לגיטימציה לחזרת התקופה שקדמה להסתה לרצח ראש הממשלה, ואני מקשרת את זה, חבר הכנסת יהלום, עם הדברים של פנחס ולרשטיין.

שאול יהלום (מפד"ל):
       
       אסור לקשר.
       
זהבה גלאון (יחד):
       
       פנחס ולרשטיין יצר את האווירה. הוא לא דיבר על התנגדות פסיבית, חבר הכנסת יהלום. זה בראש שלך.
       
אריה אלדד (האיחוד הלאומי - ישראל ביתנו):
       
       לא קראת את המכתב. התנגדות לא אלימה, זה מה שכתוב שם. תקראי את המכתב.
       
שאול יהלום (מפד"ל):
       
       - - -
       
זהבה גלאון (יחד):
       
       אתה חושב שאני יכולה להגיד שני משפטים רצופים ואחר כך תגיב? שניים רצופים.
       
אריה אלדד (האיחוד הלאומי - ישראל ביתנו):
       
       אל תסלפי, תקראי את המכתב.
       
היו"ר נסים דהן:
       
       נא לא להפריע. תנו לה לסיים. חבר הכנסת הנדל, אתה מייד אחריה, תוכל לתקן אותה.

שאול יהלום (מפד"ל):
       
       אני רוצה לתקן תיקונים.
       
היו"ר נסים דהן:
       
       חבר הכנסת מג'אדלה, אל תעזור לי. חבר הכנסת הנדל עוד מעט יעלה לדוכן ובמסגרת הנאום שלו הוא יתקן את כל העיוותים.
       
שאול יהלום (מפד"ל):
       
       אדוני היושב-ראש, אסור לה לדבר על ולרשטיין עם השואה.
       
היו"ר נסים דהן:
       
       חבר הכנסת יהלום, מותר לה לומר מה שהיא רוצה, איך שהיא רוצה, ואם יש תביעות, יש ועדת אתיקה בכנסת ישראל. אל תפריעו לה לדבר.

שאול יהלום (מפד"ל):
       
       - - -
       
זהבה גלאון (יחד):
       
       מה יהיה? 
       
היו"ר נסים דהן:
       
       נא לא להפריע.
       
גאלב מג'אדלה (העבודה-מימד):
       
       ועדת האתיקה בידיו.
       
היו"ר נסים דהן:
       
       תודה, חבר הכנסת מג'אדלה.
       
זהבה גלאון (יחד):
       
       פנחס ולרשטיין קרא להפרת חוק בריש גלי, קוראים לזה "המרדה". פנחס ולרשטיין הוא נבחר ציבור, זה כבר לא הגבולות הלגיטימיים של חופש הביטוי וזה לא הרצון של הפרט לסרב ולהחליט כרצונו. אני עושה בדיוק את ההבחנה. הוא נבחר ציבור, שמקבל גיבוי של רבנים, שמקבל גיבוי של מועצת יש"ע, וקורא להפרת חוק.
       
       אני לא מתפלאת על פנחס ולרשטיין, אני מתפלאת על היועץ המשפטי לממשלה. היועץ המשפטי לממשלה אמר שהוא יבדוק. מה בדיוק יש כאן לבדוק בדברים של פנחס ולרשטיין? האם יש כאן ראיות חסויות? הכול גלוי, הכול נאמר תחת כל עץ רענן. זה המשך למדיניות החידלון ומדיניות האי-אכיפה של היועץ המשפטי לממשלה, או של היועצים לדורותיהם, שהרשו את ההשתוללות הזאת, חסרת הרסן, של מועצת יש"ע, שהובילה אחר כך ללגיטימציה לענידת טלאי כתום. תודה רבה.
       
היו"ר נסים דהן:
       
       תודה רבה. חבר הכנסת צבי הנדל. חבר הכנסת דהאמשה התחלף עם חבר הכנסת הנדל. אתה עובר לסוף, חבר הכנסת הנדל.
       
צבי הנדל (האיחוד הלאומי - ישראל ביתנו):
       
       אבל לא התחלפנו בתוכן.
       
שאול יהלום (מפד"ל):
       
       וגם לא בבתים.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, נפלאות דרכי ההיסטוריה. אנשים בגוש-קטיף והמתנחלים כולם רק לפני כמה שבועות אמרו שהם באים להמר או לקנות את לבו של הציבור, מין אהבה, חמלה, חום. הם פשוט רצו את אהדת הציבור.
       
שאול יהלום (מפד"ל):
       
       חשבנו שיהיה משאל עם.
       
עבד-אלמאלכ דהאמשה (רע"ם):
       
       לא רק חשבתם, רציתם אולי או שחשבתם שבדרך הזאת תעשו משאל עם.
       
       אני אומר לך, חברי, חבר הכנסת יהלום, אתה גם מתנחל – אתה מתנחל באמונה, אם לא בפועל. אני לא יודע איפה אתה גר, אבל קרוב לוודאי שגם אתה גר בהתנחלות; הרי כל חברי הכנסת הטובים האלה גרים רק בהתנחלויות. למה צריך משאל עם, אפילו לדרכך? הרי יש ממשלה חוקית, יש רוב ויש כנסת, והממשלות הקודמות עשו את כל הצעדים הכי גורליים בהיסטוריה של המדינה הזאת - השלום עם מצרים נעשה בלי משאל עם; כל מה שנעשה עד היום נעשה בלי משאל עם, ונעשה בממשלה ובכנסת, וגם נעשה בניגוד למה שראשי הממשלה הקודמים הצהירו באותן שעות ובאותן בחירות. 
       
       בגין לא הצהיר שהוא הולך לעשות שלום עם מצרים, ולא אמר שהוא ילך לקמפ-דייוויד ויניח שם את היסוד המוסד של החירות הפלסטינית וההגדרה העצמית, אף שהוא קרא לזה "ממשל עצמי פלסטיני". הוא לא הצהיר על זה במצע שלו. אתה יודע את זה טוב מאוד, כולנו יודעים, זה לא במחלוקת. כאשר הוא בא והגיעה שעת האמת, הוא ביצע את זה, ואף אחד לא חלק, ולא היה משאל עם. 
       
       אתם מגיעים עכשיו לרגע האמת. הרי המפעל הזה בטעות יסודו. חמדתם את אדמות הערבים, הרווחתם קצת כסף, בניתם שם וילות, יש לכם חיים טובים; אין שם, לא העשן של התעשייה ולא הדוחק של הערים, על הגבעות בגדה המערבית, בחוף עזה, חוף יפה. הגיע הזמן. לחוף הזה, לאדמות האלה ולגבעות האלה יש בעלים, לא רק היסטוריים, אלא גם חוקית ומדינית, בהכרת העולם כולו ובהכרת ממשלת ישראל עכשיו. 
       
       על מה אתם מלינים? על מה להתקומם? הלוא הממשלות האלה בנו אתכם, הן בנו את הדירות, עד עכשיו הן מספקות לכם הכול, את כל התקציבים. הממשלה הזאת מוציאה על כל מתנחל פי-ארבעה ופי-חמישה מאשר על תושב דימונה, למשל, או תושב קריית-אתא. פי-ארבעה ופי-חמישה. בין 4,500 שקלים ל-5,000 שקלים היא מוציאה על כל מתנחל. מספיק. מצצתם את לשדו של הציבור הזה, מצצתם את התקציבים של המדינה. 
       
       יש פה אי-שפיות, ואתם חייבים לצאת. אל תהיו הסיבה לשפיכות הדמים ואל תהיו סיבה לבעיות ולקונפליקטים במדינה ובציבור. די לכם במה שעשיתם. עכשיו, כמו ילדים טובים, אתם חייבים לכבד את החוק ואת הממשלה, וזו הדרך הטובה ביותר. כל דרך אחרת - - -

עזמי בשארה (בל"ד):
       
הם לא יכולים.

היו"ר נסים דהן:
       
       תודה רבה. נא לא להפריע.
       
עבד-אלמאלכ דהאמשה (רע"ם):
       
       אני מייעץ להם. כל דרך אחרת תהיה רק בעוכריכם, ואתם תצאו משם, כי אין לכם מה לעשות שם, והממשלה תוציא אתכם משם לפי האמת, לפי החוק ולפי הצדק. תודה רבה, אדוני.
       
היו"ר נסים דהן:
       
       חבר הכנסת רשף חן. אחריו – חבר הכנסת נסים זאב, ואחריו – חבר הכנסת עמיר פרץ.
       
זהבה גלאון (יחד):
       
       לא, נסים זאב דיבר במקומו של אופיר פינס.
       
רשף חן (שינוי):
       
       אדוני היושב-ראש, חברי חברי הכנסת, מדינת ישראל הגיעה ליום שכולנו ידענו שבסופו של דבר יגיע, וזה היום שבו אנחנו צריכים לצאת מהשטחים. אנחנו משלמים היום מחיר כבד מאוד על דחיית היום הזה. העובדה שדחינו והחמרנו את המחיר היא מים שזרמו מתחת לגשר. ההיסטוריונים ידברו עליה, אין טעם לדבר עליה כאן. זה מחיר שכולנו נצטרך לשלם יחד - ישלמו אותו המתיישבים שצריכים לעזוב בית, עץ ושדה, ואוי ואבוי למי שמזלזל במשמעות האישית המאוד קשה וכואבת של זה; זה מחיר שישלמו החיילים והשוטרים, אזרחים, ילדים במדינה הזאת, שיצטרכו ללכת ולפנות אזרחים אחרים, לעשות מעשה קשה מאוד. זה למעשה מחיר של החברה, של חברה שהולכת להיכנס עכשיו לניתוח קשה, כואב, עם הרבה מאוד דם וכאב, דם לא במובן הפיזי.
       
       הדבר שאנחנו יכולים וחייבים לעשות הוא צמצום הנזק, וזה מצריך הרבה תבונה ואחריות, ואני לא בטוח שאלה מצרכים ש"מסתובבים" הרבה כרגע. אנחנו צריכים תבונה בחקיקת הפינוי, ואנחנו יושבים עכשיו בוועדת החוקה, גם בוועדת הכספים, ודנים בחוק הפינוי. אנחנו צריכים לדאוג שהוא יהיה הוגן ככל האפשר, שהוא יהיה פוגעני במידה המינימלית הנדרשת; אנחנו צריכים תבונה בביצוע הפינוי, ואני סומך על צה"ל ועל המשטרה שהם יפגינו תבונה בביצוע הפינוי, ובעיקר, בעיקר אנחנו צריכים תבונה בשיח שיקדם בחודשים הקרובים לביצוע הפינוי.
       
       למתנחלים יש זכות מלאה להביע את דעתם, יש להם זכות מלאה למחות, אני חושב שגם יש להם זכות מלאה למידה של התנגדות אזרחית שמוכרת בחברות ליברליות ודמוקרטיות. זה כולל בעיני גם הזכות להתנגדות פסיבית לפינוי, ודאי הזכות להפגין. אבל יש קווים אדומים, קווים אדומים גם לחופש הביטוי, גם לחופש השכנוע. הקווים האדומים האלה לא צריכים להיות קווים של חוק, הם צריכים להיות קווים של מוסר, הם צריכים להיות קווים שבאים מתוכנו פנימה; אתיקה של שותפים לחברה. 
       
       הקווים האדומים בעיני, שכרגע לצערי נחצים, הם שאנחנו לא משתמשים בשואה במסגרת הדיון הזה, כי שימוש בשואה זה הכחשת השואה, זה ביזוי השואה. השואה היא בכלל לא בליגה של הוויכוח הפוליטי הזה, ומי שמוריד אותה לליגה הזאת, עושה דבר נורא ביחס לשואה.
       
       אנחנו לא תוקפים את הלגיטימיות של ההחלטות הדמוקרטיות של מדינת ישראל, הלגיטימיות של הצבא, של החוק, של המשטרה, ואנחנו לא משתמשים בביטויים טעונים, כמו פקודה בלתי חוקית בעליל או פשע נגד העם היהודי, שיש להם משמעויות שחורגות מהמלים עצמן. אלה ביטויים עם משמעות. 
       
       הסיבה לכך שאסור לעשות את הדברים האלה היא, שיש להם השפעה ידועה מראש על חלק, ואני מוכן לקבל שזה חלק קטן מהציבור שמתנגד לפינוי, וההשפעה הזאת תביא לדברים שכולנו, לרבות האנשים שמנהיגים את ההתנגדות לפינוי, מסכימים שאסור שיקרו.
       
       כאשר אנחנו אומרים לאדם, או נותנים לו להבין, ונניח שזה אדם קיצוני בדעותיו ונמהר במעשיו, שהמעשה הזה דומה למעשי הנאצים, שהמעשה הזה הוא פקודה בלתי חוקית בעליל שחובה לסרב לה, שהמעשה הזה הוא פשע נגד העם היהודי, שכל אדם ישר צריך להתקומם נגדו ולהילחם נגדו בכל דרך אפשרית, אנחנו בעצם אומרים, לפחות לחלק מסוים מהאנשים, שלגיטימי לעשות מעשים שכולנו מסכימים שאסור לעשות.
       
       לכן, אנחנו צריכים להיות זהירים כולנו, גם בשמאל, בהתקפות שלנו על המתנחלים. אנחנו צריכים לגלות מידה של חמלה והבנה למצבם ולכאבם. אבל בעיקר בהקשר זה אני חייב לומר שבקרב ציבור המתנחלים וההנהגה שלו חייבים לגלות זהירות, ופנחס ולרשטיין חצה קצת את הקו. הטלאים הצהובים של היום חצו את הקו בקילומטרים, וטוב הם יעשו אם הם יחזרו משם.
       
היו"ר נסים דהן:
       
       חבר הכנסת עמיר פרץ. 
       
ג'מאל זחאלקה (בל"ד):
       
       נדמה לי שדילגת עלי.
       
היו"ר נסים דהן:
       
       התחלפתי באמצע, ואצלי מסומן שדיברת. בבקשה, חבר הכנסת עמיר פרץ, ואחריו נחזור לסדר.

עמיר פרץ (עם אחד):
       
       אדוני היושב-ראש, כנסת נכבדה, אנחנו נמצאים באחד הרגעים החשובים, שמעמיד במבחן שאלות רבות, ובוודאי אין אדם בישראל שיכול היה להישאר אדיש למראות שניבטו אלינו אתמול ממרקע הטלוויזיה. תינוקות, ילדים, שאני לא בטוח שהם יודעים מהי משמעות השואה; נערות צעירות מסתובבות, ואני לא יודע אם החינוך שלהן נותן להן את היכולת והתוקף לעמוד בתחנת אוטובוס ולנסות לשכנע חייל בסדיר לחתום שהוא מתכוון לסרב פקודה. הרי זה להכשיל אדם בעליל, זה לגרום לאנרכיה במקומות שבהם אין שום סיבה לעשות זאת.
       
       חברי צבי הנדל, אני חושב שעד היום נקטת קו חכם ביותר. אתה אמרת: כל מה שבנינו, בנינו מתוך אהבה, וכל מה שאנחנו מבקשים ממדינת ישראל זה שתבין מה מתרחש כאן. אני חושב שהצלחתם מאוד. אני יודע שהטענה שלך כלפי ראש הממשלה היא שהוא התעלם מתוצאות מפקד הליכוד, אבל אתה לא איש ליכוד. הרי בדמוקרטיה אפשר להגיד, איך קרה בכלל שאתה מתערב, אתה וחבריך מתערבים בית-בית, מקום-מקום במתרחש בליכוד. 
       
       בסך הכול אני בטוח, ואני מאוד מקווה שגם אתה יודע – אני לא יודע אם אתם יכולים לעצור זאת - שאתמול הפסדתם את כל ההישגים שהיו לכם בקרב החברה הישראלית. אתמול התחיל המהפך שמקדם את ההתנתקות, יותר מההחלטות של ראש הממשלה, יותר מהעובדה שמקימים ממשלה, תאמין לי. אני חושב שהטלאי הכתום הזה הוא כתם על מצחו של כל מתנחל, הוא כתם על מצחו של כל מתיישב.
       
צבי הנדל (האיחוד הלאומי - ישראל ביתנו):
       
       מה זה קשור לוולרשטיין?
       
עמיר פרץ (עם אחד):
       
       כתם. כי ולרשטיין נתן את האות, ויש תכונה לתנועות לאומניות, שכל אחד רוצה להתחרות עם השני כמה הוא יותר לאומי. ולרשטין כבר הפך מתון לעומת הטלאי הכתום. ולרשטיין אומר: מה אתם רוצים? אני מוכן להיכנס לבית-סוהר. יופי. אתה אומר: אני מקווה שלא ילכו אחריו כל כך הרבה אנשים, אבל ולרשטיין נראה עכשיו מתון, איש עם סבירות דמוקרטית, מין התחכמות כזאת. 
       
       אבל הטלאי הזה, העובדה שיושבים שם נשים, ילדים, ובמספריים האלה שחתכתם את הטלאי הכתום, אתם חתכתם בלבה של האומה הישראלית, בלבה של היהדות וביכולתה של מדינת ישראל להישאר עם שאומר: כאן מדינת מקלט ליהודים. אתמול חתכתם בלבה של הלאומיות הישראלית, בלב לבה. 
       
       אני אומר, ולרשטיין - אני לא מאמין שהוא צפה  - הוא בטח אמר: אני אומר אמירה, ובזה זה ייגמר. טוב, זה שיש לו השפעה, כולנו ידענו, אבל מצפים ממנהיגים לנצל את ההשפעה שהם צברו כדי לשמור על איזה איזון. מה לעשות, הם רוצים או לא רוצים, זאת המדינה של כולנו. כשלכם היה גיבוי של הממשלה להתיישב, אנחנו חשבנו שזה לא טוב. נו, אז מה? כיבדנו את הדמוקרטיה, הממשלות שלחו אתכם. אני בהחלט מסכים שצריך לבוא בטענות לכל הממשלות ששלחו אתכם. אבל היום, להמשיך להשלות את המתנחלים, את המתיישבים?
       
צבי הנדל (האיחוד הלאומי - ישראל ביתנו):
       
       המפלגה שלך שלחה אותנו.
       
עמיר פרץ (עם אחד):
       
       אני מסכים אתך, לצערי הרב. כולם נהגו בחוסר אחריות כלפי המתיישבים. מי שהבטיח להם - - -
       
שאול יהלום (מפד"ל):
       
       לעם? היתה מפלגה לעם?
       
עמיר פרץ (עם אחד):
       
       אנחנו רציניים, אני מתייחס אליך ברצינות, שאול, תאמין לי. הוא מתכוון לקדומים, לאלון-מורה - - - 


צבי הנדל (האיחוד הלאומי - ישראל ביתנו):
       
       גוש-קטיף – יצחק רבין הקים אותו.
       
עמיר פרץ (עם אחד):
       
       גם גוש-קטיף, אתה צודק, מה יש פה לדבר. אבל מה הטעם להמשיך בחזיון התעתועים הזה. אבל עזוב, זה לא העניין עכשיו. תעזבו את הערכים במדינת ישראל, אל תפגעו בדמוקרטיה, אל תערבו את צה"ל, ותעזבו את השואה, תעזבו את השואה. תודה רבה.
       
היו"ר מוחמד ברכה:
       
       תודה רבה. חבר הכנסת ג'מאל זחאלקה. אחריו - אחרון הדוברים, חבר הכנסת צבי הנדל.
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, זאת לא הפעם הראשונה שאנחנו נתקלים במצב של גלגול עיניים ופליאה, שאני מתפלא מה מקורו. מה, ולרשטיין חצה קו אדום, ועד עכשיו הוא היה בסדר גמור, הכול היה טוב ויפה? רק בהצהרתו האחרונה הוא חצה קו אדום. הוא וחבריו המתנחלים  חיים מעבר לקו האדום, הם לא צריכים לחצות אותו. כל הווייתם, כל התנחלותם, גזל הקרקעות, השתלטות על רכוש לא להם, הפרובוקציה שלהם, הפרה בוטה של הצדק ושל החוק הבין-לאומי – זו הבעיה. עצם הימצאותם שם, זו החצייה הגדולה, ההמונית, המסיבית של החוק, ולא הצהרה קטנה או גדולה ככל שתהיה של ולרשטיין. יש כאן מעשה - תבחרו: צביעות, גלגול עיניים, מה שאתם רוצים.
       
עזמי בשארה (בל"ד):
       
       ולרשטיין עצמו הרג פעם, שוכחים את זה. הוא לא דיבר, הוא הרג.
       
ג'מאל זחאלקה (בל"ד):
       
       כל עוד הם גזלו אדמות של פלסטינים, כל עוד הם השתלטו על הקרקע של הפלסטינים, כל עוד הם הכפיפו מיליוני אנשים, שהיו צריכים לחיות תחת סגר, הגבלות תנועה בלתי נסבלות בשביל לאפשר לקומץ המתנחלים לחיות את חייהם כמו שהם רוצים - - - 
       
צבי הנדל (האיחוד הלאומי - ישראל ביתנו):
       
       שילכו הביתה, לירדן.
       
ג'מאל זחאלקה (בל"ד):
       
       הכול הם עשו. כל עוד היתה פגיעה מסיבית בפלסטינים, זה לא עניין, אבל כשוולרשטיין אומר: אנחנו נתנגד לצבא, פתאום כולם קופצים, כאילו ההתנחלויות זה ויכוח ישראלי פנימי. זה לא ויכוח ישראלי פנימי, כמו שאמר חבר הכנסת בר-און. 
       
עזמי בשארה (בל"ד):
       
       הוא אמר ויכוח יהודי פנימי.
       
ג'מאל זחאלקה (בל"ד):
       
       אפילו יהודי פנימי, אפילו לא ישראלי. ההתנחלויות עצמן היו הפרה של החוק הבין-לאומי. יש החלטות אין-ספור של האו"ם נגד זה. זה עניין של יחסים בין מדינות. הבנייה של ההתנחלויות היתה הפרה של החוק הבין-לאומי ושל כללי הצדק. הפינוי העכשווי הוא מילוי קטנטן, חלקי, של הציווי של החוק הבין-לאומי. מה עוד שמבטיחים לנו שימשיכו להפר את החוק הבין-לאומי וימשיכו לבנות ולטפח התנחלויות בשטחים הכבושים.
       
       חבר הכנסת יהלום השתמש בביטוי: "פגיעה ברכוש ללא תכלית ראויה". איזה רכוש? רכוש של מי? זה רכוש שנגזל, שנגנב, שנשדד, שנלקח שלא כדין. שום דין לא מצדיק את תפיסת הרכוש הזה. לכן, זה לא רכוש, ובוודאי פירוק ההתנחלויות הוא לתכלית ראויה. אני רוצה שכל ההתנחלויות יפונו, התכלית הראויה היא שזה מכשול בפני השלום, והתכלית הראויה היא החזרת רכוש לבעליו החוקיים, שהם הפלסטינים. תודה רבה.
       
היו"ר מוחמד ברכה:

	תודה, חבר הכנסת ג'מאל זחאלקה. חבר הכנסת צבי הנדל, בבקשה, אחרון המציעים.

צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, עם חבר הכנסת זחאלקה אין לי ויכוח. יש לי ויכוח עם כל הצבועים בשמאל ובמרכז, אני לא יודע ימין – אם הליכוד ימין, אז גם עם הימין קצת. איזו צביעות. אולי מישהו רוצה להירגע, אז אני מבטיח, בעזרת השם, שממחר אפילו טלאי כתום לא יהיה. 
       
       גם הנושא של ולרשטיין הוא ניפוח מיותר. יש הצעת חוק שהממשלה הביאה, ונאמר בה שאם שלושה אנשים מתנגדים אחרי יום מסוים לפינוי, נניח אשתי ואני והבן שלי נהיה שם, ואם הבן שלי בדיוק ירצה למרוח מרגרינה על הלחם, אז אנחנו נידונים לשלוש שנות מאסר. לא, אם יש לו סכין ביד למרגרינה זה חמש שנות מאסר, אם זה בלי סכין זה שלוש שנות מאסר, בלי שנגענו בשוטר. החוק הזה אפילו לא עבר בכנסת, אבל מה שוולרשטיין אמר, שהוא שמע שיש חוק כזה, ואם יש חוק כזה, אז  לא יתחשבו בו, ומקסימום ייכנסו לכלא. הוא גם כתב מכתב, שאוי ואבוי אם זה יהיה אלים.
       
       זה בסדר, אני מכיר את הצביעות. אבל אני רוצה שתדעו דבר אחד: מידת הדורסנות של ראש הממשלה, שדיברתי עליה כל כך הרבה פה, מרקיעה שחקים, וגם השמאל הכי קיצוני, לדעתי, לרבות חברי הכנסת הערבים, לא היו מסכימים לדבר כזה, לו היה הדבר בידיהם. אין לכם מושג. סיפרתי פה, שהיה שלב שנתנו לעוטף-עזה תוספת תקציבית בגלל ה"קסאמים", וגוש-קטיף לא קיבלו, וחבל על כל מלה. אחר כך החליטה הממשלה לתת תקציב מיוחד בגלל בעיות ביטחוניות לרשויות ביש"ע, כבר לא בנגב. כולם קיבלו, חוץ מגוש-קטיף, וכל מלה שאני אגיד על המצב הביטחוני, מול כולם יחד כפול עשר, תהיה מיותרת. אבל נניח שזה תקציבים מיוחדים, לא נניח, זה בבג"ץ ואני מקווה שהתקציב יגיע. זו הרי חוצפה מהמעלה הכי מושחתת שיכולה להיות – מדברים פה, מי מושחת.
       
       השבוע הגדילו לעשות. אגב, זה לא היה שר הפנים. חשדתי בכשרים בפעם שעברה. נודע לי הדבר, זה לא פורז, זאת היתה הנחיה מראש הממשלה האמיתי, עמרי. עכשיו יש דבר חדש, משרד הפנים בידיהם, אז האוצר החליט עכשיו שאת הקיצוץ של השנה שעברה, הקיצוץ האחרון לרשויות, כיוון שהרשויות קורסות, מקטינים את הקיצוץ בסביבות 5%, ומחזירים לרשויות חלק מהתקציב שרצו לקצץ, נדמה לי 5%, שזה תקציב שוטף. 
       
       אין עוד רשות בארץ שמחזיקה - אולי כולם יחד - כמות פסיכולוגים וסוציולוגים ואני לא יודע מה, בשביל לטפל בהרס הזה של ראש הממשלה. את ההחזר של השוטף, ניתנה הנחיה לפקידים: חוף-עזה, לא להחזיר. שוטף, לא תקציב פיתוח. כל הרשויות בארץ קיבלו. זה קרה השבוע.
       
       אתם מדברים על מישהו שלא נוהג כחוק? גם זה יגיע לבג"ץ. אז הם יענו לבג"ץ, הבג"ץ יקבע תאריך, ואו שהפריץ ימות או שהכלב ימות. תבינו באיזה סד נמצאים המתיישבים האלה. כולם יודעים להגיד מה לא לעשות, יש אחד בתקשורת או באיזה מקום שאומר למשפחה הדורסנית הזאת מה לא לעשות? כולם סותמים את הפה. במסדרונות אני שומע מכולם: אתה צודק, אבל מה לעשות? מה זה, מה לעשות? את המינימום, דברו. תודה רבה.
       
היו"ר מוחמד ברכה:
       
       תודה, חבר הכנסת הנדל, שהיה אחרון הדוברים. תשובת הממשלה תינתן על-ידי השרה ציפי לבני, ממלאת-מקום שר המשפטים. בבקשה, גברתי.
       
שרת המשפטים ציפי לבני:
       
       אדוני היושב-ראש, כנסת נכבדה, אינני רוצה לעסוק בדברים ספציפיים שאמר אדם זה או אחר, אבל אני רוצה לומר דברים שמטרידים גם אותי. אנחנו נמצאים לפני תקופה מאוד לא פשוטה, היא בוודאי התקופה הקשה ביותר מבחינת אותם מתיישבים שחיים ברצועת-עזה, ומבחינתם – ולא רק מבחינתם - הם נשלחו על-ידי ממשלות ישראל, והם אמורים לפנות בית, שזה דבר קשה מאוד לכל אדם. התהליכים האלה, מטבע הדברים חלק מהאוכלוסייה ירצה להתנגד להם. אני מאמינה בזכותו של כל אדם לומר, ואני מוכנה להגן על חופש הביטוי במדינת ישראל, עד לגבול הפלילי, כמובן. 
       
       אבל המבחן איננו רק מבחן פלילי בהקשר זה, אלא חשוב גם שנדע לקראת מה אנחנו הולכים בעוד היבטים. המבחן הפלילי הוא מבחן שקבוע בחוק העונשין, הוא מבחן צר, הוא מבחן שמי שבוחן אותו, במקרה שבו מדבר אדם כזה או אחר, זה היועץ המשפטי לממשלה. אבל במהלך הימים האחרונים ראינו כמה תופעות, שגם אם אינן עולות כדי עבירה פלילית, הן עלולות ליצור תהליך שאחר כך, גם מי שהיום יוצר אותן עלול לאבד את השליטה. מה שאנחנו עלולים להפסיד בדרך, כולנו, זה חלק מהמכנה המשותף שלנו כחברה. גם אם חלק מהנהגת המתיישבים מנסה או חושב שיהיה בכך כדי למנוע את כאב הפינוי, אנחנו עלולים לשלם – וזה יהיה כואב מאוד – בנושאים שהם אושיות היסוד שמאחדות אותנו כחברה בארץ.
       
       אני רוצה להתייחס במיוחד לאמירה שנתפסה כאמירה מאוד בסדר, שאומרת: אני הולך להפר את החוק, ואני מוכן לשלם את המחיר על זה ולשבת בכלא. לכאורה נשמע שזה במסגרת כללי המשחק, אבל זה לא, ואסביר גם למה. 
       
       אני רוצה להוסיף עוד משהו שקשור בחוק פינוי-פיצוי - - - 
       
צבי הנדל (האיחוד הלאומי - ישראל ביתנו):
       
       לא הקשבת לאף אחד מהנואמים. הבאת משהו מהארכיון.
       
שרת המשפטים ציפי לבני:
       
       - - - רוצה לומר ביחס לחוק פינוי-פיצוי רק עוד דבר אחד. אם בעבר היו בחוק פינוי-פיצוי התייחסויות עונשיות ספציפיות למקרה של התנגדות לפינוי, הרי אלה ממילא, במסגרת הדיונים בכנסת, עברו לחוק העונשין הרגיל שיוחל על המקרה. 
       
       למה מטריד אותי שאומר אדם, ולא משנה באיזה הקשר, שהוא מוכן לשלם את מחיר האידיאולוגיה שלו בישיבה בכלא, כי החוק הפלילי קובע עונשים על דברים שהם ממילא לא מקובלים עלינו כחברה. הרי הם כל כך לא מקובלים עלינו כחברה, שבחרנו לשים אותם בחוק העונשין, לקבוע עונש בצדם. הרי אם הם היו דברים שהיו בסדר בעיני כולנו, הם לא היו מופיעים בחוק העונשין. כשאומר אדם: אני מוכן לשבת בכלא, הוא לא יכול להכשיר אותן עבירות, שהן הדברים שאנחנו מנסים למנוע כחברה, גם אם יש לו סיבה טובה לזה, ואני לא נכנסת עכשיו לסיבה.
       
       לכן, אני רוצה לקרוא להנהגת המתיישבים גם מעל הדוכן הזה, ואני מתכוונת לעשות את זה גם במפגשים: זכותכם להביע את דעתכם. אל תעברו את הקו, שאיננו בהכרח הקו הפלילי, הוא איננו בהכרח השאלה אם הדברים שאמר אדם כזה או אחר יכולים להסית לאלימות או לא. יש קווים שהם משותפים לנו, שימשיכו ויהיו אותם מכנים משותפים לנו כחברה גם אחרי תהליך ההתנתקות. הניסיון למנוע את כאב הפינוי, וזה כאב שאני לא מתיימרת בכלל לנסות להבין אותו, אבל כדי למנוע את זה, אנחנו עלולים לגרום לעצמנו נזק בנושאים שהם היסודיים ביותר שלנו כחברה.
       
צבי הנדל (האיחוד הלאומי - ישראל ביתנו):
       
       האחריות עלייך.
       
שרת המשפטים ציפי לבני:
       
       בתהליך הזה, כל אחד, גם מאתנו בממשלה, אבל גם מבחינת הנהגת המתיישבים, צריך לחשוב איפה הוא עוצר, לפני שדברים עלולים לצאת משליטה, גם אם הם אינם בגדר עבירה פלילית, ואולי הם נמצאים אפילו בגדר חופש הביטוי. תודה רבה. 
       
       אני מציעה להסתפק בדברי ולהסיר.
       
היו"ר נסים דהן:
       
       השרה הציעה להסתפק ולהסיר. חבר הכנסת מוחמד ברכה, מסכים להצעת השרה להסתפק בדבריה?
       
מוחמד ברכה (חד"ש-תע"ל):
       
       לא.
       
היו"ר נסים דהן:
       
       לא. חבר הכנסת רוני בר-און - אינו נוכח. חבר הכנסת שאול יהלום?
       
שאול יהלום (מפד"ל):
       
       למליאה.
       
היו"ר נסים דהן:
       
       אתה מבקש: למליאה.
       
רשף חן (שינוי):
       
       היושב-ראש, זה לא משנה. אם אחד לא מסכים - - -
       
מוחמד ברכה (חד"ש-תע"ל):
       
       לא.
       
היו"ר נסים דהן:
       
       מי שיסכים, אנחנו לא נקיים על הצעתו הצבעה כמובן. לא יהיה במקומו מי שידבר.
       
       חבר הכנסת אופיר פינס-פז - אינו נוכח. חבר הכנסת ג'מאל זחאלקה, שאלתי אם אתה מסכים להסתפק בדבריה של השרה?
       
ג'מאל זחאלקה (בל"ד):
       
       לא מסתפק.

היו"ר נסים דהן:
       
       חברת הכנסת זהבה גלאון, מסתפקת בדברי השרה?
       
זהבה גלאון (יחד):
       
       לא.
       
היו"ר נסים דהן:
       
       חבר הכנסת צבי הנדל, מסתפק בדברי השרה?
       
צבי הנדל (האיחוד הלאומי - ישראל ביתנו):
       
       לא. אני רוצה דיון במליאה.
       
היו"ר נסים דהן:
       
       חבר הכנסת רשף חן?
       
רשף חן (שינוי):
       
       אשבור את השורה?
       
מוחמד ברכה (חד"ש-תע"ל):
       
       הוא מסכים.
       
רשף חן (שינוי):
       
       לא, אני לא מסכים.


היו"ר נסים דהן:
       
       חבר הכנסת נסים זאב? חבר הכנסת עמיר פרץ? חבר הכנסת מאיר פרוש?
       
       אם כן, יש לנו הצעות אחרות. חבר הכנסת עזמי בשארה מבקש הצעה אחרת להצעתו של חבר הכנסת שאול יהלום.
       
עזמי בשארה (בל"ד):
       
       אדוני היושב-ראש, הנושא היה הצהרותיו של ולרשטיין. אני רוצה לשים בצד את ההפרה הסיטונית של החוק שנקראת: פעילות המתנחלים מאז 1968, לרבות הקמת התנחלויות בלתי חוקיות. ולרשטיין הרג. הוא איש שהרג ויצא בעסקת טיעון. לא קמה זעקה על כך שהוא הרג ויצא בעסקת טיעון. גם אין הכחשה שהאיש הרג. אנחנו עכשיו נזעקים על הצהרות, שהוא אמר "התנגדות פסיבית" או "לא התנגדות פסיבית"? זה אכפת לי כל כך? מי זה ולרשטיין ומה זה ולרשטיין? אתם חושבים שזה אומר הרבה עליו שהוא אמר "התנגדות פסיבית"? אדוני היושב-ראש, לדעתי, צריך לשים את הדברים בקונטקסט. שמעתי כאן חבר כנסת שאמר עליו "איש מתון ונעים הליכות", ורוצה להטעות את כולנו. במי מדובר בכלל? תודה רבה.
       
היו"ר נסים דהן:
       
       תודה.  חבר הכנסת אילן שלגי - הצעה אחרת להצעתו של חבר הכנסת רשף חן.
       
אילן שלגי (שינוי):
       
       אדוני היושב-ראש, חברות וחברי הכנסת, הדברים הקשים שאמר מר ולרשטיין פורשו בדרך כזאת או אחרת. הם בוודאי חצו את הקו, גם אם זה לא הקו הפלילי. יש אנשים שבאים ולוקחים זאת הלאה. ההססנות של היועץ המשפטי לממשלה עלולה לגרום, שלא במתכוון, שהגל הזה יעלה ויגבר, והפינוי עצמו הוא עוד זמן רב מדי לפנינו. היה ראוי להחיש את ההליך הזה.
       
צבי הנדל (האיחוד הלאומי - ישראל ביתנו):
       
       לא יהיה. לא יהיה.
       
אילן שלגי (שינוי):
       
       אדוני היושב-ראש, הנה, אתה שומע פה קוראים: "לא יהיה". אני שומע את מפכ"ל המשטרה אומר שהוא איננו בטוח שיהיה אפשר לבצע זאת. זו אמירה חמורה מאד של מפכ"ל המשטרה. 
       
       כבוד היושב-ראש, אני מציע להעביר לוועדה.

היו"ר נסים דהן:
       
       תודה. תיכף נקיים על זה הצבעה ונחליט. חבר הכנסת מרגי, בבקשה.
       
זאב בוים (הליכוד):
       
       למפכ"ל היה תיקון.
       
יעקב מרגי (ש"ס):
       
       אדוני היושב-ראש, חברי חברי הכנסת, גברתי השרה, אמירת ולרשטיין נאמרה. אנחנו, כחברה נאורה, בואו ונעזוב את האמירה וננסה לבדוק מה קרה לוולרשטיין ומה קורה לכל התושבים שהוא מייצג, לתושבי גוש-קטיף. התחושה היא שהמהלך הדמוקרטי נעשה תוך כדי דורסנות והתעלמות מאותו ציבור, ואין הידברות. ראש הממשלה והממשלה עצמה מתעלמים מאותם חלוצים שהם שלחו לשם. תחושת התסכול של אותם תושבים עזה. לכן, ולרשטיין אמר, חמוּר, או לא חמוּר - בואו ונדון במסגרות אחרות. יש משטרה ויש יועץ משפטי שיבחן. 
       
       אני קורא לממשלה, ויפה שעה אחת קודם, אכן לשנות את הגישה ואכן לשנות את הכיוון ולהתייחס בהתאם להרגשות של אותו ציבור.
       
היו"ר נסים דהן:
       
       תודה. חבר הכנסת אחמד טיבי, בבקשה. אחריו - חבר הכנסת מג'אדלה.
       
אחמד טיבי (חד"ש-תע"ל):
       
       אדוני היושב-ראש, נפלאות דרכיה של התקשורת הישראלית, שאוהבת להציג דברים כדברים חריגים שלא היו. למשל, וידוא הריגה של ילדה - כאילו זה בסדר שירו בה פעם ראשונה ולא ירו בילדות או בילדים פלסטינים קודם לכן. כך גם המקרה של ולרשטיין. התעמתתי אתו לפני שנתיים, והוא לא אוהב להיזכר בדבר הזה. האיש הזה רדף אחרי נער בן 15 לתוך סמטאותיו של כפר פלסטיני וירה בו בגב.
       
צבי הנדל (האיחוד הלאומי - ישראל ביתנו):
       
       סכנת חיים. סכנת חיים.
       
אחמד טיבי (חד"ש-תע"ל):
       
       הוא ירה בו בגב. אומרים: סכנת חיים. סכנת חיים זה כאשר יורים בילד בגב. הדבר הנורא ביותר הוא מה שעשה אלוף פיקוד המרכז דאז, האלוף במיל' עמרם מצנע, שנתן בבית-משפט צבאי חוות דעת אישית על האיש היקר הזה. הם כל הזמן היו אנשים יקרים שלכם. הגולם קם על יוצרו. זה הכול.
       
היו"ר נסים דהן:
       
       תודה רבה.  חבר הכנסת מג'אדלה, בבקשה.
       
גאלב מג'אדלה (העבודה-מימד):
       
       אדוני היושב-ראש, גברתי השרה, חברות וחברי הכנסת, האמירה של ולרשטיין נאמרה, ואחר כך ההסלמה של השימוש בשואה. עכשיו, אני אומר למנהיגי המתנחלים שנמצאים כאן, חלקם: אם לא תיקחו את העניינים לידיים, יהיה פה תוהו ובוהו, ואתם תשלמו את המחיר שבעתיים. לא תהיה כאן אנרכיה. אם אתם רוצים בזה, גם זה לא יקרה.
       
היו"ר נסים דהן:
       
       תודה רבה.
       
צבי הנדל (האיחוד הלאומי - ישראל ביתנו):
       
       מה עם ממלא-המקום?
       
גאלב מג'אדלה (העבודה-מימד):
       
       ממלא-המקום מסתדר על אפכם ועל חמתכם, ואנחנו נהיה בקואליציה כדי להוציא אתכם מעזה ומכל השומרון.
       
היו"ר נסים דהן:
       
       עוברים להצבעה.
       
אילן שלגי (שינוי):
       
       איפה מפלגת העבודה? איפה מפלגת העבודה שלך?
       
גאלב מג'אדלה (העבודה-מימד):
       
       עסוקים בדברים חשובים.
       
אילן שלגי (שינוי):
       
       איפה הם?
       
גאלב מג'אדלה (העבודה-מימד):
       
       עסוקים בדברים חשובים.
       
אילן שלגי (שינוי):
       
       לא ראינו אתכם באופוזיציה - - -
       
גאלב מג'אדלה (העבודה-מימד):
       
       אני מוכן לתת תשובות על כל השאלות, אם אדוני ירשה.
       
היו"ר נסים דהן:
       
       תודה רבה. חבר הכנסת מג'אדלה, נא לשבת במקום.
       
       אנחנו עוברים להצבעה. מי שמצביע בעד - הוא בעד הצעתה של השרה להסתפק בדבריה ולהסיר זאת מסדר-היום, ומי שמצביע נגד - זה עובר לוועדה.
       
צבי הנדל (האיחוד הלאומי - ישראל ביתנו):
       
       בעד - זה מליאה, ונגד - זה הסרה.
       
מוחמד ברכה (חד"ש-תע"ל):
       
       אני רק אומר שההצבעה תהיה על כך שזה למליאה.

היו"ר נסים דהן:
       
       אם כך, תהיינה שתי הצבעות: הצבעה של בעד ונגד על הצעתה של השרה. אם הצעת השרה להסיר תתקבל, הנושא יוסר ולא יידון במליאה או בוועדות. רק אחר כך נקיים הצבעה אם זה במליאה או בוועדות.

רשף חן (שינוי):
       
       היושב-ראש צודק.
       
היו"ר נסים דהן:
       
       אם כן, ההצבעה החלה. השרה ביקשה להסיר.
       
הצבעה מס' 27
       
בעד ההצעה לכלול את הנושא בסדר-היום - 10
בעד ההצעה שלא לכלול את הנושא בסדר-היום - 3
נמנעים - אין
ההצעה לכלול את הנושא בסדר-היום של הכנסת נתקבלה.
       
מוחמד ברכה (חד"ש-תע"ל):
       
       זה לא נכון. זו הצבעה לא נכונה. 
       
היו"ר נסים דהן:
       
       בעד - 10, נגד - 3. אם כן, זה לא יוסר.
       
       עכשיו, אנחנו עוברים להצבעה אם זה בוועדה או במליאה.
       
מוחמד ברכה (חד"ש-תע"ל):
       
       תן לי להגיד לך משהו.
       
שאול יהלום (מפד"ל):
       
       זה באמצע הצבעה.
       
היו"ר נסים דהן:
       
       עכשיו, זה באמצע הצבעה. מייד אחרי ההצבעה אשמע אותך.
       
מוחמד ברכה (חד"ש-תע"ל):
       
       לא. זה טכני.
       
היו"ר נסים דהן:
       
       תגיד לי את זה אחרי ההצבעה.
       
מוחמד ברכה (חד"ש-תע"ל):
       
       ההצבעה היא על הצעת המציעים ולא על תשובת השרה. מה אתם מבינים?
       
היו"ר נסים דהן:
       
       אנחנו מקיימים הצבעה על כל מה - - -
       
מוחמד ברכה (חד"ש-תע"ל):
       
       אדוני היושב-ראש, ההצבעה היא על הצעת המציעים ולא על תשובת השרה. הכן הוא בעד המציעים, והלא הוא להסיר.
       
היו"ר נסים דהן:
       
       עכשיו, הצבעה: או מליאה או ועדה. בעד - זה מליאה, ונגד - זה ועדה. מי בעד? ומי נגד?
       
הצבעה מס' 28
       
בעד ההצעה לכלול את הנושא בסדר-היום - 10
נגד - 4
נמנעים - אין
ההצעה לכלול את הנושא בסדר-היום של הכנסת נתקבלה.
       
מוחמד ברכה (חד"ש-תע"ל):
       
       אצלי לא מופיע שום דבר על הצג.
       
היו"ר נסים דהן:
       
       בעד - 10, נגד - 4. אם כן, הדיון יהיה במליאה.

מוחמד ברכה (חד"ש-תע"ל):
       
       היושב-ראש, לא מופיע על הצג שלי שום דבר. תוסיף את הקול שלי.
       
היו"ר נסים דהן:
       
       אבקש מהטכנאים לבדוק. לְמה אני מצרף את קולך?
       
מוחמד ברכה (חד"ש-תע"ל):
       
       מליאה.
       
היו"ר נסים דהן:
       
       בעד המליאה. אם כן, בעד - 11. הדיון יהיה במליאה, כאשר יקבע זאת היושב-ראש, כנראה באחד הימים הקרובים.
       

הצעה לסדר-היום
המשך משפטם של אנשי התנועה האסלאמית

היו"ר נסים דהן:
       
       הצעה לסדר-היום מס' 5322: המשך משפטם של אנשי התנועה האסלאמית, מאת חבר הכנסת עזמי בשארה. בבקשה.
       
עזמי בשארה (בל"ד):
       
       אדוני היושב-ראש, חברי הכנסת, זה 20 חודשים משפטם של אנשים מהנהגת התנועה האסלאמית נמשך. לא רק שהוא נמשך, אלא שהאנשים במעצר. האמת היא שאינני חושב שהמליאה היא המקום הנכון להתערב בתהליך משפטי, ואינני מחסידי התערבותה של הכנסת בהליכים משפטיים. אבל, המקרה של התנועה האסלאמית, השיח' ראאד סלאח וחבריו, הוא מלכתחילה נושא שנתפס על-ידי האוכלוסייה הערבית כנושא פוליטי, מכיוון שראינו במשפט הזה משפט פוליטי, שבא עקב הסתה פוליטית נרחבת בקונטקסט בין-לאומי מסוים, שאיפשר גם לנקוט צעדים דורסניים נגד התנועה האסלאמית באווירת הסתה נגד האסלאם בכלל במערב.
       
       לדעתי, חוגים במנגנוני הביטחון הישראליים חשבו שזה הזמן הנכון לנקוט צעדים שתמיד רצוי לנקוט נגד התנועה האסלאמית ומנהיגיה. אבל, אדוני היושב-ראש, אנחנו חשבנו גם שחלק גדול מההאשמות - טוב, חלק מההאשמות הוא חמור, ואני בטוח שלא יוכחו, אבל חלק מההאשמות אנחנו מלכתחילה חשבנו שהוא מגוחך, מכיוון שדובר בפעילות של התנועה האסלאמית אשר השלטונות ידעו עליה, לרבות מימון של מוסדות רווחה ומוסדות יתומים וכו', בידיעת השלטונות, ואפילו רשימת השמות של האנשים שקיבלו את הכסף תואמה בישיבות עם השלטונות. ולכן, היתה לנו הרגשה שמישהו פה רצה לסבך את התנועה האסלאמית, לדחוף אותה, כדי שהוא יוכל לנקוט את הצעדים המשפטיים האלה נגדה. 
       
       כל זה לחוד, אדוני היושב-ראש, עד שאנחנו התחלנו לקבל את הרושם לאחרונה, שמכיוון שיש הארכת מעצר אוטומטית כמעט על עבירות שהן עבירות של העברות כספים וכו', נוצר הרושם כאילו המעצר עצמו והמשך המעצר שנה, עכשיו שנתיים, אולי שלוש שנים הוא הוא עצמו העונש. יכול להיות שהאנשים האלה יצאו זכאים ברוב הסעיפים. עובדה שהתביעה מנסה להגיע לסידור, להסכם, ואז העונש יהיה שהם ישבו שלוש שנים בבית-הסוהר על כלום. 
       
       אבל, הדבר החמור יותר, אדוני, שהוא כבר עובר כל טעם טוב וכל אפשרות שלנו להתייחס לדבר הזה כאל נושא משפטי גרידא, הוא שהמדינה מביאה עדים מומחים, מומחים בגרוש, לדעתי, אדוני, בנושאי אסלאם. אתם יודעים מה זה מומחה בנושא אסלאם בישראל, מי זה, איך בוחרים אותם וכו'. עד שאני קורא את עדותו של האדון רפי ישראלי מהאוניברסיטה העברית, שבה הוא אומר, ש-13 הרוגים באוקטובר 2000 הם מספר קטן מדי, וחברי הכנסת הערבים כולם אותו דבר והתנועה האסלאמית אותו דבר, וכל האנשים פה אותו דבר. 
       
זאב בוים (הליכוד):
       
       על העניין השני דווקא אפשר להסכים. לגבי חברי הכנסת הערבים, אני מוכן להעיד שהם אותו דבר.
       
עזמי בשארה (בל"ד):
       
       לא, לא, לא, אותו דבר כמו התנועה האסלאמית. זה שאתה מוכן להעיד, זה לא גורם לך להיות מומחה לאסלאם, אגב. 

זאב בוים (הליכוד):
       
       אני לא יודע מאיפה אתה מומחה גדול לאסלאם. כדי להיות מומחה לאסלאם לא מוכרחים להיות מוסלמי. אז גם אתה יכול להיות מומחה, וגם אני. 

היו"ר נסים דהן:
       
       תודה רבה.
       
עזמי בשארה (בל"ד):
       
       אני יודע, ההיקש הלוגי אצלך פה קצת השתבש, אדוני סגן השר: א. זה שאתה אומר שחברי הכנסת הערבים הם אותו דבר, זה אומר שיש לך דעות קדומות. זה לא אומר שאתה מומחה לאסלאם. יש לך דעות קדומות, אני לא רוצה לכנות אותן בשם, מפאת הכבוד; ב. זה שאני אומר שרפי ישראלי הוא לא מומחה לאסלאם, אני לא אומר שמוסלמים הם המומחים היחידים לאסלאם. אפשר להיות לא מוסלמי מומחה לאסלאם. אבל רפי ישראלי, שהדוקטורט שלו על סין, הוא לא מומחה לאסלאם. אני יודע כי אני קצת מכיר את האוניברסיטאות בארץ. תאמין לי שאני יודע.
       
זאב בוים (הליכוד):
       
       אולי יש לו נושא נוסף. 
       
עזמי בשארה (בל"ד):
       
       אני מכיר את הנושא. אבל הוא בא אחר כך ומתחיל להשמיץ טקסטים - - -
       
היו"ר נסים דהן:
       
       אנחנו נסתפק בוויכוח הזה. 
       
עזמי בשארה (בל"ד):
       
       - - - טקסטים על גבי טקסטים, השמצות על הקוראן. מתחילה להיות ממש השמצת טקסטים דתיים ותרבות שלמה ומנטליות שלמה וציבור שלם. וזה בלתי אפשרי שנקבל את זה. זה מתחיל להיות במה לדבר כזה. וזה מעצר אוטומטי. אני רוצה להבין למה מוארך מעצרם של האנשים האלה 20 חודש, ועוד פעם ועוד פעם. ואם היו יהודים, האם מעצרם היה מוארך ל-20 חודש בהאשמות כאלה? 20 חודש, הארכת מעצר פעם אחר פעם. לדעתי זה עניין פוליטי, אנחנו מתקוממים על כך. כולנו, אגב.
       
זאב בוים (הליכוד):
       
       תלך לשאול את - - -

היו"ר נסים דהן:
       
       חבר הכנסת בוים, אני פשוט לא אתן לך לענות מעל הדוכן, אתה פשוט עונה לו תוך כדי דיבור. 
       
עזמי בשארה (בל"ד):
       
       אני מקווה שראוי שהוא יענה, כי אני רוצה שמי שמבין בנושא - אתה סגן שר הביטחון. שר הביטחון יענה בנושאי האוכלוסייה הערבית? זה לא טוב, לדעתי. 
       
זאב בוים (הליכוד):
       
       - - -
       
עזמי בשארה (בל"ד):
       
       לא, הנושא הזה הוא רציני, עם כל הכבוד לשופט ולתהליך השיפוטי, ויש לנו כבוד אליו וגם כבוד לשופט המיוחד הזה שיושב שם בחיפה. אנחנו גם יודעים לכבד אותו אישית כשופט, השופט לינדנשטראוס. אני לא רוצה לדון בנושאים האלה, אבל אני רוצה להגיד לכם, שיש לנו רושם מאוד עמוק שהמשך הארכת המעצרים פעם אחר פעם הוא מעשה פוליטי, בסופו של דבר, שהופך להיות ענישה למנהיגי התנועה הזאת, כשאין בעצם שום הוכחות לשום דבר, ואין אפילו דברים לכאורה, אדוני היושב-ראש, לרבות בעניין הזה של סיוע ליתומים, שהיה מתואם עם השלטונות. אני לא מכיר תנועה פוליטית שיושבת עם השלטונות ומתאמת את שמות האנשים שיקבלו את הסיוע. מה, ניסו לסבך אותם? אני לא מבין את הקטע הזה. 
       
       ולכן, אדוני היושב-ראש, אני חושב שאנחנו כמובן לא נחליט פה על שום דבר, ואני לא קורא פה להחליט על שום דבר, אני רק רוצה להשמיע קול זעקה לגבי האנשים האלה, שיושבים כבר 20 חודש במעצר, במשפט שאני לא רואה את סופו. הוא יכול להימשך עוד שנתיים, כשמחדשים להם מעצר פעם אחר פעם אחר פעם. תודה רבה. 
       
היו"ר נסים דהן:
       
       תודה רבה. גברתי השרה. 
       
שרת המשפטים ציפי לבני:
       
       אדוני היושב-ראש, כנסת נכבדה, אני אשתדל לענות בקיצור, למרות הפיתוי להרחיב בעקבות דבריו של חבר הכנסת בשארה. 
       
       מאחר שההצעה נוגעת למעצרם של אנשי התנועה האסלאמית ולמשפטם, אין לי אלא לומר את הדברים האלה: מעצרם של הנאשמים נעשה כמובן לפי החלטות שיפוטיות של בתי-המשפט המתאימים והמוסמכים. בית-המשפט, שאישר לפי החוק המשך מעצר לאחר תשעה חודשים, הוא בית-המשפט העליון. כל בתי-המשפט שאישרו את המשך המעצר בחנו את כל ההיבטים הרלוונטיים ואת תקינות ההליכים. על החלטות בתי-המשפט ניתן היה לערער או לבקש דיונים חוזרים, ולנאשמים יש סניגורים שיכלו לפעול בהתאם לדרכים שהחוק מציע במקרה כזה. המשפט נמצא בשלב הוכחות. יש עדים רבים. העדויות נמשכות לפעמים ימים שלמים. התביעה תפעל ככל יכולתה ובהתאם לאמצעים החוקיים שלרשותה כדי להוכיח את טענותיה, ולא ראוי שהכנסת תמשיך לקיים דיון בעניין שנמצא היום בטיפולו של בית-משפט, תוך כדי שמתקיים הליך שיפוטי בעניין. לכן אני מבקשת להסתפק בדברי ולהסיר את הנושא. 
       
היו"ר נסים דהן:
       
       חבר הכנסת עזמי בשארה, מסתפק בהצעת השרה?
       
עזמי בשארה (בל"ד):
       
       דיון במליאה. 
       
היו"ר נסים דהן:
       
       חבר הכנסת דהאמשה.

עבד-אלמאלכ דהאמשה (רע"ם):
       
       כבוד היושב-ראש, גברתי השרה, חברי חברי הכנסת, העניין הוא בנפשם של בני-אדם חפים מפשע שמעולם לא הורשעו בדין ודרכם ישרה וברורה, והם לא בורחים מהמשפט. הם מוכנים לעמוד למשפט. אלה שכמותם לא נעצרים בכלל, ואם הם נעצרים, אז משחררים בערבות. מה הבעיה שיהיה משפט ונראה את הצדק, כשהם משוחררים בערבות? כל רוצח, כל גנב, כל אנס, כל פושע, משתחרר בערבות במדינה הזאת. רק האנשים האלה לא ישתחררו, על שום מה? הם לא יברחו מאימת הדין, הם יעמדו פה במשפטם, הם אנשים מכובדים, ואין שום בעיה. למה לא לשחרר אותם? כל המשך המעצר הוא למעשה מקדמה על חשבון מה שספק אם יהיה, אולי הם יזוכו בסוף גם כן, והם צריכים להיות מזוכים. תודה רבה. 
       
היו"ר נסים דהן:
       
       תודה רבה. 
       
       אנחנו עוברים להצבעה. בעד - מליאה, נגד - ועדה. 
       
       
הצבעה מס' 29
       
בעד ההצעה להעביר את הנושא לוועדה – 6
בעד ההצעה להסיר את ההצעה מסדר-היום – 5
נמנעים – אין
ההצעה להעביר את הנושא לוועדה שתקבע ועדת הכנסת נתקבלה.
       
היו"ר נסים דהן:
       
       בעד - 6, נגד – 5. הנושא יועבר לוועדה שתקבע ועדת הכנסת.
       

הצעה לסדר-היום 
התקפותיהם של גורמים במגזר הלא-יהודי נגד גיוס דרוזים ובדואים לצה"ל

היו"ר נסים דהן:
       
       אנחנו ממשיכים בסדר-היום. התקפותיהם של גורמים במגזר הלא-יהודי נגד גיוס דרוזים ובדואים לצה"ל, הצעה לסדר-היום מס' 5295. חבר הכנסת מגלי והבה, עשר דקות לרשותך. בבקשה. 
       
מגלי והבה (הליכוד):
       
       אדוני היושב-ראש, חברי הכנסת, ההצעה לסדר-היום שאני מעלה בפני הבית נולדה לאחר שבוע של התקפות מצד חברי כנסת ואנשי ציבור, שחלקם גם בורחים עכשיו, נגד הבדואים, הנוצרים ואחרים שבחרו להתנדב לשירות בצה"ל ונגד הדרוזים שמשרתים בצה"ל שנים על גבי שנים. 
       
       אני מצטער, אדוני היושב-ראש, שאני צריך לדבר בנושא הזה אל כנסת ריקה, אבל אני שמח שאדוני בכל זאת נמצא כאן, ואני אוכל להעביר את המסר, ואזרחי ישראל יראו, אלה שאכפת להם וחשוב להם הטיפול באזרחים ובאוכלוסייה שלהם. 
       
היו"ר נסים דהן:
       
       אתה מדבר גם לפרוטוקול וגם להמוני בית ישראל שברגע זה צופים בערוץ 99 של הכנסת. 
       
מגלי והבה (הליכוד):
       
       אני אפילו, אדוני היושב-ראש, אינני מדבר על חוסר הכבוד כלפי החיילים הבדואים שנפלו, והנוצרים שנפלו, וכלפי משפחותיהם הנמצאות עכשיו בשעותיהן הקשות ביותר. לא מזמן קיבלתי מכתב מרגש מאב שכול מכפר טורעאן, שחאדה, אביו של החלל שנפל בשבוע שעבר, שמספר על התקפות חריפות עליו ועל משפחתו, על איומים. אני מדבר על פעולה בראש חוצות, בלי בושה, של נציגי ציבור וחברי כנסת שרק שמעו על הנושא, אני מדבר על חברי הכנסת הערבים, ונעלמו כלא היו. כי זה מראה כמה אכפת להם מהאוכלוסייה שלהם. 
       
       אני אומר, הרי לא קרה בשבוע האחרון שמדינת ישראל החליטה להחיל חוק גיוס חובה על ערביי ישראל, לא על הבדואים ולא על הנוצרים. זה שנים רבות תושבים בדואים, מוסלמים ונוצרים, מתנדבים לשירות בצה"ל, ואלה החליטו ללכת ולהתנדב מתוך אמונה שזו הדרך הנכונה להביע את השתלבותם במערכת החיים במדינת ישראל. וקמים להם אנשי ציבור וחברי כנסת, בעיקר חברי כנסת מהמגזר הערבי, במהלך יזום ועם הרבה פרסום, שכל כוונתו להרתיע וללחוץ על אלו שבחרו להתגייס. ואני מנסה להבין מהיכן החוצפה הזאת. 
       
       מילא אם היו באים אותם גורמים ואומרים שיש להם בעיה עם עצמם לשרת בצבא בגלל הלאומיות הערבית, הייתי יכול לנסות ולשכנע ולהסביר. אבל, כשאנשי ציבור באים במאורגן על מנת ללחוץ על אזרחים שלא לשרת את מדינתם, זה דבר שאין הדעת סובלת אותו.
       
       אדוני היושב-ראש, התנהגות זו לא רק שהיא פסולה מעיקרה, אלא שהיא צינית בשימוש שהיא עושה באזרחי ישראל הערבים. לאן בדיוק מובילים אותם מנהיגי ציבור את האוכלוסייה הערבית? ליתר בידול, להנצחת הפערים, להנצחת האיבה? לצערי הגדול, נראה לי שהתשובה היא כן. אותה הנהגה פוליטית יודעת שהסיכוי שלה לשרוד פוליטית - אותם חברי כנסת שיצאו ועזבו את האולם - תלוי בהנצחת מצב הסכסוך והאיבה. רק אז הם יכולים להמשיך ולהניף אותם דגלים מלאכותיים ולהיבחר לכנסת שוב ושוב. לכן, כל אותם דיבורי שלום ודיבורים על השתלבות וזכויות מלאות שנשמעים ממחנה זה, אינם אלא דיבורים ריקים. כי ביום שיהיה שלום, ביום שיהיה דו-קיום מלא, איש מהם לא ייבחר. תזכור את זה, חבר הכנסת מג'אדלה, כי אתה מייצג תפיסת עולם אחרת, וגם אני. נכון, שם המשחק הפוליטי במדינה דמוקרטית - כמעט הכול מותר. אבל חבל על אותם אזרחים תמימים שנמשכים אחרי המלים היפות של לאומיות וזכויות מיעוט, ובפועל מנציחים את בעייתם. 
       
       אדוני היושב-ראש, אנחנו נמצאים בשבוע שבו עלתה במלוא חריפותה סוגיית ההמרדה במכתבו של ראש מועצת מטה בנימין בעניין פינוי רצועת-עזה. הנושא שבו עוסקת הצעתי לסדר-היום אינו שונה, והוא אולי אף חמור יותר. מדובר בהנהגה פוליטית, במנהיגי ציבור שקוראים לאזרחים שלא למלא את חובותיהם האזרחיות. אני סבור, רבותי, שאסור להשלים עם קריאות אלה. מדינת ישראל ידועה בחופש הביטוי המתקיים בה, אך יש קו ברור בין חופש ביטוי לבין יצירת אנרכיה, ובשום מדינה, אפילו לא במתקדמות ביותר, אין חופש ביטוי כשהוא מסכן את המדינה עצמה. 
       
       אדוני היושב-ראש, חברי חברי הכנסת, אני מחזיק בחבילת העיתונים שבהם התחרו ביניהם חברי הכנסת הערבים מי יתקוף יותר אותם מתנדבים, אותם מתגייסים, מי ישמיץ יותר את המדינה ומי ימריד נגדה ונגד קיומה, הייתי אומר, והם שוכחים ובאותה נשימה באים לדבר על שוויון הזכויות. רק להביא לכם מספרים פשוטים. אני עשיתי בדיקה. אותן סיעות של שניים פלוס אחד, כשזה מתורגם לכסף מכספי הציבור, בל"ד, למשל, מקבלים חודשית 240,000 שקל. לאן הולך הכסף הזה? להקים אתר שכולו נקרא אתר ARABS48, ששופך אש וגופרית כל היום על המדינה ועל מי שמייצג אותה. כל עוד מדובר בניסיון לשכנע - - -
       
גאלב מג'אדלה (העבודה-מימד):
       
       הם מקבלים תקציב על-פי חוק מדינה, כמו כל סיעה. אתה לא רוצה שהכנסת תקיים את החוק ותיתן להם תקציב כמו לכל סיעה?

מגלי והבה (הליכוד):
       
       אני מקבל את השאלה שלך. התשובה היא פשוטה, כולם צריכים לקבל מה שמגיע. במקום להפנות אותו בשביל לדבר על דו-קיום, לקרב בין העמים - - - 
       
גאלב מג'אדלה (העבודה-מימד):
       
       - - -
       
מגלי והבה (הליכוד):
       
       על זה אני מדבר, חבר הכנסת מג'אדלה. 
       
היו"ר נסים דהן:
       
       נא לעבור להמשך.
       
מגלי והבה (הליכוד):
       
       אדוני היושב-ראש, אינני מתעלם מהמורכבות של סוגיית יחסי יהודים-ערבים בנושא השירות הצבאי, אך כאן לא מדובר בהתייחסות עניינית לסוגיה הזאת. כאן מדובר בניסיון להימנע מכל צורה של הכרה במדינה. אחרת, איזה צידוק יכול להיות להחלטת ועדת המעקב מסוף השבוע, הקוראת לבני-הנוער הערבים לא רק שלא להתגייס לצבא, אלא גם מתנגדת למסלול של שירות לאומי. אני שואל, ריבונו של עולם, מה פסול בשירות לאומי? אין כאן קונפליקטים לאומיים, אין כאן אחיזה בנשק, מה מפריע לוועדת המעקב? התשובה, כפי שידוע לכל אחד, פשוטה וכואבת. מאחורי ההחלטה מסתתרת אי-הכרה במדינה וחוסר רצון לשרת אותה. 
       
       חבר הכנסת מג'אדלה, אני מדבר על אותו מיעוט שעובד יום ולילה על הנושאים האלה ולא על אזרחים כמוני וכמוך שרוצים להשתלב ולהיות חלק מהמדינה הזאת. יתקפו אותי עכשיו ויגידו, לא נכון, הסירוב נובע מקיפוח, מהעדר שוויון, ושאר ססמאות שחוקות. אני אומר: עד מתי תחזרו על אותן ססמאות. 
       
       כאן אני קורא למדינת ישראל, שתעשה הכול כדי לתת שוויון מלא, במיוחד לאותן אוכלוסיות, כמו האוכלוסייה הבדואית שמשרתת בצבא, על מנת לפעול לסגירת הפערים. אנחנו, להבדיל מהאחרים, לא מתנים את מתן הזכויות שלנו בשירות או חוסר שירות. אנחנו מאמינים בזכויות מלאות ובחובות מלאות, זאת הססמה הנכונה שצריכה להוביל אותנו, הקו שצריך להוביל אותנו למצב שבו נוכל לקבל דרכו את השוויון שלנו.  מי שרוצה להיות שותף, חייב להיות שותף בחובות ובזכויות. 
       
       אני קורא לאותם גורמים ואותן מפלגות, שמרבים להמריד ומרבים לתקוף את המדינה ואת אלה שמשרתים אותה, שיפסיקו וילמדו  להיות אזרחים נאמנים ואיך להיות אזרחים שותפים. באותה נשימה אני קורא למדינת ישראל ולמקבלי ההחלטות, שלא לקפח אותם תושבים הנאמנים למדינה הזאת ומשרתים אותה. אני חלילה לא תולה את הזכויות שלנו בחובות, אבל אני אומר, בסיס יסוד בקשרים בין עמים בתוך אותה מדינה שמאמינים בשותפות גורלות, השותפות היא גם בחובות וגם בזכויות. 
       
       לכן, אדוני היושב-ראש, מכאן אני קורא לאותם גורמים, הייתי קורא להם שפויים, גם ערביי ישראל וגם אזרחי המדינה האחרים, לפעול נגד אותם גורמים מסיתים וממרידים. אנחנו בסופו של דבר השפויים שננצח. 
       
היו"ר נסים דהן:
       
       תודה רבה. משיב כבוד סגן שר הביטחון. 
       
סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת מגלי והבה, אני רוצה לשבח אותך על ההצעה הרגילה לסדר-היום שהעלית בנושא של התקפות גורמים במגזר הלא-יהודי נגד גיוסם של בני-המיעוטים לצה"ל. 
       
       בפתח דברי אני רוצה להצטרף לדברי הניחומים למשפחות הנופלים בני-המיעוטים בפיצוץ מנהרת התופת ברפיח. 
       
       אני רוצה לציין לשבח את השירות של בני-המיעוטים הבדואים, הנוצרים, הערבים המוסלמים, אלה המתנדבים - -

צבי הנדל (האיחוד הלאומי - ישראל ביתנו):
       
       הדרוזים, הצ'רקסים. 
       
סגן שר הביטחון זאב בוים:
       
       - - הדרוזים, הצ'רקסים, שבמשך השנים משרתים, מי בהתנדבות ומי על-פי חוק השירות הצבאי בצבא-ההגנה לישראל, אשר ממלאים את חובתם האזרחית. ראוי לציין, ואני רוצה לציין כאן את העובדה, שמספרי המתגייסים, גם בקרב המתנדבים, הולכים וגדלים. אני מבקש להביא נתון אחד: בקרב הדרוזים, ואצלם מדובר בשירות חובה - כ-82% מכל פוטנציאל הגיוס מתגייסים לצבא. אני מזכיר שוב את השיעור 82%, כי בקרב המגזר היהודי מתגייסים רק 77%. בקרב הבדואים, שכזכור הם אינם חייבי גיוס אלא מתנדבים, 15.5% מתנדבים לשירות בצה"ל. 
       
       צה"ל מעריך מאוד את השירות של בני-המיעוטים. מובן שההערכה הזאת גם מבוססת על העובדה, שלא מדובר פה באיזה חיל השלום האמריקני או באיזו מדינה ממדינות העולם, מדובר במדינת ישראל, שנמצאת בקונפליקט ממושך עם שכניה, לצערנו, וודאי שלחלקים בתוך המגזר הלא-יהודי אין זה דבר קל. איך אומרים בארמית, לאו מילתא זוטרתא היא, זה לא דבר פשוט בנסיבות הקונפליקט, ודווקא משום כך ראוי להעלות זאת על נס, וצה"ל עושה מאמצים מיוחדים גם לסייע בתוך השירות, לפני השירות בהכנה לצה"ל, כהכנה מיוחדת, בתוך השירות, בהכנה ליציאה לחיים אזרחיים, בפעולות שונות כדי לסייע לבני-המיעוטים ולהביע בכך אות הוקרה נוסף לשירות המסור. 
       
       היום עלה לשידור ב"קול ישראל", ברשת ב', אבא של  אדהאם שחאדה, סמיר שחאדה, שבנו נהרג בפיצוץ באותה מנהרת תופת. סמיר שחאדה, האב השכול מטורעאן, סיפר איך הוא מקבל איומים, מאיימים ממש ברצח, אנשים שכמובן לא מזדהים, מאיימים על חייו, על חיי משפחתו. היום הוא כבר נאלץ להגיש תלונה במשטרה בעניין הזה. אני שואל את עצמי, אנחנו כמובן לא יודעים מי זה בדיוק, אבל אפשר לשער מאילו חוגים מתקשרים ומאיימים ובאים אליו בטענות על שהוא נותן לבנים שלו לשרת. הוא גם קורא לאוכלוסייה הלא-יהודית, הערבית, לשרת, למלא את החובה האזרחית ולהגן על אזרחי מדינת ישראל כולם. 
       
       אפשר היה נניח להבין את אלה שלא מתגייסים, כבר דיברנו על כך, אבל, כפי שציין בהקשר דומה חבר הכנסת והבה, לבוא, ועוד לאב שכול, בשעת האבל שלו, לאיים עליו ועל משפחתו ברצח, אומרים לו: עוד מעט תיקבר ליד הקבר של הבן שלך - זה אומר משהו חמור. אני מוכרח לומר, שזה לא מפתיע, אבל זה חמור בהחלט ומעיד על הלך המחשבה, הייתי אומר, על סוג של תרבות שחלק מהאוכלוסייה הערבית נגוע בה. כל ה"עוול" של הבנים של שחאדה והאחרים הוא שהם החליטו למלא את חובתם כאזרחים ולשרת בצה"ל ולהגן במיוחד בתקופה כזאת על אזרחי המדינה. 
       
       בהקשר זה ומהמקרה הפרטי של שחאדה, אני רוצה להצטרף לגינוי שגינה חבר הכנסת מגלי והבה, בצדק, את ועדת המעקב. ועדת המעקב, ראשי הרשויות הנבחרים של הציבור הערבי בארץ - תפקידים מאוד חשובים - העומדים בראש מערכות מוניציפליות, צריך לבוא אליהם מכאן ולומר: אל תקראו לציבור שלא למלא אחר מצפונם האזרחי כפי שהם רואים את חובתם למדינה. אל תסיתו. יש במפורש בעניין הזה מרכיב של הסתה. 
       
       אתם אותם אנשים אשר כל שני וחמישי באים בטענות למדינת ישראל על כך שאתם רואים את עצמכם ואת שולחיכם כאזרחים מדרגה ב', שחסר להם, שיש אפליה ושהם לא מקבלים את מה שהם צריכים לקבל כאזרחי המדינה, ומייללים כל הזמן. בעוד שבידיכם יש בהחלט האפשרות, בכל התחומים שראשי רשויות אחראים להם, ואלה כל תחומי החיים, לבוא ולקרב את האוכלוסייה אל המדינה, כאזרחי מדינה, ולקיים את החובות. 
       
       פה לא מדובר על חוב, פה מדובר מבחינת האוכלוסייה הערבית באפשרות להתנדב. אבל אנחנו מדברים על חובות אזרח. בחובות ובתחומים השונים של קיום חוק, של שמירה על החוק, של תשלום מסים ודברים מהסוג הזה, תשלום היטלים, היתרי בנייה. כל הדברים האלה בחיים היומיומיים, באופן בולט, צריך לומר בצער, במגזר הערבי יש נטייה שלא למלא אחר חובות האזרח האלה, וחלק מהנטייה הזאת הרבה פעמים הוא פועל יוצא במקרה הטוב של אוזלת היד של ראשי ועדת המעקב, ראשי הרשויות, ובמקרים אחרים, גם של העלמת עין. אז שלא יבואו עכשיו, כשיש בידיהם אפשרות, אם היו קוראים אחרת - בעצם בקריאה הזאת שלא לשרת, הם מחמיצים במו-ידיהם את האפשרות שהחברה בישראל תתגייס ביתר שאת ליישם גישור על פערים היסטוריים שקיימים, ליצור אפליה מתקנת בהקצאת משאבים וכיוצא באלה נושאים שבהם הם פוגשים מדי יום.
       
       צריכים להבין, שהקריאה שלהם יוצרת אקלים מסוים, והוא לא מוסיף לאלה שרוצים ליצור את הקשר הזה ואת החיבור הזה של אזרחי המדינה כולה. אני רוצה להמשיך ולומר, שאם ועדת המעקב תמשיך בגישתה הצבועה, אני גם הייתי אומר, המסיתה בתחום הזה, שלא יתפלאו אחר כך על ההתייחסות של הציבור היהודי אל ציבור שולחיהם, הציבור הערבי.
       
גאלב מג'אדלה (העבודה-מימד):
       
       אני חושב שאתה טועה.
       
סגן שר הביטחון זאב בוים:
       
       אולי, אבל ראינו מה קרה אחרי אוקטובר 2000, בהתפרעויות הגדולות של המגזר הערבי - בסגירת הכבישים, בהשחתת הרכוש, בהתעמתות עם כוחות הביטחון, בשרפת הצמיגים. ראינו מה קרה. מה שקרה הוא, שהאוכלוסייה היהודית בעצם הדירה את רגליה מאיזה קשר שהוא עם האוכלוסייה הערבית. נוצר ניתוק ואפילו חרם לא כתוב, אף אחד לא אמר, אבל זאת היתה תוצאה ישירה, מסקנה של כל הציבור היהודי כמעט, בלי שמישהו בכלל דיבר על זה. זה היה מובן מאליו, שאם כך רואה הציבור הערבי את מערכת היחסים שלו ואת היחס שלו אל מדינת ישראל, אז זה היחס. יחס גורר יחס.
       
       אני מציע לכם, דווקא מתוך האחריות שנדרשת מראשי הציבור הערבי וועדת המעקב, לשנות את הגישה הזאת. אף אחד לא רוצה את המצב הזה. אף אחד לא נהנה מהמצב הזה. במקום להסית ולאיים, ראוי למנהיגי הציבור הערבי, במיוחד גם ליושבי הבית הזה שלא נמצאים פה עכשיו, ללמוד דרכים מחבר הכנסת מג'אדלה, לחפש דרכים להתקרב, להשתלב. לא להשתלח. ואז, אם כך יעשו, אין ספק שהם ימצאו את ידה המושטת של החברה היהודית ואת לבה הרחב. תודה רבה, אדוני.
       
היו"ר נסים דהן:
       
       תודה רבה. יש הצעה אחרת, של חבר הכנסת צבי הנדל. אי-אפשר יותר ממציע אחד. חבר הכנסת מג'אדלה, לפי התקנון רק אחד יכול להציע.

גאלב מג'אדלה (העבודה-מימד):
       
       אבל היות שהנושא נוגע לי, אני מבקש לומר את דברי.

היו"ר נסים דהן:
       
       אני אתן לך, מאחר שהשר הזכיר את שמך ואתה רואה את עצמך נפגע, להעיר הערה.
       
צבי הנדל (האיחוד הלאומי - ישראל ביתנו):
       
       אדוני היושב-ראש, חברי הכנסת, אני רוצה לברך את חבר הכנסת והבה על הנושא שהעלה. אני מסכים עם כל מה שנאמר, גם על-ידו וגם על-ידי סגן השר. חשוב מאוד שנעשה אנחנו, כעם, כיהודים, שאנחנו הרוב, הרבה יותר למען אלה; בלי לפגוע בזכויות של אחרים וכו'; שירגישו שאנחנו אוהבים אותם. 
       
       אני רוצה לספר סיפור קצרצר בחצי דקה שנשארה לי: לקחתי טרמפיסטים בדואים מהנגב, חיילים בדואים. אתה מדבר עם חייל, והוא סיפר לי, עד כמה יש לו בעיה לחזור הביתה, כמה משפילים אותו - הוא עושה את השירות באהבה - ופעם זה לא היה כך. שאלתי אותו, מה השתנה? אז הוא לא סיפר לי שלא מקבלים תנאים או שאין להם ביוב. הוא אמר דבר אחד: מאז טלב אלסאנע, הוא קורא לזה הצעירים בקרב הבדואים, לקחו את ההנהגה, והשכבה היותר בוגרת נדחקה הצדה, הוא מוביל מרד כנגד הצבא. הוא חבר כנסת. לכן, אני אומר שזה מקרה שאני יודע עליו, ולא ספקולציה. אומר לי בן-אדם שסובל מזה. הוא אומר: אני בבאר-שבע מחליף מדים, כי אני מפחד מהאנשים של טלב אלסאנע. תודה רבה. 
       
היו"ר נסים דהן:
       
       תודה רבה. הצבעה.
       
גאלב מג'אדלה (העבודה-מימד):
       
       אדוני היושב-ראש, רבותי חברי הכנסת, אדוני סגן השר, אני חבר ועדת המעקב. לא שמעתי את הקריאה הזאת. אני הייתי ממליץ לך ולממשלה להזמין את ועדת המעקב בכבוד הראוי, הם נבחרי ציבור, ולקיים דיון מסודר בנושא; הרבה יותר טוב מאשר להעביר להם מכאן מסר, מעל במת הכנסת.
       
היו"ר נסים דהן:
       
       תודה רבה. 
       
       אנחנו עוברים להצבעה. הצעתו של סגן השר היתה דיון במליאה. מי בעד ומי נגד - נא להצביע. 
       
       
הצבעה מס'  30
       
בעד ההצעה לכלול את הנושא בסדר-היום – 6
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר נסים דהן:
       
       בעד - 6, אין נגד, אין נמנעים. ההצעה לסדר-היום תידון במליאה באחד הזמנים שיקבע היושב- ראש. תודה רבה.


מסמכים שהונחו על שולחן הכנסת

היו"ר נסים דהן:
       
       הודעה לסגנית מזכיר הכנסת.
       
סגנית מזכיר הכנסת רות קפלן:
       
       תודה רבה. 
       
       ברשות יושב-ראש הישיבה, הנני מתכבדת להודיע כי הונחה על שולחן הכנסת, לקריאה ראשונה, מטעם הממשלה, הצעת חוק הביטוח הלאומי (תיקון מס' 79) (ועדה לעררים לעניין מצב תפקודי – הוראת שעה), התשס"ה-2004. תודה רבה.
       
היו"ר נסים דהן:
       
       אנחנו ממשיכים בסדר-היום. חבר הכנסת בני אלון, ראשון הדוברים בעניין ויתור על שירותים רפואיים עקב מצוקה כלכלית, הצעות לסדר-היום שמספריהן 5264, 5308, 5344 ו-5360. עבדכם הנאמן רשום לדיבור, אבל הוא יושב על הדוכן ומכאן הוא לא יכול לומר את דבריו.
       
בנימין אלון (האיחוד הלאומי - ישראל ביתנו):
       
       אדוני היושב-ראש, אני מבין שההצבעה נדחית.
       
היו"ר נסים דהן:
       
       על-פי בקשת שר הבריאות ההצבעה תידחה, וגם  הדובר, עבדכם הנאמן, ידבר אז.

בנימין אלון (האיחוד הלאומי - ישראל ביתנו):
       
       אתה רוצה שנדחה את כל הדיון? אני מצדי מוכן, ואני אגיד לך למה: אתה, כשר הבריאות לשעבר, מן הראוי שתדבר בעניין הזה, ומצדי אין בעיה שנדחה את הכול. זה באמת נושא שהוא בנפשה של החברה.
       
היו"ר נסים דהן:
       
       אני קובע שהנושא של ויתורים על שירותים רפואיים עקב מצוקה כלכלית - גברתי סגנית המזכיר, נא לרשום - יעבור למועד אחר בהשתתפות שר הבריאות בכבודו ובעצמו.


הצעות לסדר-היום 
ממצאי המחקר על יחסם של בני-הנוער לדמוקרטיה 

היו"ר נסים דהן:
       
       אנחנו עוברים לנושא הבא שעל סדר-היום: ממצאי המחקר על יחסם של בני-הנוער לדמוקרטיה - הצעות לסדר-היום שמספריהן 5287, 5289, 5292, 5297, 5304, 5319, 5363, 5366 ו-5367. חבר הכנסת עזמי בשארה, בבקשה. 
	
עזמי בשארה (בל"ד):
       
       אדוני היושב-ראש, במסגרת המחקרים באוניברסיטת תל-אביב על מדד הדמוקרטיה, במחקר שמובל על-ידי פרופסור אפרים יער ודניאל בר-טל, פורסמו מסקנות מאוד מדאיגות: 51% מבני-הנוער היהודים בישראל סבורים שצריך לאסור על ערביי ישראל להיבחר לכנסת, ו-40% מקרב הצעירים היהודים חושבים שרצח ראש הממשלה יצחק רבין ז"ל הוא אירוע כמו כל רצח אחר. זה, כמובן, רק חלק מההשקפות. 
       
       אני, אדוני היושב-ראש, חושב שבית-המחוקקים וממשלת ישראל לא יכולים לעבור לסדר-היום על מה שקורה לתרבות הפוליטית הישראלית, השחיקה בערכים הדמוקרטיים והעובדה שיש רוב נגד הדמוקרטיה. יש, כמובן, קשר בין ההסתכלות על רצח ראש הממשלה כעל אירוע רגיל לבין הראייה של הרוב, דור העתיד, את הערבים ככאלה שלא רק שהם לא צריכים להשתתף בקואליציות או בממשלה, או לקבל תפקידי מפתח וכו', אלא שאסור להם לבחור, הם לא צריכים לבחור לכנסת. זהו, אדוני, מצב שמהווה כמובן אור אדום לעתיד הדמוקרטיה, כי אני לא חושב שאפשר, חברי הכנסת, להחזיק דמוקרטיה ולנהל דמוקרטיה, אפילו במובן הכי פורמליסטי של המלה, ללא תרבות דמוקרטית, ולדעתי תרבות הרוב במדינת ישראל איננה תרבות דמוקרטית. 
       
       אני חושב שמדינת ישראל היא לא דמוקרטיה ליברלית. היא עצמה מגדירה את עצמה כיהודית ודמוקרטית, או יהודית דמוקרטית, או מדינתו של העם היהודי, כלומר היא לא רואה בעצמה מדינה ליברלית, המסתמכת על מושג האזרחות. אני גם לא חושב שמדינת ישראל היא דמוקרטיה מלאה לאזרחים הערבים. לא רק שאין שוויון מלא, אין דמוקרטיה מלאה. יש זכות הצבעה ויש זכות דיבור וכו', אבל אזרחי מדינת ישראל הם לא חלק מהגדרת האומה או העם או הקולקטיב האזרחי. הם לא חלק בשום פנים ואופן, הם לא חלק מהאנחנו הזה. 
       
       מבחינה תרבותית, הבית הזה וכל מקום משדר כלפי חוץ רצון לדחוק את האוכלוסייה הערבית בישראל מתוך הקולקטיב האזרחי, ואפילו מתוך זכות ההצבעה. לדעתי, כל הזמן משדרים את זה מהבית הזה חברי כנסת מהימין, אשר מסיתים בצורה סדרתית וממושכת נגד חברי הכנסת הערבים ונגד האוכלוסייה הערבית, והתרבות הפוליטית – אני רוצה להגיד גזענית – שמשודרת בכל מקום, די לשמוע לפעמים את שרת החינוך עצמה, אילו ערכים היא משדרת כדי להבין מה קורה לנוער הישראלי. 
       
       אני חושב שזה נושא שראוי, כנושא מחקרי רציני ביותר של אוניברסיטת תל-אביב, שיידון במליאה. תודה רבה. 
       
היו"ר נסים דהן:
       
       תודה רבה. חבר הכנסת אבשלום וילן, בבקשה. 
       
אבשלום וילן (יחד):
       
       אדוני היושב-ראש, רבותי חברי הכנסת, כולנו הזדעזענו מפרסום הסקר, אבל יש ריטואלים קבועים. כאשר מתפרסם דוח העוני, כולנו מזדעזעים, יש דיון דחוף בכנסת, הצעה דחופה לסדר-היום, ולאחר מכן עולם כמנהגו נוהג. אפילו האנשים עצמם, העניים עצמם, ממשיכים להצביע: ביבי מלך ישראל. כאשר מתפרסם מחקר על יחסם של בני-הנוער לדמוקרטיה, אתה רואה שכמעט מחצית מבני-הנוער היו רוצים איש חזק, וכל היחס לערבים הוא פשוט גזענות. אתה לא מאמין לרגע שבמדינה חופשית, דמוקרטית, שהוקמה על-ידי אנשים שבמשך אלפיים שנה נרדפו בגלות בגין דתם ומוצאם השונה, התופעה הזאת חוזרת בתוך כמה עשרות שנים, עם הקונפליקט ההיסטורי ועם הכול, ובעצם אין נוגדנים. אין נוגדנים בחברה הישראלית כנגד אותם וירוסים וחיידקים נוראיים של גזענות, שהכתה רק במאה ה-20 בתרבותיים ובחכמים שבעמים הנאורים. 
       
       לכן, אדוני היושב-ראש, אני אהיה מעשי, ואין כרגע זמן לפרוס את כל היריעה. משרד החינוך ביטל את היחידה לדמוקרטיה, ואני חושב שבתוכנית החינוך יש לקיים את כל הנושאים שנראים מאוד מאוד פשוטים, כמו חינוך לדמוקרטיה, כמו חינוך לדו-קיום, כמו ארגון סדרות מפגשים של בני-נוער מבתי-ספר תיכוניים יהודיים ומבתי-ספר ערביים ולעבור תוכניות חינוכיות במשותף כדי להטמיע את הדברים הכי בסיסיים והכי אלמנטריים של קיום ביחד, של שותפות ביחד בתוך מדינה אחת, של שוויון ערך האדם, של שוויון בין אנשים, ולהשאיר את הקונפליקט הלאומי לקונפליקט הלאומי. 
       
       לצערי הרב, לשרת החינוך הנוכחית סדר עדיפויות אחר, ואני חושב שבמקום לדבר וכדי שבסקר הבא לא נעמוד פה ושוב נלין, חייבים לעשות מעשה. המעשה הוא להחזיר את היחידה לדמוקרטיה ולהעביר תוכנית לימודים מסודרת, לרבות מפגשים, כך שכל ילד וילדה, יהודי וערבי, במסגרת בית-הספר התיכון, ייפגשו ולו לכמה ימים יחד, יעברו תוכנית משותפת, יכירו זה את זה, ואז אולי נתחיל להתמודד עם התופעות החמורות שאנחנו רואים בסקר. 
       
       הבעיה איננה עם הסקר, אלא עם החיים עצמם, ושם זה הרבה יותר מסוכן, הרבה יותר מורכב והרבה יותר חמור. תודה. 
       
היו"ר נסים דהן:
       
       תודה. חבר הכנסת אחמד טיבי, בבקשה. 
       
אחמד טיבי (חד"ש-תע"ל):
       
       תודה רבה, אדוני. 
       
       אדוני היושב-ראש, עמיתי חברי הכנסת, ההפתעה, כביכול, של רבים מתוצאות הסקר הזה היא אשר צריכה להפתיע אותנו, כי אנחנו חיים את החוויה הזאת יום-יום. האם יש מקום שבו ההתקפה והדה-לגיטימציה הסיסטמטית הן ברוטליות, קשות וגסות יותר נגד המושג הרחב הנקרא חברי הכנסת הערבים יותר מאשר בבניין הזה, בבית הזה? הרי זה ספורט סיעתי כמעט, ספורט פרלמנטרי של רבים מחברי הכנסת לרכוב על גבם של חברי הכנסת הערבים, כי זה מביא דיבידנד פוליטי למרכזי המפלגות. יש אנשים שזה ה"טיקט" היחיד שלהם כמעט בכנסת הזאת. עשו להם מנהג להתקיף חבר כנסת ערבי כל שבוע. יש אנשים שפותחים את הנאומים שלהם בפנייה נרגשת אל חברי הכנסת הערבים, מין מנהג שכזה. 
       
       ולכן, כאשר 51% מהצעירים בסקר החשוב של פרופסור יער מאוניברסיטת תל-אביב אומרים שהם לא רוצים לראות ערבים, הם לא מנותקים מהציבור הישראלי ומההוויה הישראלית. הם בעצם מייצגים נאמנה את מה שמתרחש בשטח. 
       
       כאשר חבר כנסת עולה לדוכן ומשווה את הערבים לתולעים, יושב-ראש הישיבה לא מעיר לו על כך, ולא נשמע שום גינוי – לא מראש הממשלה, לא משרים בכירים – יש שתי אפשרויות: או שהם מסכימים לדבר הזה, ואני בטוח שרבים לא מסכימים, או שזה לא משתלם, פוליטית, להתנגד לאמירה הזאת, או שחושבים שחבר הכנסת לא שווה. בכל המקרים, האי-תגובה מקוממת. היא יוצרת אווירה, יוצרת דעת קהל, שאומרת שאנטי-ערביות היא לא גזענות. אנטי-ערביות בחברה הישראלית ובפוליטיקה הישראלית היום היא מין פטריוטיזם כזה. לא מכנים אותה כגזענות. 
       
       מתי אתה רואה שבתקשורת הישראלית ובעיתונות מופיעה המלה "גזענות"? אם, למשל, מפרידים תלמידים יהודים, אלה שהם ממוצא אתיופי, למשל, מתושבים ותיקים. אז זה נקרא גזענות. אבל תופעות אנטי-ערביות, תמיד יש להן הסבר ביטחוני – המתח, המצוקה. 
       
       ועל כן, החברה צריכה לעשות חשבון נפש כאשר ילדיה, נעריה, צעיריה, מגיעים למסקנה הנוראה שאנטי-ערביות היא שביל שאפשר ללכת בו ולא ליפול. תודה רבה. 
       
היו"ר נסים דהן:
       
       תודה רבה. חבר הכנסת גאלב מג'אדלה, באותו נושא: ממצאי המחקר על יחסם של בני-הנוער לדמוקרטיה. שלוש דקות לרשות אדוני. 
       
גאלב מג'אדלה (העבודה-מימד):
       
       אדוני היושב ראש – אני רואה שהממשלה לא מיוצגת. 
       
ניסן סלומינסקי (מפד"ל):
       
       היחיד מהקואליציה הוא הרב אייכלר. 
       
ישראל אייכלר (יהדות התורה):
       
       אילו השמצות אלה. 
       
גאלב מג'אדלה (העבודה-מימד):
       
       אדוני היושב-ראש, רבותי חברי הכנסת, אני לא אחזור על הדברים של קודמי, אני רק אומר שהמחקר החשוב הזה, שנעשה על-ידי קרן פרידריך אברט הגרמנית, בהנחיית ד"ר רובי נתנזון, הוא מאוד חשוב, ולדעתי, צריך להגיע לכל בית בישראל. כדאי שנתמקד איך אנחנו נותנים תשובה, מענה ותרופה למציאות הקשה והאומללה הזאת. זה נוגע לכולנו. חבר הכנסת סלומינסקי, אם אתה חושב שזה נוגע רק לערבים, אתה טועה. זה נוגע גם לך. 
       
ניסן סלומינסקי (מפד"ל):
       
       אני לא חושב ככה. 
       
גאלב מג'אדלה (העבודה-מימד):
       
       אני עוד אוכיח לך שזה נוגע לך. לכל פעולה יש תגובה, לכל הסתה יש גם פעולה, שחוזרת כנגדה. אם הדבר  הזה יימשך, ואם הדבר הזה ילך ויתחזק, יהיו גם דברים בצד השני. אם השכן שלך רעב, יש סיכוי גדול שיגנוב לך את הבית כדי לאכול. כדאי שתזכור את זה בתור נבחר ציבור. אתה וחבריך בימין, ולגיטימי שתהיה בימין, אבל אם לא תחשבו לעומק, אם חשובה לכם החברה הישראלית, כדאי שתבינו שמדובר עכשיו בימים חשובים מאוד להתמודדות עם הנושא הזה. 
       
       כי תראה מה קורה. ב-1998 38% מבני-הנוער אמרו את מה שאמרו עכשיו 51%. יש עלייה. בעוד שנתיים, שלוש שנים, זה יגיע ל-60%. אחר כך לא נוכל לעצור את זה. אולי עכשיו ניתן לעצור את זה. אם תיקח את גורל ילדיך בידיך, ואני אותו דבר, ונעשה חינוך אחד, משותף, לערכי האדם, להתייחס לאדם כאדם, ואין הבדל בין דת, גזע ומין, ואנחנו חברה אחת, עם הבדלי דעות, גישות ותפיסות, זה לא משנה את העניין, יש סיכוי שתהיה לנו חברה טובה ובריאה. אחרת, הבית של כולנו עומד להיחרב בשרפה. זה דבר אחד. 
       
       הדבר הנוסף שאני רוצה שתדעו אותו – הנוער הזה גם רואה. 16% ממנו – זה צריך להדאיג אותך - רואים את עצמם מוכנים לארוז את החפצים ולנסוע לארצות-הברית. כדאי שתחשוב על זה. ואני אומר לחברי כאן: גם אם יש בינינו הבדלי דעות, גם אם אנחנו מפלגות שונות, אנחנו בחברה אחת. יש השפעה הדדית. הרחובות שלנו אינם רחוקים אחד מהשני. אם לא נתאחד כולנו על ערכים אוניברסליים, בסופו של דבר נמצא את עצמנו כולנו באותה סירה. 
       
היו"ר נסים דהן:
       
       חבר הכנסת משולם נהרי – אינו נוכח. חבר הכנסת ניסן סלומינסקי. שלוש דקות לרשות אדוני. 
       
ניסן סלומינסקי (מפד"ל):
       
       אדוני היושב בראש, אין ממשלה בישראל, חברי חברי הכנסת, הנושא הוא עמוק ורחב, ואי-אפשר למצות אותו לא בשלוש דקות ואפילו לא בהרבה יותר. לכן אני אנסה לעמוד על נקודה אחת בלבד, עם סניף קטן למה שדיברו חברי, קודמי. 
       
       רק הערה אחת לכל המלים היפות שאתם אומרים: הנוער והאנשים שמסתכלים על הבית הזה, ושומעים אתכם מדברים, לא פלא שאחר כך הם חושבים כך. אני לא מצדיק אותם, אבל אני אומר - - -
        
אחמד טיבי (חד"ש-תע"ל):
       
       - - -
       
ניסן סלומינסקי (מפד"ל):
       
       חבל, למה? זה רק סניף, אני אומר. כשהם שומעים אתכם מדברים פה מהדוכן, והם עוד לא מחוסנים בחיסון שיש לנו, והם לא מבינים, לפעמים, שאתם מנסים לדבר לציבור שלכם, שזה כשלעצמו גם כן –  והם שומעים את זה, לא פלא שזה מה שהם חושבים. לכן, קודם כול, קשוט עצמך. 
       
אחמד טיבי (חד"ש-תע"ל):
       
       מה, למשל? 
       
ניסן סלומינסקי (מפד"ל):
       
       אתה שמעת אותי פעם מסית נגד ציבור ערבי פה מעל הדוכן? בחיים לא שמעת אותי. 
       
אחמד טיבי (חד"ש-תע"ל):
       
       מה, מה למשל אמרנו, שזה גורם לתופעות האלה?  
       
ניסן סלומינסקי (מפד"ל):
       
       אני רוצה לדבר לעצם העניין ולהגיד כך: בחינוך, כולנו מדברים על החינוך, וזה נכון, זה מתחיל בחינוך, אבל לפחות בתפיסת היהדות, המשמעות של חינוך זה לא שאתה מלמד מישהו משהו. אין לזה שום ערך. ההגשמה העצמית, הדוגמה האישית היא העיקר. אי-אפשר ללמד כמו שמלמדים באוניברסיטה. איך אמר פעם מרצה למוסר באוניברסיטה, שתפסו אותו עושה מעשים לא מוסריים ושאלו אותו: איך זה יכול להיות, אתה, שמדבר על המוסר? הוא אמר: ואם פרופסור פרנקל שהיה מרצה למתמטיקה מדבר על משולש, זאת אומרת שהוא צריך להיות משולש? מה הקשר בין מה שאני מדבר למה שאני עושה? לפחות תפיסת היהדות היא – זה לא הולך. זה אחד: אתה מלמד – אתה צריך להתנהג. 
       
       אם נסתכל מה קורה בזמן האחרון, איך הבית הזה מכוון את הציבור, נבין שכל מה שנלמד אותו לא שווה כלום כשהוא רואה בפועל, מהתחלת השנה, התנהגות שהיא אנטי-דמוקרטית לאורך כל הדרך, בכל תחום שרק יהיה. מה שיוצא מהבית הזה, מהשולחן הזה, שהוא ריק עכשיו – מה שיוצא לאורך כל הדרך, נושא אחר נושא, הוא, שאדם אחד, עם עוצמה אדירה, ולכן זה קוסם לחלק מהנוער, הופך עולמות בניגוד לרוב, בניגוד לרוב סיעתו ובניגוד לרוב ממשלתו, ואם צריך הוא לא מהסס לפטר. הוא הולך אחר כך לשאול את ציבור המצביעים שלו, וכשהם אומרים לו לא, אז הוא לא מתחשב בדעתם. והוא הופך עולמות, וכשיש לו בעיה בקואליציה, הוא מפרק קואליציה אחת ומקים את השנייה, ואחר כך הוא יעשה את זה, והציבור יושב ורואה. 
       
       אז מה זה שווה שתלמד אותו על דמוקרטיה ועל ערכים כשהוא רואה שפה המטרה מקדשת את האמצעים? שברגע שזה מה שחשוב, שום ערך לא עומד בפני זה. לכן אני אומר: הנושא מתחיל מהבית הזה. אם אנחנו נלמד לכבד את הדברים שאנחנו מלמדים, לכבד את הערכים ולא לשחוט בכל יום פרה קדושה חדשה ולהתנהג בכבוד האחד לשני – אולי זה יקרין. אם לא - כל מה שנחנך לא יעזור. 
       
היו"ר נסים דהן:
       
       תודה רבה. חבר הכנסת ישראל אייכלר. שלוש דקות. 
       
עזמי בשארה (בל"ד):
       
       יכולת גם לא לנאום. לא אמרת כלום על הנושא, לא אמרת כלום על הנושא. באמת כלום - - -
       
ניסן סלומינסקי (מפד"ל):
       
       אם אתה לא מבין את זה, תשמע מה הנוער אומר אחרי שאתם מדברים פה. 
       
ישראל אייכלר (יהדות התורה):
       
       אדוני היושב-ראש, חברי הכנסת, כשאנחנו קוראים איך הנוער מתייחס לדמוקרטיה, מה מפחיד אותנו? דעת הדמוקרטיה מפחידה אותנו? מפחיד אותנו שהנוער לא יראה את הדמוקרטיה כדרך היחידה שבה עמים, לאומים, עדות, דתות ואמונות שונות יוכלו לחיות ביחד. ברגע שהנוער לא רואה את זה כך, וכל אחד מוכן לשלול את זכויותיו של האחר, זה מסוכן לכולנו. זה כל הרעיון, כי הדמוקרטיה במהותה היא צביעות ושקר אחד גדול. 
       
       הרצל כתב בכתביו, שהדמוקרטיה היא שלילית גם כשהיא מהללת וגם כשהיא משתוללת. כל המושג הזה של דמוקרטיה, למדתי אותו טוב טוב; כאשר לאנשי השמאל הרדיקלי היה רוב, הם אמרו לנו: בואו תצטרפו, יהיה בחירות, הרוב קובע. הרוב קובע. כשהם הפכו למיעוט, הם אמרו שדמוקרטיה זה זכויות המיעוט, זכויות היחיד, זכויות הסוטה, זכויות הבודד, זכויות היוצא מן הכלל. תמיד הם אומרים דמוקרטיה על מה שהם רוצים. 
       
       הצביעות הזאת לא קיימת רק בארץ, אלא גם בארצות-הברית. מי שקרא ושמע עיתונות לפני הבחירות, היה בטוח שבוש הולך ליפול. כל העולם היה נגדו - התקשורת, הדמוקרטיה, הערכים, הנוער, כולם נגדו. פתאום הוא ניצח בבחירות. 
       
       התורה אומרת, "אחרי רבים להטות", אבל באותו זמן התורה אומרת "לא תלך אחרי רבים לרעות". לא תמיד הרוב צודק. היטלר גם עלה על-ידי הרוב לשלטון. הדמוקרטיה היוונית היא בכלל מושג לא מוסרי, אבל הדמוקרטיה דהיום היא לכבד את הזולת ולנסות לחיות אתו בשלום, כמו בוועד-בית. 

	לכן, כל אחד מביא דוגמאות משלו. הרי הערבים הביאו כדוגמה את מה שאומרים על הערבים, המתנחלים הביאו דוגמאות של התנהגות שרון כלפי המתנחלים, לגבי החרדים אני יכול להביא אלף הוכחות כמה אפשר ומותר לשלול את זכויותיהם, וזה לגיטימי, ויש מפלגות שעושות על זה קפיטל. אפילו כששר האוצר מדבר על שלילת קצבאות הילדים, הוא מתפאר בפני שועי ארץ ועשירי תבל שהוא מצליח, אבל לגבי קצבאות לזקנים - למשל, מפלגת העבודה, שהשיגה את צמצום הקיצוץ בקצבאות לזקנים, לא העזה להזכיר את הילדים. למה? כי יצרו דה-לגיטימציה לזה. ומה אומרים לנו? שיש הרבה ילדים ערבים. 

עזמי בשארה (בל"ד):
       
       כי היא מפלגת זקנים. 
       
גאלב מג'אדלה (העבודה-מימד):
       
- - -

ישראל אייכלר (יהדות התורה):
       
       נכון, מפלגת הזקנים. אומרים לנו שיש הרבה ילדים ערבים, וזקנים ערבים אין? העיקרון צריך להיות שכל אחד יכבד את השני, ולא יגיד: אלה אינם עובדים, אלה מתפרנסים מהמדינה. שקרים ועלילות. כל התקשורת הולכת אתם, ואחר כך שואלים למה הנוער בז לתקשורת, לפוליטיקה, לדמוקרטיה ולכנסת. 
       
       מה אתם רוצים, שהנוער יאמין לראש ממשלה שבועט – כמו שהזכיר חבר הכנסת סלומינסקי - בכל משאלי העם? מה אתם רוצים, שהנוער יאמין לתקשורת, שמדברת על דברים נוראיים שעשה ולרשטיין? ולרשטיין - כבר דיברתי על הצביעות הזאת, ואני לא בדעותיו של ולרשטיין. כשאומרים את זה אנשי שמאל, צבן ושריד, זה לגיטימי. כשוולרשטיין אומר את זה, הופכים עולמות. מדברים על מערכת המשפט, על שלטון החוק, וכשהם רוצים הם מפירים חוק אחרי חוק, בזים לחוקים דתיים. זאת אומרת שלנוער יש יכולת לגלות את הזיוף. הוא פשוט מגלה שכל הדיבורים האלה על דמוקרטיה הם פשוט זיוף. 
       
       אם אנחנו נדבר פחות על דמוקרטיה ויותר על ערכים של כיבוד הזולת, של כבוד האדם, של דרך-ארץ, כל הדברים האלה, גם הנוער יכבד אותנו. זאת הנקודה, ואין בלתה. תודה רבה. 
       
היו"ר נסים דהן:
       
       חבר הכנסת משה כחלון - אינו נוכח. חבר הכנסת אריה אלדד. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, במחקר של פרופסור יער ופרופסור בר-טל קראנו כי שני-שלישים מבני-הנוער היהודי בארץ סבורים שמנהיג חזק יכול לתקן את המצב יותר מרוב החוקים, ושיעור דומה יודע כי הערבים היו משמידים את ישראל לו היו יכולים. למעלה ממחצית בני-הנוער סבורים שיש למנוע מהערבים את הזכות להיבחר לכנסת, ובקרב בני-הנוער הערבים רק 10% מאמינים בדמוקרטיה כערך שראוי להיאבק עליו. 
       
       מי שסבור שתגבור לימודי האזרחות והדמוקרטיה יתקן את המצב, משתעשע באשליות. החיים והמציאות חזקים משיעורי האזרחות. הדוגמה האישית של המנהיגים חזקה מלימודי הדמוקרטיה. כשניסו הערבים לכבוש את ואדי-עארה באוקטובר 2000, הם חרתו בתודעת הציבור היהודי בארץ אמיתות חזקות הרבה יותר מעקרונות מופשטים של שוויון ודמוקרטיה. ומנגד, כאשר השמאל הישראלי זוכה למנהיג כוחני ודורסני בדמותו של אריאל שרון, שרק הוא יכול לעקור יישובים עבורם, גם צעירים מן המרכז והשמאל לומדים פתאום להעריך מנהיג חזק, שנותן להם שיעור שמנהיג כזה מביא להם הרבה יותר דיבידנדים והרבה יותר תועלת מכל ההפגנות וכל החוקים שלהם יחד. 
       
גאלב מג'אדלה (העבודה-מימד):
       
       מנהיג לאומי. 
       
אריה אלדד (האיחוד הלאומי - ישראל ביתנו):
       
       מנהיג לאומי, המתכנה לאומי. 
       
עזמי בשארה (בל"ד):
       
       הצעקה "אריק מלך ישראל" לא באה מהשמאל.
       
אריה אלדד (האיחוד הלאומי - ישראל ביתנו):
       
       גם לא ממני. 
       
       כאשר חברי הכנסת הערבים בבית הזה מתחרים ביניהם בביטויי שנאה למדינה, מזדהים עם מלחמה של ארגוני טרור, מצטלמים עם רוצחים כמו ערפאת ונסראללה, מבכים את מותו של יאסין, מנצלים את חופש הביטוי בבית הזה כדי להאשים כל מה שלא מוצא חן בעיניהם בפאשיזם, בגזענות, ברצח עם, אל להם להתפלא, אפילו לא לרגע קט, שמרבית בני-הנוער היהודים בארץ רואים בהם אויבים. ומנגד, בקרב הצעירים הערבים ההתבטאויות המושמעות מפי דמויות החיקוי שלהם, נציגיהם בבית הזה, משכנעות אותם שרק טרור המופעל נגד יהודים יביא להם את הניצחון. 
       
       ומה עוד הם שומעים מפי מנהיגיהם, אלה שמאשימים אותנו בגזענות, בפאשיזם? מה הם שומעים במסגדים? השיח' עבד-אלרחמן אלסודאייס, האימאם והמטיף במסגד אל-כעבה במכה, אומר באחת מהדרשות שלו: "קראו את ההיסטוריה ותבינו, כי יהודי האתמול הם אבותיהם החוטאים של יהודי ימינו, שהם צאצאי החוטאים, הכופרים, מעוותי דבר אללה, הסוגדים לעגל. רוצחי הנביאים, מכחישי הנבואה, חלאת המין האנושי, שאללה קילל אותם והפך אותם לקופים וחזירים. אלה הם היהודים - רצף בלתי-פוסק של נכלים, עקשנות, פריצות, רשע, שחיתות".
       
       אלה המאשימים אותנו השכם והערב בגזענות ובפאשיזם, הם הם הגזענים והפאשיסטים, שמפיצים את שנאת העם היהודי במסווה של שנאת מדינת היהודים. 
       
עזמי בשארה (בל"ד):
       
       מישהו בכנסת הפיץ את שנאת העם היהודי חוץ ממך?
       
אריה אלדד (האיחוד הלאומי - ישראל ביתנו):
       
       הפאשיזם המוסלמי מאיים היום על שלום העולם כולו, וההשתלטות על העולם כולו היא מטרתו המוצהרת של הג'יהאד העולמי. המצב הפרמננטי, ציווי "דאר אל-חרב", להרחיב את האסלאם על חשבון העולם האחר, זה לא פאשיזם אימפריאליסטי?
       
       כשהציבור היהודי בארץ רואה את התמונה הזאת, רק כמה מגלגלי עיניים מקצועיים כאן עוד מצקצקים בשפתותיהם ומקוננים על כך שלמעלה ממחצית בני-הנוער בארץ לא רוצים לראות ערבים בכנסת, וחושבים שבכמה שיעורי דמוקרטיה נוספים בבית-הספר הם באמת ישנו את הסביבה שבה אנו חיים. 
       
היו"ר נסים דהן:
       
       נא ישיב כבוד סגן השר לביטחון פנים.
       
ג'מאל זחאלקה (בל"ד):
       
       מה דעתך על פאשיזם, פרופסור אלדד? האם אתה בעד או נגד פאשיזם?
       
אריה אלדד (האיחוד הלאומי - ישראל ביתנו):
       
       אני נגד פאשיזם מוסלמי וערבי. 
       
ג'מאל זחאלקה (בל"ד):
       
       אז אתה בכלל לא נגד פאשיזם? תגיד שאתה נגד פאשיזם. תעמוד פה ותגיד "אני אנטי-פאשיזם". אני יודע שאתה לא אנטי-פאשיזם, כי אתה לא מוכן להגיד את זה. 
       
אריה אלדד (האיחוד הלאומי - ישראל ביתנו):
       
       אני אומר שהגזען - - -
       
היו"ר נסים דהן:
       
       חבר הכנסת זחאלקה, נא לא להפריע. 

אריה אלדד (האיחוד הלאומי - ישראל ביתנו):
       
       - - - והגזענות בבית הזה תחזור אליכם כמו בומרנג.

היו"ר נסים דהן:
       
       חבר הכנסת אלדד, תודה, נגמר הוויכוח. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת - - - 
       
ג'מאל זחאלקה (בל"ד):
       
       - - - אתה לא מוכן? 
       
היו"ר נסים דהן:
       
       חבר הכנסת אלדד, נא לשבת במקום. 
       
ג'מאל זחאלקה (בל"ד):
       
       הוא לא מוכן להגיד שהוא נגד. הוא לא הוציא את המלה הזאת מהפה.
       
אחמד טיבי (חד"ש-תע"ל):
       
       עוד אנטי-פאשיסט, יאללה - - -
       
עזמי בשארה (בל"ד):
       
       - - -
       
היו"ר נסים דהן:
       
       חבר הכנסת אחמד טיבי וחבר הכנסת עזמי בשארה. 
       
ג'מאל זחאלקה (בל"ד):
       
       אני יודע למה. אם אתה רוצה, אני אסביר לך למה. 
       
אריה אלדד (האיחוד הלאומי - ישראל ביתנו):
       
       אתה פאשיסט ואתה גזען. אתה פאשיסט ואתה גזען.
       
ג'מאל זחאלקה (בל"ד):
       
       הצחקת אותנו.
       
היו"ר נסים דהן:
       
       חבר הכנסת אלדד. 
       
סגן השר לביטחון פנים יעקב אדרי:
       
	רבותי, אחרי זה אתם מתפלאים שיש תוצאות כאלה לגבי הנוער. הוא מסתכל גם עלינו. 


עזמי בשארה (בל"ד):
       
       - - -
       
היו"ר נסים דהן:
       
       חבר הכנסת עזמי בשארה, נא לא להפריע. 
       
אריה אלדד (האיחוד הלאומי - ישראל ביתנו):
       
       אני מצטט מוועדת האתיקה. זה כבר מותר להגיד. 
       
אחמד טיבי (חד"ש-תע"ל):
       
       נראה מה יעשו אתו בוועדת האתיקה ועם מה שהוא אמר. 
       
היו"ר נסים דהן:
       
       חבר הכנסת אחמד טיבי, נא לא להפריע.
       
סגן השר לביטחון פנים יעקב אדרי:
       
       חבר הכנסת טיבי.

היו"ר נסים דהן:
       
       חבר הכנסת טיבי, אתה נקרא - - -

קריאות:
       
       - - -
       
אריה אלדד (האיחוד הלאומי - ישראל ביתנו):
       
       "גזען" מותר להגיד, החלטנו בוועדת האתיקה ש"פאשיסט" ו"גזען" זה בסדר.
       
אחמד טיבי (חד"ש-תע"ל):
       
       אמרו? יש פה ארבעה ערבים.
       
סגן השר לביטחון פנים יעקב אדרי:
       
       חבר הכנסת טיבי.
       
אריה אלדד (האיחוד הלאומי - ישראל ביתנו):
       
       כל היום אתם אומרים "פאשיסט וגזען". כל היום אתם אומרים "פאשיסט וגזען", זה המצב. החלטנו בוועדת האתיקה שזה מותר.
       
היו"ר נסים דהן:
       
       נא לא להפריע, חבר הכנסת אלדד.
       
ג'מאל זחאלקה (בל"ד):
       
       יש פה ארבעה ערבים.

קריאות:
       
       - - -

סגן השר לביטחון פנים יעקב אדרי:
       
       חבר הכנסת טיבי, אני אף פעם לא הפרעתי לך.
       
היו"ר נסים דהן:
       
       אני אצטרך להוציא אתכם מהמליאה, את כולכם.
       
אחמד טיבי (חד"ש-תע"ל):
       
       - - - זה מעליב.

היו"ר נסים דהן:
       
       אני אוציא אותך מהמליאה, חבר הכנסת טיבי, וגם את חבר הכנסת אלדד.
       
עזמי בשארה (בל"ד):
       
       נסים זאב הוא ערבי מרוקני, תדע לך.

היו"ר נסים דהן:
       
       תודה. תשובת סגן השר.
       
סגן השר לביטחון פנים יעקב אדרי:
       
       אדוני היושב-ראש, חברי חברי הכנסת, אנחנו גם צריכים להסתכל על עצמנו, על ההשפעה שלנו כאשר מסתכלים עלינו בני-הנוער, לאילו מסקנות הם מגיעים, וראוי שגם אנחנו נראה דוגמה וננהג כפי שצריך לנהוג, וממילא התוצאות אולי יהיו יותר טובות.
       
       בימים אלה, בעקבות פרסום ממצאי המחקר של מכון אברט, שמעתי התבטאות שאני מסכים עמה לחלוטין, שכורח המציאות גדול מכוח החינוך, ואף שאני מאמין גדול בחינוך, בכוחו ובאפשרויות הגלומות בו לשינוי בדפוסי החשיבה, בהרגלים וכיוצא בזה, הרי שהחינוך, רבותי, אינו פועל בחלל ריק. 
       
       משרד החינוך מתמודד עם מציאות קשה, עם דעות ועמדות של תלמידים המתחנכים בביתם ומושפעים מהסובבים אותם ומהשפעות חברתיות שאינן בהכרח בשליטת משרד החינוך.
       
       החברה בישראל הפכה, לצערי, מסיבות שונות - בין היתר, מצב ביטחוני, מצב כלכלי וקשיים נוספים - להיות אלימה, כוחנית ודורסנית יותר, ומטבע הדברים כל המסרים הללו מחלחלים גם למערכת החינוך ומגיעים עד לתלמיד, עד לפרט האחרון.
       
       עם זאת, משרד החינוך אינו ממתין לממצאים של מכון מחקר זה או אחר, המתפרסמים חדשות לבקרים, כדי לפעול. המשרד הכיר בחשיבות החינוך לדמוקרטיה ולאזרחות כנושא ערכי, חיוני ומהותי, והוא מעמיד נושאים אלו במרכז העשייה החינוכית. 
       
       במסגרת לימודי האזרחות נכללים פרקים המתייחסים למגזרים בחברה הישראלית, השסעים בין המגזרים, הצורך לטפח באופן אינטנסיבי מתן שוויון זכויות לכל המגזרים וחינוך לדו-קיום ולסובלנות.
       
       המטה ליישום דוחות שנהר וקרמניצר פועל באופן ברור ובדרכים מגוונות, באמצעות תוכניות חינוכיות, כדי לקדם את החינוך לדמוקרטיה במדינה יהודית ודמוקרטית, שבה כלל אזרחי ישראל יחיו בדו-קיום, בהבנה, מתוך קבלת השונה, ומעל הכול, על-פי כללי השוויון.
       
       משאבים רבים מושקעים בחינוך לדמוקרטיה ובהטמעת הנושא בתוכניות הלימודים הפורמליות. התלמידים בכיתות ח' נבחנים על נושא הדמוקרטיה במבחני מיצ"ב, ותלמידי החטיבה העליונה נבחנים בבחינת בגרות חובה באזרחות, שבה נכלל פרק מרכזי על דמוקרטיה. לא הייתי ממהר, כמו הרב אייכלר, לקבוע שהדמוקרטיה היא דבר לא נחוץ ולא נכון.
       
       משרד החינוך יזם מסלול התמקצעות מיוחד למורים לאזרחות ולדמוקרטיה, באמצעות לימודים לתואר שני במקצוע האזרחות. לימודים אלה מתקיימים בכמה אוניברסיטאות ומכללות. המשרד ימשיך לעודד את המורים לאזרחות להשתתף בתהליך ההתמקצעות, באמצעות מלגת לימודים, או תמיכה במוסדות המכשירים שיקיימו את התוכניות. המורים מצדם מתחייבים להורות את מקצוע האזרחות והדמוקרטיה במערכת במשך כמה שנים. למרות הקיצוצים בתקציב משרד החינוך לא קוצצו המלגות שיועדו להתמקצעות המורים לאזרחות, ואף הוספו שתי תוכניות הכשרה חדשות בשנת הלימודים הנוכחית.
       
       המשרד אף תגבר את לימודי האזרחות ב-1,400 שעות בכיתות ח'-ט', והתלמידים מתמקדים בדמוקרטיה ובדו-קיום בלימודים אלה.
       
       הדבר הכי חשוב בעניין הזה הוא, שניתן לשנות את הנתונים שהתפרסמו, וזה דרך מערכת החינוך. אין יותר טוב מזה.
       
       זו ההזדמנות להדגיש פעם נוספת, שלמרות הקיצוצים התכופים בתקציבי החינוך בשלוש השנים האחרונות, תחום העיסוק באזרחות ובדמוקרטיה בחטיבות הביניים לא נפגע. 
       
       כ-60,000 תלמידים נחשפים ללימודי אזרחות ודמוקרטיה באופן חווייתי, במסגרת הפעולות של המרכז ללימודי האזרחות והדמוקרטיה בכנסת ובבתי-משפט ברחבי הארץ, וזאת כדי להבטיח כי התלמידים יודעים על המוסדות הממלכתיים, הפועלים לביצור הדמוקרטיה במדינת ישראל.
       
       עם זאת, ברצוני להדגיש כי משרד החינוך עושה כל מאמץ על מנת להטמיע את נושא הדמוקרטיה והדו-קיום בקרב בני-הנוער, אך הוא אינו יכול להיות הסוכן הבלעדי העוסק בנושאים אלה בחברה הישראלית. יש צורך שגורמים נוספים ברמה לאומית ואחרת יראו עצמם אחראים להשפיע על החברה הישראלית בנושא זה. תודה רבה.
       
אחמד טיבי (חד"ש-תע"ל):
       
       ממתי סגן השר לביטחון פנים אחראי על ערכי הדמוקרטיה?
       
סגן השר לביטחון פנים יעקב אדרי:
       
       אני חושב שאין סתירה בין הדברים.

היו"ר נסים דהן:
       
       תודה רבה. מה כבודו מציע?
       
אחמד טיבי (חד"ש-תע"ל):
       
       תמיד שזה ערבי ודמוקרטיה זה פחות חשוב.
       
סגן השר לביטחון פנים יעקב אדרי:
       
       זה נכון לגבי כל המשרדים.
       
גאלב מג'אדלה (העבודה-מימד):
       
       אני יכול להעיד, שאדוני סגן השר הוא איש - - -
       
אחמד טיבי (חד"ש-תע"ל):
       
       מסכן, שמים אותו בפרונט.
       
היו"ר נסים דהן:
       
       נא לא להפריע. תודה רבה.
       
       מה אדוני מציע? להסתפק?
       
סגן השר לביטחון פנים יעקב אדרי:
       
       אני אסתפק בהודעה.
       
היו"ר נסים דהן:
       
       אם כן, חברי הכנסת - עזמי בשארה, מסתפק?
       
עזמי בשארה (בל"ד):
       
       במליאה.

היו"ר נסים דהן:
       
       אתה לא מסתפק. אבשלום וילן – אינו נוכח. אחמד טיבי, מסתפק?
       
אחמד טיבי (חד"ש-תע"ל):
       
       מליאה.
       
היו"ר נסים דהן:
       
       חבר הכנסת גאלב מג'אדלה, מסתפק או במליאה?
       
גאלב מג'אדלה (העבודה-מימד):
       
       מליאה. זה נושא חשוב, צריך לדון במליאה.

היו"ר נסים דהן:
       
       חבר הכנסת משולם נהרי. חבר הכנסת ניסן סלומינסקי.

ניסן סלומינסקי (מפד"ל):
       
       מה שסגן השר מציע.
       
היו"ר נסים דהן:
       
       חבר הכנסת ישראל אייכלר. חבר הכנסת משה כחלון – אינו נמצא. אריה אלדד, מסתפק?

עזמי בשארה (בל"ד):
       
       למה לא לוועדת החינוך?

היו"ר נסים דהן:
       
       נא לא להפריע, חבר הכנסת עזמי בשארה.
       
סגן השר לביטחון פנים יעקב אדרי:
       
       אין לי בעיה שזה יעבור לוועדה. אפשר דיון בוועדה, אין בעיה. אני בעד. אדוני היושב-ראש, אפשר דיון בוועדה?
       
היו"ר נסים דהן:
       
       יש לנו הצעות אחרות. חבר הכנסת נסים זאב בהצעה אחרת.
       
נסים זאב (ש"ס):
       
       אדוני היושב בראש, זו דוגמה אישית של כנסת ישראל, איך היא מתנהגת פה, למה זה חינוך לדמוקרטיה. באמת, יש פה דמוקרטיה, כל אחד מוציא מהלב את הכעסים שלו בצורה חברית, וכולם נשארים חברים פה. זה לא מתוך שנאה, חלילה וחס. דווקא כשאומרים שנראה דוגמה של הכנסת שלנו, תמיד אני אומר שהכנסת שלנו היא דוגמה טובה, שיכולים לריב, יכולים לכעוס, יכולים לומר מלים הכי בוטות, אבל אין שנאה. באמת אין שנאה, החברות נשארת. הלוואי שכך תמיד יהיה בדמוקרטיה שלנו.
       
       אדוני היושב-ראש, הדמוקרטיה, מאיפה נלקחה? מהתורה שלנו: ראה נתתי לפניך את החיים ואת הטוב, את המוות ואת הרע, ובחרת בחיים, למען תחיה אתה וזרעך. דמוקרטיה זה עניין של בחירה. זה קשור מאוד. זה מאוד קשור. זה עניין של בחירה, עניין של הסתכלות, יש לך האפשרות לבחור בדעה צלולה, יש לך הטוב ויש לך הרע, יש לך המוות והרע.
       
       כשהיום היה בוועדת סמים – רק משפט אחד - - -
       
היו"ר נסים דהן:
       
       אחרון.
       
נסים זאב (ש"ס):
       
       זה מאוד חשוב. חבר הכנסת יעקב אדרי הוא בתוך העניינים האלה.

היו"ר נסים דהן:
       
       זה מאוד חשוב, אבל גם אתה אחרי צום וגם אחרים אחרי צום, שלח אותם הביתה. תזדרז.
       
נסים זאב (ש"ס):
       
       אני לא משתתף בחגיגה, והיום בבוקר דיברנו על נושא החגיגה. אדוני היושב-ראש, תדע לך שהמצב היום של הנוער שלנו, שמידרדר בתחום הסמים, ותמיד מוצאים את הפרצה ואת הדרך ואת הערוץ איך לקחת סמים כשרים על-פי חוק, ואנחנו לא יכולים לבלום את זה - זאת אחת הבעיות הקשות ביותר לדמוקרטיה הישראלית. פה אנחנו מאבדים את הכיוון האמיתי של הנוער שלנו. 
       
       וכשמדברים על חינוך לדמוקרטיה, לפני כן צריך לדבר על תרבות, ואת זה קשה לנו למצוא כרגע בבתי-הספר, תרבות שנוכל להיות גאים בנוער שלנו.
       
סגן השר לביטחון פנים יעקב אדרי:
       
       בגלל חשיבות הנושא, אני בכל זאת מציע להעביר אותו לוועדת החינוך. 
       
היו"ר נסים דהן:
       
       חבר הכנסת זחאלקה, גם לו יש הצעה אחרת.
        
ג'מאל זחאלקה (בל"ד):
       
       כבוד היושב-ראש, דווקא עם חבר הכנסת אלדד רציתי לנהל ויכוח ענייני בשאלה מהו פאשיזם. ביקשתי ממנו להגיד אם הוא מוכן להצהיר שהוא אנטי-פאשיסט. ידעתי את התשובה קודם, הוא לא מוכן להגיד את זה. חבל שברותחין הוא האשים אותי שאני גזען ופאשיסט. אני מקווה שהוא יחזור בו, אבל אם הוא לא יחזור בו, זה פוגע בו ולא פוגע בי אישית. אני יודע למה הוא לא מוכן להגיד שהוא אנטי-פאשיסט, כי הוא יודע שאני אביא לו ציטטות מאנשים שהוא מחשיב מאוד, שלא היו מוכנים להתנער מפאשיזם, מתוך אידיאולוגיה לאומנית מאוד עמוקה. וזה לא עניין של מה בכך. תודה רבה.
       
היו"ר נסים דהן:
       
       תודה רבה. 
       
       אנחנו עוברים להצבעה. אם כן, בעד זה למליאה, נגד – ועדה.
       
עזמי בשארה (בל"ד):
       
       הסכמנו על ועדה.

אחמד טיבי (חד"ש-תע"ל):
       
       כולם מסכימים לוועדה.

היו"ר נסים דהן:
       
       כולם מסכימים לוועדה?
       
קריאות:
       
       ועדה.

היו"ר נסים דהן:
       
       הצבעה על דיון בוועדה. 
       
הצבעה מס' 31

בעד ההצעה להעביר את הנושא לוועדה - 9
נגד - אין
נמנעים - אין
ההצעה להעביר את הנושא לוועדת החינוך, התרבות והספורט נתקבלה.

היו"ר נסים דהן:
       
       בעד - 9, נגד - אין, נמנעים - אין. אושר, וזה יעבור לוועדת החינוך. 

       
שאילתות ותשובות

היו"ר נסים דהן:
       
       כבוד סגן השר לביטחון פנים מתכבד לענות על שאילתות.
       
1295. הקצאת משאבים לאגף התנועה העירוני
       
חבר הכנסת איתן כבל שאל את השר לביטחון פנים
        ביום ה' בחשוון התשס"ה (20 באוקטובר 2004):
       
       שוטרי תנועה עירוניים כפופים למפקד תחנת משטרה עירונית האחראי להקצאת משאבים וכלי רכב, לשיבוץ למשימות וכו'.
       
       רצוני לשאול:
       
       1. כיצד מחולקים המשאבים בין משטרת התנועה הארצית לעירונית? האם החלוקה שווה פרופורציונלית?
       
       2. האם אופי עבודתם של שוטרי התנועה העירוניים זהה לזה של הארציים?
       
       3. מדוע שוטרי התנועה העירוניים עוסקים במשימות שאינן המאבק בתאונות הדרכים? 
       
       4. מדוע שוטרי התנועה העירוניים כפופים פיקודית למפקד התחנה המקומי, ולא לקצין אגף תנועה אזורי?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1. חלוקת המשאבים לשוטרי התנועה ככלל מתבצעת על-פי מפתחות אובייקטיביים, אשר נקבעו על-ידי היחידה לחקר ביצועים במטה הארצי של המשטרה. לפיכך, האמצעים העומדים לרשות אגף התנועה מסופקים לכלל שוטרי התנועה באופן שווה, הן לאלה המשמשים בתחום העירוני והן לאלה המשמשים בתחום הבין-עירוני.
       
       עם זאת, קיימים אמצעים הניתנים ליחידות השונות, על-פי אופי המשימות האופייני לכל יחידה, למשל אופנועים במשטרת התנועה הארצית (מתנ"א) ובמחוז ירושלים.
       
       2. באופן עקרוני, אופי עבודתם של כלל שוטרי התנועה זהה, למעט קיומן של מטלות מסוימות בתחום העירוני, הנגזרות מאופי הפעילות הייחודי לאזור ספציפי והנקבעות על-ידי מפקד המחוז הטריטוריאלי, על-פי סדרי העדיפויות שלו.
       
       3. שוטרי התנועה הם בראש ובראשונה שוטרים המטפלים במגוון האירועים המזדמנים לשוטר בהיותו בשטח, ומטבע הדברים האירועים הללו אינם בתחום התעבורה בלבד.
       
       4. שוטרי התנועה בתחנות שבהן קיימים משרדי תנועה - בתחנות קטנות אין משרדי תנועה - כפופים אומנם פיקודית למפקדי התחנות, אולם מונחים מקצועית על-ידי אגף התנועה של המטה הארצי.
       
       מרבית עבודתם של שוטרי התנועה בתחנות מתמקדת בנושאי תנועה, למעט מקרים שבהם נדרשת פעילות בתחומים אחרים, כתוצאה מצרכים הצצים אד-הוק בשטח, ובהתאם להחלטות מפקדי התחנות.
       
       ראוי להוסיף ולהדגיש, כי מבנה מערך התנועה במשטרה, לרבות מערכת הכפיפויות הפיקודיות, נבדק לעתים קרובות במשטרת ישראל, ועד עתה לא נמצאה חלופה מתאימה יותר.
         
       
1748. רולטת יכטות במרינה באשדוד
       
חבר הכנסת אמנון כהן שאל את השר לביטחון פנים
        ביום כ"ד באב התשס"ד (11 באוגוסט 2004):
       
       פורסם, כי נערים וילדים קופצים מגובה רב במרינה באשדוד וחוצים בשחייה את נתיב השיט רגע לפני שהספינה עוברת.
       
       רצוני לשאול:
       
       1. האם הידיעה נכונה? 
       
       2. אם כן - מה הוא היקף התופעה?
       
       3. כיצד פועל משרדך למניעת תופעה מסוכנת זו?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. הידיעה על אודות התופעה אכן נכונה לזמן פרסום הכתבה בעיתון, בחודש יוני 2004.
       
       3. מאז אובחנה התופעה בוצעו כמה מהלכים, הן על-ידי המשטרה והן על-ידי מנהלי המרינה והרשות המקומית, שצמצמו אותה בצורה ניכרת.
       
       מפקד מרחב לכיש קיים כבר בחודש יוני הערכת מצב, בהשתתפות גורמי המשטרה הרלוונטיים ומנהל המרינה. בישיבה הנחה מפקד המרחב לנקוט כמה צעדים. בהמשך התקיימה ישיבת מעקב בראשות מפקד תחנת אשדוד, קצין אג"ם לכיש, וכן נציגי המרינה והרשות המקומית.
       
       בישיבה הוחלט לנקוט את הפעולות הבאות: החלפת חברת השמירה; תגבור מספר המאבטחים; גידור דרכי גישה אפשריות; שילוט אזהרה בולט; שיטור ימי מרחב-לכיש יפעל בפתחי המרינה ובנתיב השיט וימנע גישה. צעדים אלו אכן ננקטו.
       
       כיום ניתן לומר שאין מדובר בתופעה. תחנת אשדוד תמשיך לוודא כי בעלי המרינה מממשים את אחריותם בכל הקשור למיגון ולמניעת דרכי גישה למרינה לגורמים בלתי רצויים, ובכלל זה שחיינים. 
       
1813. התנאים במתקני המעצר  
       
חבר הכנסת אברהם הירשזון שאל את השר לביטחון פנים
       ביום כ"ה בתמוז התשס"ד (14 ביולי 2004):
       
       לפי דוח שערכה הסניגוריה הציבורית הארצית, בחלק ממתקני המעצר לעצורים רבים אין מיטה והם נאלצים לישון על הרצפה. כמו כן נמצא שהתנאים הסניטריים ירודים ובתאים יש חרקים, חולדות וצחנה.
       
       רצוני לשאול:
       
       מה ייעשה כדי שיישמרו הזכויות הבסיסיות וכבודם של העצורים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       דוח הסניגוריה הציבורית, המוזכר בשאילתא, בחן את המצב בבתי-המעצר המשטרתיים טרם כניסת החלטת בג"ץ בנושא זכויות עצורים לתוקף, ביום 1 ביוני 2004. בעקבות החלטות בג"ץ ולקראת כניסתן לתוקף, ביצעה משטרת ישראל עבודת מטה בנושא: נקבעו מסגרות כליאה לכל מחוז ומחוז, בוצעו שיפוצים ותיקוני ליקויים רבים במתקני המעצר, ניתנות מיטה לכל עצור וזכויות נוספות כמתחייב על-פי הדין. בנושא הושקעו סכומי כסף גדולים.
       
       משטרת ישראל מבצעת בקרה ומעקב שוטפים כדי להימנע מכל חריגה, והיא ממשיכה לפעול לשיפור המצב באופן מתמיד ומתמשך. 
       
1814. התנאים במתקני המעצר ובבתי-הסוהר
       
חבר הכנסת דוד אזולאי שאל את השר לביטחון פנים
       ביום כ"ה בתמוז התשס"ד (14 ביולי 2004):
       
       על-פי הדוח השנתי של האגודה לזכויות האזרח, ביותר ממחצית מתקני המעצר קיימת צפיפות רבה, ומאלצים אסירים ללון על כיסאות כדי לעקוף את הוראת בג"ץ שלא להלין עצורים על הרצפה. 
       
       רצוני לשאול:
       
       1. האם הידיעות נכונות?
       
       2. האם תוקנו הליקויים בשנים 2003 ו-2004, ואם כן – אילו?
       
       3. אילו צעדים נוספים יינקטו בנדון?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-3. הדוחות המוזכרים בשאילתא מתייחסים למצב בבתי-המעצר המשטרתיים טרם כניסת החלטת בג"ץ בנושא זכויות עצורים לתוקף, ביום 1 ביוני 2004. בעקבות החלטות בג"ץ ולקראת כניסתן לתוקף, ביצעה משטרת ישראל עבודת מטה בנושא: נקבעו מסגרות כליאה לכל מחוז ומחוז, בוצעו שיפוצים ותיקוני ליקויים רבים במתקני המעצר, ניתנת מיטה לכל עצור, וזכויות נוספות כמתחייב על-פי הדין. בנושא הושקעו סכומי כסף רבים. 
       
       משטרת ישראל והמשרד לביטחון פנים מבצעים בקרה ומעקב שוטפים כדי להימנע מכל חריגה, והם ממשיכים לפעול לשיפור המצב ולתיקון הליקויים באופן מתמיד ומתמשך.
       
       יש להדגיש, שבניגוד לעצורים, אשר להם הקנה המחוקק זכות למיטה בחוק המעצרים, הרי שלגבי האסירים אין בחקיקה הוראה מקבילה.
       
       הסיבה לכך ששירות בתי-הסוהר נאלץ להלין כמה מאות אסירים על מזרנים על הרצפה נעוצה במחסור החמור במקומות כליאה הקיים כיום במדינת ישראל. המשרד לביטחון הפנים פועל במרץ בשנתיים האחרונות להגדלה מסיבית של מקומות הכליאה והמעצר. פתרון בעיית הצפיפות ישליך וישפיע גם על התנאים במקומות אלו. 
       
1834. ביטול משמרות הזהירות בדרכים
       
חבר הכנסת אילן ליבוביץ שאל את השר לביטחון פנים
       ביום כ"ה בתמוז התשס"ד (14 ביולי 2004):
       
       בעקבות קיצוץ תקציבי, החליטה המשטרה לבטל את משמרות הזה"ב.
       
       רצוני לשאול:
       
       1. האם ביטול משמרות הזה"ב יחל כבר בשנת הלימודים הקרובה?
       
       2. האם המשטרה הכינה תוכנית חלופית על מנת למזער סיכון חיי התלמידים?
       
       3. האם שקלה המשטרה צמצום של הפרויקט במקום ביטולו הגורף?
       
       4. האם משרדך מצוי במגעים עם משרדי האוצר והחינוך על מנת למנוע את ביטול הפרויקט?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בשנת הלימודים הנוכחית, תשס"ה, לא יבוטלו משמרות הזה"ב, ומדריכי הזה"ב ימשיכו לבצע את משימתם.
       
       2-3. משטרת ישראל מבצעת בנושא בימים אלו עבודת מטה לבחינת החלופות לביצוע המשימה.
       
       4. התשובה חיובית. המשרד לביטחון הפנים הציע לפעול במשולב עם כל הגורמים הנוגעים בדבר, ובהם משרדי החינוך והתחבורה, כדי למצוא מענה הולם לנושא.
       
       
1835. אבטחת מוסדות חינוך 
       
חבר הכנסת משה גפני שאל את השר לביטחון פנים
       ביום כ"ה בתמוז התשס"ד (14 ביולי 2004):
       
       נודע לי, כי משטרת ישראל הודיעה לרשויות מקומיות כי בשנת הלימודים תשס"ה יקוצצו התקנים למאבטחים ולשומרים במוסדות החינוך.
       
       רצוני לשאול:
       
       1. האם הידיעות נכונות?
       
       2. אם כן – מדוע קוצצו התקנים?
       
       3. האם ההחלטה באילו מוסדות תוסר האבטחה נתונה בידי משטרת ישראל, או שהיא נתונה בידי הרשויות המקומיות, ולפי אילו קריטריונים הוחלט להסיר את האבטחה ממוסד חינוך כלשהו? 
       
       4. מי אחראי לביטחון התלמידים במוסד שאין בו אבטחה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1-4. בהתאם להחלטת הסוכנות היהודית, ייפסק ביום 1 ביולי 2005 מימון בן שלוש שנים שנועד למטרות אבטחת מוסדות חינוך. המימון אפשר תוספת של 700 תקנים, שרובם ככולם יועדו לאבטחת אשכולות גנים, ומיעוטם לבתי-ספר יסודיים ועל-יסודיים שבהם עד 100 תלמידים. 112 תקנים מתוכם הם תקני אבטחה ניידת ברשויות המקומיות.
       
       על-פי הנחיית השר לביטחון הפנים, הוקם בסוף חודש אוקטובר צוות משותף בראשות ראש מחלקת אבטחה במטה הארצי של המשטרה, ובו נוטלים חלק נציגי הרשויות המקומיות, ארגוני ההורים ומערכת החינוך. הצוות יגבש עקרונות ודרכי עבודה למציאת פתרונות לאבטחת מוסדות החינוך השונים לקראת שנת הלימודים תשס"ו. הצוות אמור להגיש את מסקנותיו בימים הקרובים, וזאת בשל מורכבות הנושא, הבדיקות המעמיקות וההשלכות הצפויות. החומר יוצג למפכ"ל המשטרה ולשר לביטחון פנים, אשר יקבלו החלטות בנושא. 
       
1858. ביטול משמרות הזהירות בדרכים
       
חברת הכנסת ענבל גבריאלי שאלה את השר לביטחון פנים
       ביום כ"ה בתמוז התשס"ד (14 ביולי 2004):
       
       משטרת ישראל החליטה לקצץ בתקציב משמרות הזה"ב, דבר העלול להביא לסגירת הפרויקט.
       
       רצוני לשאול:
       
       1. האם על רקע העלייה החדה בתאונות הדרכים שבהן מעורבים ילדים, יופעל סדר עדיפויות שונה והפרויקט יושאר?
       
       2. האם שוקל משרדך לנהל משא-ומתן עם משרד החינוך לחלוקת התמיכה בין שני המשרדים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בשנת הלימודים הנוכחית, תשס"ה, לא יבוטלו משמרות הזה"ב, ומדריכי הזה"ב ימשיכו לבצע את משימתם. משטרת ישראל מבצעת בימים אלו עבודת מטה לבחינת החלופות לביצוע המשימה. 
       
       2. התשובה חיובית. המשרד לביטחון הפנים הציע לפעול במשולב עם כל הגורמים הנוגעים בדבר, ובהם משרדי החינוך והתחבורה, כדי למצוא מענה הולם לנושא. 
       
1874. אבטחת מוסדות חינוך
       
חבר הכנסת שלמה בניזרי שאל את השר לביטחון פנים
        ביום ג' באב התשס"ד (21 ביולי 2004):
       
       פורסם, כי הסוכנות היהודית תפסיק לסייע במימון אבטחת גנים ומוסדות חינוך, ועקב כך הודיעה המשטרה כי לא תוכל להמשיך במערך האבטחה הנוכחי.
       
       רצוני לשאול:
       
       1. האם הידיעה נכונה?
       
       2. במה הסתכם מימון הסוכנות עד כה?
       
       3. אילו פעולות יופסקו?
       
       4. מה יעשה משרדך לאבטחת הגנים ומוסדות החינוך?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

	1. בהתאם להחלטת הסוכנות היהודית, ייפסק ביום 1 ביולי 2005 מימון בן שלוש שנים שנועד למטרות אבטחת מוסדות חינוך.

	2.  מימון הסוכנות הסתכם בסך של 8 מיליוני דולר לשנה בשנתיים הקודמות, ובשנת תשס"ה הוא פחת לכ-5 מיליוני דולר.

	המימון אפשר תוספת של 700 תקנים, שרובם ככולם יועדו לאבטחת אשכולות גנים, ומיעוטם לבתי-ספר יסודיים ולבתי-ספר על-יסודיים שבהם עד 100 תלמידים. 112 תקנים מתוכם הם תקני אבטחה ניידת ברשויות המקומיות.

	3-4. על-פי הנחיית השר לביטחון הפנים, הוקם בסוף חודש אוקטובר צוות משותף בראשות ראש מחלקת אבטחה במטה הארצי של המשטרה, ובו נוטלים חלק נציגי הרשויות המקומיות, ארגוני ההורים ומערכת החינוך. הצוות יגבש עקרונות ודרכי עבודה למציאת פתרונות לאבטחת מוסדות החינוך השונים לקראת שנת הלימודים תשס"ו. הצוות אמור להגיש את מסקנותיו בימים הקרובים, וזאת בשל מורכבות הנושא, הבדיקות המעמיקות וההשלכות הצפויות. החומר יוצג למפכ"ל המשטרה ולשר לביטחון פנים, אשר יקבלו החלטות בנושא. 
       
1890. מחסום הכניסה לירושלים בכביש 443
       
חבר הכנסת יצחק הרצוג שאל את השר לביטחון פנים
        ביום ה' בחשוון התשס"ה (20 באוקטובר 2004):
       
       כביש 443 מהווה עורק תחבורה ראשי לירושלים, ויש בו כדי להפחית מנפח התנועה בכביש מס' 1. ברם, לעתים הזמן שנהגים נדרשים להמתין במחסום הכניסה לירושלים באזור עטרות מבטל את הכדאיות שבנסיעה בכביש וגורם עיכובים.
       
       רצוני לשאול:
       
       1. מדוע נחסם לעתים אחד הנתיבים העוברים במחסום ובכך נוצר צוואר בקבוק?
       
       2. האם נשקל להעביר את הפעלת המחסום למחוז ירושלים של המשטרה ולתגבר את הנוכחות בו?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1. אחד הנתיבים נחסם לעתים בשל התרעות פח"ע ולצורך הגברת הבדיקות הביטחוניות המבוצעות במקום באותה עת.     			
     
       2. זה כמה  חודשים המחסום נמצא באחריות משטרת מחוז ירושלים ומג"ב ירושלים. מג"ב ירושלים הונחה לתגבר את המחסום בימים שבהם יש התרעות פח"ע שבעקבותיהן גובר הצורך בבידוק ביטחוני במחסום.
       
1900. ביטול משמרות הזהירות בדרכים
       
חבר הכנסת שלמה בניזרי שאל את השר לביטחון פנים
       ביום ג' באב התשס"ד (21 ביולי 2004):
       
       פורסם, כי המשטרה החליטה, בהעדר תקציב, לבטל את משמרות הזה"ב - זהירות בדרכים. 
       
       רצוני לשאול:
       
       1. האם הפרסום נכון? 
       
       2. אם כן - מי החליט על כך וכמה כסף נחסך מכך?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בשנת הלימודים הנוכחית, תשס"ה, לא יבוטלו משמרות הזה"ב, ומדריכי הזה"ב ימשיכו לבצע את משימתם. משטרת ישראל מבצעת בימים אלו עבודת מטה לבחינת החלופות לביצוע המשימה.
       
        2. ביטול מערך משמרות הזה"ב משמעו חיסכון ב-34 תקני כוח-אדם, שהם כ-6.5 מיליוני ש"ח לשנה. ההחלטה התקבלה על-ידי המפכ"ל הקודם ובוטלה בשלב זה על-ידי המפכ"ל החדש.
       
1917. ביטול משמרות הזהירות בדרכים
       
חבר הכנסת דוד טל שאל את השר לביטחון פנים
       ביום ג' באב התשס"ד (21 ביולי 2004):
       
       פורסם, כי בשל חוסר תקציב בוטלו תקני השוטרים המדריכים את ילדי משמרות הזה"ב בבתי-הספר. 
       
       רצוני לשאול:
       
       1. האם פרטי הידיעה נכונים? 
       
       2. אם כן - האם נוכח העלייה במספר הילדים המעורבים בתאונות הדרכים, עדיין בכוונת משרדך לקצץ בתקנים אלו?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בשנת הלימודים הנוכחית, תשס"ה, לא יבוטלו משמרות הזה"ב, ומדריכי הזה"ב ימשיכו לבצע את משימתם.
       
       2. משטרת ישראל מבצעת בימים אלו עבודת מטה לבחינת החלופות לביצוע המשימה.
       
       המשרד לביטחון הפנים הציע לפעול במשולב עם כל הגורמים הנוגעים בדבר, ובהם משרדי החינוך והתחבורה, כדי למצוא מענה הולם לנושא.
       
1962. תלונות אסירים בכלא "גלבוע"
       
חבר הכנסת ואסל טאהא שאל את השר לביטחון פנים
       ביום י' באב התשס"ד (28 ביולי 2004):
       
       
       למשרדי הגיעו תלונות שלפיהן בעת פעולת יחידת "מצדה" בחדרים, נאלצים אסירים לעמוד בפתח החדר, לפשוט את בגדיהם ולהישאר עירומים. כמו כן, יש תלונות על הכאת אסירים על-ידי סוהרים כדי שיבטלו תלונות שהוגשו כנגדם. 
       
       רצוני לשאול:
       
       1. האם הידיעות נכונות? 
       
       2. אם כן - כיצד תימנע הישנות מקרים כגון אלה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. התשובה שלילית.
       
       יש לציין, שעל-פי החוק ופקודות נציבות שב"ס, ניתן לבצע בחינה חזותית של גופו העירום של האסיר בכל עת שקיים חשד סביר כי האסיר מחביא בכלא או בבגדיו חפץ אסור, שעלול לפגוע בביטחון המדינה או בביטחון בית-הסוהר. במסגרת זו מבוצעים חיפושים בכל בתי-הסוהר, הן על-ידי אנשי הסגל בבית-הסוהר, והן על-ידי יחידות ארציות, כגון "מצדה". ואכן, במהלך חיפושים אלה נתפסים חפצים אסורים רבים.
       
       בעת ביצוע החיפוש נשמרים עקרונות היסוד המחייבים שמירה מרבית על כבוד האדם, על פרטיותו ועל בריאותו, ובמידה המועטה האפשרית של פגיעה, אי-נוחות או כאב.
       
       אשר לתלונות על אלימות נגד אסירים: שירות בתי-הסוהר אינו מוסמך לחקור בעצמו תלונות מסוג זה. כל תלונה כזאת נבדקת ונחקרת על-ידי היחידה הארצית לחקירות סוהרים (יאח"ס) במשטרת ישראל, והיא מובאת לעיון ולהחלטת הפרקליטות.
       
       בדיקתנו העלתה, כי לא התקבלו במשטרה תלונות בעניין האירועים המוזכרים בשאילתא שבנדון.
       
       יש לציין, שניתן להגיש תלונות כאלה על-ידי בני משפחתו של האסיר או כל גורם אחר, ישירות למשטרה, ללא ידיעת שב"ס, או באמצעות כל גורם בשירות בתי-הסוהר.
       
       למותר לציין, שלא ניתן לטפל בתלונה כללית ואנונימית כמו זו המופיעה בשאילתא, אלא יש לקבל פרטים ספציפיים לגבי כל מקרה נטען.  
       
1984. פגיעה במוסדות דת
       
חבר הכנסת דוד אזולאי שאל את השר לביטחון פנים
       ביום י' באב התשס"ד (28 ביולי 2004):
       
       ב-19 באוגוסט 2003 הודעת לי, כי בשנת 2001 נפתחו שני תיקים שעניינם גרימת נזק למוסדות דת בחיפה, ובשנת 2002 - שישה תיקים, וכי כל התיקים נסגרו. לעומת זאת, ב-15 באוקטובר 2002 הודיע השר לביטחון פנים דאז, עוזי לנדאו, במליאת הכנסת, כי בשנת 2001 אירעו עשרה מקרים, ובשנת 2002 - 41 מקרים. 
       
       רצוני לשאול:
       
       1. כיצד מוסבר השוני בנתונים?
       
       2. כמה מקרי פגיעה במוסדות דת נרשמו בכל אחת מהשנים 2000-2004, וכיצד הסתיים טיפול המשטרה בדבר?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. שאילתא ישירה מס' 111 עסקה במקרים של גרימת נזק למוסדות דת, ואילו שאילתא רגילה 3611 התייחסה למקרים של התפרצויות למוסדות דת.
       
       2. יש לציין שהנתונים הסטטיסטיים במערכת המשטרתית הממוחשבת הנוגעים למוסדות דת, כוללים בתי-כנסת, ישיבות, כנסיות, מסגדים וכיוצ"ב, של בני כל הדתות. הנתונים שיובאו להלן מתייחסים לתיקים שנפתחו בעבירות של התפרצויות, גנבות וגרימת נזק לרכוש בזדון כלפי מוסדות דת בכל הארץ.
       
       בשנת 2000 נפתחו 688 תיקי חקירה, ומתוכם שני תיקים עדיין בחקירה, 12 תיקים מצויים בתביעה משטרתית, 77 תיקים נידונו בבית-משפט, ומתוכם 52 תיקים הסתיימו בהרשעה, 597 תיקים נסגרו בעילות שונות, כמתחייב על-פי החוק, מתוכם 544 בשל "עבריין לא נודע".
       
       בשנת 2001 נפתחו 499 תיקי חקירה, ומתוכם תיק אחד עדיין בחקירה, תיק אחד מצוי בפרקליטות, 20 תיקים מצויים בתביעה המשטרתית, 50 תיקים נידונו בבית-המשפט, ומתוכם 27 תיקים הסתיימו בהרשעה, 427 תיקים נסגרו בעילות שונות על-פי החוק, מתוכם 385 בשל "עבריין לא נודע".
       
       בשנת 2002 נפתחו 497 תיקי חקירה, ומתוכם שלושה תיקים עדיין בחקירה, חמישה תיקים מצויים בפרקליטות, 35 תיקים מצויים בתביעה המשטרתית, 29 תיקים נידונו בבית-משפט, ומתוכם 27 תיקים הסתיימו בהרשעה, 425 תיקים נסגרו בעילות שונות על-פי החוק, מתוכם 386 בשל "עבריין לא נודע".
       
       בשנת 2003 נפתחו 701 תיקי חקירה, ומתוכם עשרה תיקים עדיין בחקירה, שני תיקים מצויים בפרקליטות, 95 תיקים מצויים בתביעה המשטרתית, 15 תיקים נידונו בבית-המשפט, וכולם הסתיימו בהרשעה, 579 תיקים נסגרו בעילות שונות על-פי החוק, מתוכם 543 בשל "עבריין לא נודע".
       
       בשנת 2004, עד יום 30 בספטמבר 2004, נפתחו 387 תיקים, ומתוכם 23 תיקים עדיין בחקירה, שני תיקים מצויים בפרקליטות, 64 תיקים מצויים בתביעה המשטרתית, 298 תיקים נסגרו בעילות שונות על-פי החוק, מתוכם 286 בשל "עבריין לא נודע".
       
1985. הכרזה על זמני כניסת השבת
       
חבר הכנסת אליהו ישי שאל את השר לביטחון פנים
       ביום י' באב התשס"ד (28 ביולי 2004):
       
       פורסם, כי תושב פתח-תקווה המכריז מדי יום שישי על מועד כניסת השבת, עוכב ונעצר, וכי בעבר נקנס על כך.
       
       רצוני לשאול:
       
       1. האם הידיעה נכונה, ואם כן – מדוע עוכב? 
       
       2. בכמה נקנס בעבר?
       
       3. מדוע אין פוטרים כריזה זו מקנסות, מעיכובים וממעצרים?
       
       4. האם ייבחן המקרה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. למשטרת פתח-תקווה ידוע על תושב פתח-תקווה הנוסע ברכבו מדי יום שישי ברחבי העיר ומכריז ברמקול על זמני כניסת השבת.
       
       לפני חודשים מספר התקבלה תלונה במוקד 100 על אזרח הנוסע ברחבי העיר ומכריז על זמני כניסת השבת. שוטרי הסיור עיכבו את החשוד במעשה, הזהירו אותו, ולמרות זאת המשיך במעשיו. בו ביום התקבלה הודעה נוספת במוקד באותו עניין. שוטרי הסיור רשמו לאיש דוח על סך  250 ש"ח.
       
       3. הפעלת מגביר קול לצורך מתן הודעה או פרסומת באזור מגורים נאסרה מפורשות בתקנות למניעת מפגעים (מניעת רעש), התשנ"ג-1992, שם נקבע, בסעיף 7, כדלקמן: "לא יפעיל אדם ולא ירשה להפעיל באזור מגורים מגביר קול או מכשיר כיוצא בו כדי להפנות את תשומת הלב למכירת טובין או קנייתם, לאספקת שירותים, להופעה, להצגה, למתן הודעה או לפרסומת אחרת". בסעיף 15 נקבע: "האיסורים המוטלים על-פי תקנות אלה על גרימת רעש באזור מגורים, יחולו גם על גרימת רעש מחוץ לאזור מגורים, אם אותו רעש גורם הפרעה או מטרד באזור המגורים". בסעיף 17 נקבע: "העובר על הוראה מהוראות תקנות אלה, דינו מאסר שישה חודשים או קנס כאמור בסעיף 40(2) לחוק העונשין, התשל"ז-1977, או שני העונשים כאחד".
       
       4. מפקד תחנת פתח-תקווה קיים ישיבה בנושא עם רב העיר, הרב סלומון, ובהשתתפות האזרח החשוד במעשה ורבנים נוספים. הוסבר למשתתפים, כי מדובר בעבירה, וכי אם תתקבלנה תלונות מאזרחים תפעל המשטרה על-פי החוק.
       
       
2002. ארגון "גדוד העלייה"
       
חבר הכנסת רן כהן שאל את השר לביטחון פנים
       ביום י"ז באב התשס"ד (4 באוגוסט 2004):
       
       בריאיון ב"ידיעות אחרונות" ב-9 ביולי 2004 טוען פעיל ימין, כי הוא נעזר בארגון "גדוד העלייה" לצורך אבטחת המאחזים הבלתי-חוקיים. 
       
       רצוני לשאול:
       
       1. האם, כפי שנטען בריאיון, מדובר בארגון ימני, הייררכי, מאומן וחמוש?
       
       2. האם נבחנה פעולתו של הארגון?
       
       3. האם עוסק הארגון בפעילות אחרת בשטחים, מלבד שמירה על המאחזים?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1-2. בדיקה מעמיקה שנערכה על-ידי משטרת מחוז ש"י העלתה, שארגון בשם "גדוד העלייה" אינו מוכר בתחום המחוז.
       
       למשטרה ידוע, כי בתפוח הוקם "הגדוד העברי", קבוצת שומרים אשר ברשותם כלבי שמירה. כמו-כן, מוכר "הלגיון העברי", קבוצה השומרת ביישובים באזור גב ההר בשומרון.
       
       יש לציין, שלמרבית התושבים היהודים בתחומי המחוז יש נשק הגמ"ר – הגנה מרחבית - ולחלקם נשק אישי, שהוצא כדין ברשיון משרד הפנים.
       
       3. למשטרה לא ידוע על ביצוע עבירות פליליות על-ידי הקבוצות שצוינו לעיל, וכן לא ידוע לה על ביצוע פעולות אחרות על-ידן מלבד שמירה.
       
היו"ר נסים דהן:
       
       חבר הכנסת נסים זאב. שאילתא 2003: תופעות הגנבות החקלאיות בנגב. 
       
2003. גנבות חקלאיות בנגב
       
חבר הכנסת נסים זאב שאל את השר לביטחון פנים
       ביום י"ז באב התשס"ד (4 באוגוסט 2004):
       
       פורסם על התגברותה של תופעת הגנבות החקלאיות, שפוגעת בכלכלת קיבוצי הנגב מבאר-שבע עד דימונה. לפי הפרסום, לאחרונה נגנבו כל שלטי התנועה, שחלקם הותכו והפכו לטילי "קסאם", וציוד חקלאי בשווי מאות אלפי שקלים.
       
       רצוני לשאול:
       
       1. האם נכון כי תופעה זו נמצאת במגמה של עלייה בנגב? 
       
       2. כיצד תפעל המשטרה לצמצום התופעה או לחיסולה?
       
סגן השר לביטחון פנים יעקב אדרי:	
       
       אדוני היושב-ראש, חבר הכנסת נסים זאב, 1. התשובה שלילית.
       
       2. המשטרה מקיימת כמה פעולות לצמצום התופעה: הקמת פורום קבוע, המורכב מנציגי משטרה, קב"טים, סיירי שדות, מג"ב, מג"ב כפרי. פורום זה פועל לגיבוש תוכניות פעולה למיגור התופעה; פשיטה, בשיתוף רשויות שונות, על מתחמים באזור הבדואי ובאזור חברון. נתפס ציוד רב, צנרת השקיה, שלטי מע"צ וכיוצא בזה; ביצוע מארבים לאיתור חשודים בנושא גנבת השילוט; סיורי מניעה משותפים של המשטרה, מג"ב, יחידות מתנדבים, יחידות ג'יפים ויחידה של חברת "מקורות", לאבטחת מתקני תשתית לאומיים. 
       
       אני אוסיף בעניין הזה. חבר הכנסת נסים זאב, אתה מצביע על תופעה קשה מאוד - אני מבקר הרבה בדרום, יחד עם השר, יחד עם קציני משטרה - שלא מצטמצמת. לצערי, היא תופסת ממדים לפעמים מבהילים, ודי אם ניסע בכבישים ולא נמצא אף שלט, אז נבין שפשוט מעלימים שלטים, מעלימים צנרת, תשתיות של "מקורות", של "בזק". אנחנו מתמודדים עם התופעה הזאת. אני מאוד מקווה שגם ניתן לה את הפתרון בשנה הקרובה. אבל התופעה קיימת. 
       
היו"ר נסים דהן:
       
       שאלה נוספת. 
       
נסים זאב (ש"ס):
       
       אדוני היושב-ראש, שאלה נוספת. השאלה, מה מידת ההצלחה של המשטרה בצמצום התופעה? ודבר נוסף והוא הכי חשוב - האם הגנבות מתבצעות על רקע לאומני, או רק על רקע פלילי, לשם ממון כמו שאומרים. 
       
סגן השר לביטחון פנים יעקב אדרי:
       
       אני חושב שהמשטרה עושה רבות, ובתשובתי אליך מניתי מה שהמשטרה עושה. אבל אי-אפשר להצביע על מגמה לאומנית כאשר גונבים צינורות נחושת וצינורות השקיה. זה פשוט כסף, עושים מזה כסף. זה עובר לעזה גם בשביל כסף. זה עסק טוב, שמכניס הרבה כסף. אבל המשטרה עושה ככל שהיא יכולה בעניין הזה, ואני מקווה שיהיו לנו גם יותר הצלחות בנושא. 
       
היו"ר נסים דהן:
       
       תודה. 
       
2051. התנהגות שוטרים בעת חיפושים בבתים

חברת הכנסת קולט אביטל שאלה את השר לביטחון פנים
       ביום כ"ד באב התשס"ד (11 באוגוסט 2004):
       
       קיבלתי פניות מאזרחים המתלוננים על יחס בלתי ראוי של שוטרים כלפי ציבורים שונים, לרבות עולים.
       
       רצוני לשאול:
       
       1. באילו מקרים ניתנת למשטרה סמכות לפרוץ לבתים באישון לילה ולערוך חיפושים?
       
       2. מה הם הנהלים וההנחיות שבידיה כאשר נערך חיפוש מעין זה?
       

תשובת סגן השר לביטחון פנים יעקב אדרי:	
(לא נקראה, נמסרה לפרוטוקול)
       
       1-2. לאיש משטרה יש סמכות לערוך חיפוש במקום - בבית, בחדרים או ברכב - על סמך צו של בית-משפט, או על-פי סמכות חיפוש המוקנית בהוראות חוק, למשל על-פי פקודת הסמים המסוכנים, ובעיקר על-סמך סעיף 25 לפקודת סדר הדין הפלילי (מעצר וחיפוש) [נוסח חדש], התשכ"ט-1969.
       
       על-פי סעיף 25 הנ"ל, קמה לשוטר סמכות לערוך חיפוש שלא על-פי צו באחד מן המקרים שלהלן: על-פי חשד בדבר ביצוע של פשע במקום, כעת או זה מקרוב; על-פי בקשת מחזיק במקום; על-פי קריאה לעזרה של אדם המצוי במקום בעת ביצוע עבירה ותוך כדי מרדף אחר מתחמק ממעצר או נמלט ממשמורת חוקית.
       
       על אדם הגר בבית או במקום שמותר להיכנס אליו מכוח סמכות מעצר או מכוח רשות לערוך חיפוש, להרשות, על-פי דרישה, את כניסתו של השוטר. סירב האדם להרשות כניסה כאמור, רשאי השוטר לבצע את הכניסה בכוח, על-פי סעיף 45 לפקודת סדר הדין הפלילי (מעצר וחיפוש), שהוזכרה לעיל.
       
       אין בחוק הוראות המגבילות את המועד שבו נערך החיפוש. הוראות פנימיות של המשטרה בנושא חיפושים מעוגנות בפקודה משטרתית מיוחדת, המחייבת את כל השוטרים לפעול על-פיה.
       
       בפקודה יש הנחיות הנוגעות לנוהלי עריכת החיפוש, על-פי החוקים השונים בנושא.
       
       אין בפקודה המשטרתית, כמו בחוק, הוראות האוסרות על עריכת חיפושים בשעות הלילה. למותר לציין, כי לעתים קרובות עיכוב בעריכת חיפוש עד לשעות הבוקר עלול לסכל את מטרת החיפוש. 
       
       יש לציין, כי כל שוטרי משטרת ישראל עוברים הכשרה מקצועית בנושא סמכויות החיפוש. החומר הנלמד מתבסס, בין היתר, על הוראות החוק, הפקודות והנהלים המקצועיים, ומועבר לשוטרים בקורסים משטרתיים ובהשתלמויות.
       
       ככלל נלמד, שכדי לצמצם פגיעה באנשים, אין להיכנס באישון לילה לחצרים פרטיים, אם אין דחיפות וצורך חקירתי או ביטחוני מיידי. עם זאת, כל מקרה נבחן לגופו ועל-פי נסיבותיו.   

היו"ר נסים דהן:
       
       סגן השר יענה על השאילתא של חבר הכנסת יגאל יאסינוב.
       
2052. התנהגות שוטרים בעת הוצאה לפועל כלפי עולים קשישים

חבר הכנסת יגאל יאסינוב שאל את השר לביטחון פנים
       ביום כ"ד באב התשס"ד (11 באוגוסט 2004):
       
       ב-29 ביולי 2004, בתוכנית "הספירה לאחור" בערוץ-9, נטען כי שוטרים שהוזעקו על-ידי ההוצאה לפועל לדירת עולים קשישים נקטו כוח פיזי מופרז כלפי העולים, שאינם דוברי עברית, וכמה מהשכנים שניסו לסייע להם נזקקו לאשפוז.
       
       רצוני לשאול:
       
       1. כיצד מטפל משרדך בנושא?
       
       2. האם הועבר המקרה למח"ש?     
       
       3. האם יש תקנות המחייבות מתן שירותי תרגום?
       
       4. כיצד תימנע הישנות מקרים כאלה?
       
סגן השר לביטחון פנים יעקב אדרי:	
       
       1-2. האירוע הועבר לטיפול המחלקה לחקירות שוטרים שבמשרד המשפטים, כמתחייב על-פי החוק במקרים מסוג זה. המשטרה תפעל בנושא על-פי תוצאות חקירת מח"ש.
       
       אני רק רוצה להוסיף לחבר הכנסת יאסינוב, שאני באופן אישי הייתי בבית של המשפחה הזאת וטיפלתי בנושא מול מפקד משטרת אשקלון. גם דעתי לא היתה נוחה מהמקרה, ולכן זה גם הועבר לאן שהועבר. אבל שוב, אני ביקרתי וטיפלתי בנושא באופן אישי.
       
       3-4. לא ידוע על נוהל או תקנות המחייבים מתן שירותי תרגום במקרה כגון זה המצוין בשאילתא, אולם בדרך כלל נעזרים בשוטרים או במתנדבים מתורגמנים, שהשפה הנדרשת שגורה בפיהם, כדי לאפשר מתן שירות לאזרח.
       
       בתחומי מרחב-לכיש מופעלים מתנדבים, המשמשים מתורגמנים בשפת העולים, במרכזי השירות לאזרח, במוקד ובמרכזי השיטור הקהילתי. בנוסף, בחלק מן התחנות מופעל "קו ירוק" בכל יום לשעתיים, ומתנדבים הדוברים את שפת העולים עונים על שאלות ומאפשרים מענה הולם. המרחב מפעיל 4,200 מתנדבים, ומתוכם 800 עולים. 
       
       בקרב 800 שוטרי המרחב כ-85 שוטרים הם עולים. המספר הולך ועולה, ואני חושב שיש לזה הצדקה גדולה מאוד, וזה גם ישפר את השירות לאוכלוסיית העולים, ואני מקווה שהחיכוך שהיה גם יצטמצם.
       
        מבוצעים פרויקטים מול העולים כדי לצמצם את פערי המידע ולאפשר קליטה טובה. 
       
       אני חושב שהמקרה שאתה סיפרת עליו הוא מקרה מאוד מאוד לא נעים, מקרה קשה, שטופל בכל האמצעים, ואני טיפלתי בזה גם באופן אישי. 
       
היו"ר נסים דהן:
       
       תודה. שאלה נוספת.

יגאל יאסינוב (שינוי):
       
       תודה, אדוני היושב-ראש; תודה, אדוני סגן השר. האם לפני כניסה לדירה שוטרים חייבים להציג תעודה, לבדוק אם בדירה שמנסים להיכנס אליה מתגוררים האנשים שהם מחפשים, ואם שוטרים לא עושים דבר כזה, האם זו עבירה, והאם המשטרה רואה את זה כעבירה חמורה. 
       
סגן השר לביטחון פנים יעקב אדרי:
       
       לשאלתך, ברור שכאשר שוטר מגיע לבית הוא חייב לבדוק. סתם אזרח לא יכול להיכנס לבית, וכמובן שהוא צריך, אם זה חיפוש בבית, לקבל אישור לצו חיפוש. במקרים כאלה והיה אם זה לא קורה, ולא מזדהים, וקורה מה שקורה, זכותם של אותם אזרחים להתלונן. זו האפשרות היחידה. 
       
היו"ר נסים דהן:
       
       תודה. 
       
2065. חקירת ירי בפתח-תקווה 
       
חברת הכנסת מרינה סולודקין שאלה את השר לביטחון פנים
       ביום ה' בחשוון התשס"ה (20 באוקטובר 2004):
       
       
       ב-11 ביוני 2003 נורו אב ובנו בפתח-תקווה והפכו נכים לצמיתות. פרטי היורה ידועים למשטרה, אך טרם סוכמה החקירה בתיק, ולכן המוסד לביטוח לאומי אינו יכול לשלם להם קצבה, אף-על-פי שנקבעו להם 100% נכות.
       
       רצוני לשאול:
       
       1. מתי תסתיים סופית החקירה בתיק זה?
       
       2. מדוע נוצרה סחבת כה ארוכה בפרשה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
               
       1. החקירה בתיק הסתיימה, ובתאריך 8 באוגוסט 2004 הועבר התיק לפרקליטות להמשך טיפולה, כמתחייב.
       
       2. בתאריך 11 ביוני 2003 תקפו האב ובנו, המצוינים בשאילתא, ביחד עם אדם אחר, נהג מונית. הם חבטו בו והמשיכו לבעוט בו בכל חלקי גופו בעודו שוכב על הכביש וכשאין בידו דרך לחמוק מידם. שלושת התוקפים היו במצב של שכרות. נהג המונית, אשר הרגיש כי נשקפת סכנה לחייו, שלף אקדח שהיה ברשותו ברשיון, וירה כמה יריות לעבר התוקפים. כתוצאה מכך נפצעו שניים מהתוקפים, האב ובנו.
       
       נהג המונית נעצר לחקירה ונגבו עדויות ממנו ומעדי ראייה שהיו במקום. נסיבות האירוע הצביעו על כך שנהג המונית פעל מתוך הגנה עצמית. שני התוקפים שהו בבית-החולים תקופה ארוכה, שבמהלכה נעשה ניסיון לגבות מהם עדות, אך הדבר לא התאפשר עקב מצבם הרפואי. חקירתם התאפשרה רק לאחר ששוחררו מבית-החולים והועברו לשיקום רפואי.
       
       יש לציין, שבמהלך חקירתם לא זכרו שני התוקפים כל פרט מן האירוע, והסבירו זאת בכך שהיו בגילופין בעת האירוע. 
       
       
2066. הכאת בחורי ישיבה בירושלים
       
חבר הכנסת אליהו ישי שאל את השר לביטחון פנים
       ביום ה' בחשוון התשס"ה (20 באוקטובר 2004):
       
       פורסם, כי ביום חמישי, אור לי' באלול תשס"ד, 26 באוגוסט 2004, הוכו בחורי ישיבה בכיכר ספרא בירושלים, וכי המשטרה לא הגיעה, אף-על-פי שהוזעקה למקום.
       
       רצוני לשאול:
       
       1. האם הידיעות נכונות? 
       
       2. אם כן - האם נחקר המקרה?
       
       3. מדוע לא הגיעה המשטרה?
       
       4. האם נרשמו מקרים דומים בשנים האחרונות, ואם כן – מה העלו חקירות המשטרה לגביהם?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-3. על-פי בדיקה שנערכה על-ידי משטרת מחוז ירושלים, לא נמצא דיווח על אירוע תקיפת בחורי ישיבה בכיכר ספרא על-פי הפרטים המצוינים בשאילתא.
       
       4. לא ניתן להשיב על שאלה כללית מסוג זה, בהעדר פרטים נוספים. לא ניתן לאתר במערכת הנתונים הסטטיסטית הממוחשבת של המשטרה נתונים כלליים מסוג זה, ויש צורך בסיווג כלשהו, כגון אירועי תקיפה בכלל, או בעיר מסוימת, אך אין סיווג של אירועי תקיפה של תלמידי ישיבה.
       
2088. סחר בסמים בדרום תל-אביב
       
חבר הכנסת אלי בן-מנחם שאל את השר לביטחון פנים
       ביום ה' בחשוון התשס"ה (20 באוקטובר 2004):
       
       דיירי שדרות הר-ציון בדרום תל-אביב מתלוננים, כי באזור מופעלת תחנת סמים גדולה ורעשנית, המוכרת היטב למשטרה. 
       
       רצוני לשאול:
       
       1. האם אכן קיים ברחוב סחר בסמים?
       
       2. אם כן – האם המשטרה פועלת בעניין?
       
       3. אם המשטרה אינה פועלת – מדוע?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. התשובה חיובית.
       
        2-3. באזור מבוצעת פעילות משטרתית לחיסול התופעה. מחודש אוקטובר מתקיים מבצע "רחובות לבנים", שבמסגרתו מבוצעות פעילויות משטרתיות, בשיתוף עם גורמים נוספים, לחיסול התופעה באזור. 
       
2090. כלי נשק בידי תושבים ברהט ובערוער
       
חבר הכנסת עבד-אלמאלכ דהאמשה שאל את השר לביטחון פנים
       ביום ה' בחשוון התשס"ה (20 באוקטובר 2004):
       
       לאחרונה, בעקבות הבחירות המקומיות בנגב, ניטשו עימותים בין תושבי ערוער ורהט, שבמהלכם נהרגו ונפצעו תושבים כתוצאה משימוש בנשק חם. נטען, כי המשטרה אינה עושה דיה כדי לתפוס את כלי הנשק הבלתי-חוקיים המצויים בידי תושבים רבים. 
       
       רצוני לשאול:
       
       1. האם המשטרה פועלת לאיסוף הנשק הבלתי-חוקי המצוי בידי התושבים, ואם כן – כיצד?
       
       2. האם נתפסו כל כלי הנשק אשר שימשו את התושבים בעימותים אלה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. בעקבות הקטטות האלימות שפרצו בערוער וברהט, פעלה המשטרה בתקיפות ובנחישות. עד כה נעצרו כ-30 חשודים שהשתתפו בקטטות ונתפסו למעלה מ-30 כלי נשק.
       
       כמו כן, הוגשו כתבי אישום כנגד המעורבים: ברהט - בגין רצח, ובערוער - בגין ירי, יידוי אבנים וניסיון לרצח.
       
       סוגיית האמל"ח הבלתי-חוקי במגזר הבדואי בדרום מעסיקה את המשטרה במשך כל ימות השנה, והיא פועלת לאיתור הנשק ולתפיסתו כל העת.
       
2108. תקיפת חסידי קרעטשניף בעיר רחובות
       
חבר הכנסת אליהו ישי שאל את השר לביטחון פנים
       ביום י"ב בחשוון התשס"ה (27 באוקטובר 2004):
       
       פורסם, כי חסידי קרעטשניף בעיר רחובות חשופים להתקפות חוזרות ונשנות, וכי המקרה האחרון אירע בשבת, א' בחשוון תשס"ה, 16 באוקטובר 2004. עוד פורסם, כי המשטרה התחייבה לשמור על שלומם של החסידים. 
       
       רצוני לשאול:
       
       1. האם יוגשו כתבי אישום נגד הפוגעים?
       
       2. מה ייעשה כדי להגן על החסידים?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. כל תיק חקירה שנפתח בעקבות תלונות בנושא שבנדון ייבחן לגופו על-פי החוק והנהלים, ובהתאם לכך יוחלט אם יוגש בו כתב אישום.
       
       בשלב זה נמצאים שני תיקי חקירה בעיון לשכת התביעות של משטרת מרחב השפלה, והם אמורים לקבל החלטה בעניינם. תיק חקירה נוסף נסגר בשלב זה מסיבה של "עבריין לא נודע" בשל העדר מוביל בחקירה.
       
       2. פיקוד תחנת רחובות ביצע כמה פעולות, הן במישור המודיעיני והן במישור הקהילתי והאופרטיבי. התקיימו פגישות של גורמי המשטרה עם נציגי החסידות, וכן נציגי תנועות הנוער וגורמי חינוך בעירייה. סוכם על דעת הצדדים לנסות ולמגר את תופעות הפרחחות והקמת הרעש במקום בערבי שבת.
       
       ביוזמת מפקד התחנה התקיים מפגש בעיריית רחובות, בראשות ראש אגף החינוך ובהשתתפות כל גורמי החינוך, מנהלי ישיבות ובתי-ספר הרלוונטיים לאירועים.
       
       פיקוד התחנה, ראש עיריית רחובות, מנהיגי הקהילות, הרב הראשי ונציגים נוספים הפגינו נוכחות במקום בערבי שבתות.
       
       המשטרה מפגינה במקום נוכחות גלויה וסמויה. לאחרונה הגיעו הדים חיוביים על מעורבות המשטרה בנושא וחלה ירידה במספר התלונות על האירועים במקום. 
       	
2109. תקיפות בחורי ישיבה בפתח-תקווה 
       
חבר הכנסת יצחק כהן שאל את השר לביטחון פנים
       ביום י"ב בחשוון התשס"ה (27 באוקטובר 2004):
       
       פורסם, כי בחול-המועד סוכות אירעו כמה מקרים שבהם עולים מחבר המדינות תקפו בחורי ישיבה בפתח-תקווה והשחיתו רכוש בבתי-כנסת. 
       
       רצוני לשאול:
       
       1. האם הידיעות נכונות?
       
       2. כמה מקרים כאלו אירעו בשנים 2003 ו-2004 בפתח-תקווה?
       
       3. מה עושה המשטרה למיגור פשיעה זו?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. התשובה חיובית.
       
       2. במהלך קיץ 2004 אירעו שני אירועים נוספים של אלימות שהופנו כלפי חרדים, אך לא נמצא קשר בינם לבין האירועים שצוינו בשאילתא. לגבי שנת 2003, לא ידוע לתחנת פתח-תקווה על אירועים מסוג זה.
       
       3. בעקבות האירועים שצוינו בשאילתא, התקיימה פגישה בין פיקוד התחנה והמרחב לבין רב העיר ורבנים נוספים. בפגישה הזהירו נציגי המשטרה, שיש להגיש תלונה למשטרה בגין כל אירוע, כדי שהמשטרה תוכל לתת מענה הולם ומיידי על תלונותיהם. עוד הוחלט לקיים פגישות נוספות כדי למצוא פתרונות שונים למניעת אירועים דומים בעתיד.
       
       בנוסף הונחו שוטרי הסיור ומתנדבי המשמר האזרחי להגביר את הסיורים במקומות שבהם קיים ריכוז של ישיבות, בתי-כנסת ושכונות דתיות. 
       
2110. אלימות כלפי בכירים ברשויות מקומיות
       
חבר הכנסת יצחק וקנין שאל את השר לביטחון פנים
       ביום י"ב בחשוון התשס"ה (27 באוקטובר 2004):
       
       פורסם, כי שני אחים נעצרו בחשד לניסיון רצח של סגן ראש עיריית נהרייה ואחד מיועציו. הרקע הוא, לכאורה, התקשרות עם העירייה. מקרה זה מצטרף למקרים אחרים שבהם בכירים ברשויות נחשפו לאלימות.
       
       רצוני לשאול:
       
       1. כמה מקרים דומים אירעו ב-2003 וב-2004?
       
       2. מה עושה משרדך כדי להגן על ראשי עיריות ובכיריהן?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בשנת 2003 אירעו 37 מקרי תקיפה של ראשי רשויות מקומיות ובכיריהן, ושמונה מהם הופנו כלפי ראשי רשויות. בשנת 2004 אירעו 48 מקרים, 21 מהם הופנו כלפי ראשי הרשויות.
       
       יש לציין, כי המחוז שבו אירעו המקרים הרבים ביותר הוא המחוז הצפוני, 25 מקרים, מתוכם 13 כנגד ראשי הרשויות, כלומר, 52% מהמקרים בשנה זו. המקרים כללו איומים פיזיים וגם איומים מילוליים.
       
       2. בעניין אישי ציבור מאוימים, המשטרה פועלת על-פי נוהלי עבודה של אגפי המבצעים, החקירות והמודיעין. עובד ציבור יוגדר מאוים בעקבות מידע מודיעיני ועל רקע תפקידו בלבד. מתקיימת הערכת מצב משטרתית, בראשות קצין האג"ם המחוזי ובהשתתפות גורמים רלוונטיים נוספים. לאחר שנקבעת רמת האיום, נקבע סל האבטחה המתאים והנחיות מקצועיות של המשטרה, לביצוע על-ידי האגף המעסיק, במקרה זה הרשות המקומית.
       
       משטרת ישראל מסייעת במתן סיורי ניידות, סריקות חבלן וכדומה. קב"ט הרשות המקומית מחויב להקצות את המשאבים לאמצעי מיגון בבית המאוים ולשכירת שירותי זקיפות ומאבטח צמוד של חברה אזרחית, כפי שמסוכם בהערכת המצב. 
       

הצעת ועדת החוקה, חוק ומשפט בדבר חלוקת הצעת חוק לתיקון דיני 
הראיות (הגנת ילדים) (תיקון מס' 10), התשס"ד-2003
       [נספחות.]

היו"ר נסים דהן:
       
       אנחנו עוברים לסעיף האחרון בסדר-היום: ההחלטה בדבר חלוקת הצעת חוק לתיקון דיני הראיות (הגנת ילדים) (תיקון מס' 10), התשס"ד-2003. חבר הכנסת מיקי איתן, יושב-ראש ועדת החוקה, חוק ומשפט. 
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אני מבקש, מאחר שאדוני היושב-ראש יהיה כנראה המצביע היחיד, נוסף עלי - הם יגמרו את הדו-שיח, נראה לי שנשחרר אותם, אז אני אסביר לך, אבל הם ממילא עסוקים בעניינים שלהם, אז אני אנסה לשכנע אותך להצביע עבור ההחלטה, לאשר את ההחלטה. 
       
       על-פי הצעת ועדת החוקה, חוק ומשפט, אנחנו מבקשים שמליאת הכנסת תחליט לפי סעיף 121 לתקנון הכנסת להרשות לוועדה שלנו להמשיך ולדון ולהביא לקריאה שנייה ושלישית רק חלק מהצעת חוק לתיקון דיני הראיות (הגנת ילדים), בצורה כזאת שחלק מההצעה יובא בנפרד לקריאה שנייה ושלישית, יכלול חלק ממנה, וחלק אחר נוכל להמשיך ולדון בו גם לאחר מכן. 
       
       מדוע אנחנו מבקשים את זה? בהצעת החוק הזאת יש שני נושאים מרכזיים. נושא אחד, שמטפל בסמכות להוציא ילד לחקירה, כעד, ממוסד חינוכי. החלק השני, באותו חוק, שבכלל לא מתייחס לסוגיה הזאת, נוגע יותר לסינון חלק מהעבירות שבהן נחקרים ילדים על-ידי חוקרי ילדים. 
       
       המצב המשפטי הוא, שבזמנה הכנסת הרחיבה מאוד את המקרים שבהם ילדים ייחקרו על-ידי חוקרי ילדים, שהם עובדי משרד העבודה והרווחה, ולא על-ידי שוטרים. אני אומר "הרחיבה מאוד", כי יש מקרים שבהם הדבר הזה מאוד מוצדק, ויש מקרים שזה די מסורבל. בעיקר הדבר מוצדק כאשר מדובר בעבירות או של אלימות קשה מאוד, או בעבירות שהן בתוך המשפחה, ואז קיימת דינמיקה משפחתית, וחשוב מאוד שהילדים שנחקרים, אם כעדים ואם כקורבנות של עבירה, החקירה שלהם תיעשה על-ידי עובדי רווחה, ורק אחר כך יובא החומר למשטרה, על מנת לסייע בחקירות המשטרה.
       
       מה שקרה בפועל, שהכנסת, משרד האוצר ובחוק ההסדרים גם משרד הרווחה בזמנו, אמרו שהרשימה שהכנסת הכינה היא רחבה מדי, ולא היתה אפשרות תקציבית וגם לא אפשרות מקצועית לענות על דרישות המחוקק. אז היתה הוראת שעה שהקפיאה חלק מהעבירות, והיא עומדת להסתיים ב-1 בינואר.
       
       מה שאנחנו מבקשים, מאחר שב-1 בינואר עומד להיות מצב משפטי שעל-פיו יהיה חוק ולא יהיה אפשר ליישמו, כי ההקפאה נגמרת ב-1 בינואר, שנוכל להביא את החלק הזה ב-1 בינואר. 
       
       אבל אנחנו לא מביאים רק הקפאה, אנחנו לא מביאים רק חלק שבו אנחנו לא מבצעים את החוק. אנחנו מביאים חלק מאוזן יותר נכון. חלק מהעבירות אנחנו מוסיפים, חלק גורעים, ואז אנחנו מביאים את מספר העבירות ואת איכות העבירות שבהן חוקרי נוער ידונו, כרשימה שלמה.
       
        מה שיישאר לנו, וזה החלק שכרגע לא נביא, הוא דבר מאוד מעניין, שעלה תוך כדי הליך החקיקה שלנו. הממשלה הגישה הצעת חוק שמבקשת לאפשר למשטרה לזמן לעדות ילדים. החוק, שהתבקשנו לאשר, הוא לתת היתר למוסד חינוכי לאפשר לילד לעזוב באמצע הלימודים שלו ולהתלוות לחקירה כזאת. אז שאלנו את עצמנו בוועדה: רגע אחד, מה קורה אם זה לא במוסד לימודים? האם המשטרה יכולה לגשת כך סתם לילד ברחוב ולהגיד לו: תבוא, אנחנו צריכים לקחת ממך עדות - בלי להודיע להורים שום דבר? ואז נפתחה תיבת פנדורה: מה המצב המשפטי במדינת ישראל? באיזו סמכות המשטרה מזמנת ילדים לעדות? 
       
       יש שני סוגים של ילדים. יש ילדים שלפעמים זה מוצדק לגביהם, שכך זה צריך להיות, כי אם ההורה חשוד בביצוע עבירה, אז יגידו להורה שהולכים לקחת את הילד על מנת שהילד יעיד נגדו? יש מצב אחר, שילד מעיד ולא יכול אחר כך לחזור הביתה, לפני שמטפלים מבחינה סוציאלית, אז רצוי שההורים לא ידעו. מצד שני, יש מצבים אחרים. קוראים לילד לתת עדות, בכלל לא מודיעים להורים, אולי מדובר בזכות של ילד, כמו זכות של מבוגר, לקבל הדרכה לפני כן ולא להעיד; לא במקרה שהוא הקורבן. נניח שהמשטרה רוצה לתפוס את האח שלו, תופסת ילד ולוקחת אותו לעדות בלי שהיא מודיעה להורים.
       
יעקב אדרי (הליכוד):
       
       זה נדיר מאוד, מודיעים להורים בדרך כלל.
       
היו"ר נסים דהן:
       
       המטרה היא לפצל את החוק, זה לא נושא לוויכוח.
       
מיכאל איתן (יו"ר ועדת החוקה, חוק ומשפט):
       
       בדיוק, צודק היושב-ראש, ואני מסיים את דברי בזה. התברר שהדברים לא פשוטים, על דעת כל הגורמים. אנחנו מחפשים פתרון שיחול לא רק על מוסד חינוכי כפי שהממשלה ביקשה, אלא בהזדמנות הזאת שנתקלנו בבעיה אנחנו יושבים על המדוכה, והקדשנו לזה הרבה שעות, ואנחנו רוצים לפצל את החוק, על מנת שמה שקשור ל-1 בינואר, שמחייב, את רשימת העבירות – את זה כבר גמרנו, וניתן יהיה להביא. 
       
       מצד שני, לגבי הסוגיה הזאת שנפתחה - את החלק הזה של מתן היתר לקרוא לילדים ממוסד חינוכי, ונרחיב את זה עכשיו בכלל לעדות ילדים בלי להגיד להוריהם - זו חקיקה יותר רצינית, שמחייבת הרבה תשומת לב. אנחנו בהחלט רוצים להגן על סמכויות החקירה של המשטרה ולסייע בלכידת עבריינים, אבל אנחנו רוצים לאזן את זה ולדעת רק באילו מקרים מצומצמים אפשר יהיה לעשות את זה בלי להגיד להורים. זו מלאכה לא כל כך קלה, והיא תיקח זמן. לכן, אני מבקש שהכנסת תאשר לנו לפצל את הצעת החוק.
       
היו"ר נסים דהן:
       
       אנחנו עוברים להצבעה. מי בעד פיצול החוק, לפי בקשתו של יושב-ראש ועדת החוקה, חוק ומשפט?
       
נסים זאב (ש"ס):
       
       לפני חצי שנה הבאתי הצעת חוק בנושא הזה, אמרו שאין מצב כזה בכלל.
       
הצבעה מס' 32
       
בעד הצעת ועדת החוקה, חוק ומשפט – 5
נגד – אין
נמנעים – אין
הצעת ועדת החוקה, חוק ומשפט בדבר חלוקת הצעת חוק לתיקון 
דיני הראיות (הגנת ילדים) (תיקון מס' 10), התשס"ד-2003, נתקבלה.
       
       
היו"ר נסים דהן:
       
       בעד - 5, אין מתנגדים, אין נמנעים. הצעת החוק תפוצל, יימשך הדיון בוועדת החוקה, חוק ומשפט, והיא תבוא לכנסת לקריאה שנייה ושלישית על הסעיפים המתבקשים. 
       

שאילתות ותשובות
       
היו"ר נסים דהן:
       
       מורי ורבותי, על-פי בקשתו של חבר הכנסת כהן, ובהסכמתו של סגן השר לביטחון פנים, נעלה לדיון מחודש את השאילתא של חבר הכנסת כהן מס' 2109.
       
2109. תקיפות בחורי ישיבה בפתח-תקווה 
       
סגן השר לביטחון פנים יעקב אדרי:	
        
       (קורא את התשובה על שאילתא מס' 2109, ראה לעיל)

היו"ר נסים דהן:
       
       תודה. חבר הכנסת כהן, שאלה נוספת.
       
סגן השר לביטחון פנים יעקב אדרי:
       
       לא עניתי על שאלה מס' 3, אז תאפשר לי. בעקבות האירועים שצוינו בשאילתא, התקיימה פגישה בין פיקוד התחנה והמרחב לבין רב העיר ורבנים נוספים.
       
       בכל מקרה, חבר הכנסת כהן, כיוון שהנושא מטריד אותך, אם יש מקרים מאוד מיוחדים, אתה יכול לפנות ישירות אלי, ואני מבטיח לך שאטפל בזה.
       
יצחק כהן (ש"ס):
       
       אני רוצה להודות לסגן השר יעקב אדרי על שנעתר לבקשתנו, כיוון שהנושא הוא כל כך חריג בנוף של מדינת ישראל. לא ייתכן, אדוני סגן השר – אני מקווה שר בקרוב - שבמדינת היהודים, יהודים, בחורי ישיבה, לא יוכלו להגיע מביתם לישיבה בבטחה. אדוני סגן השר, ב-26 באוגוסט 2004 תקפו בירושלים - המאפיינים של התוקפים הם אותם מאפיינים, אני לא רוצה להזכיר פה שלא יישמע כאילו אני יוצא נגד עדה מסוימת - ב-26 באוגוסט, בירושלים, היתה אותה התקפה נגד בחורי ישיבות, אלימה מאוד. ברחובות, ב-16 באוקטובר 2004, אותו דבר, תקפו בחורי ישיבה; בפתח-תקווה – כמצוין  בשאילתא - ב-27 באוקטובר.
       
       יש פה איזו תופעה של פרחחים או פושעים או בריונים שמסתובבים שיכורים, כנראה מאדי הוודקה, שכאשר הם רואים בחור ישיבה תמים, ובדרך כלל אלה בחורים עדינים מאוד - תמיד אלה בחורים עדינים שחוזרים מביתם לישיבה או מהישיבה הביתה - מתנפלים עליהם באכזריות שקשה מאוד לתארה. הם לא מרפים עד שהבחור מתבוסס בדמו. זה חוזר על עצמו, כפי שציינתי. יש הרבה אירועים שלא מגיעים לכדי תלונה. אני חושב שהמשטרה צריכה לקחת את התופעה הזאת, מכיוון שאנחנו לא נמצאים במחצית המאה הקודמת באירופה, איפה שהסתובבו הבריונים האלה וכך עשו ליהודים. אנחנו נמצאים במדינת היהודים. אדוני סגן השר, זה פשוט מזעזע אותי.
       
סגן השר לביטחון פנים יעקב אדרי:
       
       חבר הכנסת יצחק כהן, אני חושב שלנוכח כל מקרה שמתפרסם בחוץ-לארץ של תקיפת יהודים חרדים או יהודים בכלל, כולנו מזדעזעים. ודאי שבמדינת היהודים, במדינת ישראל, לא נאפשר ולא נסכים ולא ניתן לאף אחד מנוח עד שנשים יד על האנשים האלה. אני מציע שתנצל את מה שאמרתי לך. בכל מקרה כזה תפנה אלי ישירות ואטפל בזה באופן אישי, כי הדבר חמור מאוד. אסור שיהודים ייפגעו במדינת ישראל כיוון שהם יהודים.
       
היו"ר נסים דהן:
       
       תודה רבה.
       
       מורי ורבותי, תם סדר-היום. הישיבה הבאה תתקיים ביום שני, ט"ו בטבת התשס"ה, 27 בדצמבר 2004, בשעה 16:00.  ישיבת הכנסת נעולה.
       
       הישיבה ננעלה בשעה 19:32.
       
     
עמוד 255 מתוך 255

