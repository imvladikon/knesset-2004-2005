    תוכן העניינים
מסמכים שהונחו על שולחן הכנסת	7
מזכיר הכנסת אריה האן:	7
שאילתות בעל-פה	8
אראלה גולן (שינוי):	8
236. המלצות ועדת סל התרופות	8
אראלה גולן (שינוי):	8
שר הבריאות דני נוה:	9
אראלה גולן (שינוי):	11
אראלה גולן (שינוי):	11
מאיר פרוש (אגודת ישראל - יהדות התורה והשבת):	12
אהוד יתום (הליכוד):	12
שר הבריאות דני נוה:	13
234. האלימות במועדוני לילה	17
דני יתום (העבודה-מימד):	17
סגן השר לביטחון פנים יעקב אדרי:	17
דני יתום (העבודה-מימד):	18
דני יתום (הליכוד):	19
סגן השר לביטחון פנים יעקב אדרי:	19
אהוד יתום (הליכוד):	19
235. שיטת הגיוס לשירות בתי-הסוהר	21
אהוד יתום (הליכוד):	21
סגן השר לביטחון פנים יעקב אדרי:	21
אהוד יתום (הליכוד):	22
עבד-אלמאלכ דהאמשה (רע"ם):	22
דני יתום (העבודה-מימד):	23
סגן השר לביטחון פנים יעקב אדרי:	23
שר הפנים אופיר פינס-פז:	25
רוני בריזון (שינוי):	27
שאילתות ותשובות	27
סגנית המשנה לראש הממשלה אורית נוקד:	27
2579. משרד המשנה לראש הממשלה	28
החלטה בדבר תיקון טעות בחוק משק הדלק (איסור מכירת דלק  לתחנות תדלוק מסוימות), התשס"ה-2005	29
אמנון כהן (יו"ר ועדת הכלכלה):	29
הצעת חוק הרשויות המקומיות (מימון בחירות)  (תיקון - מועמד בבחירות מיוחדות), התשס"ה-2005	30
גדעון סער (הליכוד):	31
שר הפנים אופיר פינס-פז:	32
הצעת חוק הגנת הצרכן (תיקון - עסקה עם עולה חדש), התשס"ד–2003	34
ניסן סלומינסקי (מפד"ל):	34
הצעת חוק הטלת אגרות, התשס"ד-2004	36
נסים דהן (ש"ס):	36
שר האוצר בנימין נתניהו:	40
נסים דהן (ש"ס):	41
הצעת חוק לתיקון פקודת מס הכנסה  (הנחה ממס על דמי הבראה), התשס"ג-2003	41
אמנון כהן (ש"ס):	42
שר האוצר בנימין נתניהו:	42
הצעת חוק הטבות מס לעמותות (תיקוני חקיקה), התשס"ג-2003	44
שר האוצר בנימין נתניהו:	44
הצעת חוק מס ערך מוסף (תיקון - שיעור אפס על ספרים הנקנים  מחוץ לישראל ומגיעים לישראל בדואר), התשס"ה-2004	45
רוני בריזון (שינוי):	45
שר האוצר בנימין נתניהו:	46
הצעת חוק-יסוד: בית-משפט לחוקה	46
אליעזר כהן (האיחוד הלאומי - ישראל ביתנו):	47
שרת המשפטים ציפי לבני:	48
הצעת חוק העונשין (תיקון - איסור מכירת  חומר תועבה לקטין), התשס"ג-2003	49
נסים זאב (ש"ס):	49
נסים זאב (ש"ס):	51
שרת המשפטים ציפי לבני:	52
נסים זאב (ש"ס):	52
נסים זאב (ש"ס):	52
הצעת חוק העונשין (תיקון - איסור פרסומת להימור,  הגרלה או משחק אסור), התשס"ד-2004	53
רשף חן (שינוי):	54
שרת המשפטים ציפי לבני:	55
הצעת חוק חיסכון באנרגיה ובמים (תיקוני חקיקה), התשס"ה-2004	57
יגאל יאסינוב (שינוי):	57
הצעת חוק-יסוד: הממשלה (תיקון - הבעת אי-אמון ללא ציון שם מועמד)	58
מוחמד ברכה (חד"ש-תע"ל):	58
הצעת חוק המקרקעין (תיקון - פיצויים לרוכש), התשס"ג-2003	60
הצעת חוק ההוצאה לפועל  (תיקון - חייב מוגבל באמצעים), התשס"ד–2003	61
יעקב מרגי (ש"ס):	61
הצעת חוק עדכון כתובת, התשס"ד-2004	63
אהוד רצאבי (שינוי):	63
שר הפנים אופיר פינס-פז:	63
אהוד רצאבי (שינוי):	64
הצעת חוק התניית מענקים למפעלי תעשייה  (תיקוני חקיקה), התשס"ה-2005	65
איתן כבל (העבודה-מימד):	65
שר הפנים אופיר פינס-פז:	65
הצעת חוק ביטוח בריאות ממלכתי  (תיקון - פטור לגמלאים), התשס"ג-2003	66
עסאם מח'ול (חד"ש-תע"ל):	66
שר הבריאות דני נוה:	71
הצעת חוק הגבלת העישון במקומות ציבוריים  (תיקון - סמכויות סדרן בית-חולים), התשס"ד-2004	72
שאול יהלום (מפד"ל):	72
שר הבריאות דני נוה:	73
הצעת חוק הגנים הבוטניים, התשס"ה-2004	74
רוחמה אברהם (הליכוד):	74
שר התחבורה מאיר שטרית:	75
הצעת חוק לעידוד מחקר ופיתוח בתעשייה  (תיקון מס' 3), התשס"ה-2004	75
משה כחלון (הליכוד):	76
שר התחבורה מאיר שטרית:	76
הצעת חוק להגבלת שכר הבכירים במשק, התשס"ד-2003	77
יעקב מרגי (ש"ס):	77
שר התחבורה מאיר שטרית:	78
הצעה לסדר-היום	79
הצורך בהקמת ועדת חקירה פרלמנטרית  בנושא מצוקת האשפוז בבתי-החולים	79
חיים אורון (יחד):	80
חיים אורון (יחד):	81
שר הבריאות דני נוה:	82
הודעת יושב-ראש ועדת הכנסת	84
רוני בר-און (יו"ר ועדת הכנסת):	84
הצעה לסדר-היום	84
הצורך בהקמת ועדת חקירה פרלמנטרית  בנושא הקרע החמור בעם ובצבא	84
שר התחבורה מאיר שטרית:	85
הצעה לסדר-היום	85
תשתית הכבישים כגורם לתאונות דרכים	85
שר התחבורה מאיר שטרית:	86
אילן שלגי (שינוי):	87
הצעות לסדר-היום	88
סגירת מסעדות ובתי-קפה בשבתות ובחגים  בטרמינל החדש בשדה התעופה בן-גוריון	88
שר התחבורה מאיר שטרית:	88
זבולון אורלב (מפד"ל):	96
משה גפני (דגל התורה):	96
הצעה לסדר-היום	99
ביטול פרויקט "יניב" לטיפול בנוער בסיכון	99
שר התחבורה מאיר שטרית:	100
שר התחבורה מאיר שטרית:	101
הצעות לסדר-היום	104
ועידת הפסגה בשארם-א-שיח'	104
מוחמד ברכה (חד"ש-תע"ל):	104
חיים אורון (יחד):	105
עזמי בשארה (בל"ד):	106
גילה פינקלשטיין (מפד"ל):	108
רוני בריזון (שינוי):	109
אברהם בייגה שוחט (העבודה-מימד):	111
טלב אלסאנע (רע"ם):	112
אהוד יתום (הליכוד):	113
מאיר פרוש (אגודת ישראל - יהדות התורה והשבת):	115
שר התחבורה מאיר שטרית:	116
שר התחבורה מאיר שטרית:	118
נסים זאב (ש"ס):	119
עסאם מח'ול (חד"ש-תע"ל):	120
אילן שלגי (שינוי):	120
הצעה לסדר-היום	123
הפגיעה בפרנסת רבבות אנשים מוכשרים בשל הדרישה  לתארים אקדמיים במשרות שאינן דורשות תואר אקדמי	123
ישראל אייכלר (אגודת ישראל - יהדות התורה והשבת):	123
נסים זאב (ש"ס):	130
שר האוצר בנימין נתניהו:	132
מסמכים שהונחו על שולחן הכנסת	135
סגנית מזכיר הכנסת ירדנה מלר-הורוביץ:	135
הצעות לסדר-היום	136
ההחלטה להעלות את בני הפלאשמורה	136
אליעזר זנדברג (שינוי):	136
יצחק וקנין (ש"ס):	138
שר הפנים אופיר פינס-פז:	139
ישראל אייכלר (אגודת ישראל - יהדות התורה והשבת):	142
נסים זאב (ש"ס):	143
שר הפנים אופיר פינס-פז:	144
הצעות לסדר-היום	145
מעורבותן של נשים משקיפות בנעשה במחסומי צה"ל בגדה	145
רומן ברונפמן (יחד):	145
רומן ברונפמן (יחד):	146
משה כחלון (הליכוד):	149
סגן שר הביטחון זאב בוים:	152
סגן שר הביטחון זאב בוים:	155
סגן שר הביטחון זאב בוים:	158
עזמי בשארה (בל"ד):	160
אליעזר זנדברג (שינוי):	160
הצעה לסדר-היום	164
מדיניות ישראל כלפי תושבי מזרח-ירושלים לאחר הקמת הגדר	164
עזמי בשארה (בל"ד):	164
סגן שר הביטחון זאב בוים:	167
עבד-אלמאלכ דהאמשה (רע"ם):	171
אחמד טיבי (חד"ש-תע"ל):	172
הצעת חוק שירות ביטחון (הוראת שעה)  (הצבת יוצאי צבא בשירות בתי-הסוהר), התשס"ה-2005	179
יובל שטייניץ (יו"ר ועדת החוץ והביטחון):	180
סגן השר לביטחון פנים יעקב אדרי:	185
שאילתות ותשובות	185
2163. ידיעה על מעצר חברי כנסייה אדוונטיסטית	185
2294. תופעת דמי החסות בנגב	186
2295. רכישת צמיגים לשירות בתי-הסוהר ולמשטרה	188
2296. פגיעות בנהגים בכבישי הדרום	189
2369. חילול קברים בבתי-עלמין בצפון	190
2391. הצבת מחסום בבית-חנינא	191
2449. הטרדת דיפלומטים בידי משטרת ההגירה	192
2470. לבוש המשרתים במשמר האזרחי	193
2505. זריקת בקבוקי תבערה על מסגד "חסן בק" ביפו	194
2516. ידיעה על אלימות שוטרי משמר הגבול כלפי צעיר ערבי	194
2575. כתובות נאצה על קירות ישיבה בירושלים	195
    
       


       חוברת י"ח
       ישיבה ר"כ


       
הישיבה המאתיים-ועשרים של הכנסת השש-עשרה
יום רביעי, ל' בשבט התשס"ה (9 בפברואר 2005)
ירושלים, הכנסת, שעה 11:00

מסמכים שהונחו על שולחן הכנסת

היו"ר ראובן ריבלין:
       
       אדוני השר, רפואה שלמה. חברי וחברתי חברי הכנסת, היום יום רביעי, ל' בשבט, ראש חודש אדר התשס"ה, 9 בחודש פברואר 2005, למניינם. אני מתכבד לפתוח את ישיבת הכנסת. 
       
       חבר הכנסת אהוד יתום, יש לנו שני ימי ראש חודש - היום המסיים והיום הפותח את החודש.

אהוד יתום (הליכוד):
       
       היום זה גם יום המשפחה, אדוני.

היו"ר ראובן ריבלין:
       
       לכן היום מברכים בחודש טוב. רבותי חברי הכנסת, אדוני השר, קודם כול אנחנו מקדמים את אדוני בברכה, כי היינו כולנו מודאגים ודואגים ומאחלים רפואה שלמה, כאשר נודע לנו - ואתה בולט כשאתה לא נמצא, כי בדרך כלל אתה נמצא בכל עת שאתה מתבקש לעשות כן. 
       
       אנחנו מתחילים בהודעה למזכיר הכנסת. בבקשה, אדוני. 

מזכיר הכנסת אריה האן:
       
       ברשות יושב-ראש הכנסת הנני מתכבד להודיע כי הונחו על שולחן הכנסת – 
       
       החלטת ועדת הכלכלה בדבר תיקון טעות בחוק משק הדלק (איסור מכירת דלק לתחנות תדלוק מסוימות), התשס"ה-2005. 
       
       מסקנות ועדת החינוך, התרבות והספורט בעקבות דיון מהיר בנושא: אי-הכרה בתארים מתקדמים מאוניברסיטאות מוכרות המתבססות על תואר בוגר מ"ישיבה אוניברסיטה" בניו-יורק. תודה רבה.

היו"ר ראובן ריבלין:
       
       אני מאוד מודה למזכיר הכנסת. 
       

שאילתות בעל-פה

היו"ר ראובן ריבלין:
       
       רבותי, אנחנו מתחילים בשאילתות בעל-פה. שר הבריאות ישיב על שאילתא בעל-פה מס' 236, מאת חברת הכנסת אראלה גולן, שאני מברך אותה על השאילתא בעל-פה הראשונה שאושרה לה והמוגשת על-ידה, בנושא: המלצות ועדת סל התרופות - בהחלט שאלה חשובה המעניינת את כל הציבור, והשר נמצא כאן.

אראלה גולן (שינוי):
       
       אולם כזה מלא, מעניין באמת ביום המשפחה את כל הציבור - אני והשר. 

היו"ר ראובן ריבלין:
       
       אני רק מנחה אותך ומדריך אותך. את בשלב זה קוראת את השאילתא כפי שהיא, ולאחר מכן תוכלי להרחיב, לאחר שהשר יענה.

236. המלצות ועדת סל התרופות

אראלה גולן (שינוי):
       
       ב-31 בינואר 2005 פורסם ב"מעריב", כי ועדת סל התרופות תעביר את המלצותיה למשרדך, וכי תרופות רבות האמורות לשרת גם את אוכלוסיית הקשישים לא ייכנסו לסל התרופות. 
       
       רצוני לשאול: 
       
       1. האם הפרסום נכון? 
       
       2. אם כן - כיצד תימנע פגיעה באוכלוסייה קשישה במסגרת סל התרופות? 
       
       3. לפי אילו קריטריונים נכללות תרופות בסל התרופות או מוצאות ממנה? 
       
       עכשיו אני יושבת?

היו"ר ראובן ריבלין:
       
       תודה רבה. עכשיו את יושבת, ואחרי שהשר יסיים את תוכלי להרחיב, וגם עוד שני חברי כנסת. 

שר הבריאות דני נוה:
       
       אדוני היושב-ראש, קודם כול, תודה על איחולי ההחלמה, שאכן הועילו. חברת הכנסת גולן, שאני גם רוצה לברך אותך - שאילתא בעל-פה ראשונה - ועל זה שבחרת להגיש את השאילתא הראשונה שיש לך בנושא החשוב הזה, אז אני מברך אותך שבעתיים.

אראלה גולן (שינוי):
       
       תודה.

שר הבריאות דני נוה:
       
       התשובה היא קודם כול, שהפרסום בעיתון "מעריב" הוא פרסום שוודאי עדיין אינו מוסמך, משום שוועדת הסל עדיין לא סיימה את עבודתה, ולכן אני מניח שבאופן טבעי חלק מהתרופות שמצוינות בכתבה הזאת יהיה בתוך הסל, וחלק גם לא יהיה. 
       
       השאלה, כיצד תימנע פגיעה באוכלוסייה הקשישה במסגרת סל התרופות, כמובן תלויה בשאלה אילו מכלל התרופות שמועמדות להיכנס לסל תיכנסנה, ואילו מסך כל התרופות שהאוכלוסייה הקשישה נוטה להשתמש בהן יהיו בתוך הסל ואילו לא יהיו. גם אני עדיין לא יודע את התשובה על השאלה הזאת. 
       
       השאלה המהותית ששאלת, שכדאי להסביר, היא מה הקריטריונים ואיך הדבר הזה מתנהל. יש כמה קריטריונים. קריטריון אחד הוא מידת הבטיחות של הטכנולוגיה, היעילות שלה והתועלת שלה - גם ברמת החולה הבודד וגם ברמה הלאומית; מידת המקובלות של השימוש בטכנולוגיה בעולם ובארץ על-פי הספרות; דיווחים של גופים שונים; ניסיון מצטבר של מטפלים; מידת החיוניות של הכללת הטכנולוגיה בסל שירותי הבריאות הישראלי במגבלות התקציב שיש לנו, ולאחר מכן גם דירוג משוקלל - שזה אולי הדבר הקשה ביותר - של עדיפות החלופות המועמדות לסל. 
       
       הדירוג הזה נעשה בכמה שלבים. השלב הראשון הוא אנשי מקצוע במשרד הבריאות שעושים את השקלול שלהם. השלב השני הוא גם יועצים חיצוניים, מומחים ממקצועות הרפואה השונים שיועצים למשרד הבריאות. השלב השלישי הוא שאנחנו פונים גם למועצות הלאומיות - בשורה ארוכה של תחומים בתחום הרפואה בישראל יש מועצות לאומיות שאנחנו פונים אליהן כדי לקבל את חוות דעתן. והשלב הרביעי - ועדת הסל אמורה להיות זאת שעושה את השקלול הסופי. 
       
       אני חייב לומר, אדוני היושב-ראש, שבעיני זו אולי החלטה מהקשות ביותר שאנחנו כבני-אדם צריכים לקבל, משום שאומנם הממשלה העמידה השנה לטובת סל התרופות שלנו תקציב של כ-200 מיליון שקל, לעומת אפס שקלים שהיו כשאני נכנסתי לתפקידי בתקציב 2003. אני חייב לומר שנדהמתי לפתוח את ספר התקציב - ולא היתה אפילו אגורה אחת שחוקה לטובת המשימה הכל-כך חשובה הזאת של הוספת תרופות לסל. היום, במצטבר עם מה שקיבלנו גם ב-2004, יש לנו בעצם בסיס תקציב של 260 מיליון שקל יותר. מצד אחד - רק חצי הכוס או רבע הכוס המלאה, וזה  יאפשר לוועדת הסל להכניס הרבה מאוד תרופות חדשות - - -

אראלה גולן (שינוי):
       
       לפי מה שיש לי, זה שישית. 

שר הבריאות דני נוה:
       
       יכול להיות. מצד אחד, זה תקציב מאוד משמעותי שיאפשר הכנסת תרופות רבות ובשורה להרבה חולים. מצד שני, יש למעלה ממיליארד שקל שווי תרופות שנמצאות מחוץ לסל, שהיו רוצים להכניס אותן לסל, ולכן זו הכרעה מאוד מאוד קשה. 
       
       הדירוג של הדברים האלה הוא מאוד מאוד מסובך. אם תרצו, אני מוכן להרחיב אחר כך את הדיבור גם על קריטריונים נוספים, אבל יש קריטריונים שעל-פיהם הוועדה הזאת עובדת. בראש ועדת הסל עומד השנה פרופסור בולק גולדמן, שהחליף את פרופסור אבי ישראלי, בתפקידו כמנכ"ל משרד הבריאות. 
       
       הם אמורים לסיים בימים הקרובים את העבודה שלהם, ממש בימים הקרובים. לאחר שהם יסיימו את עבודתם, ההמלצה שלהם תובא לאישור מועצת הבריאות ולאישורי, ואני משוכנע כבר עכשיו בתוצאה. התוצאה תהיה צהלות שמחה מצד אחד של אותם חולים שזקוקים לתרופות רבות שייכנסו, ובכי תמרורים של אותם חולים שהתרופה שלהם לא תיכנס, לרבות גם, לצערי הרב, קשישים לא מעטים שהיום מקווים אולי שהתרופה שהם זקוקים לה תיכנס, ואינני יודע אם אנחנו נצליח להכניס אותה.
       
       זו משימה קשה ואולי השליחות החשובה ביותר שאנחנו ממלאים כאן בכנסת - להרחיב את הסל הזה ולתת תרופות לכמה שיותר אנשים. 

היו"ר ראובן ריבלין:
       
       היום חברי הכנסת יותר ויותר ערים לנושא הזה, אפילו יותר מאשר בשנים קודמות. חברת הכנסת גולן – בבקשה, גברתי, שאלה נוספת אם יש. 


אראלה גולן (שינוי):
       
       אני יכולה לענות?

היו"ר ראובן ריבלין:
       
       ודאי. לעמוד ליד המיקרופון ולהרחיב. כאן את לא צריכה להיות צמודה לשום טקסט. אחרייך יוכלו גם לשאול שאלה נוספת חבר הכנסת פרוש וחבר הכנסת אהוד יתום, והשר יענה על כל שלוש השאלות יחד. 

אראלה גולן (שינוי):
       
       קודם כול, אני מודה לך על התשובה. מהבדיקה שאני עשיתי בסל התרופות, בתחילה הוגשו 430 תרופות. הוועדה הזאת הגישה 430 תרופות, ירדו ל-181, וכרגע כנראה התקבלו 57 תרופות, שחלק גדול מהן כבר בסל. הם הגישו בקשה לתקציב, כמו שאמרת, של מיליארד שקל וחצי, כשבעצם התקציב של משרד הבריאות הוא 240 מיליון שקל. 
       
       הבנתי שחילקו את זה לארבע קטגוריות, ובגלל זה נוצרה השאלה שלי. כשבדקתי את הקטגוריות, בשתי הקטגוריות האחרונות, השלישית והרביעית, שכנראה לא יגיעו לסל, מופיעות התרופות שבאי-נתינתן תיפגע אוכלוסייה - לא הייתי אומרת רק קשישים, אלא בני 45-50, שחלק גדול מאתנו נמנה עמה. אלה תרופות לאוסטיאופורוזיס, לגלוקומה, ליתר לחץ דם, יש שלוש תרופות לפרקינסון ויש בדיקות ממוחשבות של בעיות הליכה ותנועה. 
       
       אני יודעת שבשנת 2003 ויתרו 30,000 אזרחים על תרופות בגלל מחירן. כולנו מחויבים, גם אתה – ואני אעשה את כל מה שאני יכולה בנושא הזה – להגדיל את התקציב לזה. עם כל הכבוד, מי שהגיע לגיל 45 עוד לא קשיש בעיני, אז צריך לאפשר לו לפחות לזכות בהמשך חיים בצורה נאותה ומכובדת. תודה רבה. 
       
היו"ר ראובן ריבלין:
       
       תודה. בבקשה, חבר הכנסת פרוש. 
       
דני יתום (העבודה-מימד):
       
       אני יכול - - -
       
היו"ר ראובן ריבלין:
       
       לא, חבר הכנסת אהוד יתום הוא כבר השני. 
       
מאיר פרוש (אגודת ישראל - יהדות התורה והשבת):
       
       אבל הם מסיעות שונות. 
       
       אדוני היושב-ראש, אתה מתאר לעצמך וגם השר מתאר לעצמו, שאם אני מבקש את רשות הדיבור - - -
       
היו"ר ראובן ריבלין:
       
       "ביקור חולים".

מאיר פרוש (אגודת ישראל - יהדות התורה והשבת):
       
       אף שלא היה מישהו אחר שיעשה זאת במליאה, מלבד השואלת וחבר הכנסת יתום, שגם ניצל את ההזדמנות. 
       
       אדוני השר עומד על הדוכן והוא נשאל שאלה בנושא הבריאות. אני שואל, מה יהיה עם בית-החולים "ביקור חולים". אחרים חשבו שהישועה תבוא כאשר הממשלה, כאשר המדינה, תאמר: אני זאת שאנהל ואני אעשה את הסדר. נעשו דברים טובים עד עכשיו, אבל אנחנו שומעים מדי יום שלפנסיונרים אין משכורת וגם בית-החולים מתקשה לתפקד. אני יודע שהשר גם ביקר אצלם לאחרונה, נפגש אתם ועודד אותם, אבל השאלה היא מבחינת הממשלה, מה עומד לקרות עם בית-החולים. 

היו"ר ראובן ריבלין:
       
       תודה לחבר הכנסת, המעלה את "ביקור חולים" על ראש דאגתנו היום יחד עם דאגותיה של ירושלים. בבקשה, חבר הכנסת אהוד יתום. 
       
אהוד יתום (הליכוד):
       
       תודה, אדוני היושב-ראש. כבוד השר, קודם כול אני רוצה לברך אותך על כך שבתקופתך לא רק שהסל לא נותר ריק, אלא הוא נתמלא בתרופות רבות מאוד לחולינו. 
       
היו"ר ראובן ריבלין:
       
       מרובים צורכי חולינו. 
       
אהוד יתום (הליכוד):
       
       אמת ויציב, לצערנו. רצוני לשאול אותך, כבוד השר, לאור מה שמתרחש השנה בבתי-החולים ובמסדרונות בתי-החולים, כאשר השפעת שופעת – וחבל שאני אומר את זה בצורה כזאת – האם יש בכוונתך, או בכוונת משרדך, להסיק מסקנות לגבי התארגנות, אולי טובה יותר, לקראת שנה הבאה? תודה, אדוני. 
       
היו"ר ראובן ריבלין:
       
       תודה. כבוד השר ישיב על שלוש שאלות, במידה שהוא מוכן, כי הוא התכונן לשאלתה של חברת הכנסת גולן. 
       
שר הבריאות דני נוה:
       
       אין לי בעיה, אדוני היושב-ראש, להשיב לשלושתם. 
       
היו"ר ראובן ריבלין:
       
       בוודאי.
       
שר הבריאות דני נוה:
       
       אני אעשה זאת בקצרה, כל אחת מהשאלות היא נושא רחב מאוד בפני עצמו. 
       
היו"ר ראובן ריבלין:
       
       עולם ומלואו. 
        
מאיר פרוש (אגודת ישראל - יהדות התורה והשבת):
       
       אני לא אתנגד אם השר יענה לי גם על טיפת-חלב באלעד. 
       
שר הבריאות דני נוה:
       
       האמת היא שזאת השאלה שציפיתי לשמוע. הפתעת אותי היום, חבר הכנסת פרוש. 
       
מאיר פרוש (אגודת ישראל - יהדות התורה והשבת):
       
       עדיין לא נפתרה הבעיה. 
       
שר הבריאות דני נוה:
       
       חברת הכנסת גולן, אשר לשאלתך, אני לא רוצה להיכנס כרגע לתוכן הדיונים של הוועדה. אני לא עושה את זה, אני גם לא מתערב בתוכן דיוניה. אני רוצה לומר לך, שאני לא יודע נכון לעכשיו איפה הם עומדים באיזו קטגוריה בכל מצב, כי אני בכוונה לא מתעניין. אני לא רוצה, כמדיניות, להתערב ולתת לוועדה תחושה, שמישהו מלמעלה מנסה להשפיע על תוצאות הדיונים בצורה כזאת או אחרת, שיכולה לגרום לסטייה של הוועדה מהדיון המקצועי שהיא מנהלת. 
       
       אני רק יכול לומר לך, שכל חבר ועדה מקבל טופס של קריטריונים, והוא צריך לדרג את הקריטריונים לגבי כל תרופה. הזמן קצר, ולכן אני לא אחזיק כאן את מליאת הכנסת, אבל אציג למשל קריטריונים כמו הצלת חיים לאורך זמן רב, נטל כלכלי לחברה, מספר החולים הנהנים מהתרופה, משקל תועלתה בהפחתת תחלואה גבוהה, האם מדובר בטכנולוגיה חדשה לחלוטין למחלה קלה שאין לה חלופה טיפולית, ושורה ארוכה של קריטריונים עם דירוג וציון שכל אחד מהקריטריונים האלה מקבל. בסוף עושים שקלול של כל הקריטריונים האלה לגבי כל אחת ממאות התרופות שמועמדות להיכנס לסל. 
       
אראלה גולן (שינוי):
       
       קשישים - - -
       
שר הבריאות דני נוה:
       
       החלטה קשה מאוד. עם כל זה, כמו שציין חבר הכנסת יתום, שהתברכנו בכך שלעומת אפס השקלים שהיו לפני שנתיים, יש לנו היום למעלה מ-200 מיליון. זה עדיין מועט מלהכיל את כל הצרכים. קשה לי לומר לך כרגע כיצד זה יסתיים, אף שזה אמור להסתיים בימים הקרובים. כבר אמרתי שתהיה פה בשורה להרבה חולים, אבל, לצערי הרב, אולי גם אכזבה ללא-מעטים. אנחנו נעשה את הכול, אני משוכנע גם בעזרתך ובעזרת חברי הכנסת פה, כדי להמשיך ולפעול להרחבת סל התרופות שלנו. בעיני זאת שליחות מוסרית חשובה.
       
       לגבי בית-החולים "ביקור חולים", חבר הכנסת פרוש, אני עושה כל שאני יכול כדי להבטיח את המשך הפעלתו של בית-החולים הזה. אני חייב לומר, שאלמלא המעורבות שלי, בית-החולים הזה כבר היה נסגר מזמן, כי זה מה שרצו רוב הגורמים המקצועיים במשרד האוצר ואפילו חלק מהגורמים במשרדי. המצב כרגע הוא, שהכונס שמנהל את בית-החולים, כמו שאתה יודע, מתוקף בית-משפט והמנהל שמינה, ברי בר-ציון, מתמודדים מדי חודש עם קשיים ומצליחים פחות או יותר לשמור על איזון תקציבי. אבל השאלה העיקרית היא, מה העתיד של בית-החולים. 
       
       פרסמו מכרז כדי לנסות להביא למכירתו של בית-החולים. המכרז הזה התנהל די בעצלתיים. מנסים עוד חלופות, שאני הצעתי להם בביקור האחרון שלי בבית-החולים, שיכולות אולי לאפשר את המשך הפעלתו של בית-החולים. סיכמתי עם שר האוצר לפני כשבועיים, שכדי שהחלופות האלה באמת ייבדקו בצורה רצינית, יינתן תזרים נוסף לבית-החולים. הדבר הזה הובטח לי על-ידי שר האוצר, כדי שבית-החולים הזה יקבל עוד חמצן, וכדי שבתקופה הנוספת הזאת תיבדקנה החלופות הנוספות. 
       
היו"ר ראובן ריבלין:
       
       אנחנו נעשה למענך את ה-follow-up אצל שר האוצר, אדוני. 

שר הבריאות דני נוה:
       
       בשמחה רבה. היה לי סיכום עם שר האוצר לפני שבועיים. 
       
נסים דהן (ש"ס):
       
       אני יכול לספר, שבוועדת הכספים התנהל על זה עכשיו דיון. 
       
היו"ר ראובן ריבלין:
       
       זה יפה, אנחנו מאוד מודים לך, אדוני סגן יושב-ראש הכנסת. אנחנו נמצאים באמצע תשובתו של השר. 
       
שר הבריאות דני נוה:
       
       הסיכום שלי עם שר האוצר היה על תקציב נוסף שיועבר ממשרד האוצר לבית-החולים, כדי שבחודשים הקרובים אפשר יהיה להמשיך ולבחון את החלופות הנוספות כדי להבטיח את המשך פעולתו של בית-החולים. 
       
מאיר פרוש (אגודת ישראל - יהדות התורה והשבת):
       
       פנסיונרים?
       
שר הבריאות דני נוה:
       
       אני מדבר על המשך הפעלתו של בית-החולים. הפנסיונרים - זאת בעיה שכבר עלתה פה מספר רב של פעמים, בעיה בפני עצמה. זו בעיה שונה, אבל עומדת בפני עצמה, והיא מגיעה, לדעתי, לעלות של כ-100 מיליון שקל, של אותם תשלומי פנסיה שלא עברו לעובדים במהלך השנים. אני מאוד מקווה שיימצא לזה הפתרון. 
       
היו"ר ראובן ריבלין:
       
       100 מיליון שקל פרוס - - -
       
שר הבריאות דני נוה:
       
       כן, פרוס על פני שנים. 
       
       לגבי אלעד, חבר הכנסת פרוש, אחד הסעיפים האחרונים שנותרו פתוחים בדיוני התקציב הוא תקציב בריאות הציבור ותחנות טיפת-חלב ברחבי הארץ. אני מקווה שנוכל לקבל פה תגבור, שיאפשר לנו הקלה גם באלעד ובמקומות נוספים. 
       
       מלה אחת לשאלתו של חבר הכנסת אהוד יתום. לא היה פה צורך בהיערכות מיוחדת ויוצאת דופן שלא נעשתה, מהסיבה הפשוטה שכל שנה יש תחלואה בחורף. השנה קרה דבר מאוד פשוט, השפעת הכתה בצורה דרמטית לעומת שנים קודמות. זו לא אותה שפעת שפוקדת אותנו כל השנים. תחלואת החורף השנה גבוהה בצורה משמעותית, פי כמה ממה שהיה לפני שנה, לפני שנתיים ולפני שלוש שנים. 
       
       אני יכול לתת את ההסבר הרפואי לכך. בדרך כלל יש שלושה זנים של שפעת שהאוכלוסייה מתחסנת נגדם, ואגב, האוכלוסייה השנה התחסנה בשיעור גבוה יותר משנים קודמות. יש שלושה זנים: A, B ו-C. בדרך כלל, רק אחד הזנים האלה הוא פעיל, והשנה שלושתם פעילים יחד. זאת תופעה שלא ראינו בשנים קודמות, וכתוצאה מזה תחלואת החורף השנה היא בשיעור הרבה יותר גבוה. 
       
       נקטנו צעדים מיידיים של הוספת אחיות, הוספת רופאים, תקצוב לצורך הוספת תורנויות רופאים, לרבות העובדה שהחלטתי להפסיק קורסים של אחיות מעשיות ולהחזיר אותן למחלקות בבתי-החולים. הקמנו צוות עם משרד האוצר, שמטרתו לפתור את מצוקת האשפוז בצורה העמוקה של העניין, כי זה מה שנדרש פה, הוספת מיטות אשפוז בישראל. הדבר הזה יעלה יותר מאוחר על סדר-היום בהצעה לסדר-היום של חבר הכנסת אורון, אז אני לא ארחיב כרגע את הדיבור בנושא הזה. אני אולי ארחיב אחר כך את הדיבור בעניין הזה.  
       
היו"ר ראובן ריבלין:
       
       תודה רבה לשר הבריאות. סגן השר לביטחון פנים, חבר הכנסת יעקב אדרי, יעלה ויבוא להשיב על שתי שאילתות בעל-פה. השאילתה הראשונה היא של חבר הכנסת דני יתום בנושא האלימות במועדוני הלילה, שאילתא בעל-פה מס' 234. אדוני יקרא את השאילתא כפי שהיא, ואז השר יענה, והוא יוכל להרחיב בשאלה נוספת. 
       
234. האלימות במועדוני לילה

דני יתום (העבודה-מימד):
       
       אדוני סגן השר לביטחון הפנים, ביום ראשון לפנות בוקר נרצח ביריות מאבטח של המועדון "לונה" בחיפה, ככל הנראה על-ידי שלושה צעירים שנאסר עליהם להיכנס למועדון. מקרה זה היתוסף לשורת תקריות אלימות במועדוני לילה שאירעו בשבועות האחרונים. 
       
       ברצוני לשאול:
       
       כיצד מתכוון המשרד לביטחון פנים לתת מענה לתקריות האלימות במועדוני הלילה?
       
היו"ר ראובן ריבלין:
       
       השאלה שאושרה היא: כיצד תמוגר תופעת האלימות במועדוני הלילה, כך ניסחנו בהסכמת הצוות של חבר הכנסת. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, ראשית, יש לציין כי בשנת 2004 נפתחו במשטרה 1,600 תיקים בגין אירועי אלימות על-ידי בגירים, 400 תיקים בגין אירועי אלימות בין קטינים - אירועים שהתרחשו סביב מועדונים, דיסקוטקים ופאבים. כמו כן אירעו תשעה מקרי רצח, מהם רצח אחד של קטין. בשנת 2004 נפתחו בגין אירועי אלימות במועדונים 719 תיקים – עלייה של 10% לעומת שנת 2003. 
       
       אכן, קיימת תופעה קשה מאוד וחמורה, שלצערי הולכת ומחמירה, של צעירים, בני-נוער, המעורבים בעבירות אלימות במוקדי בילוי ופנאי, לרבות מועדוני לילה. ברוב המקרים מדובר בצעירים הנתונים להשפעת אלכוהול, סמים או "טריפים" או תחליפי סמים למיניהם, הגורמים להם לאבד כל תחושת זמן ומקום. הקורבן יכול להיות קורבן מקרי, אקראי, שנקלע למקום. 
       
       במהלך החודשים האחרונים פועלת משטרת ישראל בכל רחבי הארץ באופן נמרץ, בכל ימי  השבוע, ובעיקר בסופי שבוע, תוך התמקדות במקומות בילוי לנוער. כל ימי שישי ומוצאי-שבת יוצאים מאות שוטרים למועדונים, למקומות בילוי לנוער, מפגינים נוכחות ועושים כל מאמץ לבלום את ההידרדרות בנושא הזה. מדובר בפעילות גלויה וסמויה המבוצעת על-ידי ניידות בילוש, בלשים סמויים, פקחני נוער, שוטרי סיור, ובשיתוף מתנדבי המשמר האזרחי ואגף התנועה העורך מבצעים בצירים המובילים אל המועדונים ומהם. כמובן, גם מבוצעים חיפושים ותפיסה של סמים. אנחנו נוקטים גם שיטות יותר אקטיביות לא רחוק מהמועדונים, ולפעמים ממש בכניסות. עושים חיפושים על גופם של נערים על מנת לתפוס סמים, אלכוהול, כלי תקיפה, סכינים, נשק קר, שמוחדרים לא אחת למועדונים, והם משתמשים בהם בהמשך, כאשר הם מאבדים את הראש. נערכים מבצעים בשיתוף עם גורמים חוץ-משטרתיים, משרד הבריאות, המכס והרשות למלחמה בסמים. 
       
       בנושא הפיצוציות, שאנחנו רואים בהן גורם מסוכן ומזיק לבני-הנוער, כאשר לכל תחליף סם או סם שחל עליו איסור, ממציאים סמים חדשים בשמות אחרים, וכמובן זה מה שגורם לנוער להשתמש בסמים ובתחליפי סמים שגורמים לתוצאות קטלניות, בהמשך, במועדונים. מובן שגם החלטנו להחמיר בנושא רישוי עסקים של מועדונים, יחד עם הרשויות. זה לא רק המשטרה, העיריות חייבות לאכוף את זה, כמובן בסיוע תקיף של המשטרה. אנחנו עושים את זה עכשיו בכל הארץ. בודקים את המועדונים, בודקים את הפיצוציות שנפתחו כקיוסקים והפכו למקום למסחר לכל מיני סוגי סמים. 
       
       לבסוף, אני רוצה לציין שהטיפול לא צריך להיות רק של המשטרה. חייב להיות טיפול מערכתי בכל המקומות – הן במשרד החינוך, בבתי-ספר, בבתים על-ידי ההורים, וכמובן, אכיפה תקיפה של בתי-המשפט עם עונשים חמורים. אני מקווה שבטיפול מערכתי יוקל לכולנו בעניין הזה.
       
היו"ר ראובן ריבלין:
       
       חבר הכנסת דני יתום, בבקשה, שאלה נוספת והרחבה. עכשיו אדוני יכול להרחיב בלי להיות צמוד לטקסט.
       
דני יתום (העבודה-מימד):
       
       אדוני סגן השר, שמעתי בקשב רב את רשימת הפעולות שמתבצעות על-ידי משטרת ישראל בליווי פקחנים ומתנדבים וכיוצא באלה. אבל הכלבים נובחים, כמו שנהוג לומר, והשיירה עוברת. כיוון שציינת, ונכון ציינת, שעל-פי הנתונים הסטטיסטיים התופעה רק הולכת ומחריפה ומחמירה, ולא נראה באופק פתרון שיביא למיגורה, אני שואל: מדוע המשרד לביטחון פנים, שהוא באמת חלק משרשרת הטיפול בתופעה זו, לא ייזום הקמת צוות משימה לאומי. הקמנו צוות משימה לאומי שעשה הרבה מאוד רעש - בראשו עמד דברת - עסק בנושא הרפורמה בחינוך. כאן אנחנו עדים לתופעה שלא רק משביתה שמחה אלא גודעת חיים של אנשים צעירים, לפעמים זה במחי יד כתוצאה מיחס של זילות וזלזול בחיי אדם, שזה כמובן הדבר החשוב ביותר והערך המקודש ביותר. 

       מדוע לא תיזום, יחד עם השר לביטחון פנים, הקמת כוח משימה בממשלה, שיהיו בו נציגים בכירים של משרד הפנים, הרשויות המקומיות, משרד המשפטים, המשרד לביטחון פנים, משרד החינוך, משרד הרווחה, או המשרד שעוסק בנושא רווחה, וכל זאת על מנת להבטיח טיפול מערכתי? אנחנו מדברים על טיפול מערכתי, אדוני יושב-ראש הכנסת, אבל אם הדברים יישארו בגדר של מלים, לא יהיה טיפול והוא לא יהיה מערכתי. 

       הדבר הנוסף, למרות הכול, ואף שהטיפול המערכתי כנראה יצטרך להמתין עוד זמן רב עד שנראה אותו, מה עוד יכול לעשות המשרד לביטחון פנים, בשיתוף פעולה עם משרד המשפטים, על מנת להגביר אכיפה וענישה.

היו"ר ראובן ריבלין:
       
       תודה. בבקשה, חבר הכנסת אהוד יתום. 
       
דני יתום (הליכוד):
       
       שוב תודה, אדוני היושב-ראש, חברי סגן השר. רציתי לשאול אם מתקדמת החקירה בעניין זה שהעלה חבר הכנסת דני יתום, ומה הם האמצעים שאתם מתכוונים לנקוט מול פרקליטות המדינה בקשר לאותם מקרים שבהם תופסים אותם עבריינים קטינים במעשיהם הנוראים?
       
היו"ר ראובן ריבלין:
       
       תודה רבה. סגן השר ישיב על שתי השאלות. 
       
סגן השר לביטחון פנים יעקב אדרי:
       
       חבר הכנסת אהוד יתום, האם אתה מתכוון למקרה הרצח האחרון?
       
אהוד יתום (הליכוד):
       
       בוודאי. 
       
סגן השר לביטחון פנים יעקב אדרי:
       
       לגבי שאלתך, חבר הכנסת דני יתום, אני חושב שלהקים עוד צוות ועוד צוות זה מיותר. הבעיה ידועה, הדיאגנוזה קיימת וצריך לטפל בה, ומטפלים בה. המפכ"ל הקודם וגם הנוכחי הכריזו בכל המוסדות שנושא הנוער יהיה יעד מפכ"ל. זה מחייב את כולם לפעול ביתר שאת בנושא הנוער. מובן שיש לציין את העלייה במספר התיקים של בני-נוער שהמשטרה פתחה. זה לא מקרי, זה בגלל הפעילות הענפה והנמרצת של המשטרה בקרב בני-הנוער. יש לנו בעיה קשה מאוד בקרב בני-הנוער, וצריך להגיד את האמת בקול רם. אבל יש בעיה נוספת שקשורה לבתי-המשפט, ואולי גם במידה מסוימת באשמת בית-המחוקקים - הענישה הקלה.
       
היו"ר ראובן ריבלין:
       
       יש היום קלות בלתי נסבלת והפקרות בַּיחס לחיי אדם. נמצאים פה ביציע רבים מבני-הנוער, שאני בטוח שכל אחד באופן אישי המום כאשר הוא קורא על כך - קורה מקרה והם שומעים על כך. בעיקר בסופי שבוע הדברים הפכו לתופעה שכאילו אנחנו עוברים עליה לסדר-היום כגזירה שנגזרה עלינו ואנחנו מחויבים לעמוד בה. לכן השארתי את השאילתא של חבר הכנסת יתום, כי אני חושב שאנחנו לא עושים מספיק. אנחנו מתייחסים בקלות לנושא. לא סלחנות, חלילה. אני אתן גם לשר הפנים לדבר על כך.
       
סגן השר לביטחון פנים יעקב אדרי:
       
       אדוני היושב-ראש, אני בהחלט חושב שאתה צודק ואתה מעלה את הדברים בצורה הראויה והקשה. אכן, באמת הורים שנותנים לילדים ללכת לדיסקוטק או לפאב לא אחת חוששים מה יקרה - אם הם בכלל יחזרו, או מה יקרה לילדים שלהם. אני מאוד מבקש, אדוני היושב-ראש, אני מנצל את מה שאמרת, אולי תיזום, אתה כיושב-ראש הכנסת, דיון מקיף, ותאלץ את כולם להגיע לפה ולדבר על האלימות בקרב בני-הנוער, עם כל ההשלכות. הנושאים הם מאוד קשים. אני חושב שהמשטרה לבד לא תוכל לעמוד במשימה הקשה והחשובה הזאת. מדובר בילדים שלנו. אני חושב שיהיה נכון שהכנסת כולה תתייחס לזה, ויחד עם השרים הנוגעים בעניין אולי נצא במשהו משותף לכולנו.
       
       בתי-המשפט - לא אחת אני נתקל בעונשים הבלתי-סבירים. אני אומר זאת במלוא הכבוד הראוי לבתי-המשפט, ואנו מכבדים ומרכינים ראש בפני בתי-המשפט, אבל הכנסת חייבת לומר את דברה גם בעניין הזה.
       
       חבר הכנסת אהוד יתום, לגבי שאלתך, יש התקדמות, אבל עדיין אי-אפשר לפרט את העניין. אני מקווה שהמשטרה תשים את ידה על הרוצחים השפלים.
       
היו"ר ראובן ריבלין:
       
       אני מודה לאדוני. אנחנו יכולים לכפות כמובן, על-ידי חוקים, לעשות דברים. אני לא יכול לכפות על חברי הכנסת לבוא לדיונים בנושאים חשובים ביותר. אם כאשר אנחנו מדברים בכינוסים אשר הם בנפשה של האומה, מוצאים לנכון 50-60 חברי כנסת, בימים הטובים, להגיע - אני אומר לך שבעניין זה אני לא יכול לכפות על חברי הכנסת, אלא אם כן הציבור יבוא וישפוט ויאמר להם: מי שלא יבוא, לא ייבחר. לכן, אדוני, אני לא יכול להפעיל את סמכותי, והמשטרה בוודאי אסור לה להפעיל את סמכותה על חברי הכנסת.
       
       אתן לשר הפנים להתייחס לשתי השאילתות יחד. עכשיו, סגן השר לביטחון פנים ישיב על שאילתא בעל-פה בנושא: שיטת הגיוס לשירות בתי-הסוהר. חבר הכנסת אהוד יתום, בבקשה.
       
235. שיטת הגיוס לשירות בתי-הסוהר
       
אהוד יתום (הליכוד):
       
       אדוני היושב-ראש, חברי סגן השר, נודע כי יש אפליה בגיוס לשירות בתי-הסוהר בין בני-מיעוטים בוגרי צבא הנדרשים להיות בעלי הכשרה קרבית גבוהה לבין בני-מיעוטים שלא שירתו בצבא ומתקבלים בלא שנדרשו להציג כל הכשרה קרבית. 
       
       רצוני לשאול:
       
       1. האם נכון הדבר?
       
       2. אם כן - מה היא הסיבה לאפליה זו?
       
היו"ר ראובן ריבלין:
       
       תודה לחבר הכנסת אהוד יתום. אדוני השר, בבקשה.
       
סגן השר לביטחון פנים יעקב אדרי:
       
       אדוני היושב-ראש, חבר הכנסת אהוד יתום, 1-2.  בשירות בתי-הסוהר לא קיימת כל אבחנה בגיוס בני-מיעוטים או יהודים לתפקידי סוהרי ביטחון.
       
       תנאי הקבלה העיקריים הם: א. השכלה של 12 שנות לימוד; ב. דפ"ר 5; ג. רובאי 05 - הכשרה צבאית קרבית בסיסית.
       
       עם זאת, קיימים שני סוגי מקרים שבהם ניתן לגייס לשב"ס בעלי תפקידים שבהם אין עומדים על תנאי ההכשרה הצבאית: א. במקרה של גיוס לתפקידי מינהלה או טיפול כמו אנשי מקצוע - עובדים סוציאליים או חינוך; ב. גיוס במקרים חריגים לתפקיד סוהר ביטחון - על-פי אישור נציב שב"ס, כאשר מדובר בבני משפחות שכולות, שבהן ההורים סירבו לחתום לבניהם על אישור לשירות צבאי קרבי. אני חייב לציין שבפועל עדיין לא גויס אף  אדם כזה לשירות בתי-הסוהר.
       
       נוסף על האמור, על-פי הנחיות הממשלה למגזר הציבורי, יש לגייס בני-מיעוטים לארגון באחוז מינימלי מסוים. בהתאם לכך, מגייס השב"ס, במקרים חריגים הנבחנים בקפידה, גם בני-מיעוטים שלא שירתו בצה"ל אך עומדים ביתר הקריטריונים. סמכות לפטור מתנאי זה מוקנית לנציב שב"ס בסעיף 62 לתקנות בתי-הסוהר, התשל"ח-1978.
       
היו"ר ראובן ריבלין:
       
       שאלה נוספת לחבר הכנסת אהוד יתום, ואחריו - לחברי הכנסת דהאמשה ודני יתום.
       
אהוד יתום (הליכוד):
       
       חס ושלום, אינני מלין על מצב שבו מגייסים אזרחי ישראל בני-מיעוטים שלא שירתו בצבא לשירות כזה או לשירות אחר, אבל אני חושב שטוב תעשה המערכת אם היא תדאג ותפלה לטובה אפליה מתקנת בני-מיעוטים ששירתו בצבא, נוצרים, מוסלמים, דרוזים, צ'רקסים, בדואים וכן הלאה, ולא צריך להחמיר אתם על רובאי 05. אני חושב שרובאי 03 זו הכשרה מספיק טובה על מנת שבני-מיעוטים ששירתו בצבא ותרמו את תרומתם החשובה מאוד למדינה - כך יעודדו אותם גם בשירות בתי-הסוהר ואולי במשמר הגבול או במקומות אחרים. 
       
       הצעתי לך, חברי סגן השר: א. תבדוק סוגיה כזאת עם נציב שירות בתי-הסוהר; ב. תחשבו כיצד אנחנו באמת מסייעים לאותם אנשים שנמצאים במצוקה בלאו הכי בשל הסיבה שהם באים לשרת את המדינה שלנו. ראינו זאת, לא עלינו, כאשר נרצחו בפיגוע חבלני באחד המוצבים באזור גוש-קטיף מוסלמים שהיה קשה לקבור אותם, והמשפחה שלהם היום מתענה עינוי אמיתי שבנם שירת בצבא. אני חושב שצריך לדאוג לאותם אנשים שמשרתים את המדינה, וצריך להיטיב אתם בצורה מאוד בולטת, שזה גם ייראה לעין וגם בסיכומו של דבר יורגש בקרב בני-המיעוטים הללו שהמדינה הולכת לקראתם. תודה.
       
היו"ר ראובן ריבלין:
       
       תודה. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי סגן השר, חברי חברי הכנסת, השאלה הזאת מפליאה אותי. מה זה? יש קריטריונים מיוחדים לבני-אדם ממגזר זה או אחר במדינה הזאת בכל מה שקשור לחיים או אפילו לשירות או לדברים כאלה? למה כל הזמן: בני-מיעוטים, ואחר כך אתה מדבר על מוסלמים, על דרוזים ועל נוצרים? בכלל, אם אדוני השואל, חבר הכנסת אהוד יתום, מבקש את טובתם, צריך לבקש את טובת כל האזרחים. קודם כול, יש לנהוג באזרחים באופן שווה, ושנית - לדאוג לשחרר את כולם מעול עזה, מעול הדמים ומעול המוצבים, שלא יהיו קורבנות, לא מוסלמים ולא אחרים. האם המשרד לביטחון פנים ישקול גם את הכיוון הזה?
       
היו"ר ראובן ריבלין:
       
       תודה רבה. חבר הכנסת דני יתום, בבקשה.
       
דני יתום (העבודה-מימד):
       
       אחת הסוגיות המהותיות בחברה הישראלית שהכנסת נותנת עליהן את דעתה מדי פעם מחדש היא האינטגרציה בחברה הישראלית בין בני דתות שונות, בין ערבים ליהודים. רק אתמול זה היה בנושאי אדמות קרן קיימת לישראל. כמעט כל יום אנחנו נדרשים לסוגיה הזאת. יש, כמובן, חשיבות רבה מאוד לייצר חברה פחות קוטבית ויותר אינטגרטיבית. השאלה היא: מדוע לא יקפידו בכל משרדי הממשלה, ובתוך כך גם במשרד לביטחון פנים, על כך שמכלל המגזרים ומכלל המגדרים, אדוני היושב-ראש, יגויסו גם למשטרה וגם לשירות בתי-הסוהר אזרחים שאינם יהודים, לרבות כאלה שלא שירתו בצבא, מכיוון שזו דרך אחת לאפשר להם להביא את עצמם לידי ביטוי  ולתרום לביטחונה של מדינת ישראל שלא במסגרת השירות הצבאי?
       
היו"ר ראובן ריבלין:
       
       ולתת להם הכשרה שלא היתה להם בצה"ל בדרך של אימון אחר. זו בהחלט שאלה שממשיכה את שאלתו של חבר הכנסת דהאמשה.
       
סגן השר לביטחון פנים יעקב אדרי:
       
       קודם כול, אני רוצה להתייחס לשאלת חבר הכנסת אהוד יתום. כאשר בדקתי גם אני את נושא גיוס בני-מיעוטים, ואני כולל את כולם, התברר שלמרבה ההפתעה - חבר הכנסת אהוד יתום, אולי הפתעה טובה - אחוז בני-המיעוטים במשמר הגבול, במשטרת ישראל ובשב"ס הרבה יותר גבוה מאחוזם באוכלוסייה. זהו נתון עובדתי חד-משמעי, ויש מקומות שזה קיים אפילו בצורה ברורה מאוד וחדה מאוד. זה נבדק. כאשר באים לנציב הוא אומר: רבותי, הנתונים מדברים בעד עצמם.
       
       חבר הכנסת דהאמשה, לגבי הקבלה לשב"ס - כשעניתי לחבר הכנסת אהוד יתום לא היית או כן היית, אני לא יודע - מניתי את הקריטריונים, והם קריטריונים ברורים ומקצועיים, ואין פה שום אפליה.
       
עבד-אלמאלכ דהאמשה (רע"ם):
       
       זו כל השאלה שלי, שגם - - -
       
סגן השר לביטחון פנים יעקב אדרי:
       
       לא. חבר הכנסת אהוד יתום אמר: מדוע לא באחוזים יותר גבוהים?
       
אהוד יתום (הליכוד):
       
       מדוע לא כאלה ששירתו בצבא? לא הלנתי על כך שמגייסים - - -
       
היו"ר ראובן ריבלין:
       
       נכון. חבר הכנסת דהאמשה וחבר הכנסת אהוד יתום, אני מציע שאתם תיפגשו ותלבנו ביניכם את השאלות שמעסיקות את שניכם. שאלותיהם היו ברורות, והשר עונה בצורה ברורה.
       
דני יתום (העבודה-מימד):
       
       סגן השר.
       
היו"ר ראובן ריבלין:
       
       מה שאמרתי זו טעות טובה.

דני יתום (העבודה-מימד):
       
       אתה אומר זאת פעמיים. אם זה פעמיים, הוא יחשוב שהוא שר.
       
היו"ר ראובן ריבלין:
       
       אבל זו טעות טובה. לא נורא. כתוב: מעלים עמו ואינם מורידים עמו.
       
סגן השר לביטחון פנים יעקב אדרי:
       
       חבר הכנסת דני יתום, לגבי מה שהעלית, זה אכן נושא של מדיניות שהממשלה צריכה לקבוע אותה, או הכנסת.
       
היו"ר ראובן ריבלין:
       
       דרך אגב, חבר הכנסת דני יתום היה פעם אחד ממעצבי המדיניות של ממשלות בישראל. הוא ודאי היה יכול לקבוע זאת אז בצורה ברורה.
       
סגן השר לביטחון פנים יעקב אדרי:
       
       נכון. אם הממשלה תקבע אחרת, אני בהחלט - - -
       
דני יתום (העבודה-מימד):
       
       לא היתה לי אז שום אפשרות לתקן תקנות ולחוקק חוקים.
       
היו"ר ראובן ריבלין:
       
       אבל, בכל זאת, היית יכול להתוות ולהנחות את הכנסת בעניין זה.
       
סגן השר לביטחון פנים יעקב אדרי:
       
       נכון.
       
היו"ר ראובן ריבלין:
       
       היתה לך השפעה.

דני יתום (העבודה-מימד):
       
       - - - למה אתה לא עושה את זה?
       
סגן השר לביטחון פנים יעקב אדרי:
       
       מתברר שכאשר אנחנו בחוץ, אנחנו יודעים להיות יועצים טובים. כאשר אנחנו בפנים, הדברים קצת שונים. אני מקווה שאם הממשלה תתייחס לזה ותחליט, כולנו נברך על זה.
       
היו"ר ראובן ריבלין:
       
       חבר הכנסת דהאמשה תמיד בחוץ, ותמיד הוא שומע את השאלות והתשובות של כולנו - כל פעם לפי התור.
       
סגן השר לביטחון פנים יעקב אדרי:
       
       אדוני היושב-ראש, תודה.
                                                                          
היו"ר ראובן ריבלין:
       
       אני מזמין את שר הפנים שביקש להתערב בדיון בנושא חשוב ביותר, והוא נושא האלימות בקרב בני-הנוער, כפי שהעלה אותו חבר הכנסת דני יתום, וכן בקשר לכל האלימות שיש היום. 

שר הפנים אופיר פינס-פז:
       
       אדוני היושב-ראש, אני מודה לך. 
       
היו"ר ראובן ריבלין:
       
       אני גם התגעגעתי לנאומים שלך מאז עזבת אותנו. 
       
שר הפנים אופיר פינס-פז:
       
	מי כמוך יודע שזה גם חוזר אחר כך. 

       אני רוצה להתייחס לשאילתא של חבר הכנסת יתום. אני מכבד מאוד את התשובה של המשרד לביטחון פנים. אבל אנחנו חשבנו שמן הראוי לייצר תבנית עבודה שתיתן מענה כולל בפרשה הזאת. נכון שזה לאו דווקא בתחום טיפולו הישיר של משרד הפנים. זה אחד הנושאים שהם כאילו נופלים בין משרדים, לכן צריך טיפול רב-משרדי, הייתי אומר טיפול מערכתי. 
       
       לכן, הצעתי לשר לביטחון פנים להקים ועדה משותפת בראשותו של ניצב לשעבר במשטרת ישראל, אריה עמית, ובהשתתפות נציגים של כל המשרדים הרלוונטיים: ביטחון פנים, פנים, משפטים, וכו' וכו', כדי לבדוק קודם כול את המניעים והסיבות לאלימות שהולכת ומתגברת במועדונים ואת הדרכים לטפל בסוגיה הזאת. באירופה טיפלו בה בדרך של סגירת מועדונים בשעות יותר מוקדמות. אצלנו למועדונים אין שעות סגירה. יש הטוענים שזה מכשיר אפקטיבי ויש הטוענים שלא, אני לא רוצה להיכנס  כרגע לוויכוח. אבל אני כן חושב שנכון להקים ועדה בין-משרדית, לתת להם מנדט וכלים לעבודה, ולוח זמנים, כדי שהיא תמליץ בפני הממשלה על תוכנית עבודה, כדי לצמצם את העבריינות ואת האלימות. 
       
       אני חושב שהמקרים הטרגיים של החודש האחרון הם רק המחשה קשה שמחייבת לפי דעתי פעולה מהסוג הזה. היום קבעתי ישיבה עם הצוות של השר לביטחון פנים והצוות של משרד הפנים, ואם תהיה הסכמה מצדו של המשרד לביטחון פנים, אנחנו נקים את הוועדה הזאת לאלתר, ממש בתוך יום-יומיים, כי כל התשתית מוכנה. אני חושב שאי-אפשר להקים אותה בלי המשרד לביטחון פנים. אבל אם המשרד לביטחון פנים ייתן לעניין הזה כתף וישתף עם המהלך הזה פעולה, אני חושב שוועדה מקצועית מהסוג הזה תוכל לתת כמה תשובות, כדי שהאלימות הזאת תיגדע בעודה באבה, או שנוכל לטפל בה כדי שבני-הנוער שרוצים לצאת ולבלות במועדונים לא יחזרו לנו בארונות מתים. זה דבר שחייב להיפסק, זה דבר שצריך לעשות את הכול כדי להפסיק אותו. אני מקווה שנמצא את הדרך שבה משרדי הממשלה הרלוונטיים ימצאו את הנוסחה להקמת אותו צוות שימליץ לנו המלצות לפעולה בכל התחומים האלה. 
       
היו"ר ראובן ריבלין:
       
       תודה לשר הפנים. אנחנו סיימנו פרק זה. חבר הכנסת בריזון, בבקשה.
       
רוני בריזון (שינוי):
       
       אדוני השר, ראשית, יש כמובן לברך על היוזמה הזאת, ואני מקווה שהוועדה תוקם ותפעל. אני הייתי מציע להרחיב את תחום הסמכות של הוועדה מבריונות מועדונים לבריונות בכלל. אדוני יודע שהבריונות והאלימות ברחוב, שליפת הסכין, הסכסוך על מקום החנייה והקטל הביזארי שנוצר כתוצאה מזה - - -
       
היו"ר ראובן ריבלין:
       
       מה שאמרתי קודם, הקלות הבלתי-נסבלת. 
       
רוני בריזון (שינוי):

       כן נכון, הקלות הבלתי-נסבלת. הייתי מציע שהוועדה תטפל בנושא הבריונות בכלל, ולא רק בבריונות המועדונים. 

היו"ר ראובן ריבלין:
       
       תודה רבה לחבר הכנסת רוני בריזון, הערה חשובה. 


שאילתות ותשובות

היו"ר ראובן ריבלין:

       אני מזמין את כבוד סגנית השר אורית נוקד לעלות ולענות על שאילתא של חבר הכנסת חמי דורון אשר אינו נוכח. התשובה תועבר לפרוטוקול. בבקשה. אם את רוצה את יכולה לענות אף שהוא לא נמצא פה. 
       
סגנית המשנה לראש הממשלה אורית נוקד:
       
       לא, הזמן יקר.
       
היו"ר ראובן ריבלין:
       
       נכון, אין מזכים אדם שלא בפניו, אלא אם כן באמת מגיע לו. 
       
2579. משרד המשנה לראש הממשלה
       
חבר הכנסת חמי דורון שאל את המשנה לראש הממשלה
       ביום ט' בשבט התשס"ה (19 בינואר 2005):
    
       לאחרונה הוקם משרד המשנה לראש הממשלה ומונו משנה לראש הממשלה וסגנית למשנה. 
     
       רצוני לשאול:
     
       1. פרט לרשות לפיתוח הגליל והנגב, האם הועברו או מתוכננות לעבור סמכויות נוספות למשרד, ואם כן – מה הן?
       
       2. כיצד יתחלקו הסמכויות השונות בין המשנה לראש הממשלה, ממלא-מקום ראש הממשלה וסגני ראש הממשלה?
       
       3. על אילו תחומים תהיה אחראית הסגנית למשנה לראש הממשלה?
       
       4. מה היא העלות השנתית המוערכת של פעילות המשרד החדש, על המשנה ועל סגנית המשנה שבו?
       
תשובת סגנית המשנה לראש הממשלה אורית נוקד:
(לא נקראה, נמסרה לפרוטוקול)
       
       1-2. בהתאם לסיכום בין ראש הממשלה לבין השר שמעון פרס, הנושאים שעליהם יהא מופקד משרד המשנה לראש הממשלה הם:
       
       המשנה יפעל מטעם הממשלה מול כל הגורמים העוסקים בפיתוח אזרחי וכלכלי, לרבות גיוס משאבים בעולם, והכול בקשר לתוכנית ההתנתקות.
       
       המשנה יגבש תוכנית כלכלית אסטרטגית לפיתוח רצועת-עזה ויחסי כלכלה עם ישראל בעידן שלאחר ההתנתקות, שתכלול הקמת מנגנון בין-לאומי שיפעל לפיתוח הכלכלה ברצועת-עזה.
       
       המשנה יהיה אחראי לפיתוח הנגב והגליל ויעמוד בראש ועדת השרים אשר תוקם לצורך זה. הרשויות לפיתוח הנגב והגליל יועברו למשרד המשנה. כמו כן, יפעל המשנה למיצוי ההזדמנויות החדשות באזורי הנגב והגליל כתוצאה מתוכנית ההתנתקות.
       
       המשנה יהיה שותף מלא לקידומה וליישומה של תוכנית ההתנתקות ולתהליכים המדיניים שיוביל ראש הממשלה, לרבות מפת הדרכים.
       
       3. סגנית השר במשרד המשנה לראש הממשלה תסייע לשר בתחומי עבודה שונים בתחום פיתוח הגליל והנגב ובתוך כך גיבוש עמדות ומתן מענה בתחום החקלאות, הקרקע והמים בנגב ובגליל, הכנת תוכניות לקידום ההתיישבות העובדת בנגב ובגליל וגיבוש חשיבה אסטרטגית בנושא, הנחת תשתית לפעילות תנועות הנוער בנגב ובגליל; תהיה שותפה מלאה וקבועה בוועדת השרים לפיתוח הגליל והנגב ותהיה אחראית לקשר של המשרד עם הכנסת וועדותיה, ובכלל זה מתן מענה על שאילתות. 
       
       4. תקציב משרד המשנה לראש הממשלה טרם סוכם.
       
היו"ר ראובן ריבלין:
       
       רבותי חברי הכנסת, אנחנו עוברים לחקיקה. חבר הכנסת  עסאם מח'ול נמצא בבית-המשפט בנושא שקשור לכנסת, ולכן ביקש לדחות את הצעת החוק הפרטית לשלב מאוחר יותר ונענינו לו. הוא נמצא בבית-המשפט והוא לא יכול שלא להיות שם. אנחנו עוברים לסעיף הבא. 
       

החלטה בדבר תיקון טעות בחוק משק הדלק (איסור מכירת דלק 
לתחנות תדלוק מסוימות), התשס"ה-2005 
       [נספחות.]

היו"ר ראובן ריבלין:
       
       אנחנו עוברים להחלטה בדבר תיקון טעות בחוק משק הדלק  (איסור מכירת דלק לתחנות תדלוק מסוימות), התשס"ה–2005. יציג את העניין חבר הכנסת ויושב-ראש ועדת הכלכלה, ולשעבר יושב-ראש הוועדה לביקורת המדינה, שהיום החלפנו אותו בחבר הכנסת יורי שטרן, חבר הכנסת אמנון כהן. אדוני, בבקשה. 
       
אמנון כהן (יו"ר ועדת הכלכלה):
       
       תודה רבה. 
       
       אדוני היושב-ראש, חברי חברי הכנסת, מונחת לפניכם הצעה לתיקון טעות בחוק משק הדלק (איסור מכירת דלק לתחנות תדלוק מסוימות), התשס"ה-2005. החוק האמור התקבל בכנסת בקריאה שנייה ובקריאה שלישית ביום ט"ו בטבת התשס"ה, 27 בדצמבר 2004, ופורסם בספר החוקים התשס"ה, עמ' 62. 
       
       בנוסח הצעת החוק, שהובא לכנסת לקריאה שנייה ולקריאה שלישית, נפלה טעות טכנית, כך שבסעיף 1 שבו, בהגדרה "תחנות תדלוק", במקום "לציבור או לצריכה עצמית וגם לציבור", נכתב: "לציבור, לצריכה עצמית או לצריכה עצמית וגם לציבור". 
       
       בהתאם להוראות סעיף 10א לפקודת סדרי השלטון והמשפט, התש"ח-1948, קבעה ועדת הכלכלה בישיבתה ביום כ"ג בשבט התשס"ה, 2 בפברואר 2005, כי מדובר בטעות טכנית - טעות בהעתקה - בנוסח שהתקבל, ולפיכך לצורך תיקון הטעות מתבקשת הכנסת בהתאם להוראות הסעיף האמור, להחליט גם היא על כך. 
       
       אבקש את תמיכתכם בתיקון המוצע. 

היו"ר ראובן ריבלין:
       
       תודה רבה. רבותי, צריכים להצביע על כך. מדובר פה בתיקון טעות סופר. 
       
       רבותי חברי הכנסת, מי בעד תיקון הטעות? מי נגד? נא להצביע. 

הצבעה מס' 1

בעד התיקון - 15
נגד - אין
נמנעים – אין
ההחלטה בדבר תיקון טעות בחוק משק הדלק (איסור מכירת דלק 
לתחנת תדלוק מסוימות), התשס"ה-2005, נתקבלה. 
       
היו"ר ראובן ריבלין:
       
       ברוב של 15, באין נמנעים ואין מתנגדים, קיבלנו את החלטת ועדת הכלכלה בדבר תיקון טעות בחוק משק הדלק (איסור מכירת דלק לתחנות תדלוק מסוימות), התשס"ה-2005. אני מודה ליושב-ראש הוועדה, חבר הכנסת אמנון כהן. 
			

הצעת חוק הרשויות המקומיות (מימון בחירות) 
(תיקון - מועמד בבחירות מיוחדות), התשס"ה-2005
[הצעת חוק פ/3208; נספחות.]
(הצעת קבוצת חברי הכנסת)
       
היו"ר ראובן ריבלין:
       
       נא לצלצל. אני מזמין את חבר הכנסת גדעון סער על מנת שיבוא וינמק את הצעת חוק הרשויות המקומיות (מימון בחירות) (תיקון - מועמד בבחירות מיוחדות), הצעת חוק ששוחררה מחובת הנחה, ואדוני מציג אותה.  
       
מאיר פרוש (אגודת ישראל - יהדות התורה והשבת):
       
       הנמקה מהמקום? 
       
היו"ר ראובן ריבלין:
       
       חבר הכנסת סער, האם יש פה הסכמת ממשלה? 
       
גדעון סער (הליכוד):
       
       התשובה היא כן. 
       
היו"ר ראובן ריבלין:
       
       בבקשה, הנמקה מהמקום. 
       
גדעון סער (הליכוד):

       אדוני היושב-ראש, מדובר בהצעת חוק אשר קיבלה אתמול פה-אחד פטור מחובת הנחה, כיוון שבמצב המשפטי הקיים, כאשר מתקיימות בחירות מיוחדות, דהיינו בחירות רק לראש רשות מקומית ולא בחירות במקביל גם למועצת העיר, אין אפשרות חוקית למפלגות לממן מועמד בבחירות הללו. הדבר יכול להוביל רק לאחד משני מצבים: או להפיכת מפלגות לעברייניות, או, וזה יותר סביר, לכך שהמועמדים ילכו לבעלי הון ויקבלו מהם את המימון, על כל המשתמע מכך. הדברים האלה הם בוודאי קשים. 
       
       נתקלנו בנושא הזה גם בעבר, כאשר היו בחירות מיוחדות בלוד, והכנסת באה ותיקנה את הדברים בהוראת שעה. אבל זה כמובן לא פתרון לבעיה בכללותה, וברגע זה אנחנו יודעים שיש לפנינו לפחות עוד שתי מערכות בחירות לרשויות מקומיות שהן בחירות מיוחדות, ולכן רצוי לבוא ולפתור את הנושא הזה בראייה רחבה.  תודה.
       
היו"ר ראובן ריבלין:

       כבוד שר הפנים ישיב ויביא את עמדת הממשלה, ואם הוא יסכים, חבר הכנסת פרוש ביקש להתנגד. מייד לאחר מכן כמובן חבר הכנסת סער יוכל להשיב לפרוש. אבל לאחר מכן אנחנו מצביעים, שלא תהיה אי-הבנה. האם אדוני צלצל?
       
שר הפנים אופיר פינס-פז:
       
       אדוני היושב-ראש, אני מודה לך. הצעת החוק של חבר הכנסת סער, הצעת חוק הרשויות המקומיות (מימון בחירות) (תיקון - מועמד בבחירות מיוחדות), מקובלת באופן עקרוני על הממשלה ועל משרד הפנים בתוכה. אגב, המשרד עצמו הגיש תזכיר חוק בעניין זה לוועדת שרים לחקיקה, אבל מלאכת החקיקה בממשלה, כידוע, מתארכת ומתארכת ומתעכבת, אז אנו נקבל את היוזמה הזאת של חבר הכנסת סער. 
       
       יחד עם כך, תיקון סעיף 2 לבדו אין בו די כדי לאפשר את יישום הוראת החוק בבחירות מיוחדות. יש לתקן סעיפים נוספים כמפורט במסמך שיש לי, ואני לא רוצה להלאות את המליאה. לכן הממשלה מסכימה לתמוך בהצעת החוק, בכפוף לתיקון הניסוח, חבר הכנסת סער, שזה, כמובן, דבר שייעשה בוועדה תוך כדי תנועה לקראת הכנת הצעת החוק לקריאה ראשונה.
       
גדעון סער (הליכוד):
       
       אני מוכן לתאם את הנוסח.
       
היו"ר ראובן ריבלין:
       
       השר, כחבר כנסת עם ניסיון רב הבין שאנו מצביעים על הנוסח כפי שהוא. חבר הכנסת דהן, נא לא להשתמש בטלפון, שכן אדוני היה נאלץ להוציא את עצמו, אם הוא היה עוד חמש דקות פה.
       
גדעון סער (הליכוד):
       
       ברשותך, אדוני היושב-ראש, אני רוצה לשאול את כבוד השר, אם נתייחס לבעיה מסוימת, אם נוכל לדעת - - -
       
היו"ר ראובן ריבלין:
       
       תדונו על זה בהכנה לקריאה ראשונה. הוא מסכים להעביר את הצעת החוק שלך כפי שהיא.
       
שר הפנים אופיר פינס-פז:
       
       והוא מסכים שזה יהיה בכפוף לשינויים - - -
       
גדעון סער (הליכוד):
       
       לא הבנתי את מה שאמרת.

היו"ר ראובן ריבלין:
       
       יש בעיה במה שהוא אמר. יכול להיווצר פה דבר שיש התנגדות, למה לך? הקפדת בדיוק.
       
       חבר הכנסת פרוש, האם אדוני רוצה להתנגד?
       
מאיר פרוש (אגודת ישראל - יהדות התורה והשבת):
       
       אבקש שאם יש לי הערות, בוועדה - - -
       
היו"ר ראובן ריבלין:
       
       ודאי, ברצון רב. על זה אתה לא צריך אפילו את רשותו. אומנם, אין לנו מקומות בוועדות מרוב חברי כנסת שצובאים על עבודת הכנסת, אין לנו מקום; אנו מתכוונים להרחיב גם את אולם המליאה, כי יש חברי כנסת שרוצים כל ישיבה להופיע פעמיים, אבל אני מבין שרובם היום לא הגיעו, כי הם מתכוננים לישיבה שאולי תהיה מחר, כדי שנוכל להגביר את עבודת הכנסת. חבר הכנסת פרוש הוא חבר ועדת הכנסת שהמלצותיו תמיד נראות לי מאוד חשובות. 
       
מאיר פרוש (אגודת ישראל - יהדות התורה והשבת):
       
       לא תמיד.
       
היו"ר ראובן ריבלין:
       
       תמיד הן נראות לי חשובות, לא תמיד אני מסכים אתן. אבל הבנתי שזאת הבעיה. 
       
       ובכן, רבותי חברי הכנסת, אדוני יושב-ראש הקואליציה, אנו עוברים להצבעה. רבותי חברי הכנסת, כולם נשמעו, וגם שמעו את הקריאה, ועברו חמש דקות. ובכן, אנו מצביעים על הצעת חוק הרשויות המקומיות (מימון בחירות) (תיקון – מועמד בבחירות מיוחדות), התשס"ה-2005, של חבר הכנסת גדעון סער.
       
        נא להצביע - מי בעד, מי נגד, מי נמנע? בבקשה, רבותי חברי הכנסת.
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה – 23
נגד – אין
נמנעים – אין
ההצעה להעביר את הצעת חוק הרשויות המקומיות (מימון בחירות) (תיקון – מועמד 
בבחירות מיוחדות), התשס"ה-2005, לדיון מוקדם בוועדת הפנים ואיכות הסביבה נתקבלה.
       
היו"ר ראובן ריבלין:
       
       23 בעד, באין מתנגדים, באין נמנעים, אני קובע שהצעת חוק הרשויות המקומיות (מימון בחירות) (תיקון - מועמד בבחירות מיוחדות), של חבר הכנסת גדעון סער, בנושא מועמד בבחירות מיוחדות, עברה בקריאה טרומית.
       
גדעון סער (הליכוד):
       
       ושל איתן כבל ומשה כחלון.
       
היו"ר ראובן ריבלין:
       
       אני מקבל את התיקון. של חברי הכנסת גדעון סער, איתן כבל ומשה כחלון עברה בקריאה טרומית, ותועבר לוועדת הפנים על מנת להכינה לקריאה ראשונה, ואז כל ההערות שנשמעו כאן יבואו לדיון; אם יסכימו, יסכימו, ואם לא - יבוא להצבעה, ובא לציון גואל.
       

הצעת חוק הגנת הצרכן (תיקון - עסקה עם עולה חדש), התשס"ד–2003
[הצעת חוק פ/1617; נספחות.]
(הצעת חבר הכנסת ניסן סלומינסקי)

היו"ר ראובן ריבלין:
       
       אנו ממשיכים בסדר-היום. אני מזמין את חבר הכנסת ניסן סלומינסקי.
       
ניסן סלומינסקי (מפד"ל):
       
       אדוני היושב בראש, אדוני השר, חברי חברי הכנסת, פנו אלי מארגונים של עולים חדשים ושל קשישים בבעיה שנתקלים בה בחיי היום-יום. 
       
היו"ר ראובן ריבלין:
       
       חבר הכנסת אמנון כהן, אדוני, עד כמה פניך יפות ונעימות, מדוע יסובב את גבו לנואם?
       
ניסן סלומינסקי (מפד"ל):
       
       קורה שאדם, עולה חדש שלא בקיא בשפה, הולך וקונה משהו והוא לא מבין בדיוק את ההנחיות או את מה שהמוכר אומר לו, האחד לא מבין את השני והוא קונה, ולאחר מכן, כשהוא חוזר לביתו באים ילדיו ומסבירים לו שהוא טעה, והעסקה נעשתה והאיש לא יכול לחזור בו. כנ"ל גם קשישים, שלפעמים לא בדיוק קולטים את הדברים לאשורם, ואחר כך מתברר להם שהם עשו עסקה בטעות. כיום, לפי החוק הקיים, אין מה לעשות - את הנעשה אין להשיב, הם קנו, אף שהיתה כאן טעות.
       
       הצעתי באה לומר, שבמקרים כאלה, שעולה חדש, או קשישים או לפעמים מוגבלים, בגלל קשיי שפה קנו משהו, וזה לא בדיוק מה שהם רצו, ולא הבינו, יתאפשרו להם, לפי ההוראות בחוק העוסק ברוכלות, 14 יום לביטול העסקה ולהחזרת המצב לקדמותו.
       
       לצערי, ועדת השרים לא אישרה את החוק הזה. היא אמרה שהוא רחב מדי ואין בו מגבלות על אילו עסקאות ומתי. בקשתי היא שנאשר את ההצעה בקריאה טרומית, ואחר כך הוועדה תציב את המגבלות, ואני מוכן להתחייב - הגענו לסיכום שאני אציע את ההצעה, לא תהיה תשובה, ובמועד מאוחר יותר ננסה להגיע להבנה, כדי שאפשר יהיה להעביר את זה, כי זו בקשה מהשטח, והחוק הוא כן ראוי. תודה רבה לך, אדוני היושב-ראש.

היו"ר ראובן ריבלין:
       
       תמתין פה. אדוני שר הפנים, האם זה על דעתך?
       
שר הפנים אופיר פינס-פז:
       
       כן.
       
היו"ר ראובן ריבלין:
       
       בסדר, אם אדוני הסכים וביקש, זה על הקווטה שלו, בסדר. ובכן, תשובה והצבעה במועד אחר, על-פי בקשתו של המציע. אז אין לי בעיה, ויש הסכמה של הממשלה. תודה רבה. אנו ממשיכים בסדר-היום.
       

הצעת חוק הטלת אגרות, התשס"ד-2004
[הצעת חוק פ/2569; נספחות.]
(הצעת חבר הכנסת נסים דהן)

היו"ר ראובן ריבלין:
       
       אני מזמין את חבר הכנסת נסים דהן על מנת שיבוא ויעלה, יגיע וייראה וישמיע את הצעת חוק הטלת אגרות, התשס"ד-2004. שר הפנים נמצא פה. שר האוצר, אם לא ישיב, נצביע בלי תשובתו. אני מבין את מצוקת הזמן של שר האוצר, היא ברורה לי כשמש - ימנו לשר האוצר סגן שר. הנה, שר הביטחון עסוק לא פחות ממנו, וסגנו נמצא פה בצורה קבועה. 
       
גדעון סער (הליכוד):
       
       אם שר האוצר לא יגיע, יעלה שר הפנים.
       
היו"ר ראובן ריבלין:
       
       אין לי בעיה, אנו לא מעכבים.
       
נסים דהן (ש"ס):
       
       אדוני היושב-ראש, חברי חברי הכנסת, לפעמים מתפלאים, איך רעיון מסוים או המצאה מסוימת שהיא מאוד פשוטה, התגלתה או הגיעה או מתחילה להועיל לטובת האנושות רק 100, 1,000 שנה לאחר מכן, דברים מאוד פשוטים שכל אדם בר-דעת היה יכול להעלות את זה על דעתו וליישם אותם. התשובה היא – ניתנה לו הזדמנות מן השמים, שהגיעו הזמן והשעה.
       
       למה אני מתכוון? הצעת החוק שהנחתי על שולחן הכנסת והיא באה לפניכם, חברי חברי הכנסת, ההיגיון שלה מאוד פשוט – במדינת ישראל יש כמה אמצעים שבהם הממשלה גובה כסף מהציבור. יש מסים, שבדרך כלל נועדו לכסות את ההוצאות של הממשלה ושל המדינה עבור שירותים שהמדינה נותנת, כמו ביטחון, בריאות, משטרה, ויש תשלומים שהאזרח משלם עבור שירות שהוא מקבל. זה לא מס, אלא זה שירות שהאזרח משלם תמורתו, תשלום עבור שירות, וקוראים לזה אגרה.
       
       מסים לא יכולים להיות מחושבים לפי עלויות קבועות מראש. אגרה, לעומת זאת, נועדה לכסות עלות שירות. אם אדם משלם למשל אגרת רשיון במשרד הרישוי, זה נועד לכסות את העלויות שיש למשרד הרישוי ולמשרד התחבורה עבור הדפסה, עבור כוח-אדם שצריך לפקח, עבור כוח-אדם שצריך לתת את השירות. אבל לא יכול להיות שתמורת האגרה יעשו קופה צדדית במשרד התחבורה. לא יכול להיות שאגרה היא תחליף למס. לדעתי ולדעת כל הכלכלנים שדיברתי אתם, לדעת כל האנשים שמדברים בהיגיון ובצדק חברתי, אגרה לא נועדה להיות תחליף מס. אגרה נועדה לכסות בדיוק את העלויות של אותו שירות שהאזרח מקבל, שהוא לא במסגרת המסים.
       
       לא מזמן היה בוועדת הכספים דיון על אגרה של רשות הנמלים. אני מבקש לא להפריע, אדוני היושב-ראש ויושב-ראש הקואליציה. 
       
היו"ר ראובן ריבלין:
       
       אני מודיע לכם שלא נתתי - חוץ מאשר לוועדה לביקורת המדינה, עד 11:30 - לא נתתי לשום ועדה אישור להמשיך את הדיונים, וגם כל אישור.
       
גדעון סער (הליכוד):
       
       האם יש ליושב-ראש סמכויות אכיפה בעניין הזה?
       
היו"ר ראובן ריבלין:
       
       לא, סמכות אכיפה אין לי. אמרתי, ואני מודיע לך, אדוני יושב-ראש הקואליציה, רבותי השרים, בכל פעם שאני נותן אישור להמשך קיום ישיבה, אני כותב: כפוף להצבעות. לא נתתי ולו לאחת מהוועדות.
       
נסים דהן (ש"ס):
       
       אני חוזר ואומר, אדוני היושב-ראש, במדינת ישראל יש מסים. המסים לא קשורים בצורה ישירה לעלויות כאלה ואחרות. מס נקבע על-ידי חוק הכנסת, אם זה 45% מהכנסתו של האדם, 50%, 20%, עד מדרגה מסוימת – הכול טוב ויפה. אגרה נועדה לכסות את השירות שהאזרח מקבל.
       
       למשל, לא מזמן היה דיון בוועדת הכספים על אגרה לבידוק ביטחוני של המכולות. ועדת הכספים ביקשה לקבל נתונים, מה הן העלויות של הבידוק הביטחוני של המכולות, ולפי העלויות שהונחו בפנינו, לפי כמות המשתמשים, נקבעה האגרה. אבל לא יכול להיות שבעבור שירות שהאזרח יכול היה לקנות ב-100 שקלים הוא ישלם אגרה של 300 שקלים. לא יכול להיות שעלות השירות פר-אזרח תהיה 20 שקלים והאגרה תהיה 200 שקלים או 120 שקלים. חייב להיות קשר, קורלציה,  פחות או יותר – אני לא אומר על האגורה – בין האגרה לעלות השירות; כי אחרת זה מס, אז תוסיף את זה למס. 
       
       ההבדל בין מס לאגרה, אדוני היושב-ראש, חברי חברי הכנסת, כבוד השר - שר האוצר בטח יודע - מס כל אזרח חייב לשלם, הוא משתמש בשירות או לא משתמש בשירות. יבוא אדם ויגיד שהוא לא צריך את הצבא, ינכה מהמס את עלות הצבא. אין כזה דבר - מס כל האזרחים משלמים. אגרה משלם מי שמשתמש בשירות בפועל. לא מטילים את זה על כל האזרחים, אלא אומרים: מי שצריך את השירות הזה ישלם את עלות החזקת השירות על-ידי המדינה. בשוק הפרטי אין עניין של עלויות, מותר לאדם להקים עסק כדי להרוויח. מדינה אסור שתרוויח מהאזרחים שלה על שירות שהיא צריכה לתת להם.
       
       היום בדקנו, אדוני היושב-ראש, כבוד שר האוצר - כל האגרות לא נעשו לפי תחשיב של עלות כלכלית, עלות השירות לאזרח. נקבע סכום, הוא מקודם בדרך כלל כל שנה במקדם המדד, ואין קשר – גם אם יורידו את השכר לעובדים באותו שירות, האגרה תמשיך לעלות, כי היא קשורה למדד בכלל, היא לא קשורה לשירות שהאזרח מקבל. יכול להיות אפילו, אדוני היושב-ראש - - - 
       
היו"ר ראובן ריבלין:
       
       ככל שהשירות ירד, ככה האגרה תעלה.
       
נסים דהן (ש"ס):
       
       בדיוק. יכול להיות שמשרד האוצר, משיקולים כאלה ואחרים, יוריד את היקף השירות לאזרח, והאגרה תמשיך לטפס, כי היא צמודה למדד, היא צמודה ליוקר המחיה, היא צמודה לאלף ואחד דברים. אף אחד לא בדק את זה אף פעם.
       
       החוק הזה בא "לעשות שכל", לעשות סדר. אפשר להטיל אגרות על האזרח; מה שאנחנו מבקשים שיהיה תחשיב כלכלי, פחות או יותר מדויק - אנחנו לא מדברים על האגורה או על השקל – של עלות השירות, שיכלול את כל המרכיבים של אותו שירות: הפקידים שצריכים לתת את השירות, הניירת, החשמל, הכול יהיה כלול בפנים. האזרח ישלם את עלות השירות האמיתית, ולא איזה סכום שנקבע היסטורית, אולי בתקופת המנדט, ומאז הוא צמוד עד היום, ואף אחד לא יודע אם הוא מכסה את עלות השירות או לא.
       
       יכול להיות שבאגרות מסוימות צריך להעלות את מחיר האגרה. למשל, יש במשרד הבריאות אגרה עבור רשיון לתרופה. בארצות-הברית משלמים 250,000 דולר כדי לקבל רשיון כזה. במדינת ישראל זה עולה 1,000 דולר. ריבונו של עולם, איפה ההיגיון? בדרך כלל אלה שמקבלים את הרשיון הם חברות כלכליות גדולות, שמשווקות תרופות, מרוויחות מצוין. למשרד הבריאות עולה לבדוק את התרופה ולתת רשיון לפחות 10,000 דולר. והוא גובה אגרה של 1,000 דולר. למה? זאת האגרה, ואחר כך בוכים שאין כסף למשרד הבריאות לתרופות.
       
       אבל מאידך גיסא, יש המון אגרות שעלות האגרה היא 10 שקלים והאזרח משלם 200 שקלים. עלות השירות לאזרח היא לא יותר מ-10, 20 שקלים. להנפיק תעודה במשרד הפנים, כשהאזרח הוא תושב מדינת ישראל, לוקח 20 שניות, דקה. הפקיד מסתכל במחשב, לוחץ על כפתור, התעודה מודפסת. כמה עולה שירות כזה? 120 שקלים. מה הקשר בין האגרה לעלות השירות? אין שום קשר.
       
       למה, אדוני היושב-ראש? במדינה מתוקנת, הגענו כבר לעידן מחשבים, למאה ה-21 - הכול ניתן למדידה, הכול ניתן לבדיקה. כמה עולה שירות - אפשר לבדוק, אפשר לתמחר את זה. לכמה זה מתחלק בשנה, אפשר לחלק את זה בקלות. אגרה שגובהה צריך להיות 20 שקלים, שתעלה 20 שקלים; אגרה שגובהה צריך להיות 100,000 דולר, שתעלה 100,000 דולר, אם זאת עלות השירות. אבל לא ייתכן שיהיה סבסוד צולב בין האגרות ובין התשלומים שהאזרח מקבל במסגרת השירות שהמדינה נותנת לו, ואף פעם לא תיעשה בדיקה כמה זה עולה באמת. תעודת פטירה - למה האזרח צריך לשם 180 שקלים? זה לוקח דקה וחצי לפקיד לקחת את התעודה הרפואית, לתרגם אותה לתעודת פטירה ולהדפיס אותה.
       
       אני בטוח שהממשלה תומכת בזה, היא תומכת בהיגיון שמאחורי זה, היא תומכת ברציונל שמאחורי זה, היא תומכת אפילו בתזה. אבל, הממשלה עכשיו, בוודאי משיקולי נוחות, מעדיפה להמשיך את ההסדר הקיים, כי המשמעות של זה היא להיכנס בעובי הקורה ולבדוק שירות שירות מה העלות שלו, ולגבות את האגרה האמיתית שצריך לגבות. הממשלה לא רוצה לעשות את זה, והכנסת חובתה להכריח את הממשלה לעשות את זה, כיוון שרוב האגרות שהאזרח הקטן נזקק להן, הן אגרות שהמחיר שגובים עליהן היום הוא גבוה מדי. 
       
       האגרות שתעשיינים וחברות יבוא משלמים - הם משלמים פחות מדי. האזרח הקטן מסבסד את החברות הגדולות והעשירות בשירות שהמדינה נותנת להן. במקום שהאזרח הקטן ישלם את העלות האמיתית, לפעמים הוא משלם יותר כדי לכסות על העלויות האמיתיות שחברות גדולות ותעשיות היו צריכים לשלם. 
       
       לכן, אדוני היושב-ראש, אני בטוח שכל חברי הכנסת יצטרפו אלי ויתמכו בחוק. אדוני שר האוצר, אני מסכים - - - 
       
היו"ר ראובן ריבלין:
       
       זאת מהפכה, זה לא חוק.
       
נסים דהן (ש"ס):
       
       אני מסכים שנעשה את זה יחד, בשילוב. מהפכה אני מבין שאי-אפשר לעשות ביום אחד, אבל אם התפיסה הזאת מקובלת על שר האוצר, נוכל לעשות את זה ביחד במשך תקופה שגם משרד האוצר וגם המדינה יוכלו לעמוד בזה בלי למוטט את המערכות הקיימות.
       
היו"ר ראובן ריבלין:
       
       תודה רבה. כבוד שר האוצר ישיב על ההצעה ויבהיר את עמדת הממשלה, אם הממשלה מוכנה למהפכות כאלה. עושים עכשיו כל כך הרבה דברים - - - 
       
רוני בריזון (שינוי):
       
       - - - 
       
היו"ר ראובן ריבלין:
       
       אני מתאר לעצמי שאם הממשלה תסכים, תבקש להפוך את הנושא להצעת אי-אמון. ראיתי שאתמול יצאה מצד חבר הכנסת נסים זאב שיטה חדשה בחקיקה, שכל פעם שזה מטעם הסיעה שלכם, יש אי-אמון. מובן שיהיו פעולות תגמול, וכך נעכב את החקיקות. כדאי שראשי הסיעות ייפגשו ביניהם ויחליטו על שביתת נשק בעניין זה, כי יש פה פעולות תגמול חמורות שיכולות להיות. כבוד שר האוצר, בבקשה.
       
שר האוצר בנימין נתניהו:
       
       אדוני, אני רוצה להביא לתשומת לבם של חברי הכנסת, שבהטלת אגרות יש תהליך שאיננו שרירותי, יש ועדת אגרות בין-משרדית, וכל מי משרי הממשלה שרוצה לקבוע אגרה, חייב לעבור את הוועדה הזאת. הוא חייב לנמק שם, להביא תחשיבי עלות, שהם שיקול מרכזי – לא תמיד היחיד, אבל שיקול מרכזי בהחלט – בקביעת שיעור האגרה. אנחנו בודקים גם את שיעורן של אגרות דומות. יעילות, קיצוב הכנסות המדינה – שיקולים נוספים. אבל זה בהחלט שיקול נכבד, אם כי לא בלבדי. 
       
       ראוי שחברי הכנסת גם ידעו, אני בטוח שחבר הכנסת דהן יודע, שבזה לא מסתיים התהליך, משום שהכנסת קבעה שהיא עצמה חייבת לדון ולאשר או לשלול את הצעות האגרה, וזה מתבצע באמצעות דיון פתוח בוועדת הכספים. זה איננו דיון סגור, זה דיון פתוח שמאפשר לכל עם ישראל לבדוק, להעלות טיעונים, לנסות לשכנע, וכאמור שם גם מתבקשים לתת תחשיבי עלות. 
       
       יש מנגנונים לבקרה ולביצוע תהליך תקין שמאפשר לנו לפעול במסגרת הקיימת, ולכן מכל הטעמים הללו אני מבקש מהכנסת להסיר את ההצעה הזאת.
       
היו"ר ראובן ריבלין:
       
       תודה רבה. חבר הכנסת דהן, זה ברור. אדוני יכול לבוא ולהוסיף שלוש דקות לנאומו על מנת להשיב לשר, ומייד לאחר מכן אנחנו עוברים להצבעה.
       
נסים דהן (ש"ס):
       
       חברי חברי הכנסת, אומנם נכון, אמת ויציב וקיים כל דבריו של שר האוצר כאן מעל הדוכן, אבל כמו שהוא אמר: אין חובה להתחשב רק בתחשיב הכלכלי ובעלויות. זה אחד מהתחשיבים. לפעמים גם התחשיב של הסבסוד הצולב הוא חלק משיקוליה של ועדת האגרות, ואת זה הצעת החוק באה למנוע - שלא יהיה סבסוד צולב, והשיקול המרכזי יהיה גם שיקול חשוב במערכת של קביעת גובה האגרה, גם במשרדי הממשלה וגם בכנסת. תודה רבה.
       
היו"ר ראובן ריבלין:
       
       תודה. ובכן, רבותי חברי הכנסת, אדוני שר האוצר - חבר הכנסת בריזון, אם אדוני רוצה להצביע, ישב במקומו, כי אנחנו עוברים להצבעה. בבקשה, נא לשבת, לא לרוץ. נא לשבת. 
       
       רבותי חברי הכנסת, הצעת חוק הטלת אגרות, התשס"ד-2004, מאת חבר הכנסת נסים דהן - מי בעד? מי נגד? נא להצביע.

הצבעה מס' 3

בעד ההצעה להעביר את הצעת החוק לדיון מוקדם בוועדה –  15
בעד ההצעה להסיר מסדר-היום את הצעת החוק – 23
נמנעים – אין
ההצעה להסיר מסדר-היום את הצעת חוק הטלת אגרות, התשס"ד-2004, נתקבלה.

היו"ר ראובן ריבלין:
       
       15 בעד, 23 נגד, אין נמנעים. אני קובע שהצעת חוק הטלת אגרות, התשס"ד-2004, לא עברה בקריאה טרומית, ולכן ירדה מסדר-היום.
       

הצעת חוק לתיקון פקודת מס הכנסה 
(הנחה ממס על דמי הבראה), התשס"ג-2003
["דברי הכנסת", חוב' י"ז, עמ'  .]
(הצעת חבר הכנסת אמנון כהן)

היו"ר ראובן ריבלין:
       
       רבותי חברי הכנסת, אדוני מהצד רשאי לרענן את זיכרון החברים, כי פה נדחות הצבעות, ואז ישיב כמובן שר האוצר או שר החקלאות.
       
גדעון סער (הליכוד):
       
       למה מהמקום?
       
היו"ר ראובן ריבלין:
       
       הוא כבר נימק בשבוע שעבר, הוא רק רוצה לרענן את הזיכרון, ואז ישיב השר.
       
גדעון סער (הליכוד):
       
       חוזרים על זה?
       
היו"ר ראובן ריבלין:
       
       מה נעשה שביום רביעי שעבר לא רציתם שנצביע? דקה הוא מקבל. בבקשה.
       
אמנון כהן (ש"ס):
       
       אדוני היושב-ראש, אדוני השר, חברי חברי הכנסת, מדובר בהצעת חוק מאוד חשובה. למעשה, אנחנו מבקשים תיקון לפקודת מס הכנסה (הנחה ממס על דמי הבראה). ראשית, יש טעות דפוס בהצעת החוק – במקום 15,000 שקלים זה 1,500 שקלים, ומדובר על כך שעובד שעובד שנה שלמה, לאחר מכן מגיעים לו במהלך השנה דמי הבראה, כ-1,500 שקלים עד 3,000 שקלים, לפי ותק שהוא צובר. ומדובר שמתוך הסכום של 1,500 שקלים מורידים מס, לפעמים 50%, לפעמים יותר, תלוי בגובה המשכורת שלו, ובסופו של דבר נשארים לו רק 750 שקלים. הצעת החוק מדברת על כך שבמקרים הללו, עד גובה 1,500 שקלים, לא יוטל מס, אלא רק מעל 1,500 שקלים. זה עיקרה של הצעת החוק.

היו"ר ראובן ריבלין:
       
       תודה רבה. תודה רבה. היא ברורה וגם מונחת בפני החברים. כבוד שר האוצר וראש הממשלה לשעבר, האם אדוני רוצה לענות? הממשלה לא מבקשת לענות. האם הממשלה מתנגדת, אדוני?
       
שר האוצר בנימין נתניהו:
       
       כן.
       
היו"ר ראובן ריבלין:
       
       ובכן, הממשלה מתנגדת. 
       
       אנחנו נעבור להצבעה. נא לשבת. כל מי שרוצה להצביע, נא לשבת. 
       
       רבותי חברי הכנסת - מי בעד, מי נגד הצעת חוק לתיקון פקודת מס הכנסה?
       
הצבעה מס' 4

בעד ההצעה להעביר את הצעת החוק לדיון מוקדם בוועדה –  12
בעד ההצעה להסיר מסדר-היום את הצעת החוק – 25
נמנעים – אין
ההצעה להסיר מסדר-היום את הצעת חוק לתיקון פקודת מס הכנסה 
(הנחה על דמי הבראה), התשס"ג-2003, נתקבלה.
       
היו"ר ראובן ריבלין:
       
       12 בעד, אולם 25 נגד, ואין נמנעים. אני קובע שהצעת החוק של חבר הכנסת אמנון כהן בעניין תיקון פקודת מס הכנסה לא נתקבלה.
       
       רבותי חברי הכנסת, אנחנו ממשיכים. חבר הכנסת עסאם מח'ול לא נמצא פה.

מוחמד ברכה (חד"ש-תע"ל):
       
       היא מוצמדת להצעה של אמנון כהן.
       
היו"ר ראובן ריבלין:
       
       הואיל והחוק המוביל נפל, גם ההצעות המוצמדות נפלו.

מוחמד ברכה (חד"ש-תע"ל):
       
       אין הצבעה?
       
היו"ר ראובן ריבלין:
       
       כך לא תצטרך חצי שנה. אם אתה רוצה, נצביע.
       
גדעון סער (הליכוד):
       
       גם צריך חצי שנה, זו הצעה דומה. אם לא, אני מבקש להצביע.
       
היו"ר ראובן ריבלין:
       
       הוא לא יצטרך להגיש אותה מחדש.
       
גדעון סער (הליכוד):
       
       אבל הוא לא יכול להצביע עליה חצי שנה.
       
היו"ר ראובן ריבלין:
       
       ברור שלא, כי אני לא יכול להעלות אותה על סדר-היום. יש פה מחלוקת אם מצביעים או לא מצביעים. יש פעמים שבאותו נושא חברים לא רוצים להצביע. ידע אדם שאם הוא מצמיד הצעה, הוא כפוף להצעה המקורית.
       
מוחמד ברכה (חד"ש-תע"ל):

       אני מקבל את זה.
       
היו"ר ראובן ריבלין:
       
       תודה רבה.

       
הצעת חוק הטבות מס לעמותות (תיקוני חקיקה), התשס"ג-2003
       ["דברי הכנסת", חוב' ט"ז, עמ'   .]
(הצעת קבוצת חברי הכנסת)

       
היו"ר ראובן ריבלין:
       
       רבותי חברי הכנסת אנחנו עוברים להצעת חוק הטבות מס לעמותות, של חבר הכנסת אלי ישי. תשובה והצבעה. שר האוצר רוצה להשיב?
       
שר האוצר בנימין נתניהו:
       
       אנחנו מתנגדים.

היו"ר ראובן ריבלין:
       
       ובכן, יש מישהו מהמציעים שרוצה לומר דבר? לא רוצים. 
       
       רבותי, אנחנו עוברים להצבעה. הצעת חוק הטבות מס לעמותות (תיקוני חקיקה) - נא להצביע. מי בעד? מי נגד? מי נמנע?
       
הצבעה מס' 5

בעד ההצעה להעביר את הצעת החוק לדיון מוקדם בוועדה – 11
בעד ההצעה להסיר מסדר-היום את הצעת החוק – 37
נמנעים – 1
ההצעה להסיר מסדר-היום את הצעת חוק הטבות מס לעמותות 
(תיקוני חקיקה), התשס"ג-2003, נתקבלה.
       
היו"ר ראובן ריבלין:
       
       11 בעד, 37 נגד, אחד נמנע. אני קובע שהצעת חוק הטבות מס לעמותות (תיקוני חקיקה) לא נתקבלה.

       
הצעת חוק מס ערך מוסף (תיקון - שיעור אפס על ספרים הנקנים 
מחוץ לישראל ומגיעים לישראל בדואר), התשס"ה-2004 
       ["דברי הכנסת", חוב' ט"ז, עמ'  .]
(הצעת קבוצת חברי הכנסת)
       
היו"ר ראובן ריבלין:
       
       רבותי חברי הכנסת, תשובה והצבעה לחברי הכנסת רוני בריזון ורשף חן. חבר הכנסת בריזון, האם אתה רוצה להזכיר לחברים על מה מדובר או להצביע ישר?
       
רוני בריזון (שינוי):
       
       אני מבקש, אדוני היושב-ראש, ברשותך, להזכיר בקצרה שמדובר - - -
       
היו"ר ראובן ריבלין:
       
       לא בקצרה, בדקה. לא בקצרה, יש לך דקה שלמה.
       
רוני בריזון (שינוי):
       
       גם זו קצרה היא. 
       
       מדובר בתשלום מס ערך מוסף על ספרים שאנשים מזמינים באופן פרטי, המגיעים מחוץ-לארץ בדואר, אשר הושת עליהם מס ערך מוסף. וזאת נוסף על כל המסים וההיטלים שמשלמים אותם אנשים בארץ שבה הם קונים, והרי יש בכך משום כפל מס, ואני חושב שראוי שבמדינת ישראל, בקרב עם הספר, לא יהיה מיסוי כפול על ספרים. תודה.
       
היו"ר נסים דהן:
       
       תודה רבה. אנחנו עוברים להצבעה. תשובת שר האוצר.
       
שר האוצר בנימין נתניהו:
       
       הממשלה מתנגדת.
       
היו"ר נסים דהן:
       
       ההצבעה החלה.
       
הצבעה מס' 6

בעד ההצעה להעביר את הצעת החוק לדיון מוקדם בוועדה – 10
בעד ההצעה להסיר מסדר-היום את הצעת החוק – 39
נמנעים – אין
ההצעה להסיר מסדר-היום את הצעת חוק מס ערך מוסף (תיקון – שיעור אפס על 
ספרים הנקנים מחוץ לישראל ומגיעים לישראל בדואר), התשס"ה-2004, נתקבלה.
       
היו"ר נסים דהן:
       
       בעד - 10, נגד - 40, בתוספת קולו של יושב-ראש הכנסת. הצעת החוק לא נתקבלה וירדה מסדר-היום.
       
       
הצעת חוק-יסוד: בית-משפט לחוקה
[הצעת חוק פ/678; נספחות.]
(הצעת חבר הכנסת אליעזר כהן)
       
היו"ר נסים דהן:
       
       אנחנו ממשיכים בסדר-היום. חברי חברי הכנסת, הצעת חוק-יסוד: בית-משפט לחוקה, של חבר הכנסת אליעזר כהן. משיבה שרת המשפטים. חברי הכנסת והשרים, נא לשבת במקומות ולא לדבר בעמידה. גם התייעצויות אפשר לעשות בישיבה או מחוץ למליאה. חבר הכנסת מוחמד ברכה, נא לשבת, או מחוץ למליאה, בבקשה. 
       
       חבר הכנסת אליעזר כהן, יש לך עשר דקות לנמק ולשכנע כמה חשוב בית-המשפט לחוקה במדינת ישראל. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, רבותי חברי הכנסת, אני מעלה פעם נוספת את הצעת חוק-יסוד: בית-משפט לחוקה. העליתי את הצעת החוק הזאת בעבר, בכנסת החמש-עשרה, העברתי אותה בהצלחה מרובה, ומשום-מה חבר הכנסת הנמרץ אופיר פינס פסל אותה כשהיה יושב-ראש ועדת החוקה. 
       
       אני רוצה להציג את הסיבה, מדוע כל כך חשוב למדינת ישראל שיהיה לה בית-משפט לחוקה. כל המדינות הנאורות בעולם הפעילות בנושא חוקה מתקנות את הפרשנות החוקתית על החוקה. המדינות הפעילות בחוקתן מקיימות אותה וחיות לפיה, עושות פרשנות חוקתית לחוקה דרך בית-משפט לחוקה ולא דרך בית-המשפט העליון. קיימות כמה מדינות בודדות, גדולות מאוד, קונפדרציות, כמו אמריקה, קנדה וארצות-הברית, אולי עוד אחת או שתיים, שמקיימות את הפרשנות החוקתית דרך בית-המשפט העליון שלהן. כמעט לכל מדינות אירופה יש בית-משפט לחוקה. עשרות מדינות בעולם שיש להן חוקה מקיימות את הפרשנות החוקתית שלהן דרך בית-משפט מיוחד לחוקה. 
       
       ומדוע? משתי סיבות: האחת, הפרדת רשויות. ברגע שבית-המשפט העליון יפרש את החוקה - במיוחד הבית העליון שלנו, שדרך בג"ץ הוא מתערב במעשיה של הממשלה - הוא יהיה עליון על הכנסת, תהיה לו עליונות על הכנסת כמו שיש לו עליונות חלקית על הממשלה במעשיה דרך הבג"ץ היום. זאת הסיבה הראשונה: הפרדת הרשויות הכרחית לדמוקרטיה. 
       
       הסיבה השנייה, בית-המשפט העליון היום, בדרך פעולתו, עשיית הדברים שלו וניהול המשפט במשכנו, אינו מקובל על חלק לא קטן מהעם, אני לא רוצה להגיד על מחצית מהעם. בית-המשפט לחוקה יהיה כזה, שהשופטים בו יהיו אומנם שליש מבית-המשפט העליון; גם בית-המשפט העליון יהיה שותף לבית-המשפט לחוקה בכך ששליש משופטיו יהיו בבית-משפט לחוקה - חלק מהשופטים יהיה בבית-המשפט לחוקה. אבל שני-השלישים האחרים יהיו שופטים שהם נציגי העם, וייבחרו בצורה כזאת שהם ייצגו את העם. בית-המשפט לחוקה חייב להיות מקובל על כל נציגי העם, על כל גווניו. זאת הסיבה השנייה מדוע הכרחי שבמדינת ישראל יהיה בית-משפט לחוקה. 
       
       בימים אלה נעשים מאמצים עצומים בוועדת החוקה לכונן חוקה. בשבועות אלה, פעמיים בשבוע אנחנו נפגשים לכמה שעות ומכוננים חוקה. סרקנו את כל חוקי-היסוד, התאמנו אותם לחוקה, אנחנו ממשיכים בנושא חוקתי ומתחילים למלא טיוטה של חוקה. כוונתו של היושב-ראש להגיע לצורה מוסכמת של טיוטת חוקה עד חג השבועות שנה זו ולהביא אותה כהצעה בפניכם. ברגע שנגיע לחוקה, ייעשו עוד שתי פעולות: החוקה תאושר במליאה של הכנסת ותאושר על-ידי העם במשאל עם. משאל העם שמדברים עליו בימים אלה הוא מסוג אחר לגמרי. את החוקה צריך לאשר במשאל עם. העם צריך להגיד כן או לא לחוקה שאנחנו נציג לו, לאחר שנאשר אותה בכנסת. 
       
        לאחר שתהיה חוקה, מליאת הכנסת תצביע בעדה, ואז מגיעים לפרשנות חוקתית - מי יפרש את החוקה כאשר יהיו בעיות וסוגיות שיהיו בהן התלבטויות. רק בית-משפט לחוקה מקצועי, רציני, ששופטיו יהיו נציגי העם, יתאים לזה וצריך לעשות את זה. 
       
       לכן, אף-על-פי שאני יודע שהקואליציה מתנגדת לחוק הזה, אני מעלה אותו פעם נוספת, ואנחנו נעלה עוד ועוד את רעיון החוקה ונחיצותה של חוקה למדינת ישראל ואת רעיון הפרשנות החוקתית לחוקה זו, שתיעשה בבית-משפט לחוקה. אנחנו נעלה את ההצעה עד שהיא תעבור. 
       
       אני לא רוצה להגיד, שיש מפלגות בבית הזה שאומרות לי, כיושב-ראש השדולה לחוקה בכנסת, שהן  לא יצביעו בעד החוקה אם לא יהיה בית-משפט לחוקה. אני חושב שהן טוענות בצדק, חבל לי שהן צריכות לאיים. זה צריך לבוא מההיגיון של הדברים, לא בכוח ולא בהכרעה. צריכה להיות חוקה, חוקתו של העם היהודי בארץ-ישראל, שתבסס את זה שהעם היהודי בארץ-ישראל זו חוקתו, ושופטיו של בית-המשפט לחוקה שיפרש את החוקה הזאת יצטרכו להיות שופטים נציגי העם. תודה רבה לכם. 

היו"ר נסים דהן:
       
	תודה רבה. שרת המשפטים, בבקשה, תגובתך. 
       
שרת המשפטים ציפי לבני:
       
       הממשלה מתנגדת. 
       
היו"ר נסים דהן:
       
       לאחר הודעת שרת המשפטים, שהממשלה מתנגדת - זה היה צפוי - אנחנו עוברים להצבעה. 
       
       מי בעד, מי נגד? 
       
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה – 5
בעד ההצעה להסיר מסדר-היום את הצעת החוק – 45
נמנעים - אין
ההצעה להסיר מסדר-היום את הצעת חוק-יסוד: בית-משפט לחוקה נתקבלה.

היו"ר נסים דהן:
       
       בעד - 5 , נגד - 45, אין נמנעים; הצעת החוק לא התקבלה. 
       
       
הצעת חוק העונשין (תיקון - איסור מכירת 
חומר תועבה לקטין), התשס"ג-2003
[הצעת חוק פ/1083; נספחות.]
(הצעת קבוצת חברי הכנסת)
      
היו"ר נסים דהן:
       
       אנחנו ממשיכים בסדר-היום: הצעת חוק העונשין (תיקון - איסור מכירת חומר תועבה לקטין), התשס"ג-2003. חבר הכנסת נסים זאב, בבקשה. 
       
נסים זאב (ש"ס):
       
       אדוני היושב בראש, כנסת נכבדה, חשבתי שהצעת החוק הזאת מיותרת, כי הסבירו לי שיש עונש חמור יותר, של שלוש שנים. חבר הכנסת זחאלקה, אתה אומר לרדת לשישה חודשי מאסר, אמרו לי שיש שלוש עד חמש שנים למי שמוכר דברי תועבה -  ולא תביא תועבה אל ביתך, והיית חרם כמוהו; שקץ תשקצנו ותעב תתעבנו, כי חרם הוא. 
       
       אם יש חוק כזה, אדוני היושב-ראש, אני מודיע שאני יורד מהנושא. אדרבה, אם יש חוק שמחמיר יותר, אני לא בא להקל. אבל זה לא החוק שהיה קיים עד היום, חבר הכנסת משה גפני.  ביררתי את הנושא, החוקים שהיו קיימים עד היום הם בנושא שידורי לוויין, פרסום תועבה. 
       
       הצעת החוק שמונחת בפני חברי הכנסת היא הצעת חוק העונשין (איסור מכירת חומר תועבה לקטין). חומר תועבה כולל מוצר, השאלה, קנייה. החוק בעצם בא להגביל ולאסור על בעלי עסקים או מי שעובד בעסק שבו נמכר חומר תועבה, שלא ימכרו חומר תועבה למי שלא מלאו לו 18 שנים. אנחנו בוודאי נגד מכירת חומר תועבה בכלל, אבל אני לא יכול להגביל את מי שאוהב את התועבה ורוצה להביא לביתו חומר תועבה; אין לי הזכות למנוע ממנו, אנחנו מדינה דמוקרטית. אבל כאשר מדובר בקטינים, קטין עובר ליד חנות עיתונים, מוכרים לו חוברת תועבה; זה לא יכול להיות הפקר. לא נוכל לאסור באיסור מחמיר ובמאסר עד חמש שנים הפצה בשידורי לוויין, ובחוברות אנחנו נשדר הפקרות מוחלטת. 
       
       לא יעודד אדם כאמור לקנות חומר תועבה, והעובר על הוראה זו דינו מאסר שישה חודשים. איך ניתן לזהות? לפעמים יש קטין שנראה גדול וגדול שנראה קטן. בעל עסק או מי שעובד בעסק, רשאי לדרוש מאדם המבקש לקנות חומר תועבה, שיציג תעודה שבה ניתן לוודא את גילו. אם לא הציג תעודה מזהה שיכולה להעיד על גילו - אני כמובן לא מדבר על אדם שנראה מבוגר ואין שאלה לגבי גילו - בלי הצגת תעודה שמוכיחה כי הוא עבר את גיל 18, לא יכול למכור לו חומר תועבה. 
       
       כיום אין הגבלה על מכירה או השאלת דברי דפוס, תוכנות מחשב, סרטי וידיאו ומוצרים בעל אופי פורנוגרפי לקטינים. לחשיפת קטינים לחומר תועבה השפעה שלילית על התפתחותם, והיא עלולה לטעת בהם תפיסת עולם מעוותת בכל הקשור למין. 
       
       אני רוצה לומר, בהצעת החוק שעברה פה בקריאה שנייה ושלישית, אחרי כל כך הרבה דיונים ארוכים - שם דובר בסרטים, פרסום תועבה, פרסום שיש בו הצגת יחסי מין, שיש בו אלימות או התעללות או שזה היה מלווה באלימות או התעללות, או שיש בהם ביזוי או השפלה, ניצול קטינים או תיאור התעללות תוך כדי גילוי אלימות קשה במיוחד. הסוגיות האלה נדונו בוועדת החינוך של הכנסת ובאו לקריאה שנייה ושלישית במליאה. אבל מכירת דברי תועבה עוד לא נדונה בכנסת. 
       
       לכן, אדוני היושב-ראש, כאשר בכנסת הזאת חברת הכנסת זהבה גלאון כל שני וחמישי  מעלה עוד הצעה על הטרדות מיניות, כל יום, חדשות לבקרים, יש לה עוד חידוש, אז אם אנחנו רוצים למנוע את ההטרדות האלה, צריך לראות איפה זה מתחיל. זה מתחיל באותו חומר דברי תועבה שנמכר בשוק באופן חופשי - - -  
       
אחמד טיבי (חד"ש-תע"ל):
       
       - - - 
       
היו"ר נסים דהן:
       
       חבר הכנסת אחמד טיבי, לא דיברו אתך בכלל, אתה מתערב בעניינים שלא שלך. 
       
אחמד טיבי (חד"ש-תע"ל):
       
       הוא דיבר על זהבה. 
       
נסים זאב (ש"ס):
       
       אתם גוף אחד או נשמה אחת, מה קרה לך, חבר הכנסת אחמד טיבי?  
       
       לכן, אי-אפשר להעלות הצעות חוק חדשות לבקרים כאשר כל הנושא הזה פרוץ לחלוטין. אני מבין שהשר פינס אמור להשיב לי בעניין - מי מהשרים אמור לענות? 
       
היו"ר נסים דהן:
       
       שרת המשפטים. 
       
נסים זאב (ש"ס):
       
       אם התשובה היא שיש וקיים חוק בנושא הזה, אני לא רוצה לבזבז את זמני; אני מודיע, אם החוק הזה קיים ואם החוק מחמיר יותר, אני בוודאי לא מתכוון להקל. אבל אם הוא לא קיים, אני רוצה שהכנסת הזאת, שנאבקת כל כך בכל הנושא הקשור לביזוי האשה, להשפלת האשה, כל חברי הבית - - - 
       
היו"ר נסים דהן:
       
       חברי הכנסת והשר רמון, חבר הכנסת טיבי, חברת הכנסת קולט אביטל, נא לשבת במקומות. 
       
נסים זאב (ש"ס):
       
       כמעט בכל שבוע מי מחברי הבית מעלה הצעה שבאה להחמיר בעניין הטרדות. אז בואו נטפל בשורש הבעיה. אני רוצה להאמין שאם החוק הזה עדיין לא מעוגן ועוד לא עלה על במת הכנסת, אכן שרת המשפטים תתמוך והממשלה הזאת תתמוך בהצעה. 
       
       אני רוצה להזכיר, חברת הכנסת ענת מאור העלתה בכנסת החמש-עשרה את ההצעה הזאת. אני מאמין שלא נוכל להיות יותר חסידים ומחמירים מענת מאור, שראתה בזה דבר מאוד בסיסי וחיוני כדי למגר את התופעות השליליות שהולכות ומתרבות מיום ליום. תודה. 

היו"ר נסים דהן:
       
	תודה רבה. תשיב שרת המשפטים. 
       
שרת המשפטים ציפי לבני:
       
       אדוני היושב-ראש, כנסת נכבדה, החוק הקיים אוסר מכירת דברי תועבה לקטינים ולבגירים, כך או כך, ולכן הצעת החוק מצמצמת את האיסורים הקיימים. כך גם הצעת החוק - הענישה שבה בדרגה נמוכה מזאת הקיימת בחוק. לכן, המטרה יותר מראויה, היא מעוגנת בחוק, והממשלה מתנגדת לצמצום המוצע. 

היו"ר נסים דהן:
       
	תודה רבה. חבר הכנסת נסים זאב, תגובה, זכותך. 

נסים זאב (ש"ס):
       
       הייתי מבקש, אדוני היושב-ראש, מכבוד השרה שתאמר לי איפה זה מעוגן בחוק. ביררתי, שאלתי וחקרתי, יכול להיות שאני טועה - - - 
       
שרת המשפטים ציפי לבני:
       
       סעיף 214א(1) בחוק העונשין. 
       
נסים זאב (ש"ס):
       
       אז מדוע לא אמרת את זה מעל במת הכנסת? 
       
היו"ר נסים דהן:
       
       עכשיו אתה יודע. 
       
נסים זאב (ש"ס):
       
       אם זה מעוגן בחוק, אני חושב שזה מיותר, אם יש החמרה, אני בוודאי  לא בא להקל. 
       
היו"ר נסים דהן:
       
       תודה רבה. אתה מוותר על ההצבעה, אבל בכל זאת, אנחנו חייבים לקיים את ההליך. 
       
משה גפני (דגל התורה):
       
       הוא מוותר על ההצבעה. 
       
היו"ר נסים דהן:
       
       אי-אפשר לוותר על ההצבעה. הוא נימק והשרה השיבה, הכנסת צריכה לוותר. אפשר לאשר את הצעת השרה. 
       
נסים זאב (ש"ס):
       
       אני מבקש מכולם להימנע. 
       
היו"ר נסים דהן:
       
       מי בעד, מי נגד? ניתן להצביע. 
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 3
בעד ההצעה להסיר מסדר-היום את הצעת החוק – 43
נמנעים - 7
ההצעה להסיר מסדר-היום את הצעת חוק העונשין 
(תיקון - איסור מכירת חומר תועבה לקטין), התשס"ג-2003, נתקבלה. 

היו"ר נסים דהן:
       
	בעד - 3, נגד - 43, שבעה נמנעים. הצעת החוק, על-פי הצעת המציע, ירדה מסדר-היום. 

	
הצעת חוק העונשין (תיקון - איסור פרסומת להימור, 
הגרלה או משחק אסור), התשס"ד-2004
[הצעת חוק פ/1784; נספחות.]
(הצעת קבוצת חברי הכנסת)

היו"ר נסים דהן:
       
       חברי הכנסת, אנחנו ממשיכים בסדר-היום: הצעת חוק העונשין (תיקון – איסור פרסומת להימור, הגרלה או משחק אסור) - של חבר הכנסת רשף חן ועוד חברי כנסת. ינמק חבר הכנסת רשף חן, בבקשה. 
       
רשף חן (שינוי):
       
       אדוני היושב-ראש, חברי חברי הכנסת, ההצעה הזאת באה להגביל את הפרסומת להימורים במדינת ישראל. היא לא באה למנוע הימורים במדינת ישראל, משום שהימורים, לצערם של חלקם ואולי לשמחתם של אחרים, הם כנראה חלק מהטבע האנושי, דבר בלתי נמנע שתמיד היה ותמיד יהיה. עם זאת, הימורים בכל קנה מידה הם לא דבר טוב. הימורים הם דבר רע, הימורים הם דבר מסוכן, הימורים הם דבר טיפשי. הם טיפשיים לכולם משום שהסיכוי לזכות קטן מאוד. הם מסוכנים לחלק לא מבוטל מהאוכלוסייה, אותו חלק שמתמכר להימורים, אותו חלק שההתמכרות הזאת הורסת אצלו משפחות, הורסת את חייו ומביאה אותו לתהומות שאי-אפשר לאחל אפילו לאויבינו הגרועים ביותר. 
       
       מאחר שההימורים הם דבר כל כך בעייתי ומסוכן, מדינת ישראל לקחה לעצמה חירות לעשות דבר שהוא לכאורה פגיעה קשה מאוד בחופש העיסוק – לקחה לעצמה מונופול מוחלט על פעילות ההימורים במדינת ישראל. מדינת ישראל אוסרת על כל אדם במדינת ישראל לארגן כל משחק שהוא הימורים. למה היא עושה את זה? לא רק כדי להרוויח כסף, וזאת שיטה טובה להרוויח כסף, אלא בעיקר מתוך הבנה שהנושא הזה חייב להיות תחת שליטה מאוד מאוד הדוקה של המדינה. 
       
       אלא שאז יש היפוך יוצרות, אולי תוצאה בלתי נמנעת מהעובדה שנותנים לחתול לשמור על השמנת. אנחנו מוצאים את מדינת ישראל משקיעה עשרות מיליוני שקלים כל שנה במסע הפרסום שהוא אולי האגרסיבי ביותר שיש במדינת ישראל כדי לעודד את הציבור להמר. אנחנו לא יכולים לצפות ערב שלם בטלוויזיה בלי שנראה שתיים או שלוש פרסומות של הטוטו או של הלוטו, שאומרות לנו בצורה מאוד ברורה: מה יהיה? יהיה טוטו, צריך פיס בחיים. לא לעבוד. פיס. 
       
       אנחנו נחשפים לפרסומות בעיתונים, על לוחות המודעות ובכל מקום שאנחנו הולכים אליו, ולא רק אנחנו הבגירים נחשפים להן, אלא גם ילדינו. התוצאה היא שהאווירה הכללית המושלטת היום במדינת ישראל היא שהימור הוא דבר נורמטיבי לחלוטין. כאשר לפני כשבועיים פורסם דוח שאומר ש-40% מתלמידי ישראל מהמרים, האדמה רעשה. אגב, הם לא מהמרים במקומות בלתי חוקיים. הם מהמרים בטוטו ובלוטו. מה הפלא? הרי אנחנו, מדינת ישראל, באמצעות שתי הרשויות שהיא הסמיכה לעניין הזה, משקיעים הון עתק כדי לשכנע את ילדי ישראל ולהסביר להם שזה לגיטימי, שזה נורמטיבי, שזה חכם וטוב. מה הפלא שהגענו למצב שבו הרוב המכריע של אזרחי מדינת ישראל מהמר בצורה כזאת או אחרת? 
       
       זה לא מצב טוב, זה בוודאי לא מצב שאנחנו צריכים לעודד. גם אם אי-אפשר למנוע אותו באופן מוחלט וגם אם צריך להגביל אותו על-ידי שליטה של המדינה, ודאי לא יכול להיות מצב שבו המדינה היא זו שתעודד את זה באופן מסיבי ותעשה את זה למען בצע כסף. 
       
       אין ספק שכשיטת מיסוי זה עובד מצוין. אתה מצליח להשיג הרבה מאוד כסף מהאנשים, ואין ספק שמשתמשים בכסף הזה למטרות טובות, אבל השאלה היא: האם בעניין הזה אנחנו רשאים לומר שהמטרה מקדשת את האמצעים? האם אנחנו מקיימים את האיזון הסביר בין הפקת תועלת מתופעה שלילית בלתי נמנעת לבין שימוש בתופעה הזאת ככלי כלכלי, ולמעשה גורמים נזק אמיתי לציבור ואומרים שהכסף מהווה הצדקה לתופעה הזאת. 
       
       הצעתי את הצעת החוק מפני שחשבתי שיש צורך בחקיקה כדי להביא למיתון התופעה הזאת. קראתי את חוות הדעת של משרד המשפטים, שאומרת שאני טועה בניתוח המשפטי שלי, אין צורך בחקיקה נוספת וניתן להביא לתוצאה יותר סבירה בכלים המשפטיים הקיימים ובחוקים הקיימים. קראתי דוח די חדש של ועדת האתיקה של המועצה להימורים בספורט, וגם שם מדובר על הנושא הזה די בהרחבה, גם בקשר לפרסומת וגם בקשר לגובה הפרס, שמהווה, כך הם מציינים, סוג של פרסומת וסוג של משיכה של אנשים שאולי לא היו מהמרים אם לא היית מציע להם 10 מיליוני שקל, אבל נמשכים להימורים כי הפיתוי גדול מאוד. 
       
       אני מבין שיש קונסנזוס די רחב שצריך למצוא את הכלים לאזן את התופעה ואם אפשר לעשות את זה בכלים החוקיים הקיימים, מה טוב. לכן ביקשתי, או הסכמתי – אני לא יודע מה ההגדרה בדיוק – להפוך את ההצעה הזאת להצעה לסדר-היום. אני מקווה שנוכל לקיים דיון יסודי בעניין בוועדת החוקה, חוק ומשפט, לראות באילו כלים משתמשים ואילו כלים ניתן להוסיף כדי להביא לכך שאומנם נמסור אינפורמציה, כי האינפורמציה היא חלק בלתי נמנע מפעילות ההימורים, אבל לא יהיה מצב שבו מדינת ישראל אומרת לאזרחיה: בואו, כדאי לכם להמר, זה טוב להמר, זה נורמטיבי להמר. בעיני זה נמצא מעבר לגבול הסביר. תודה רבה. 
       
היו"ר נסים דהן:
       
       תשיב שרת המשפטים. 
       
שרת המשפטים ציפי לבני:
       
       אדוני היושב-ראש, כנסת נכבדה, חבר הכנסת רשף חן מציע לאסור פרסומת להימורים, הגרלות ומשחקים אסורים. הוא כלל בזה גם את הפרסומת שנעשית על-ידי גופים שניתן להם היתר ולהגבילה לפרסומת אינפורמטיבית וטכנית בלבד. הממשלה מתנגדת להצעת החוק וחבר הכנסת המציע הודיע שהוא מסכים להפוך את הצעת החוק להצעה לסדר-היום. לפיכך, לממשלה אין התנגדות שהנושא יידון בוועדות הכנסת המתאימות. 
       
       ההחלטה להתנגד נבעה מהאיסורים הקיימים היום בחוק על פרסומת להימורים, סעיף 227 לחוק העונשין. ויצוין שמי שקיבל היתר לעריכת הימורים והגרלות יכול לקבל גם היתר לפרסם אותם בכפוף לתנאים שקבע המחוקק. ההצעה לא תחול על המועצה להסדר הימורים בספורט, שפעילותה מוסדרת בחוק להסדר הימורים בספורט, שקובע כי הוראות חוק העונשין המתאימות לא חלות עליו. 
       
       הואיל וכך אין לנו התנגדות לקיים דיון על הנושא בוועדה במסגרת הצעה לסדר-היום. 
       
היו"ר נסים דהן:
       
       חבר הכנסת רשף חן, שמעת? אתה מסכים?

רשף חן (שינוי):
       
       אני מסכים. 
       
היו"ר נסים דהן:
       
       אם כן, במסגרת הצעה לסדר-היום תעלה הצעת חוק העונשין (תיקון – איסור פרסומת להימור, הגרלה או משחק אסור) כהצעה לסדר-היום בלבד ותדון בזה ועדת החינוך, התרבות והספורט. 
       
       אנחנו עוברים להצבעה. 
       
הצבעה מס' 10 
       
בעד ההצעה להעביר את הנושא לוועדה – 30
נגד – 4
נמנעים – אין
ההצעה להעביר את הנושא לוועדת החינוך, התרבות והספורט נתקבלה. 
היו"ר נסים דהן:
       
       30 בעד, ארבעה נגד ואין נמנעים. ההצעה לסדר-היום בנושא: איסור פרסומת להימור, הגרלה או משחק אסור תועבר לוועדת החינוך, התרבות והספורט. 
       
       חברי הכנסת, נא לשים לב לסדר-היום. הצעת החוק לתיקון פקודת הטלגרף יורדת מסדר-היום. 
       

הצעת חוק חיסכון באנרגיה ובמים (תיקוני חקיקה), התשס"ה-2004
["דברי הכנסת", חוב' י"ז,   .]
(הצעת קבוצת חברי הכנסת)

היו"ר נסים דהן:
       
       אנחנו עוברים להצעת החוק הבאה: הצעת חוק חיסכון באנרגיה ובמים, של חבר הכנסת יאסינוב. תשובה והצבעה. שר התשתיות הלאומיות ישיב. חבר הכנסת יגאל יאסינוב, בבקשה. 
       
יגאל יאסינוב (שינוי):
       
       אני מציע להפוך את ההצעה להצעה לסדר-היום, אם הממשלה מסכימה. 
       
שרת המשפטים ציפי לבני:
       
       הממשלה מסכימה. 
       
היו"ר נסים דהן:
       
       הצעת חוק חיסכון באנרגיה ובמים תהיה הצעה לסדר-היום. 
       
       אנחנו עוברים להצבעה. 
       
     
הצבעה מס' 11
       
בעד ההצעה להעביר את הנושא לוועדה - 32
נגד - אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה. 
       
היו"ר נסים דהן:
       
       בעד – 32, אין מתנגדים ואין נמנעים. הצעה לסדר-היום בנושא: חיסכון באנרגיה ובמים, תעבור לוועדת הכנסת, כדי שתקבע איזו ועדה תמשיך לדון בה - ועדת הכלכלה או ועדת הכספים. 
       
גאלב מג'אדלה (העבודה-מימד):
       
       או ועדת הפנים ואיכות הסביבה. 
       
היו"ר נסים דהן:
       
       או ועדת הפנים ואיכות הסביבה. 
       

הצעת חוק-יסוד: הממשלה (תיקון - הבעת אי-אמון ללא ציון שם מועמד)
       ["דברי הכנסת", חוב' י"ז, עמ'  .]
(הצעת קבוצת חברי הכנסת)

היו"ר נסים דהן:
       
       הצעת חוק-יסוד: הממשלה (תיקון – הבעת אי-אמון ללא ציון שם מועמד), של חבר הכנסת מוחמד ברכה, מהמיקרופון. 
       
גדעון סער (הליכוד):
       
       זו הצבעה בלבד. 
       
היו"ר נסים דהן:
       
       אבל מותר לו לנמק, כמו בכל הצבעה. 
       
גדעון סער (הליכוד):
       
       לא נכון, זו הצבעה בלבד.  
       
היו"ר נסים דהן:
       
       יושב-ראש הכנסת החליט, שגם כשיש הצבעה בלבד, יש דקה בלבד להסביר. 
       
מוחמד ברכה (חד"ש-תע"ל):
       
       אדוני, אני לא רוצה להסביר. אני רוצה לשמור על זכותי אחרי התנגדות השר לבוא ולהסביר. זה התקנון. 
       
היו"ר נסים דהן:
       
       אנחנו כבר בהצבעה. היתה תשובת הממשלה. 
       
מוחמד ברכה (חד"ש-תע"ל):
       
       אחרי התשובה מגיע לי, אם הממשלה מתנגדת, לעלות על הדוכן. 

היו"ר נסים דהן:
       
       בבקשה, אדוני. אם לא התנגדת לפני זה, בבקשה. אתה צודק. אם לפני זה לא הבעת את התנגדותך, בבקשה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני לא יכול להבין ולא יכול לקלוט, למה הממשלה מתעקשת דווקא שהאופוזיציה, כשהיא מגישה אי-אמון - שיהיה שם של מועמד. בשביל מה זה נחוץ? לפעמים זה נחוץ, אם זאת מפלגה גדולה, נגיד של 30 חברי כנסת, שיכולה להיות אלטרנטיבה לשלטון. 
       
שר התחבורה מאיר שטרית:
       
       חיי האופוזיציה - - -
       
מוחמד ברכה (חד"ש-תע"ל):
       
       זה בעצם לערער או להעמיד באור מגוחך סיעה קטנה, שחושבת שיש מקום להגיש אי-אמון, ולכן אין מקום לעניין הזה של ציון שם של מועמד. 
         
       אם יהיו 61 חברי כנסת שיתמכו בהצעת האי-אמון, זה לא אומר שאותם 61 חברי כנסת הם אלה שירכיבו את הממשלה הבאה. אלה יכולים להיות גם מהממשלה הקיימת, מהקואליציה הקיימת, וגם מספסלי האופוזיציה. 
       
       לכן, אני חושב שהאיחוד של 61 חברי כנסת לגבי מועמד מסוים, שבסופו של דבר לא יהיה המועמד, הוא אנכרוניסטי ואין לו שום מקום. ולכן זו הצעה פשוטה של תיקון לחוק - לפטור את האופוזיציה מציון שם של מועמד לראשות הממשלה. למה זה כל כך קשה? למה הממשלה מתעקשת שש"ס תגיד שהמועמד שלה אלי ישי, או ששינוי תגיד שהמועמד שלה הוא טומי לפיד, או שאני אגיד מי המועמד שלי? תודה רבה, אדוני. 
       
שר התחבורה מאיר שטרית:
       
       אני יכול לענות לו, אדוני?

היו"ר נסים דהן:
       
       לא, אין צורך. אנחנו עוברים להצבעה. הממשלה ענתה. 
       
       מי בעד? מי נגד?
       
הצבעה מס' 12
       
בעד ההצעה להעביר את הצעת החוק לדיון מוקדם בוועדה – 13
בעד ההצעה להסיר מסדר-היום את הצעת החוק - 38
נמנעים – 1
ההצעה להסיר מסדר-היום את הצעת חוק-יסוד: הממשלה (תיקון -
 הבעת אי-אמון ללא ציון שם מועמד) נתקבלה. 

זהבה גלאון (יחד):
       
       איך הממשלה מתערבת בעניינים פרלמנטריים?
       
שר התחבורה מאיר שטרית:
       
- - -
       
זהבה גלאון (יחד):
       
       - - -
       
היו"ר נסים דהן:
       
       13 בעד, 38 מתנגדים, נמנע אחד. הצעת החוק לא התקבלה והיא תרד מסדר-היום. 

       
הצעת חוק המקרקעין (תיקון - פיצויים לרוכש), התשס"ג-2003
       ["דברי הכנסת", חוב' י"ז, עמ'   .]
(הצעת קבוצת חברי הכנסת)

היו"ר נסים דהן:
       
       אנחנו ממשיכים בסדר-היום: הצעת חוק המקרקעין (תיקון - פיצויים לרוכש), של חבר הכנסת אלי ישי - הצבעה בלבד. האם חבר הכנסת אלי ישי רוצה לנמק בדקה? הוא לא נמצא. מה עם אחד מחברי הכנסת ששותפים לחוק - חבר הכנסת מרגי, חבר הכנסת זאב? 
       
קריאה:
       
       - - -
       
היו"ר נסים דהן:
       
       אנחנו עוברים להצבעה. 
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה - 11
בעד ההצעה להסיר מסדר-היום את הצעת החוק - 39
נמנעים – אין
ההצעה להסיר מסדר-היום את הצעת חוק המקרקעין 
(תיקון – פיצויים לרוכש), התשס"ג-2003, נתקבלה. 
       
היו"ר נסים דהן:
       
       בעד – 11, נגד – 39, אין נמנעים. הצעת החוק לא התקבלה ותרד מסדר-היום. 

       
הצעת חוק ההוצאה לפועל 
(תיקון - חייב מוגבל באמצעים), התשס"ד–2003
       ["דברי הכנסת", חוב' י"ז, עמ'    .]
(הצעת חבר הכנסת יעקב מרגי)

היו"ר נסים דהן:
       
       אנחנו ממשיכים עם הצעת חוק ההוצאה לפועל (תיקון – חייב מוגבל באמצעים), של חבר הכנסת מרגי. חבר הכנסת יעקב מרגי, תזכיר בדקה אחת מהמקום על מה מדובר. 
       
יעקב מרגי (ש"ס):
       
       אדוני היושב-ראש, חברי חברי הכנסת, הצעת החוק שלי באה לתקן עיוות ולהשוות את החייב המוגבל באמצעים לפושט הרגל. היום המדינה מציעה לפושט רגל כר נרחב של אפשרויות להתחמק מחובותיו, ושם לא עולה הטענה שזה לא מוסרי. אדרבה, השופטים מציעים לו לפשוט רגל, ליצור חובות יותר גדולים מאלה של חייב מוגבל באמצעים ולהשתולל, ואחר כך, בפשיטת רגל, הוא יהיה מוגן. 
       
       אדם שהגיע למצב שהוא מוגבל ומטופל על-ידי לשכת ההוצאה לפועל, רוצה לשקם את חייו ורוצה להחזיר את חובותיו ולהתחיל לממש את כשרונותיו מחדש, אבל אין לו אפשרות לעשות זאת. לכן, אני חושב שחברי הבית צריכים לתמוך במהלך, כמובן מבוקר – מבוקר על-ידי השרה, מבוקר על-ידי משרד המשפטים ומבוקר על-ידי ראש ההוצאה לפועל - כדי שאותו חייב מוגבל באמצעים גם יוכל לחזור לפעילות ולהחזיר למשק את מה שהוא יכול לתת למשק. 
       
היו"ר נסים דהן:
       
       תודה רבה. 
       
       אנחנו עוברים להצבעה. 
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 11
בעד ההצעה להסיר מסדר-היום את הצעת החוק – 35
נמנעים – 1
ההצעה להסיר מסדר-היום את הצעת חוק ההוצאה לפועל 
(תיקון – חייב מוגבל באמצעים), התשס"ד-2003, נתקבלה. 

רוני בר-און (הליכוד):
       
       גם אני נגד. 

אברהם בייגה שוחט (העבודה-מימד):
       
       תצרף גם אותי להצבעה.

היו"ר נסים דהן:
       
       בעד – 11, נגד – 37, בצירוף קולותיהם של חבר הכנסת בייגה שוחט וחבר הכנסת רוני בר-און. הצעת החוק לא התקבלה. 

       
הצעת חוק עדכון כתובת, התשס"ד-2004
[הצעת חוק פ/2186; נספחות.]
(הצעת חבר הכנסת אהוד רצאבי)

היו"ר נסים דהן:
       
       אנחנו ממשיכים בסדר-היום: הנמקה מן המקום של הצעת חוק עדכון כתובת, של חבר הכנסת אהוד רצאבי. 
       
אהוד רצאבי (שינוי):
       
       אדוני היושב-ראש, חברי הכנסת, לא אחת אנחנו נתקלים בבעיה של דוחות חנייה, של קנסות, של דואר שלא מגיע אלינו, מכיוון שכתובות הדואר שלנו לא מעודכנות. בחיי היום-יום שלנו, בעת שאנחנו עוברים ממקום למקום, מדירה לדירה, אנחנו צריכים לעדכן כמה רשויות ממשלתיות, והאחריות היא תמיד עלינו - האזרח הקטן. 
       
       הצעת החוק שלי קובעת, שהאזרח יצטרך לעדכן כתובת אחת בלבד - במשרד הפנים. אחריותו של משרד הפנים היא לעדכן את יתר הרשויות הממשלתיות, וברגע שהדבר הזה נעשה, מכאן והלאה האחריות נופלת על המשרד הממשלתי ולא על האזרח. ההצעה, כמובן, נועדה למנוע בעיות וקנסות מיותרים. 
       
       אני מקווה לתמיכת הממשלה והבית כולו בנושא. תודה. 
       
היו"ר נסים דהן:
       
       תודה רבה. שר הפנים ישיב. 
       
שר הפנים אופיר פינס-פז:
       
       אדוני היושב-ראש, חבר הכנסת רצאבי המציע, כשאתה ניגשת אלי בעניין הזה, אני בהחלט סברתי שיש מקום לבחון את העניין בחיוב. זאת באמת היתה עמדת משרד הפנים בוועדת שרים לענייני חקיקה. 
       
       אני חושב שלא צריך לטרטר את האזרח בין משרדי ממשלה שונים. היום המערכת המחשובית צריכה לעבוד און-ליין, וברגע שיש עדכון במינהל האוכלוסין של משרד הפנים, העדכון הזה חייב לעבור לכל יתר משרדי הממשלה. 
       
       הדבר היחיד שאני מבקש מהמציע הוא, שאנחנו נתאם את תהליך החקיקה הזה על-פי הסכמת הממשלה, זאת אומרת על-פי משרד הפנים. זאת אומרת שאנחנו תומכים בך בקריאה הטרומית, אבל תהליך החקיקה – כדי למנוע תקלות בהמשך - חייב להיות מתואם עם משרד הפנים, ולכן התמיכה היא תמיכה מותנית. 
       
       אם חבר הכנסת יסכים שתהליך החקיקה יתואם במלואו עם משרד הפנים – לא יעוכב, אלא יתואם במלואו עם משרד הפנים - הממשלה תתמוך בהצעת החוק. 
       
היו"ר נסים דהן:
       
       חבר הכנסת אהוד רצאבי. 
       
אהוד רצאבי (שינוי):
       
       אני כמובן אשמח לתאם את החקיקה עם משרד הפנים. אני רק מאוד מקווה שהעניין הזה לא יתעכב, כי כל יום שעובר, עוד אנשים סובלים. תודה רבה.
       
היו"ר נסים דהן:
       
       תודה רבה. 
       
       אנחנו עוברים להצבעה. מי בעד? מי נגד?
       
הצבעה מס' 15
       
בעד ההצעה להעביר את הצעת החוק לדיון מוקדם בוועדה - 40
 נגד – 3
נמנעים – אין
ההצעה להעביר את הצעת חוק עדכון כתובת, התשס"ד-2004, 
לדיון מוקדם בוועדת הפנים ואיכות הסביבה נתקבלה. 
       
היו"ר נסים דהן:
       
       הצעת חוק עדכון כתובת, של חבר הכנסת רצאבי, התקבלה ברוב של 40 נגד שלושה, ותעבור לוועדת הפנים ואיכות הסביבה להמשך דיון וחקיקה. 
       
       
הצעת חוק התניית מענקים למפעלי תעשייה 
(תיקוני חקיקה), התשס"ה-2005
[הצעת חוק פ/3148; נספחות.]
(הצעת קבוצת חברי הכנסת)


היו"ר נסים דהן:
       
       אנו עוברים לסעיף הבא: הצעת חוק התניית מענקים למפעלי תעשייה (תיקוני חקיקה), התשס"ה-2005, של חבר הכנסת איתן כבל וקבוצת חברי הכנסת. הנמקה מהמקום. 

איתן כבל (העבודה-מימד):

       אדוני היושב-ראש, הצעת החוק הזאת קובעת, כי בחוק לעידוד השקעות הון ובחוק לעידוד מחקר ופיתוח בתעשייה ייקבעו תנאים של איכות הסביבה כתנאי מקדים לקבלת מענקים ממשלתיים.
       
       הצעת חוק זו אינה משנה את המצב המשפטי הפלילי הקיים בדבר איסור מניעת זיהום סביבה על-ידי מפעלים ותעשיות, ואינה באה לפגוע בהענקת מענקים לתעשיות, אלא מהווה כלי נוסף לאכיפת החוק ולשמירת איכות הסביבה. תודה.

היו"ר נסים דהן:
       
       תודה רבה. כבוד השר, בבקשה.

שר הפנים אופיר פינס-פז:
       
       הממשלה תומכת בהצעת החוק בקריאה הטרומית. אגב, אני עונה בשם שר התמ"ת, לידיעתכם. הממשלה תומכת בהצעת החוק בתנאי שהמציע יסכים לתאם את הליך החקיקה עם שר התמ"ת והשר לאיכות הסביבה.

איתן כבל (העבודה-מימד):
       
       מוסכם.

היו"ר נסים דהן:
       
       תודה רבה. 
       
       אנחנו עוברים להצבעה.
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה - 44
נגד - אין
נמנעים - אין
ההצעה להעביר את הצעת חוק התניית מענקים למפעלי תעשייה (תיקוני חקיקה),
התשס"ה-2005, לדיון מוקדם בוועדת הכלכלה נתקבלה.

היו"ר נסים דהן:
       
       ב-44 תומכים, ללא מתנגדים וללא נמנעים, הצעת החוק נתקבלה, ותועבר לוועדת הכלכלה להמשך החקיקה. 
       

הצעת חוק ביטוח בריאות ממלכתי 
(תיקון - פטור לגמלאים), התשס"ג-2003
[הצעת חוק פ/1482; נספחות.]
(הצעת קבוצת חברי הכנסת)

היו"ר נסים דהן:
       
       אנחנו ממשיכים בסדר-היום: הצעת חוק ביטוח בריאות ממלכתי (תיקון - פטור לגמלאים), התשס"ג-2003. חבר הכנסת עסאם מח'ול ינמק בשם כמה חברי הכנסת. חבר הכנסת עסאם מח'ול, בבקשה. עשר דקות לרשותך. הממשלה מתנגדת, כפי שאתה יודע.

עסאם מח'ול (חד"ש-תע"ל):

       אדוני היושב-ראש, חברי הכנסת, זאת הצעת חוק שהיא יותר זעקה מאשר הצעת חוק, בתנאים של הידרדרות מערכת הבריאות וסל שירותי הבריאות שהמדינה מגישה ואמורה להגיש לציבור. מדובר בהצעת חוק שבאה לקבוע בחוק ביטוח בריאות ממלכתי, כי מבוטח שמלאו לו 65 שנים, או מבוטחת שמלאו לה 60 שנה, יהיו פטורים מתשלום עבור שירותי בריאות ותרופות. 
       
       הצעת החוק הזאת עולה בתקופה מעניינת, תקופה שבה אנחנו מדברים על קריסה של מערכת הבריאות, אולי קריסה מלאכותית שהממשלה מובילה, כדי לעבור לשיטה חדשה של שירותי בריאות, שבנויה יותר על הפרטה ועל קופת-חולים חמישית מסחרית. כלומר, מסחור שירותי הבריאות.

היו"ר נסים דהן:
       
       שר החקלאות, אתה מארגן לנו הפגנות במליאה. נא לפזר את ההפגנה שם, סדרנים.
       
עסאם מח'ול (חד"ש-תע"ל):
       
       אנחנו אומרים את הדברים האלה בשנה זו, עשר שנים, עשור שלם, לאחר חקיקתו של חוק ביטוח בריאות ממלכתי, חוק שמשנה לשנה נפגע יותר ויותר ומתרוקן מתוכנו בצורה סיסטמטית, כשכל הדרכים מובילות פעם נוספת למסחור שירותי הבריאות והפיכתם מזכות אלמנטרית של הציבור לפריווילגיה שיכולים להשיג אלה שיש להם יכולת ואמצעים.

	אני חושב שאי-אפשר להמשיך בדבר הזה בלי "לעשות חושבים" ולשאול שאלות נוקבות בשם ציבור הקשישים, ציבור הגמלאים, ציבור האנשים שבעצם עבדו כל חייהם ושילמו שנה אחר שנה וחודש אחר חודש ממיטב כספם עבור השנים האלה, שבהן הם יבקשו לקבל את שירותי הבריאות הנאותים, את שירותי הבריאות שרמת הבריאות בישראל, רמת הרפואה בישראל יכולה לספק. אני חושב שהדבר הזה הוא מזעיק, דבר שאי-אפשר להחריש מולו, במיוחד כאשר אנחנו מדברים על תקופה של צמיחה, אדוני ראש הממשלה. 

         עומד כאן מדי שבוע שר האוצר ומספר לנו, ואנחנו לא מאמינים, אנחנו מתווכחים עם הנתונים שהוא מביא. אנחנו אומרים שהצמיחה הזאת לא מחלחלת למטה ונשארת בשכבה הדקה ביותר למעלה ולא מחלחלת לציבור, ולא מחלחלת אל כ-700,000 קשישים ששילמו כל חייהם את דמי הבריאות, והם לא מקבלים ולא יכולים לקבל את שירותי הבריאות היום, בגלל העלות, מפני שרוקנתם את חוק ביטוח הבריאות הממלכתי, שהיה אמור לספק שירותי בריאות שוויוניים לכל הציבור בישראל. 
       
       החוק הזה מתרוקן מתוכנו משנה לשנה, ואנחנו מגיעים לנקודה שבה 19% מכלל הציבור שצריך שירותי בריאות, שצריך תרופות, מוותר על זכותו לקבל את התרופה, מכיוון שהוא לא יכול לשלם והוא לא יכול לעמוד בתשלומים הנדרשים ממנו. הציבור הזה לא יכול לעמוד בביטוחים המשלימים שמבטיחים לו בריאות ברמה נאותה. הוא לא יכול לקבל את שירותי הבריאות שהרפואה הישראלית יכולה להציע. אני חושב שזה דבר בלתי נסבל ובלתי אפשרי.
       
        עומד כאן מדי שבוע שר האוצר ומבטיח שהוא בדרך הנכונה, והדרך הנכונה היא של הורדת מסים. אדרבה, אנחנו מציעים הורדת מס, אבל הורדת מס למי שמגיע לו. אנחנו מציעים הורדת מס לקשישים, לאלה שלא יכולים לממן את התרופות שלהם מכספם, אלה שעומדים מדי שבוע בפני הדילמה אם לקנות אוכל או לקנות תרופות. אני לא מדבר על ההוצאות על רופא מומחה ועל ההוצאות בבית-מרקחת ועל ההוצאות הנלוות. מציעים להם עוד ביטוח בריאות משלים בנושא הזה, ועוד משהו משלים אחר במקום אחר, ומגיעים בסופו של דבר להציע לכולם קופת-חולים חמישית, מסחרית, שמי שיכול, שמי שיש לו אמצעים, ישרוד, ומי שאין לו אמצעים וחי מקצבת הבטחת הכנסה או חי מביטוח לאומי, מקצבת זיקנה, ילך לעזאזל.

        זה המסר שיוצא מהממשלה הזאת, זה המסר שיוצא מהעמדה שלכם, המתנגדת לחוק הזה. למה אתם מתנגדים לחוק הזה?  יש לו עלות. נכון, יש לו עלות, לפי השר שטרית - כשההצעה הזאת עמדה פעם על הבמה הזאת - של 700 מיליון שקל. אני לא מציע שנתחיל באופן גורף עם כל הקשישים. בואו נתחיל עם אלה שאין להם, עם אלה שימותו אם לא תיתנו להם את האפשרות הזאת, עם אלה שאין להם מאיפה לשלם את עלות הבריאות שלהם, את השירות הרפואי שהם צריכים. אל תתחילו בכל 700,000 הקשישים, הגמלאים. תתחילו בעשירון שהכי במצוקה בתוכם. תתחילו, תאשרו את זה, תקבלו את הרעיון, תעבירו את ההצעה בקריאה טרומית, אדוני ראש הממשלה, ואז תדונו, תבואו, תגידו, אנחנו לא יכולים להמציא את התקציבים האלה - ואני חושב שאפשר להמציא גם את התקציבים, אני יכול גם להצביע מאיפה - - - 


היו"ר עבד-אלמאלכ דהאמשה:
       
       למצוא תקציבים.

עסאם מח'ול (חד"ש-תע"ל):

       למצוא. בדרך כלל הם ממציאים. מה שאני טוען, תגידו שאתם מקבלים את הכיוון, תגידו שאתם מעבירים את החוק הזה בקריאה טרומית. ואני מודיע מעל הבמה שאני מוכן לבוא במגע עם השרים האחראים, אם יש צורך - עם שר הבריאות, עם שר האוצר - ולקבוע דירוג במי מתחילים: בשכבה הכי קשה, הכי במצוקה, שבה אנשים היום לא יכולים לקבל את התרופות בגלל העלות שלהן, והם נשלחים אל מותם. 

	זה גם ביטחון של האנשים האלה, אם אנחנו מבינים רק את שפת הביטחון. זה ביטחונם האישי היומי, וזו השפלתם היומית של הקשישים. 

	אז אדרבה, למה אתם מתנגדים? תגידו שאתם מוכנים ללכת בכיוון הזה, לפי ההיגיון הזה, ואחר כך  - - -

היו"ר עבד-אלמאלכ דהאמשה:
       
       אתה בטוח שהם מתנגדים?

עסאם מח'ול (חד"ש-תע"ל):
       
       כן, זה מה שנאמר. זה נאמר על-ידי - - -

מיכאל גורלובסקי (הליכוד):
       
       - - - כי אתה צריך לחוקק בסוריה ולא פה - - -

היו"ר עבד-אלמאלכ דהאמשה:
       
       חבר הכנסת גורלובסקי, אני קורא אותך לסדר פעם ראשונה. 

עסאם מח'ול (חד"ש-תע"ל):
       
       יש לך עוד חוכמות - אני אפסיק. מול החוכמות שלך מה אני יכול לעשות - - 

היו"ר עבד-אלמאלכ דהאמשה:
       
       אל תענה לו. אני קורא אותך לסדר פעם ראשונה.

מיכאל גורלובסקי (הליכוד):
       
       לא חוכמות. זאת מציאות. 

עסאם מח'ול (חד"ש-תע"ל):
       
       - -  אני רק ארים ידיים מול החוכמות שלך. 

היו"ר עבד-אלמאלכ דהאמשה:
       
       חבר הכנסת גורלובסקי, לא יישמע כזה דבר. בושה וחרפה.

מיכאל גורלובסקי (הליכוד):
       
       מה אמרתי? מה אמרתי לא טוב? אמרתי שילך לחוקק בסוריה ולא פה. מה לא בסדר בזה? 

עסאם מח'ול (חד"ש-תע"ל):
       
       גם שם אני מציע אותו חוק - - -

מיכאל גורלובסקי (הליכוד):
       
       אנחנו יודעים את זה.

עסאם מח'ול (חד"ש-תע"ל):
       
       - -  אז בוא נחוקק אותו לשתי המדינות - - -

מיכאל גורלובסקי (הליכוד):
       
       אנחנו יודעים את זה.

היו"ר עבד-אלמאלכ דהאמשה:
       
       אני קורא אותך לסדר. מספיק. 

עסאם מח'ול (חד"ש-תע"ל):
       
       אדוני היושב-ראש, כאן מדובר בציבור שמהווה 10% מהאזרחים במדינת ישראל, אבל הוא צורך 50% מהתרופות. אלה אנשים שלא נכון להגיד שאנחנו לא יכולים עכשיו לשלם בשבילם. אתם לא משלמים בשבילם. הם שילמו עבור זה 65 שנה, הם שילמו חודש אחרי חודש עבור הפריווילגיה הזאת שיוכלו לחיות בכבוד ברגע הזה.
       
       אז פוגעים בפנסיה, פוגעים בקצבאות, פוגעים בשכר, פוגעים בכול. ויש דבר אחד שהוא בלתי אפשרי, אי-אפשר להושיט את היד - -

מיכאל גורלובסקי (הליכוד):
       
       - - -

היו"ר עבד-אלמאלכ דהאמשה:
       
       חבר הכנסת גורלובסקי, אני מבקש לא להפריע. 

עסאם מח'ול (חד"ש-תע"ל):
       
       - - ולפגוע בזכותם של אנשים, של הקשישים, לקבל את התרופות שלהם, לשמור על בריאותם, לקבל את שירותי הבריאות שלהם. זה המבחן האמיתי של הממשלה הזאת - -

היו"ר עבד-אלמאלכ דהאמשה:
       
       תודה רבה.

עסאם מח'ול (חד"ש-תע"ל):
       
       - -  זה המבחן האמיתי של הבית הזה, ואני מציע שבסופו של דבר הבית הזה יתעשת ויכריח את הממשלה לקבל את הכיוון הזה ולהגיע בהכנות לקריאה ראשונה ושנייה ושלישית, לכל הפשרות הנדרשות, כדי שזו לא תהיה מעמסה שאי-אפשר לעמוד בה; אבל ראוי שהכיוון הזה יתקבל וההיגיון הזה ינצח. תודה רבה, אדוני. 

היו"ר עבד-אלמאלכ דהאמשה:
       
       תודה רבה לחבר הכנסת עסאם מח'ול. יעלה ויענה - - -

שר הבריאות דני נוה:
       
       הממשלה מתנגדת להצעת החוק. 

היו"ר עבד-אלמאלכ דהאמשה:
       
       זאת התשובה? 

שר הבריאות דני נוה:
       
       כן. 

היו"ר עבד-אלמאלכ דהאמשה:
       
       ובכן, הממשלה לא רוצה לנמק, היא פשוט אומרת שהיא מתנגדת להצעת החוק.

מיכאל גורלובסקי (הליכוד):
       
       אפשר לנמק במקום הממשלה?

היו"ר עבד-אלמאלכ דהאמשה:
       
       אנחנו נעבור להצבעה. הצעת חוק ביטוח בריאות ממלכתי (תיקון - פטור לגמלאים), התשס"ג-2003 - מי בעד ומי נגד? אפשר להצביע.

הצבעה מס' 17
       
בעד ההצעה להעביר את הצעת החוק לדיון מוקדם בוועדה - 10
בעד ההצעה להסיר מסדר-היום את הצעת החוק - 26
נמנעים - אין
ההצעה להסיר מסדר-היום את הצעת חוק ביטוח בריאות ממלכתי 
(תיקון - פטור לגמלאים), התשס"ג-2003, נתקבלה.

היו"ר עבד-אלמאלכ דהאמשה:
       
       ובכן, ברוב של 26 מתנגדים מול עשרה תומכים ואפס נמנעים, הצעת החוק לא נתקבלה.
       

הצעת חוק הגבלת העישון במקומות ציבוריים 
(תיקון - סמכויות סדרן בית-חולים), התשס"ד-2004
[הצעת חוק פ/2662; נספחות.]
(הצעת חבר הכנסת שאול יהלום)

       
היו"ר עבד-אלמאלכ דהאמשה:
       
       חברי הכנסת, אנחנו נעבור לנושא הבא: הצעת חוק הגבלת העישון במקומות ציבוריים (תיקון - סמכויות סדרן בית-חולים), התשס"ד-2004. ינמק את ההצעה חבר הכנסת שאול יהלום. בבקשה. הנמקה מהמקום.

שאול יהלום (מפד"ל):
       
       אדוני היושב-ראש, אני מודה לממשלה על תמיכה בחוק. 
       
       נכון להיום, לסדרנים שמונו לפי החוק להגבלת העישון במקומות ציבוריים יש רק סמכות לדרוש ממעשן במקום ציבורי לזהות את עצמו, וכן לעכב את המעשן עד בוא שוטר, ולא יותר משעה אחת. לעומת זאת, לשוטרים ולעובדי רשויות מקומיות יש גם סמכות להטיל קנסות על המעשן במקום ציבורי. 
       
       המציאות מוכיחה כי דווקא במקום הקשה ביותר, בית-חולים, שבו צריכים למנוע את העישון, השוטרים ועובדי הרשויות המקומיות אינם פועלים. הם לא באים גם אם קוראים להם, מחוסר כוח-אדם, ולכן על-פי רוב לא נאכף איסור העישון דווקא בבתי-חולים. 
       
       על-פי הצעת החוק, הסדרנים בבית-החולים, שיקבלו הסמכה לעניין זה על-ידי שר הבריאות, יהיו רשאים להטיל את הקנסות בגין עבירה על חוק הגבלת העישון במקומות ציבוריים במסגרת בית-החולים. תודה רבה.
       
       אני רוצה להדגיש שיש עוד סעיף בחוק על הקנסות שייכנסו לקופת בית-חולים. הממשלה מתנגדת לכך, והסכמתי ללכת צעד בצעד עם הממשלה. 

היו"ר עבד-אלמאלכ דהאמשה:
       
       תודה רבה לחבר הכנסת שאול יהלום. יענה בשם הממשלה השר דני נוה, בבקשה.

שר הבריאות דני נוה:
       
       אדוני היושב-ראש, חברי הכנסת, אני מברך על הצעת החוק. אני חושב שהיא תיתן לנו כלי חשוב כדי להילחם בעישון בבתי-החולים. 
       
       אנחנו נתקלים לא מעט בחקיקה חשובה בנושא האכיפה של איסור העישון במקומות ציבוריים ואין לנו תמיד כלי אכיפה. זה ייתן לנו כלי חשוב לאכיפה של איסור העישון בבתי-חולים. הרי האבסורד הגדול הוא, שבבתי-חולים לפעמים אנשים עומדים ומעשנים ליד חולים שהם נפגעי העישון, ואין כוח לאכוף את האיסור. 
       
       אגב, חבר הכנסת יהלום, אני חייב לומר לך את האמת - אנחנו נדון בזאת בוועדה - אני אישית כן בעד זה שהקנסות ייכנסו לקופות בתי-החולים. אני חושב שזה ייתן תמריץ לכל בית-חולים לאכוף את האיסור הזה, להביא לכך שהאוויר והאווירה בבית-החולים יהיו נקיים יותר, ולתמרץ אותו כלכלית - שההכנסה מהאכיפה ומהקנסות תלך לבית-חולים. אני בעניין הזה בדעתך, ואני חושב שבנושא הזה נוכל לגבש הסכמה או עמדה בדיון בוועדה.
       
       לכן, הממשלה תומכת בהצעת החוק. 

היו"ר עבד-אלמאלכ דהאמשה:
       
       חבר הכנסת יהלום, קיבלת את הצעת השר?

שאול יהלום (מפד"ל):
       
       בוודאי. 

היו"ר עבד-אלמאלכ דהאמשה:
       
       ודאי, בסדר, זה יירשם מפיך. 
       
       חברי הכנסת, אנחנו נעבור להצבעה. הצעת חוק הגבלת העישון במקומות ציבוריים (תיקון - סמכויות סדרן בית-חולים), התשס"ד-2004 - מי בעד ומי נגד? אפשר להצביע. 

הצבעה מס' 18
       
בעד ההצעה להעביר את הצעת החוק לדיון מוקדם בוועדה - 42
נגד - אין
נמנעים - אין
ההצעה להעביר את הצעת חוק הגבלת העישון במקומות ציבוריים (תיקון - סמכויות סדרן בית-חולים), התשס"ד-2004, לדיון מוקדם בוועדת העבודה, הרווחה והבריאות נתקבלה.

היו"ר עבד-אלמאלכ דהאמשה:
       
       ובכן, ברוב של 42 תומכים, אפס מתנגדים ואפס נמנעים, הצעת החוק אושרה בקריאה מקדמית והיא תועבר לוועדת העבודה, הרווחה והבריאות להמשך הכנתה. 
       

הצעת חוק הגנים הבוטניים, התשס"ה-2004
[הצעת חוק פ/2794; נספחות.]
(הצעת קבוצת חברי הכנסת) 

היו"ר עבד-אלמאלכ דהאמשה:
       
       חברי הכנסת, הצעת חוק גנים בוטניים, התשס"ה-2004. בהנמקה מהמקום תציג את הצעת החוק חברת הכנסת רוחמה אברהם, בבקשה.

רוחמה אברהם (הליכוד):
       
       אדוני היושב-ראש, אדוני ראש הממשלה, חברי חברי הכנסת, מטרת הצעת חוק הגנים הבוטניים המונחת לפניכם היא לעגן בחקיקה ראשית את מעמדם של הגנים הבוטניים במדינת ישראל. 
       
       החוק מסדיר את פעילותו של הגן הבוטני, את זכויותיו ואת חובותיו. בחוק - מינוי מועצת מנהלים של הגנים הבוטניים, תפקידיה, תקופת כהונתה וסדרי עבודתה. 
       
       הגן הבוטני פועל למען תיעוד וקידום מחקר הבוטניקה והגננות. בגן הבוטני למעלה מ-6,000 מיני צמחים שהובאו לישראל מרחבי העולם. כמו כן, יש אוסף נדיר של כ-2,800 צמחי בר של ארץ-ישראל. הגן מקיים מרכז מידע לאומי לצמחי ארץ-ישראל ומעמיד לרשות הציבור מאגר מידע מקיף ונדיר לתיעוד צמחי ארץ-ישראל ושכנותיה. בגן הבוטני יש מקלט לצמחי בר נדירים בסכנת הכחדה. זהו גוף יחיד מסוגו בארץ שבו אוספים זרעים, מרבים אותם, משמרים את החומר ומשיבים את הצמח לבית-הגידול הטבעי שלו. 
       
       אני קוראת לתמוך בהצעת החוק החשובה הזאת. תודה רבה.

היו"ר עבד-אלמאלכ דהאמשה:
       
       תודה רבה. יענה בשם הממשלה חבר הכנסת מאיר שטרית, בבקשה.

שר התחבורה מאיר שטרית:
       
       שר החקלאות ביקש ממני לענות בשמו. עמדת ועדת השרים לחקיקה - לתמוך בהצעת החוק, אדוני. 


היו"ר עבד-אלמאלכ דהאמשה:
       
       תודה רבה. 
       
       ובכן, נעבור להצבעה. הצעת חוק פ/2794, הצעת חוק הגנים הבוטניים, התשס"ה-2004, של חברת הכנסת אברהם - מי בעד ומי נגד? אפשר להצביע. 
       
הצבעה מס' 19
       
בעד ההצעה להעביר את הצעת החוק לדיון מוקדם בוועדה - 48
נגד - אין
נמנעים - אין
ההצעה להעביר את הצעת חוק הגנים הבוטניים, התשס"ה-2004, 
לדיון מוקדם בוועדת הכלכלה נתקבלה.

היו"ר עבד-אלמאלכ דהאמשה:
       
       ובכן, ברוב של 48 תומכים, אפס מתנגדים ואפס נמנעים, הצעת החוק אושרה בקריאה מקדמית והיא תועבר לוועדת הכלכלה להמשך הכנתה.
       

הצעת חוק לעידוד מחקר ופיתוח בתעשייה 
(תיקון מס' 3), התשס"ה-2004
[הצעת חוק פ/2807; נספחות.]
(הצעת חבר הכנסת משה כחלון)

היו"ר עבד-אלמאלכ דהאמשה:
       
       הנושא הבא: הצעת חוק לעידוד מחקר ופיתוח בתעשייה (תיקון מס' 3), התשס"ה-2004. יציג את הצעת החוק מהמקום חבר הכנסת כחלון, בבקשה.

משה כחלון (הליכוד):
       
       אדוני היושב-ראש, מטרת החוק היא עידוד והקמה של מרכזי מחקר ומרכזי פיתוח באזור הצפון, באזור הנגב, הידוק הקשרים בין מרכזי הטכנולוגיה האקדמיים לבין המחקר והפיתוח התעשייתי, קידום יוזמות כלכליות וסיוע בהקמת מרכזי מחקר ופיתוח בתחומי הצפון והנגב. התיקון המוצע יאפשר להביא ולהשאיר באזור הצפון והנגב פעילות טכנולוגית איכותית וכוח-אדם אקדמי מיומן, אשר ללא הוראת התיקון מוצא את דרכו למרכז הארץ ולחוץ-לארץ. החוק המתוקן יגביר את האטרקטיביות של פיזור האוכלוסייה לגבי אותו כוח-אדם אשר ללא חוק מתרכז בעיקר במרכז הארץ ולעתים גם עוזב את הארץ. 
       
       אני מבקש את תמיכת החברים בחוק.
       
היו"ר עבד-אלמאלכ דהאמשה:
       
       תודה רבה לחבר הכנסת כחלון. מישהו עונה בשם הממשלה?
       
קריאה:
       
       הממשלה בעד.
       
היו"ר עבד-אלמאלכ דהאמשה:
       
       אני רוצה לשמוע את זה לפחות משר או מנציג הממשלה. אם לא ראש הממשלה, אז אחד השרים.
       
שר התחבורה מאיר שטרית:
       
       אדוני, עמדת ועדת השרים לחקיקה היא בעד החוק.
       
היו"ר עבד-אלמאלכ דהאמשה:
       
       תודה רבה.
       
       חברי הכנסת, אנחנו נעבור להצבעה על הצעת חוק לעידוד מחקר ופיתוח בתעשייה (תיקון מס' 3), התשס"ה-2004. מי בעד? מי נגד? אפשר להצביע.
       

הצבעה מס' 20
       
בעד ההצעה להעביר את הצעת החוק לדיון מוקדם בוועדה - 42
נגד - אין
נמנעים - אין
ההצעה להעביר את הצעת חוק לעידוד מחקר ופיתוח בתעשייה 
(תיקון מס' 3), התשס"ה-2004, לדיון  מוקדם בוועדת הכספים נתקבלה.
       
היו"ר עבד-אלמאלכ דהאמשה:
       
       ברוב של 42 תומכים, אפס מתנגדים ואפס נמנעים, הצעת החוק אושרה, והיא תועבר לוועדת הכספים להמשך הכנתה.
       

הצעת חוק להגבלת שכר הבכירים במשק, התשס"ד-2003
 [הצעת חוק פ/1696; נספחות.]
(הצעת חבר הכנסת יעקב מרגי)
       
היו"ר עבד-אלמאלכ דהאמשה:
       
       עתה, הצעת חוק להגבלת שכר הבכירים במשק, התשס"ד-2003. ינמק מהמקום חבר הכנסת יעקב מרגי. בבקשה.
       
יעקב מרגי (ש"ס):
       
       אדוני היושב-ראש, חברי חברי הכנסת, מכובדי ראש הממשלה, כבוד השרים, הצעת חוק להגבלת שכר הבכירים במשק - לא אחת אנחנו נתקלים בדוח הממונה על השכר באוצר, ומי שמכיר את הדוח היטב, הוא הרי גם צובע לנו בצבעים בהירים את אלה המתמידים בחריגות. לצערי הרב, כמעט אין שינויים - יש שינויים קלים - לטובה. הצעת החוק שלי באה לסיים את החגיגה של שכר הבכירים במשק. 
       
       הצעת החוק מבחינה בין עובד בכיר לבין בעלי תפקידים, כמו מנכ"ל, שמוגדרים. לכן, בגוף הצעת החוק מובאת גם השיטה. אם נעברה עבירה ונעשתה חריגה, תהיה גם הפחתה הדרגתית בשכרו של אותו בכיר במשק. 
       
       אני מודה לממשלה על תמיכתה בחוק.
       
היו"ר עבד-אלמאלכ דהאמשה:
       
       תודה רבה לחבר הכנסת מרגי. עמדת הממשלה, בבקשה.
       
שר התחבורה מאיר שטרית:
       
       אדוני היושב-ראש, חברי הכנסת, ראשית, אני מבקש לציין שהצעת החוק הזאת עברה עם תוכנית החירום הכלכלית ב-2003 בקריאה ראשונה, מטעם הממשלה, והיא מונחת בוועדת הכספים של הכנסת. בעקבותיה עברו הצעות חוק נוספות, פרטיות, שבכולן הממשלה תמכה. 
       
       חבר הכנסת מרגי, מובן שאני תומך בהצעת החוק שלך בלב מלא. הגשתי בעצמי הצעת חוק כזאת בעבר. נדמה לי שיש מקום להגבלת השכר בסקטור הציבורי, ואין שום סיבה שייווצרו פערים כל כך עמוקים, אפילו בסקטור הציבורי, בין הצמרת לבין העובדים הנמוכים יותר. אני רק מקווה ומבקש ממך, שאולי תהיה אתה הקטליזטור, בעקבות זה שהממשלה תומכת בהצעת החוק שלך, להאיץ את הדיון בוועדת הכספים ולהזיז סוף-סוף את העניין הזה. אם אתם באמת רוצים לעשות צדק עם העניין ולסדר זאת, הרי שלא צריכים לשבת על המדוכה חמש שנים. זהו נושא חשוב מאוד, כולם מטפלים בו וכולם מתווכחים עליו, ויש חוק שמונח על שולחן ועדת הכספים. תאיצו אותו. תגמרו את העניין. אולי סוף-סוף נוכל להביא ישועה לעם ישראל.

מל פולישוק-בלוך (שינוי):
       
       - - -
       
שר התחבורה מאיר שטרית:
       
       הממשלה תומכת.
       
היו"ר עבד-אלמאלכ דהאמשה:
       
       תודה רבה לשר התחבורה.
       
       חברי הכנסת, אנחנו עוברים להצבעה על הצעת חוק פ/1696, הצעת חוק הגבלת שכר הבכירים במשק, התשס"ד-2003. מי בעד? מי נגד? אפשר להצביע.
       
הצבעה מס' 21
       
בעד ההצעה להעביר את הצעת החוק לדיון מוקדם בוועדה - 31
נגד - 6
נמנעים - 1
ההצעה להעביר את הצעת חוק להגבלת שכר הבכירים במשק, 
התשס"ד-2003, לדיון  מוקדם בוועדה שתקבע ועדת הכנסת נתקבלה.
       
היו"ר עבד-אלמאלכ דהאמשה:
       
       ברוב של 31 תומכים, ששה מתנגדים ונמנע אחד, הצעת החוק אושרה בקריאה מקדמית, והיא תועבר לוועדת העבודה, הרווחה והבריאות להמשך הכנתה.
       
יוסף פריצקי (שינוי):
       
       ועדת הכספים.
       
היו"ר עבד-אלמאלכ דהאמשה:
       
       חבר הכנסת פריצקי מבקש - ועדת הכספים.
       
יוסף פריצקי (שינוי):
       
       כך זה צריך להיות.

היו"ר עבד-אלמאלכ דהאמשה:
       
       אם כך, ההצעה תעבור לוועדת הכנסת, והיא תקבע לאיזו ועדה תועבר ההצעה משם.
       
יעקב מרגי (ש"ס):
       
       מי - - - ועדה?


הצעה לסדר-היום
הצורך בהקמת ועדת חקירה פרלמנטרית 
בנושא מצוקת האשפוז בבתי-החולים

היו"ר עבד-אלמאלכ דהאמשה:
       
       עתה, הצעה לסדר-היום מס' 5912: הצורך בהקמת ועדת חקירה פרלמנטרית בנושא מצוקת האשפוז בבתי-החולים. ינמק חבר הכנסת חיים אורון. בבקשה.
       
חיים אורון (יחד):
       
       אדוני היושב-ראש, חברי הכנסת, יש רק הצעה אחת טובה יותר מההצעה שאני מעלה היום - הצעתה של ההסתדרות הרפואית להקים ועדת חקירה ממלכתית. לוועדת חקירה ממלכתית יש יותר תוקף ויותר שיניים מאשר לוועדת חקירה פרלמנטרית. 
       
       אני לא משלה את עצמי שהממשלה הנוכחית תיקח על עצמה את האתגר לבחון באופן רציני את המשמעות הקשה של רצף החלטות שהתקבלו בממשלה בנושא הבריאות בשנים האחרונות. אדוני ראש הממשלה, תוצאת רצף ההחלטות הללו היא דיונים יומיומיים בכנסת בנושא הבריאות. שר הבריאות יאשר, שכאשר הוא עולה לדוכן יום אחרי יום הוא עונה על שאלות שקשורות במצוקת האשפוז, בסל התרופות, בטיפות-חלב ובנושאים האחרים. בעצם, הוא אומר: ביסודו של דבר, הטענות נכונות. השגתי 200, 300 או 400 מיליון שקל מהאוצר. אני יודע שאנחנו במצוקה גדולה.
       
       אדוני היושב-ראש, העיתוי מתאים, משום שעכשיו אנחנו מסכמים פחות או יותר עשר שנים לחוק ביטוח הבריאות, חוק שהכנסת השקיעה בו עבודה רבה, ואני חושב שהיא הוציאה מתחת ידה חוק טוב. הבעיה הגדולה היא, שמאז שהחוק חוקק ממשלת ישראל, ובעיקר משרד האוצר, עוסק באופן שיטתי בריקונו מתוכנו.
       
       אדוני שר הבריאות, מצוקת האשפוז של ינואר-פברואר 2005 איננה מקרית, איננה תוצאה של שפעת משתוללת ואיננה תוצאה של מזג אוויר קשה במיוחד. היא תוצאה ישירה ומודעת, שנאמרו עליה אין-סוף נאומים פה במליאת הכנסת, של מדיניות שמביאה את מדינת ישראל למשבר בריאות פרמננטי שלא ניתן לצאת ממנו: לא על-ידי החלטה נכונה שאחיות בשלב הלימודים ילכו לסייע לרופאים, ולא על-ידי עוד סוג של אקמול שאולי ייתנו עכשיו. אם לא יחול שינוי במדיניות, ביסודו של דבר, אין תשובה למצוקת האשפוז ואין תשובה למשבר המתמשך במערכת הבריאות.
       
       אדוני שר הבריאות, מדינת ישראל - אתה יודע את זה - נמצאת בתחתית הסולם של מיטות ל-1,000 נפש. מדינת ישראל נמצאת בראש הסולם של משקל ההוצאה הפרטית בסך ההוצאה לבריאות של אזרחי המדינה. מעט מדינות מתקרבות בכלל לשיעור שאנחנו נמצאים בו, שהוא קרוב היום ל-33%. רוב מדינות העולם נמצאות בשליש מהשיעור הזה. משמעות התהליך הזה היא הגדלה מסיבית של הפערים בבריאות, כאשר האמירה "רפואה לעניים ורפואה לעשירים" כבר איננה אמירה של פולמוס אידיאולוגי או ויכוח פרלמנטרי, היא מציאות יומיומית בחלקים מהארץ, במקומות שונים ובאוכלוסיות רבות. 
       
       הכלי של ועדת חקירה פרלמנטרית הוא דרך של הכנסת - לא במקום ועדת העבודה, הרווחה והבריאות, שהיא והיושב-ראש שלה, חבר הכנסת שאול יהלום, עושים שם עבודה חשובה מאין כמוה בניסיון לבלום את התהליכים שאני מתאר כאן; לא במקום דיוני התקציב שיתחילו, אני מקווה, בעוד שבוע, ובהם, אני מעריך, הדיונים על תקציב הבריאות יתפסו חלק מרכזי. תפקיד ועדת חקירה פרלמנטרית הוא לנסות ליצור מבט יותר רחב וכולל, מעבר לשנת תקציב אחת, מעבר לנושא האחד שעומד על הפרק, ולנסות לגבש מדיניות של הכנסת כנגד המהלכים הקיימים עכשיו.
       
       אני רוצה לומר לך, אדוני שר הבריאות, יש לי תחושה שאפשר לגבש מדיניות כזאת בכנסת הנוכחית. יש בי ביטחון שהמדיניות הזאת עומדת בניגוד למדיניות שהאוצר מפעיל, והממשלה, לפעמים בלי דיון ולפעמים בדיון חפוז, מאשרת אותה כל שנה מחדש בדיוני התקציב. ההצטברות של ההחלטות האלה, ההצטברות לאורך זמן וההצטברות בסיכום התקציבים יוצרת את התמונה הנוכחית. לא ניתן להתמודד אתה בקטע אחד.
       
       בפני ועדת העבודה, הרווחה והבריאות מונחת הצעת חוק לתיקון הבסיס, המדד של סל הבריאות והתאמתו למה שקורה היום במערכת הבריאות, ולא יצירת מדד שהוא מדד לקוי, חלקי, שבאופן מהותי משנה לשנה מקטין את תקציב הבריאות, עוד לפני שמקצצים בתקציבים. עצם העדכון הלא-מדויק של המדד מקטין את תקציב הבריאות. מונחת לפני הוועדה הצעה לדיון בנושא בחינת מידת הקפיטציה, ההקצבה השונה בין הקופות השונות, שהיא תוצאה של המבנה השונה של הקופות, מספר חברי הקופה הקשישים לעומת מספר הילדים וכו'. 
       
       כל הנושאים האלה יחד מחייבים עוד פעם את הכנסת ליצור מסגרת לראייה יותר כוללת ומקיפה של אחד התחומים היותר-רגישים שזוכים, ובצדק, לתשומת לב רבה יותר, וכולנו בתחושה שמתאימה להרבה נושאים, אך במקרה הזה מתאימה מאוד, חברת הכנסת אילנה כהן - כשהשיירה עוברת, הכלבים נובחים, ובסופו של דבר ברצף של החלטות תקציביות משנים ועושים מהפכה במערכת הבריאות, מהפכה גרועה ולא טובה, מהפכה שהכנסת לא מודעת לה או לא רוצה להיות מודעת, ולא נותנת לעצמה דין-וחשבון מלא, מה משמעותה.
       
אילנה כהן (עם אחד):
       
       אני מבטיחה לך שהשנה זה לא יעבור, כי לא נעבור עוד חורף אחד כזה. אם לא תהיה החלטה שיהיו מיטות אשפוז ופתרון למונשמים, אני מודיעה לך, נסגור את מערכת הבריאות.
       
חיים אורון (יחד):
       
       חברת הכנסת כהן, ידידתי, השבוע אנו מדברים על המונשמים ובשבוע שעבר דיברנו על הפגיות ולפני שלושה שבועות דיברנו על החדרים לטיפול נמרץ ובעוד חודש נדבר על הגירעונות במערכת האשפוז, ואחר כך נדבר על הגירעונות בקופות-החולים, וכשנסיים זאת נדבר על החוסר התקציבי בגין תשלומי-יתר עבור תרופות ושירותי בריאות וכו'. אני חושב שיש מעט נושאים ומעט תחומים שיש בהם הצדקה לקיומה של ועדת חקירה פרלמנטרית שתיכנס בעובי הקורה, תנסה לתת תמונה כוללת, כמו בנושא הזה, ובסופו של דבר, אולי כך להכריח את הממשלה ליצור הסכמה בכנסת ולהכריח את הממשלה לשנות כיוון במערכת הבריאות.
       
       אישית, לי ברור מה הכיוון – לחזור לחוק הבריאות במתכונת שהוא חוקק. לא צריך להמציא שום דבר חדש. בואו נגשים את חוק הבריאות במתכונת שהוא חוקק. אך אם יש מישהו שחושב אחרת, נתמודד עם השאלות האלה במסגרת רצינית, נשמע מומחים ונקבל החלטות. תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת אורון. יענה בשם הממשלה השר דני נוה. בבקשה, אדוני השר.
       
שר הבריאות דני נוה:
       
       אדוני היושב-ראש, חברי חברי הכנסת, חבר הכנסת אורון, אני מוכן לקבל את הצעתך האחרונה. אני משוכנע שאם אתה ואני נשב שעה-שעתיים, לא יותר, באחד החדרים הסמוכים כאן, נוכל להגיע להסכמה, מה הם הצעדים שיש לעשות כדי להניע קדימה את מערכת הרפואה הציבורית בישראל. אני אומר את זה לא בצחוק.
       
       יש לנו במדינה איזו נטייה, איזה רפלקס, על כל דבר רצים להקים ועדות חקירה. אני חושב שזה ודאי לא מסוג המקרים שבהם יש להקים ועדת חקירה. אנו יודעים מה צריך לעשות, ואני חושב שיש גם הסכמה רחבה בבית הזה, מה צריך לעשות. כי אם דיבר חבר הכנסת אורון על מצוקת האשפוז בבתי-החולים, למה זה קרה – אנו רואים את הנתונים: בשנת 1975 היינו במצב שבו על כל 1,000 נפשות בישראל היו 3.4 מיטות אשפוז, והיום, בשנת 2005, 30 שנה אחרי, יש 2.1 מיטות אשפוז על כל 1,000 נפשות, כאשר אנו יודעים שהנתון של 2.1 מיטות אשפוז על כל 1,000 נפשות שם את ישראל במקום האחרון במדינות אירופה; טורקיה, נדמה לי, נמצאת אתנו – המסקנות ברורות.
       
חיים אורון (יחד):
       
       בפריפריה - - -
       
שר הבריאות דני נוה:
       
       בפריפריה, המצב באזור הנגב, שממנו אתה בא, יותר חמור.
       
       אם מדובר על חוק ביטוח בריאות ממלכתי שהזכרת, אין ספק שיש כמה ליקויים יסודיים גם בחוק עצמו; אין עדכון קבוע, ואנו מדברים על זה, וגם עברה פה הצעת חוק פרטית בקריאה טרומית. אין עדכון קבוע לתוספת טכנולוגיות רפואיות חדשות לסל, יש בעיה עם נוסחת העדכון של המקורות שעומדים לרשות סל הבריאות. אני חושב שיש שורת צעדים ברורים שכולנו יודעים מה הם, כולנו יודעים מה צריך לעשות. 
       
       ועדת חקירה פרלמנטרית מקימים כאשר – חברת הכנסת קולט אביטל עשתה באמת עבודה ראויה לשבח בכל מה שנוגע לנכסי ניצולי השואה או נכסי קורבנות השואה. כאן צריך להתחקות אחר העובדות והנתונים, לקיים דיונים שבסופו של דבר אמורים לחפור ולחפור כדי למצוא את המטמון. היא מצאה את המטמון. במקרה של מערכת הבריאות, אני חושב שהמסקנות ברורות. כל אחד יודע שבסופו של דבר כל ממשלות ישראל, כמעט, בדור האחרון חטאו בכל מה שנוגע לסדרי העדיפויות שצריכים היו לתת לטובת מערכת הרפואה, מערכת הבריאות הציבורית של מדינת ישראל. 
       
       וכשאנו מסתכלים על עצמנו כחברה ושואלים את עצמנו כחברה מה היא מידת המוסריות שלנו ועד כמה אנו חברה מוסרית וחברה צודקת, לי ודאי אין ספק, ואני חושב שלרוב חברי הכנסת אין ויכוח בנושא הזה עם חבר הכנסת אורון, שמידת מוסריותה של חברה נמדדת בראש ובראשונה בדאגתה לחלשים, והדאגה לחלשים היא קודם כול הדאגה לחולים החלשים, והחולים החלשים שסובלים יותר מכולם הם הקשישים והילדים - הקשישים שכבר אין להם כוח לזעוק, הילדים שעוד לא למדו איך לזעוק. 
       
       במובן זה אין לי ספק שיש צורך בשינוי סדרי עדיפויות לא כדבר שקרה בשנתיים או בארבע או בחמש השנים האחרונות, אלא כתהליך מתמשך לאורך שנים. הממשלה בתקציב 2005 התחילה לעשות צעד חיובי בעניין הזה, בתוספת של כ-200 מיליון ש"ח לטובת סל התרופות, בתוספת של כ-100 מילון ש"ח לטובת קודים גריאטריים, אשפוזם של קשישים, בסך הכול תוספות תקציב של בערך 450 מיליון ש"ח לטובת מערכת הבריאות. 
       
       אך הצרכים הם עוד רבים בוודאי. אנו גם הקמנו צוות לפני שבועיים, שמטרתו להוביל בעבודה משותפת שלנו עם משרד האוצר תוספת משמעותית של מיטות אשפוז, כי אין ספק בקשר למה שאמרתי קודם, שצריך להוסיף מיטות אשפוז; צריך להגדיל את התקינה של היקף כוח-האדם של הרופאים והאחיות בבתי-החולים.
       
       בשורה התחתונה, אדוני היושב-ראש, יש פה מקרה ברור, מה שצריך לעשות ברור. כולנו יודעים מה צריך לעשות, יש פה עניין של סדרי עדיפויות והחלטות שצריכות להתקבל בממשלה ובכנסת. זה ודאי לא המקרה שבו יש צורך להקים עוד ועדת חקירה, שלא תועיל במאומה. 
       
       לכן, אדוני היושב-ראש, הממשלה מבקשת להסיר את ההצעה לסדר-יום מסדר-יומה של הכנסת.
       
היו"ר עבד-אלמאלכ דהאמשה:
       
       תודה רבה לשר הבריאות דני נוה. 
       
       חברי הכנסת, אנחנו עוברים להצבעה על ההצעה לסדר-היום בנושא הצורך להקים ועדת חקירה פרלמנטרית בנושא מצוקת האשפוז בבתי-החולים - הצעתו של חבר הכנסת חיים אורון. מי בעד, מי נגד?
       
הצבעה מס' 22
       
בעד ההצעה לכלול את הנושא בסדר-היום – 32
בעד ההצעה שלא לכלול את הנושא בסדר-היום - 38
נמנעים – 1
ההצעה שלא לכלול את הנושא בסדר-היום של הכנסת נתקבלה.

היו"ר עבד-אלמאלכ דהאמשה:
       
       ברוב של 38 מתנגדים מול 32 תומכים ונמנע אחד, ההצעה להקמת ועדת חקירה לא אושרה, והיא מוסרת מסדר-היום.

       
הודעת יושב-ראש ועדת הכנסת
       
היו"ר עבד-אלמאלכ דהאמשה:
       
       הודעה ליושב-ראש ועדת הכנסת, בבקשה.
       
רוני בר-און (יו"ר ועדת הכנסת):
       
       אדוני היושב-ראש, אדוני ראש הממשלה, חברי הכנסת, ועדת הכנסת קבעה, כי ועדת העבודה, הרווחה והבריאות תדון בהצעת חוק עבודת נשים (תיקון – הארכת חופשת לידה באשפוז יילוד לתקופה עד 12 שבועות), התשס"ד-2004 – הצעת חוק פ/2636, של חברי הכנסת זהבה גלאון ושאול יהלום. תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת בר-און.
       

הצעה לסדר-היום 
הצורך בהקמת ועדת חקירה פרלמנטרית 
בנושא הקרע החמור בעם ובצבא
       ["דברי הכנסת", חוב' י"ז, עמ'   .]
       
היו"ר עבד-אלמאלכ דהאמשה:
       
       אנחנו עוברים להצעה הבאה לסדר-היום, הצורך בהקמת ועדת חקירה פרלמנטרית בנושא הקרע החמור בעם ובצבא, שמספרה 5888 - תשובת הממשלה, ולאחר מכן הצבעה. ישיב בשם הממשלה השר מאיר שטרית. בבקשה, אדוני.

שר התחבורה מאיר שטרית:
       
       אדוני היושב-ראש, רבותי חברי הכנסת, אין שום צורך בוועדת חקירה פרלמנטרית לדיון בנושא הקרע החמור בעם ובצבא. הכנסת דנה בזה כל יום, כל שבוע, נון-סטופ. לצערי, אלה שגורמים את הקרע רוצים להקים ועדת חקירה פרלמנטרית, ממש נהדר. 
       
       לכן, הממשלה דוחה את ההצעה ומבקשת להסירה מסדר-היום. תודה.
       
היו"ר עבד-אלמאלכ דהאמשה:
       
       תודה רבה לשר התחבורה. 
       
       חברי הכנסת, אנחנו עוברים להצבעה על ההצעה לסדר-היום בעניין הצורך בהקמת ועדת חקירה פרלמנטרית בנושא הקרע החמור בעם ובצבא.
       
הצבעה מס' 23
       
בעד ההצעה לכלול את הנושא בסדר-היום – 8
בעד ההצעה שלא לכלול את הנושא בסדר-היום – 51
נמנעים – אין
ההצעה שלא לכלול את הנושא בסדר-היום של הכנסת נתקבלה.
       
היו"ר עבד-אלמאלכ דהאמשה:
       
       ברוב של 51 מתנגדים, שמונה תומכים ואפס נמנעים, ההצעה לסדר-היום בעניין הקמת ועדת חקירה פרלמנטרית בנושא הקרע החמור בעם ובצבא, נדחתה והוסרה מסדר-היום.
       

הצעה לסדר-היום
תשתית הכבישים כגורם לתאונות דרכים
       ["דברי הכנסת", חוב' י"ז, עמ'    .]
       
היו"ר עבד-אלמאלכ דהאמשה:
       
       הנושא הבא הוא הצעה לסדר-היום בעניין תשתית הכבישים כגורם לתאונות דרכים - תשובה והצבעה. יואיל לענות ולהשיב שר התחבורה, מר מאיר שטרית. בבקשה.
       
שר התחבורה מאיר שטרית:
       
       אדוני היושב-ראש, אני מתכבד להשיב על הצעה לסדר-היום של חבר הכנסת אהוד רצאבי בעניין תשתית הכבישים כגורם לתאונות דרכים. אני מבקש להביא לידיעתך, שגם המשטרה, שאתה מצטט, שאמרה שזה גורם קובע, אמרה שהם משערים. רוב המחקרים מראים שהגורם המרכזי לתאונות הדרכים הוא הגורם האנושי ולא תשתית הכבישים.
       
       נכון הוא שלתשתית יש השפעה, ואף אחד לא יכול להעלים אותה. אם התשתית היא סלחנית, ברמת בטיחות גבוהה - לדוגמה, אילו בכל הכבישים בארץ היו ארבעה מסלולים, עם גדר בטון מפרידה באמצע, מוארים כהלכה, מתומררים כהלכה – מספיקה ההפרדה הדו-מסלולית כדי שלא יהיו בכלל תאונות חזיתיות, כי אוטו לא יכול לעבור מצד אחד של גדר הבטון לצד השני של הכביש. תאונות פנים--אחור הן הרבה יותר קלות ופחות קטלניות מתאונות חזיתיות; כאשר אדם נוסע על כביש דו-נתיבי, והוא סוטה למסלול השני כי הוא נרדם, כי הוא עייף, כי הוא שיכור, מכל סיבה אחרת, בדרך כלל זאת תאונה חזיתית שנגמרת בהרוגים. 
       
       אז ברור שתשתית סלחנית לא הופכת כל אובדן שליטה על הרכב לתאונה קטלנית. זה בהחלט גורם משפיע, אבל, לצערי, הגורם המרכזי המשפיע הוא שמירה על נהיגה לפי תנאי הדרך, שמירה על חוקי התנועה, התנהגות כהלכה. משום-מה, בישראל אנשים סבורים שכאשר מותר לנסוע בכביש 80 קילומטרים לשעה, אז גם אם הכביש משובש, לא רואים טוב, לא רואים תמרורים – נוסעים 80. זה לא המצב. החוק קובע – אנשים שוכחים את זה - שצריך לנסוע לפי תנאי הדרך. גם בכביש שמותר לנסוע בו 80, אם באותו יום יש ערפל כבד ואתה לא רואה 2 מטרים לפניך, הנהג הסביר צריך לנסוע הרבה יותר לאט, כדי להבטיח שהוא נוסע על כביש בטוח ואין לפניו שום רכב אחר, וכן הלאה.
       
       אני מקווה שיעמדו לרשותנו האמצעים לשפר את התשתיות למקסימום האפשרי. אני נאבק על זה בממשלה. אני מקווה שלקראת התקציב של השנה הבאה - לא של 2005 אלא 2006, כי, לצערי, התקציב לתשתית השנה בעיני איננו מספיק, ואני מקווה שלקראת 2006 נוכל או לשפר בצורה משמעותית את התקציב הממשלתי המיועד לכך, או לחלופין שנגיע להסכמה בממשלה עם האוצר, שנוכל לבצע את הפרויקטים של תשתית באמצעות פרויקטים של PFI, ונוכל לתרום תרומה משמעותית ביותר לשיפור מצב הכבישים בישראל. היום, לצערי, אני לא יכול להגיד שכל הכבישים בארץ הם במצב משופר.
       
       עם זאת, ידידי חבר הכנסת רצאבי, אין לי שום התנגדות להעביר את ההצעה לסדר-יום שלך לדיון בוועדת הכלכלה, ואני מניח שיהיו שם גם אנשי מקצוע שיציגו את הנתונים כהלכתם. 
       
היו"ר עבד-אלמאלכ דהאמשה:
       
       תודה רבה לשר התחבורה. הצעה אחרת לחבר הכנסת אילן שלגי, בבקשה.
       
אילן שלגי (שינוי):
       
       אדוני היושב-ראש, חברות וחברי הכנסת, אדוני השר, מצבם של הכבישים במדינת ישראל תמיד היה גרוע. השיפורים שחלו בשנים האחרונות אינם מספיקים. סללנו יותר מדי כבישים עוקפים במקומות שאין צורך שנהיה בהם. איננו יודעים כיצד להחזיק את הכבישים ולשמור עליהם, גם בסימוני הצבע, גם במעקים.
       
       השבוע נסענו, ועדת החוץ והביטחון, לגוש-קטיף. הכביש, בתוך שטח מדינת ישראל, בחלק מכביש 4 ומהכביש באזור שדרות לכיוון כיסופים אין שוליים. הכבישים שלנו פשוט מסוכנים, חסרה תאורה בשעות הערב. התאונות הרבות שקורות אצלנו, חלקן הגדול איננו באשמת הנהגים המעורבים בתאונה. מצב התשתיות קשה ביותר, לא בטיחותי, ופשוט הורג אנשים. אני מציע, אדוני, להעביר לוועדה.
       
היו"ר עבד-אלמאלכ דהאמשה:
       
       תודה רבה לחבר הכנסת שלגי. 
       
       נעבור להצבעה על הצעתו לסדר-היום של חבר הכנסת רצאבי, בעניין תשתית הכבישים כגורם לתאונות דרכים. ההצבעה היא אם להעביר לוועדה או להסיר מסדר-היום. מי בעד, מי נגד?
       
הצבעה מס' 24
       
בעד ההצעה להעביר את הנושא לוועדה – 19
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הכלכלה נתקבלה.

היו"ר עבד-אלמאלכ דהאמשה:
       
       ברוב של 19 תומכים, אפס מתנגדים ואפס נמנעים - ההצעה תועבר לוועדת הכלכלה להמשך הדיון בה.
       

הצעות לסדר-היום 
סגירת מסעדות ובתי-קפה בשבתות ובחגים 
בטרמינל החדש בשדה התעופה בן-גוריון 
       ["דברי הכנסת", חוב' י"ז, עמ'   .]

היו"ר עבד-אלמאלכ דהאמשה:
       
       ההצעות הבאות הן בעניין סגירת מסעדות ובתי-קפה בשבתות ובחגים בטרמינל החדש בשדה התעופה בן-גוריון, שמספריהן 5873 ו-5890 - תשובה והצבעה. ישיב השר מאיר שטרית, שר התחבורה. בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על ההצעות. האמת היא שגם אני הופתעתי שרוב רובן של המסעדות בטרמינל 3 סגור בשבת, להוציא מסעדה אחת של "מקדונלד'ס", הפתוחה גם בשבתות. הסתבר לי, לצערי, שבחוזים שנעשו מול הזכיינים נקבע - -
       
שאול יהלום (מפד"ל):
       
       כמו לצה"ל.
       
שר התחבורה מאיר שטרית:
       
       - - שהם חייבים להיות עם תעודת כשרות. אני לא יודע מי קבע אז את הסעיף הזה, ועכשיו הרבנות מפרשת מתן תעודת כשרות לא רק אם המסעדה כשרה למהדרין. אם המסעדה עובדת בשבת, היא לא יכולה לקבל תעודת כשרות. זה כמובן יוצר בעיה, ואני חושב שהדבר הזה בלתי תקין.
       
       צריכות להיות מסעדות כשרות בשדה התעופה, אבל יכולות להיות גם מסעדות לא כשרות. חייבות להיות גם אלה וגם אלה, שכל אדם יוכל למצוא, אם הוא נתקע בשבת באותו מקום, שירות מתאים לפי צרכיו. כך היה בטרמינל 1 - היו בו מסעדות הפתוחות בשבת והיו מסעדות שאינן פתוחות בשבת.
       
       צריך לזכור שבין הנוסעים העוברים בשדה התעופה יש לא-יהודים רבים שנוסעים בשבתות. אנשים קמים ב-04:00 בבית-המלון, לא אוכלים ארוחת בוקר, מגיעים לשדה התעופה, רוצים לאכול ארוחת בוקר. למה צריך לאסור את זה עליהם?
       
היו"ר עבד-אלמאלכ דהאמשה:
       
       יוצא שאתה יכול לנסוע אבל לא לאכול.
       
שר התחבורה מאיר שטרית:
       
       כן, אפשר לנסוע אבל לא לאכול. החוק בישראל גם מרשה, אפילו בתוך הערים, לפתוח מסעדות בשבת, כדי לתת תשובה לאותם אנשים שלא מבשלים בבית ורוצים לאכול. 
       
       עם זאת, הרעיון הוא לא לשבור את הסטטוס-קוו הקיים ולא ליצור חילול שבת טוטלי בפרהסיה. גם את זה אני מבין. קבעתי פגישה בעניין הזה עם הנהלת הרשות יחד עם הרב הראשי, הראשון לציון, הרב עמר, מתוך תקווה לגבש פתרון שהזאב יצא שבע והכבשה תישאר שלמה. אני מקווה שנוכל למצוא - - -
       
אילן שלגי (שינוי):
       
       אדוני השר, זה לא פרהסיה במובן הזה, כי נמצאים שם בשבת רק כאלה שאינם שומרים שבת.
       
רוני בריזון (שינוי):
       
       גם לנו יש זכות על הפרהסיה. 
       
שר התחבורה מאיר שטרית:
       
       בהחלט. חבר הכנסת שלגי, אני אסביר עוד פעם את הבעיה. הרי לכאורה לא היה צריך להיות קשר בין הכשרות של המסעדה לבין הפתיחה בשבת. בישראל הנוהג אצל הרבנות הוא, שאם אדם פותח בשבת, אין לו תעודת כשרות.
       
אילן שלגי (שינוי):
       
       שלא תהיה להם שום תעודה.
       
שר התחבורה מאיר שטרית:
       
       לצערי, זה לא תלוי בי.
       
רוני בריזון (שינוי):
       
       על שאלה אחת לא הצלחתי לקבל תשובה: האם הרשות מתנה מתן רשיון למסעדה בשדה התעופה בתעודת כשרות? 
       
שר התחבורה מאיר שטרית:
       
       זה מה שכתוב בחוזים של הזכיינים.

רוני בריזון (שינוי):
       
       מתנה במפורש? 
       
שר התחבורה מאיר שטרית:
       
       כתוב. יש על זה ויכוח פרשני משפטי, אבל כתוב בפירוש.
       
רוני בריזון (שינוי):
       
       את זאת אינני מבין. מה אם בן-אדם רוצה לפתוח שם מסעדה שאיננה כשרה?
       
שר התחבורה מאיר שטרית:
       
       אתה צודק, אבל אני אומר לך שזה מה שכתוב בחוזה. מה אני יכול לעשות? לא אני עשיתי את החוזים הללו. זה דבר שקיבלתי כקיים מאליו, ולכן אני עושה בדיקה לראות כיצד ניתן לפתור את הבעיה.
       
       עם זאת, אני רוצה לומר לחברים שבמצב הנוכחי הרשות עושה כל מה שהיא יכולה כדי לתת שירות הסעדה כלשהי בשבת, וברור שזה לא ברמה של מסעדה מלאה. מקימים דלפקי שבת ששם נותנים אוכל ברמה של בית-מלון, כלומר, אוכל מוכן מראש, שלא צריך לבשל בשבת – סנדוויצ'ים, אוכל מחומם, קפה מחומם, ליד הדלפקים האחרים. למשל, יש בית-קפה, שנקרא "ארקפה", באולם המבואה. בשבת הוא סגור. עכשיו רוצים להקים לידו דלפקים נוספים שלהם שיעבדו בשבת, שלאלה לא תהיה כשרות, והם יעבדו רק בשבת, ובית-הקפה הקודם יישאר כשר – הוא לא פותח בשבת והכשרות נשארת.
       
רוני בריזון (שינוי):
       
       אדוני השר, הטרחתי את עצמי, נסעתי לטרמינל בשבת - -
       
שאול יהלום (מפד"ל):
       
       בשבת?
       
רוני בריזון (שינוי):
       
       כן, כן, בשבת.
       
שר התחבורה מאיר שטרית:
       
       ולא הכהו הברק.

רוני בריזון (שינוי):
       
       לא הכני הברק, גם לא הרעם. - -  יש שם ארבע מסעדות פתוחות - -
       
שאול יהלום (מפד"ל):
       
       - - -
       
רוני בריזון (שינוי):
       
       - - שני דלפקים, אחד בשרוול C ואחד בשרוול B, ומסעדה פתוחה משרתת לקוחות באמצע, ליד הכיכר. 
       
שר התחבורה מאיר שטרית:
       
       "ארקפה", זה מה שאני אומר.
       
רוני בריזון (שינוי):
       
       לא "ארקפה". "The White Place", היא פתוחה.
       
שר התחבורה מאיר שטרית:
       
       מסעדות "ארקפה" סגורות כמו שאתה אומר. עכשיו מקימים על-ידן דלפקים נוספים שיפעלו בשבת, שהם לא יקבלו תעודת הכשר, בעוד ל"ארקפה" יש תעודת הכשר. כאמור, כדי לטפל בסוגיה הזאת זימנתי ישיבה אצלי בשבוע הקרוב, ואני מקווה שנמצא פתרון גם לאלה וגם לאלה, כי אני מבין את הצורך של אנשים לא-יהודים, גם לא-דתיים, שממילא טסים בשבת, לאכול.
       
שאול יהלום (מפד"ל):
       
       מה עם כל הקהל במשך השבוע אם לא תהיה שם כשרות?
       
שר התחבורה מאיר שטרית:
       
       צריך שתהיה כשרות. חבר הכנסת יהלום, גם אתה היית שר התחבורה, האם אתה תתנגד לכך שיהיו בשדה גם מסעדות כשרות וגם מסעדות לא-כשרות?
       
שאול יהלום (מפד"ל):
       
       ודאי שאני מתנגד. שדה תעופה זה מקום ממלכתי. למה לא יפתחו גם ב"אל על" מחלקה לא-כשרה?
       
רוני בריזון (שינוי):
       
       מצוין. רעיון מצוין.
       
שר התחבורה מאיר שטרית:
       
       אני נגד זה.
       
זבולון אורלב (מפד"ל):
       
       תקים גם בצה"ל, תהיה פלוגה כשרה ופלוגה לא-כשרה. מדינת ישראל נותנת כשרות.
       
שר התחבורה מאיר שטרית:
       
       חברים, זה לא המצב. אתם מגזימים. חברים, הרי גם המטוס שטס בשבת נותן אוכל כשר, ולא מבטלים את הכשרות של המטוס משום שהוא טס בשבת. ממה נפשך?
       
זבולון אורלב (מפד"ל):
       
       האוכל מחומם.
       
שר התחבורה מאיר שטרית:
       
       מה זה חשוב, הוא טס בשבת, הוא מחלל שבת. אם הוא מחלל שבת, לא מבטלים לו את הכשרות.
       
שאול יהלום (מפד"ל):
       
       הוא חומם, הוא לא בושל בשבת.
       
יוסי שריד (יחד):
       
       כל מי שנכנס, יבדקו אם הוא יהודי או לא. אם הוא יהודי – לא ימכרו לו.

קריאות:
       
       - - -
       
שר התחבורה מאיר שטרית:
       
       חברי הכנסת, במדינת ישראל יש אנשים דתיים ואנשים חילונים, יש אנשים שומרי שבת ואנשים - - -
       
זבולון אורלב (מפד"ל):
       
       אוכלים כשר - זה לא קשור לדתיים.
       
שר התחבורה מאיר שטרית:
       
       יש אנשים שאוכלים כשר ויש אנשים שלא אוכלים כשר. לצערי, יש גם אנשים שאוכלים טרפה בעליל. אז מה? יש כאלה.
       
יוסף פריצקי (שינוי):
       
       הבעיה, אדוני השר, שמסירים תעודות כשרות אפילו ממסעדות כשרות משום שהן פתוחות בשבת. 
       
שר התחבורה מאיר שטרית:
       
       חברים, קבעתי פגישה עם הרב הראשי לישראל, הראשון לציון, שאני מאוד מעריך - - -
       
היו"ר עבד-אלמאלכ דהאמשה:
       
       אני מבקש לאפשר לשר לסיים. חבר הכנסת פריצקי, אני מבקש לאפשר לשר לסיים.
       
שר התחבורה מאיר שטרית:
       
       הרב פריצקי, בהיותו רב ראשי ספרדי, אני חושב שהוא הרבה יותר מתון והרבה יותר שקול מהגישה האשכנזית החרדית הסופר-קיצונית.

קריאות:
       
       - - -
       
שר התחבורה מאיר שטרית:
       
       אני מקווה שנמצא פתרון גם על דעת ההלכה כדי לפתור את העניין בצורה חכמה.
       
קריאות:
       
       - - -
       
שר התחבורה מאיר שטרית:
       
       לא שווה להתווכח עליו, אני מקווה שנמצא פתרון משותף לעניין, אדוני היושב-ראש. דבר אחד אני רוצה להבטיח, שאכן יהיה שירות לכולם.
       
היו"ר עבד-אלמאלכ דהאמשה:
       
       מה אדוני מציע עכשיו בעניין ההצעות האלה?
       
רוני בריזון (שינוי):
       
       אין לנו טענות לרבנות, הם יפסקו את הפסקים שלהם על-פי מה שהם פוסקים, הבעיה שלנו היא שרשות שדות התעופה, שאדוני ממונה עליה, איננה מוכנה לתת למסעדה שאיננה כשרה לפעול שם. זו הבעיה.
       
שר התחבורה מאיר שטרית:
       
       חבר הכנסת בריזון, החוזים הקיימים הם מן המוכן. זה יכול להיות עניין לפרשנות משפטית, תפנו. חבר הכנסת בריזון, לי בכל זאת יש הערכה לרבנים, אני בא מבית דתי, אני אדם מסורתי, ויש לי בכלל נטייה משום מה לפתור את הבעיות שבמחלוקת לא בריב אלא בהסכמה.
       
רוני בריזון (שינוי):
       
       לא בריב.
       
שר התחבורה מאיר שטרית:
       
       אני מקווה שנמצא הסכמה. לכן, אדוני היושב-ראש, אין לי שום התנגדות להעביר את כל ההצעות הללו לדיון בוועדת הכלכלה האחראית על כך.
       
היו"ר עבד-אלמאלכ דהאמשה:
       
       תודה רבה לשר התחבורה.
       
שאול יהלום (מפד"ל):
       
       לוועדת העבודה והרווחה.
       
היו"ר עבד-אלמאלכ דהאמשה:
       
       עד שנאשר אותן, אדוני יבקש מה שהוא רוצה. בינתיים נשאל את המציעים. האם אתם מוכנים לקבל ועדה, כהצעת השר, חברי הכנסת יהלום ורוני בריזון?
       
שאול יהלום (מפד"ל):
       
       כן, רק ועדת העבודה והרווחה.
       
היו"ר עבד-אלמאלכ דהאמשה:
       
       בינתיים יש הצעות אחרות.
       
רוני בריזון (שינוי):
       
       ועדת הכלכלה.
       
אתי לבני (שינוי):
       
       ועדת הכלכלה.

היו"ר עבד-אלמאלכ דהאמשה:
       
       חבר הכנסת אורלב, הצעה אחרת במסגרת דקה. בבקשה, אדוני.
       
זבולון אורלב (מפד"ל):
       
       אדוני היושב-ראש, חברי חברי הכנסת, שדה התעופה הוא מוסד ומקום ממלכתי. כמו שלא עולה על הדעת לפצל לאוכל כשר ולא-כשר בצה"ל או בבתי-החולים הממשלתיים - - -
       
רוני בריזון (שינוי):
       
       לאט לאט.
       
זבולון אורלב (מפד"ל):
       
       מי שלא שומע, צועקים כאן, "לאט לאט", גם זה יגיע. לכן אני אומר לשר שטרית: תדע לעצור את העניין בשדה התעופה, ויפה שעה אחת קודם.
       
       אדוני היושב-ראש, הזמן שלי עובר, וצועקים לי.
       
היו"ר עבד-אלמאלכ דהאמשה:
       
       חבר הכנסת בריזון. בבקשה, חבר הכנסת אורלב, תמשיך.
       
זבולון אורלב (מפד"ל):
       
       הדבר השני שאני רוצה לומר הוא, שמי שחושב שאי-אפשר להגיש אוכל כשר בשבת, טועה. צה"ל מגיש אוכל בשבת, בתי-החולים מגישים אוכל בשבת. צריך לעשות סידורים עם כשרות. הנחת המוצא צריכה להיות שהאוכל יהיה כשר ולאנשים יהיה מה לאכול. ולכן, אני מציע להזמין לאותה ישיבה את נציג מכון צומת, מכון לפתרונות טכנולוגיים על-פי ההלכה. 

היו"ר עבד-אלמאלכ דהאמשה:
       
       תודה רבה לחבר הכנסת אורלב. הצעה נוספת לחבר הכנסת גפני; במסגרת דקה, אדוני. 
       
משה גפני (דגל התורה):
       
       אדוני היושב-ראש, השתתפתי אתמול בדיון, שמעתי את חבר הכנסת בריזון ואת חבר הכנסת יהלום. אני לא מבין את כל המהלך הזה. אם רוצים לדאוג באופן ליברלי צריך לדאוג לכולם. לא שמעתי את חבר הכנסת בריזון ולא ראיתי את כל הכותרות בעיתונים כאשר יצאו המכרזים בנתב"ג-2000, שזה קניון ענק, הכול שם בקנה מידה בין-לאומי, שחייבים לחלל את השבת. זאת אומרת, מראש נקבע מכרז באחד הפרויקטים הגדולים ביותר של מדינת ישראל, שאדם, לא רק דתי, אדם שומר שבת - חבר הכנסת יהלום קרא במליאת הכנסת מכתבים של אנשים שאינם דתיים אבל הם שומרים שבת 0 לא שמעתי את חבר הכנסת בריזון מדבר על זה מלה. את המדינה אתם רוצים להרוס. אתם לא רוצים להשאיר פה שריד ופליט משום דבר, לא ליברליזם, לא שום דבר. 
       
רוני בריזון (שינוי):
       
       - - - 
       
היו"ר עבד-אלמאלכ דהאמשה:
       
       חבר הכנסת בריזון, לא שומעים אותך בכלל. 
       
משה גפני (דגל התורה):
       
       לא שמעתי ממך מלה על זה שאנשים שומרי שבת במדינת ישראל מופלים לרעה בנתב"ג-2000, באחד הפרויקטים הגדולים. לא שמעתי אותך אומר שהם מופלים לרעה במכרז. פתאום אתה בא לדאוג לבתי-קפה באותו טרמינל? לא דאגת לאנשים האלה. 
       
היו"ר עבד-אלמאלכ דהאמשה:
       
       תודה רבה. 
       
רוני בריזון (שינוי):
       
       מי שבא לשם צריך לעשות מה שאומרים לו. 
       
היו"ר עבד-אלמאלכ דהאמשה:
       
       תם הפרק הזה. 

רוני בריזון (שינוי):
       
       אתה לא יכול להיות טבח במסעדת טרפה, אז מה. 
       
היו"ר עבד-אלמאלכ דהאמשה:
       
       אנחנו נעבור להצבעה על ההצעות לסדר-היום בעניין סגירת מסעדות ובתי-קפה בשבתות בטרמינל החדש. מי בעד להעביר לוועדה, מי נגד?
       
יוסף פריצקי (שינוי):
       
       בעד זה ועדה? 
       
היו"ר עבד-אלמאלכ דהאמשה:
       
       כן, בעד זה ועדה. 
       
שאול יהלום (מפד"ל):
       
       בהסכמת המציע האחר, ההצעה שלי תעבור לוועדת העבודה ורווחה, ושל חבר הכנסת בריזון - לוועדת הכלכלה. 
       
היו"ר עבד-אלמאלכ דהאמשה:
       
       הקדמת. נראה אם הכנסת תאשר את ההעברה. אפשר להצביע. 
       
הצבעה מס' 25
       
בעד ההצעה להעביר את הנושא לוועדה – 13
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה.  


היו"ר עבד-אלמאלכ דהאמשה:
       
       ובכן, ברוב של 13 תומכים, אין מתנגדים, אין נמנעים, ההצעות תועברנה לוועדת הכנסת והיא תחליט לאיזו ועדה להעביר אותן. 
       
שאול יהלום (מפד"ל):
       
       הגשתי הצעה, סיכמתי גם עם המציע - - - 
       
היו"ר עבד-אלמאלכ דהאמשה:
       
       אדוני יכול לרצות הרבה דברים, לסכם הרבה דברים ולבקש הרבה דברים, אבל, לצערי, לא אוכל להיענות. יש גם מבקשים אחרים. 
       
שאול יהלום (מפד"ל):
       
       מי? 
       
היו"ר עבד-אלמאלכ דהאמשה:
       
       יש מבקשים אחרים. 
       
שאול יהלום (מפד"ל):
       
       אדוני היושב-ראש, אין. 
       
היו"ר עבד-אלמאלכ דהאמשה:
       
       מישהו ביקש להעביר לוועדת הכלכלה. חבר הכנסת גפני ביקש להעביר לוועדת הכלכלה? 
       
משה גפני (דגל התורה):
       
       לא, אני מסכים להצעה. 
       
שר התחבורה מאיר שטרית:
       
       אני ביקשתי להעביר לוועדת הכלכלה. 

היו"ר עבד-אלמאלכ דהאמשה:
       
       השר ביקש להעביר לוועדת הכלכלה, זה מספיק לך? זה מספיק טוב. 
       
שאול יהלום (מפד"ל):
       
       אלה שתי הצעות נפרדות. את שלו - לוועדת הכלכלה, ואת שלי – לוועדת העבודה והרווחה. 
       
היו"ר עבד-אלמאלכ דהאמשה:
       
       אנחנו לא נעשה כזה פיצול. תודה רבה. 
       

הצעה לסדר-היום 
ביטול פרויקט "יניב" לטיפול בנוער בסיכון
["דברי הכנסת", חוב' י"ז, עמ' .]

היו"ר עבד-אלמאלכ דהאמשה:
       
       אנחנו עוברים לנושא הבא - הצעה לסדר-היום מס' 5823 בנושא: ביטול פרויקט "יניב" לטיפול בנוער בסיכון. תשובה והצבעה - אדוני שר התחבורה, בבקשה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעתו של חבר הכנסת זבולון אורלב בעניין ביטול פרויקט "יניב". ראשית, אני מודה ומתוודה שאני תומך בפרויקט הזה בכל לבי. חבר הכנסת אורלב שהיה גם שר הרווחה, יודע את עמדתי זו, השתתף יחד אתי בדיונים אצל ראש הממשלה, שבה נתנה הממשלה אור ירוק, ואני, מטעם האוצר אז, הסכמתי שהממשלה תתחייב לפי הצעות היוזמים על הכסף הדרוש כדי להפעיל את הפרויקט הזה. תמכתי בזה והתקבלה החלטה בהתאם של ראש הממשלה. 
       
       על מנת שאנשים ידעו במה מדובר, פרויקט "יניב" הוא פרויקט למען ילדים ונוער ישראלי בסיכון. את הפרויקט יוזם מר אבי נאור, יחד עם קרן סאקט"א-רש"י. הם התחייבו לגייס בכל שנה 50 מיליון דולר, במשך חמש שנים, מכספים אישיים וגם מתורמים אחרים, כך שבמשך חמש שנים ישקיעו בפרויקט 250 מיליון דולר, וביקשו שהמדינה תיתן "מצ'ינג" של דולר מול דולר, זאת אומרת עוד 250 מיליון דולר במשך חמש שנים. 
       
       תמכתי בפרויקט הזה כי חשבתי שאכן נוער וילדים בסיכון נופלים בין הכיסאות. יש גופים רבים שלכאורה מטפלים בנוער ישראלי בסיכון, אבל מרוב עצים לא רואים את היער. תכל'ס, ילד שנמצא בסיכון, אף אחד לא מלווה אותו באופן אישי והולך אתו תחנה תחנה, רגע אחר רגע עד שהוא יוצא ממעגל הסיכון. 
       
       מה שמציע פרויקט "יניב", הם רוצים לעשות חונכות אישית לכל ילד בישראל שנמצא בסיכון. דהיינו, לקחת ילד כזה, למנות לכל אחד חונך שילווה אותו יום-יום, ילך אתו לבית-הספר, יפעיל אותו, יעזור לו בשיעורים, בלימודים, עד שיצא ממעגל המצוקה ויצעד בדרך המלך. אני אומר לכם מניסיוני, רבותי, הרבה ילדים הולכים לאיבוד, לא מפני שאין להם יכולת אישית, לא מפני שה-IQ שלהם אינו גבוה, אלא רק בגלל העובדה שאין להם הזדמנות והם חיים בסביבה מאוד משפיעה, אין להם מי שיעזור להם בלימודים, אין להם מורים טובים, לפעמים גם אין להם ספרים כי ההורים שלהם לא יכולים לקנות, ולפעמים גם אין מי שיחנך אותך ויחזיר אותם לדרך.
        
       כל ילד כזה שנציל ונוציא ממעגל המצוקה, להיות אזרח תורם ישראלי שיתחרה עם כולם שווה בשווה, לומד, משכיל, הולך לצבא, יביא לחיסכון אדיר למדינה. מספיק שבשנה נוציא, לא הרבה, 2,000-3,000 נערים בסיכון, צא וחשוב, כמה עולה לשקם את הילדים האלה אם הם הופכים, חלילה, לעבריינים או לאסירים. הרי זה עולה הון עתק. לכן, לי לא היה שום היסוס בתמיכה בפרויקט. בישיבה אצל ראש הממשלה, שנכחת בה, יחד עם ראשי "יניב" וסאקט"א-רש"י, נתתי התחייבות של האוצר.  לצערי, בגלל המצב התקציבי, אני מבין מהצעתך, שכרגע האוצר נסוג מהעניין של תמיכה בפרויקט. אני מאוד מצר על כך - אני עונה לך ישר, אני לא עונה לך מהכתובים את התשובה הלקונית של הממשלה. אני אישית מאוד מצר על כך. אני חושב שצריך לחזור לפרויקט הזה. 
       
       אני מבקש להביא לידיעתך, כי בינתיים אבי נאור וסאקט"א החליטו לפעול - אגב, זה על-פי הצעתי -  לקחת יישוב אחד בלבד ולעשות בו פרויקט מקדים בכסף שלהם לבד. הם החליטו לפעול בקריית-גת. הם פועלים בקריית-גת בשיטה הזאת. אני מתפלל ומקווה שהם יצליחו להוכיח את תוצאות הפעולה. ביום שהם יעשו את זה, אף אחד לא יכול לעצור אותם. בכל מקום שאמצא בו, אני אתמוך בזה. 
       
       אגב, אני חושב, שעם הזמן, אם הדבר לא יקרה, יראו שזה לא הולך, צריך להחזיר לראש הממשלה את הסוגיה. ראש הממשלה התלהב מהפרויקט, כפי שזכור לך, הוא תמך בפרויקט בכל לבו. 
       
זבולון אורלב (מפד"ל):
       
       שיבחתי את ראש הממשלה אתמול - - -
       
שר התחבורה מאיר שטרית:
       
       מאה אחוז, מגיע לו. שיבחת אותו על זה שהוא עושה שלום? 
       
זבולון אורלב (מפד"ל):
       
       אמרתי, הלוואי שהוא יהיה נחוש בעניין הזה כמו בכמה עניינים אחרים שאני לא מסכים אתו. 
       
שר התחבורה מאיר שטרית:
       
       בהכירי את ראש הממשלה אני יודע, גם כשהוא תמך בזה, הוא התכוון לכל מלה שהוא אמר. כמו שהוא נחוש בעניין של עשיית שלום וההתנתקות - אני שמח שבירכת אותו על זה. אני מקווה שאני לא גורם לך נזק - - - 
       
       
זבולון אורלב (מפד"ל):
       
       יחשבו שאמרת את זה ברצינות. 
       
שר התחבורה מאיר שטרית:
       
       לא בירכת על זה. חבר הכנסת אורלב, אם ירצה השם ויהיו באזור שקט, שלום, מעגל האלימות הזה ייפסק והכלכלה תפרח, יהיו גם הרבה יותר אמצעים בידי המדינה לממן, לא פרויקט "יניב" אחד אלא עשרה פרויקטים כאלה. 
       
זבולון אורלב (מפד"ל):
       
       אני מסכים אתך, אבל לצערי זה חלומות. 
       
שר התחבורה מאיר שטרית:
       
       אני מקווה שזה יקרה, שסוף-סוף ייפסק - - - 
       
זבולון אורלב (מפד"ל):
       
       התשובה שלך, שעד שלא יהיה שלום, לא יהיה פרויקט "יניב"? 
       
שר התחבורה מאיר שטרית:
       
       חלילה וחס. כפי שידוע לך, אני בעד לממן אותו עכשיו, זו היתה עמדתי. אני אומר לך, אם אני הייתי אחראי - - - 
       
זבולון אורלב (מפד"ל):
       
       אבל אדוני צריך לענות בשם הממשלה, את עמדתך האישית אני מכיר. 
       
שר התחבורה מאיר שטרית:
       
       חבר הכנסת אורלב, אני עונה לך בשם הממשלה, ולכן אני אומר לך, אני תומך בפרויקט, ואין לי התנגדות להעביר את הצעתך לדיון בוועדת העבודה והרווחה, שם זה המקום. 
       
זבולון אורלב (מפד"ל):
       
       לוועדת החינוך והתרבות. 
       
שר התחבורה מאיר שטרית:
       
       בבקשה, ועדת החינוך והתרבות. אני בעד. חברת הכנסת גילה פינקלשטיין תזכור לך שזה עבר לוועדת החינוך והתרבות, אני מסכים שזה יידון שם. 
       
זבולון אורלב (מפד"ל):
       
       נעשה ועדה משותפת.
        
שר התחבורה מאיר שטרית:
       
       לא זה מיותר. בעניין החלטת ועדת החינוך והתרבות, חזקה עליך שתזמין את אנשי המוסד לביטוח לאומי, אני בטוח שהם לא יסרבו לבוא אם תזמין אותם. ולכן אני מקווה שתתדיינו על זה, תשימו את זה על השולחן ותקדמו את זה. 

היו"ר עבד-אלמאלכ דהאמשה:
       
       תודה רבה לשר התחבורה, חבר הכנסת מאיר שטרית. 
       
       חברי הכנסת, אנחנו נעבור להצבעה על הצעה לסדר-היום מס' 5823 בנושא: ביטול פרויקט "יניב" לטיפול בנוער בסיכון.  
       
זבולון אורלב (מפד"ל):
       
       אדוני, אני מבקש להעביר את הנושא לוועדה משותפת, ואם לא, לוועדת הכנסת. 
       
היו"ר עבד-אלמאלכ דהאמשה:
       
       נא להצביע.
       
הצבעה מס' 26
       
בעד ההצעה להעביר את הנושא לוועדה – 11
נגד – אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה. 
       
היו"ר עבד-אלמאלכ דהאמשה:
       
       11 בעד, אין מתנגדים ואין נמנעים. ההצעה תועבר לוועדת הכנסת להמשך הטיפול בה. 
       

הצעות לסדר-היום 
ועידת הפסגה בשארם-א-שיח' 

היו"ר עבד-אלמאלכ דהאמשה:
       
       חברי הכנסת, הנושא הבא הוא ועידת הפסגה בשארם-א-שיח' - הצעות לסדר-היום מס' 5918, 5920, 5921, 5923, 5928, 5935, 5938, 5939, 5948, 5956, 5960, 5962 ו-5965. ראשון המציעים, חבר הכנסת מוחמד ברכה - בבקשה, אדוני. שלוש דקות לכל מציע. אני מזכיר לכולם, שחבר כנסת שלא יהיה נוכח באולם, הצעתו לא תועלה והוא לא יוכל לנמק אותה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אתמול הסתיימה בשארם-א-שיח' הוועידה שהשתתפו בה הנשיא מובארק, שגם יזם את הוועידה, המלך עבדאללה, ראש הרשות הפלסטינית מחמוד עבאס, אבו-מאזן, וכן, כמובן, ראש ממשלת ישראל, מר אריאל שרון. 
       
       כולנו עקבנו אחרי הנאומים, ואני לא רוצה להתעכב יותר ממה שדרוש על התוכן שלהם. העובדה שראש הממשלה לא נגע בשאלות הסדר הקבע היתה לדעתי פספוס. עצם העובדה שראש הממשלה העמיד בנאומו כתנאי את מה שקרוי בפיו: המאבק בטרור, הביטחון, בלי להתייחס לשאלות היסוד של הסכסוך או לשורשים של הסכסוך – ירושלים, הפליטים, הגבולות וההתנחלויות – ואפילו לא התייחס לנושא הגדר ולעובדה שממשלת ישראל מנסה לשווק את הגדר הזאת כגדר ביטחונית, ואם יהיה ביטחון, אין צורך בגדר, כמובן, זה לדעתי פספוס. הדברים האלה לא נאמרו. להיפך, מבית-מדרשם של ראש הממשלה ושל הממשלה יוצאים קולות שאומרים שכל משא-ומתן עתידי יתחיל מגבולות הגדר. 
       
       אומנם, אתמול נפתח שער של תקווה, וכאשר עמדתי אתמול בוועדת הכספים, רבותי חבר הכנסת שוחט וחבר הכנסת אורון, גם עמד לנגד עיני שלא ביום הזה אנחנו רשאים להשבית את התקווה ואת הפתח של התקווה. על אף כל ההתלבטויות שהיו לי ולחברים אחרים, חשבנו שדווקא ביום כזה יש מקום לתת סיכוי לתקווה. אף שאני מאוד סקפטי מההתנהלות של הממשלה ושל העומד בראשה, אני באמת מקווה שהעולם הערבי, שפרס את זרועותיו כדי לדחוף את נושא השלום – גם מצרים וגם ירדן הכריזו אתמול על החזרת השגרירים, אף ששום שינוי מהותי לא חל במדיניות הישראלית, פרט לעובדה שמנסים לפתוח פתח של תקווה. 
       
       גם הדברים של אבו-מאזן, ראש הרשות הפלסטינית, וגם הצעדים שהוא עושה בשטח – המציאות והאווירה הזאת צריכות להוביל את הממשלה, אם היא באמת מתכוונת לקדם את השלום, לצעדים מרחיקי לכת בכל מה שקשור לחיי היום-יום, למחסומים, לאסירים וגם למגבלות, אבל גם להיכנס לטיפול בשאלות הסדר הקבע מהנקודה שבה הוא נפסק בימי ממשלת ברק ביולי 2000. תודה רבה, אדוני. 
       

היו"ר עבד-אלמאלכ דהאמשה:
       
       תודה רבה לחבר הכנסת מוחמד ברכה. חבר הכנסת חיים אורון, בבקשה. אחריו - חבר הכנסת עזמי בשארה, אם יהיה נוכח. 
       
חיים אורון (יחד):
       
       אדוני היושב-ראש, חברי הכנסת, הוועידה שהתקיימה אתמול בשארם-א-שיח' כבר היו לה שתי תוצאות משמעותיות שאי-אפשר להגזים בחשיבותן. האחת – הכרזה משותפת על הפסקת אש, ואני מקווה שהיא צעד ראשון בהפסקת האלימות ובשימוש באלימות ככלי ליישוב הסכסוך בינינו לבין הפלסטינים. אני יודע שהיו כמה הכרזות כאלה גם בעבר, אבל נדמה לי שהפעם, יותר מאשר בעבר – גם את זה אומרים עם כל ההסתייגויות – שני הצדדים מודעים לאינטרס של כל צד ללכת למהלך הזה. זה היה המסר שאתו הסתובב אבו-מאזן ברשות במשך ארבע שנות האינתיפאדה ועליו ניהל את מערכת הבחירות. אני מקווה שגם החברה הישראלית וגם ממשלת ישראל הגיעו לנקודה הזאת. 
       
       המשמעות השנייה והמיידית של הוועידה מאתמול היא, שהנסיגה מעזה ומצפון השומרון היא בהסכמה, בהידברות ובמשא-ומתן. גם זה מהלך חשוב מאין כמותו, ואני חושב שהעובדה שוועדת הכספים סיימה אתמול את הדיון בנושא המרכזי של החוק, והעובדה, כך אני בטוח, שהכנסת תקבל אותו בשבוע הבא ברוב ברור, הופכת את הנושא הזה לעובדה קבועה. 
       
       מאתמול בערב, אדוני השר, נאומו של ראש הממשלה בוועידת שארם-א-שיח' צריך לדעתו של סגן ראש הממשלה, שר החוץ, לעבור למשאל עם. זה המודל החדש של הדמוקרטיה הישראלית, אדוני השר המקשר. זאת אומרת, שמה שראש הממשלה התחייב לו אתמול בשם כולנו קבל עם ועולם אחרי שקיבל פעמיים את הסכמת הכנסת, אינו מחייב. זאת דמוקרטיה חדשה. 
       
       מי שעוד שקל אולי שיש בסיס לתביעה למשאל עם, אדוני השר שטרית – אני שמח שיושב-ראש הכנסת נכנס עכשיו לאולם – קיבל אתמול את התשובה המוחלטת למה לא. אם חבר הכנסת ברכה, אחד מתוך 19, קולו לא שווה לכל קול אחר בכנסת, מה המשמעות של משאל עם? למעשה באים ואומרים לנו שאין פה משאל עם. מה קרה אתמול בכנסת? מה אמרו לנו אחרי ההצבעה בכנסת? שרת החינוך - לא אזובי קיר - אמרה שזה רוב לא לגיטימי, זאת החלטה לא לגיטימית. למה אומרים לנו משאל עם?
       
       בעיני, חבר הכנסת ברכה גם בהצבעה של אחד מתוך שניים, ולא רק בהצבעה של אחד מתוך 19, הוא לגיטימי; אבל בהצבעה של אחד מתוך 19? לא הקול של שוחט הכריע, לא הקול של אורון הכריע - הקול שלו הכריע, וזה לא לגיטימי. 
       
       עכשיו אומרים לנו משאל עם. מי? שר החוץ. אדוני השר, אני מקווה שגם היום, כפי שאמרת בעבר, תגיד עמדה מחייבת של הממשלה. הרכבת הזאת יצאה מזמן מהתחנה, וביום רביעי, אדוני יושב-ראש הכנסת, תהיה התחנה האחרונה לאישור לגיטימי מאין כמוהו של הכנסת, של שתי החלטות ושל חוק פינוי-פיצוי, וזאת הדמוקרטיה הישראלית. גרירתה לכל מקום אחר איננה דמוקרטית. 
       
היו"ר עבד-אלמאלכ דהאמשה:
       
       תודה רבה לחבר הכנסת חיים אורון. חבר הכנסת עזמי בשארה, בבקשה. 
       
היו"ר ראובן ריבלין:
       
       לא יעלה על דעת מישהו שיושב-ראש - - -
       
חיים אורון (יחד):
       
       אני לא אתמודד בקריאות ביניים עם יושב-ראש הכנסת. 
       
היו"ר ראובן ריבלין:
       
       זאת לא קריאת ביניים - - - 
       
היו"ר עבד-אלמאלכ דהאמשה:
       
       לא בא בחשבון שיושב-ראש הכנסת יחשוב אחרת. זה ברור. חבר הכנסת עזמי בשארה, בבקשה. 
       
עזמי בשארה (בל"ד):
       
       אדוני היושב-ראש, חברי הכנסת, אני חושב שיושב-ראש הכנסת התכוון להגיד לך, שגם משאל עם יתקבל בהחלטת כנסת לעשות משאל עם, ובכל זאת זה לא מוריד את הוויכוח שלנו עם הרעיון הזה. 
       
אברהם בייגה שוחט (העבודה-מימד):
       
       חבר הכנסת בשארה, אולי תשכיל אותי – יש הבדל בין חוקי ללגיטימי? 
       
עזמי בשארה (בל"ד):
       
       כן, בוודאי. יש הרבה דברים לגיטימיים לפי החוק הטבעי, לפי חוק הטבע, לפני המושג של חוקים ואזרחים בכלל. אבל כשאנחנו מדברים בכנסת, בדרך כלל אנחנו מתכוונים ללגיטימי שהוא חוקי וחוקי – לגיטימי. אבל, אני יכול להגיד, למשל - סיפוחה של מזרח העיר ירושלים לישראל, כבירתה, וכו' וכו', הוא צעד לא לגיטימי, בעיני, אבל הוא נשאר צעד חוקי. 
       
אברהם בייגה שוחט (העבודה-מימד):
       
       אבל לא לגיטימי - - -
       
עזמי בשארה (בל"ד):
       
       לא לגיטימי מבחינתי, כי ישראל עשתה דבר שהוא לא לגיטימי, כמדינה כובשת שטחי אדמה לא לה. אגב, אפילו אם יעשו משאל עם, אפילו יתקבל ש-65% מהקהל הישראלי בעד הצעד הזה, זה לא יהפוך את זה ללגיטימי. שום דבר. 
       
       אני חושב שהנושא של משאל עם הוא עניין של שיטה והוא לא תואם את השיטה של מדינת ישראל, שכן לא מדובר פה בדמוקרטיה קוהרנטית עם לכידות פנימית של אזרחים וכו'. כל מיעוט, לדעתי, חייב להתנגד לרעיון הזה של משאל עם, אם ערבים ואם חרדים וכו', כי יש כל מיני הרכבים של רוב במדינת ישראל שיכולים להשתנות ולהשתמש בזה כל פעם נגד מיעוט אחר. אני חושב שהאיזון הפרלמנטרי הוא הדבר המתאים למבנה הפסיפס של מדינת ישראל. אבל אני סטיתי מהנושא שלי. רציתי לדבר על שארם-א-שיח'. 
       
       אדוני היושב-ראש, חברי הכנסת. האמת היא שמותר לאזרח הפשוט, הממוצע, הערבי או היהודי, להגיד שהוא התעייף מקבלות הפנים האלה בסגנון ורסאי – שולחן עגול שסביבו יושבים מנהיגים; ששרון גם לא יחשוב שהוא הפך פתאום למטרניך של המזרח התיכון החדש, של הסדר אחרי המלחמה, שהוא הוכתר פתאום להיות המטרניך של המקום. יכול להיות שאנשים יתפתו או לא. אני לא חושד בו שהוא מתפתה לטקסים בסגנון הזה כי הוא יותר מדי מפא"יניק בשביל זה. זו דעתי עליו, אני לא חושב שזה משפיע עליו הרבה. 
       
       אבל על כל פנים, אדוני היושב-ראש, אני חושב שאפשר להתעייף מהטקסים הללו, מה עוד שעד עכשיו הם לא הביאו לשום דבר חוץ מרגיעה. רגיעה היא דבר חשוב והיא דבר לגיטימי לשאוף אליו, אבל בסופו של דבר הסכסוך לא קרה בגלל אלימות. האלימות היתה בגלל משהו. ההתנגדות היתה בגלל משהו שהוא מה שעומד בלב העניין בין מדינות ערב והעם הפלסטיני לבין מדינת ישראל, ועל זה ראש ממשלת ישראל לא אמר מלה וחצי מלה. על מה ראייתו? אם כל זה יפסיק, מה ראייתו לשלום? וזה היה המקום וזה היה הזמן, והוא לא עשה זאת. 
       
       מנהיגי ערב דיברו בעצם, כמעט אמרו תוכניות פוליטיות. אבל הוא הסתפק בלדבר על רגיעה, על מלחמה בטרור, על מלחמה בטרור כמימוש החלק הראשון של מפת הדרכים ועל התנתקות כחלק ממפת הדרכים. ואנחנו יודעים שיש לו 14 הערות על מפת הדרכים שמרוקנות אותה מכל תוכן. הוא לא מסתייג מזה, לא אומר שום דבר. 
       
אברהם בייגה שוחט (העבודה-מימד):
       
       הוא לא אמר - ויתור על חלק מהחלומות? 
       
עזמי בשארה (בל"ד):
       
       הוא אמר שכולנו צריכים לוותר על חלק מהחלומות, כאשר, אדוני השר לשעבר שוחט, מדברים על חלומות במושגים של ארץ-ישראל השלמה. ואת זה אנחנו יודעים. אני חושב שאדם כמו שרון התחיל לוותר על החלומות כבר בסוף שנות ה-80 כאשר הוא הסכים לקבל ישות פלסטינית, והוא כתב על זה, וכאשר הוא בעצם אימץ את תוכנית אלון כבר בשנות ה-80 ואמר שצריך לספח את השאר לישראל, ולתת חלק לפלסטינים אחרי ההתנתקות של המלך חוסיין. לכן, אני לא חושב שאצלו יש חידוש, ואני חושב שלכן יכולה להיות רק רגיעה זמנית שיכול להיות אפילו שתנוצל בצורה רעה אם לא תהיה התקדמות לשלום, ואני לא רואה לאן להתקדם עם מר שרון כי אני לא רואה את התוכנית המדינית שלו חוץ מאשר מדינה פלסטינית על חלק, שהוא לא יותר מ-40% מהקרקע, והוא לא זז מזה בכלל. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת עזמי בשארה. חברת הכנסת גילה פינקלשטיין. 
       
גילה פינקלשטיין (מפד"ל):
       
       אדוני היושב-ראש, חברי הכנסת, למרות הדגלים, התזמורות, הארוחות החגיגיות וההצהרות המפוצצות על מזרח תיכון חדש, קשה לומר שרוח חדשה שלא חשנו מעולם מנשבת באזורנו. זאת בניגוד חריף לכותרות התקשורתיות והצבעוניות ולאופוריה שכביכול פשטה בקרב אזרחי ישראל.
        
       לא שאנו מתנגדים להידברות. אין אנו דוחים משא-ומתן. אין לנו דבר נגד מלים במקום יריות, ואף לא חילוקי דעות במקום פיצוצי אוטובוסים ו"קסאמים". אדרבה, אני תומכת בפתיחת משא-ומתן עם הרשות, בניצול חלון ההזדמנויות שנפתח עם הסתלקות ערפאת ובחתירה מתמשכת להפסקת אש ומעשי ההרג. גם איני מתנגדת למפגש מרובע של מנהיגי האזור ולמגמת חיזוק היחסים עם כל שכנותיה של מדינת ישראל. אבל, בהחלט צורמים בעיני מאוד הפומביות החיצונית, ההצהרות הריקות, חוסר האיפוק, והחמור מכול, הנכונות ליישם מייד מחוות מסוימות, שלאור ניסיון העבר אנו עתידים לשלם עליהן מחיר כבד. 
       
       יש צעדים מספר כאלו: עניין האחריות הביטחונית, המעורבות המצרית בתהליך - מדוע לא יהיו האמריקנים אחראים לתהליך, מדוע המצרים? אולם, נראה שהמקומם ביותר הוא סוגיית שחרור האסירים. לרגל פסגת שארם, כמחווה לפלסטינים, גילתה ישראל נכונות לשלוח לחופשי כ-900 אסירים. יש בי התנגדות פנימית עזה למחוות הישראליות הללו, ל"צעדים בוני האמון" שישראל פותחת אותם שוב ושוב בשחרור מחבלים פלסטינים, שאם לא רצחו ושפכו דם נקיים, הרי שהיו קרובים לכך מאוד או נעצרו בדרכם למעשה נפשע שכזה. 
       
       מכאיב ומקומם מאוד לראות כיצד הממשלה מתעלמת מן התוצאות המרות של שחרור האסירים בעסקת ג'יבריל, את התלקחות השטח לאחר החזרת 400 המחבלים הפלסטינים שגורשו לדרום-לבנון על-ידי יצחק רבין זיכרונו לברכה, את הערכות גורמי הביטחון בדבר ההתמקצעות החבלנית של הפלסטינים הכלואים בישראל, ועוד אין-ספור דוגמאות. הכול נשכח כלא היה עת פורצת לרחוב הישראלי תקופת רגיעה קלה שאין בה כדי לומר מאומה על העתיד, כפי שכבר חווינו פעמים מספר. 
       
       במיוחד מרתיחה העובדה, כי ישראל אינה עומדת באופן עקבי ועיקש על עמדתה לגבי שחרור מחבלים שדם ילדים ואזרחים תמימים על ידיהם. אי-אפשר להכחיש שאכן מחבלים כאלו ישוחררו במסגרת העסקה הקרובה, ושחרורם יהיה עטוף בהסברים מפותלים, על גילם המתקדם, המניע, הסליחה ועוד כל מיני עטיפות שקריות. הדעת אינה סובלת צעד שכזה. המוסר האנושי הבסיסי אינו מסוגל להכיל את זה, וגם עקרונות הצדק אינם יכולים להסכין עם מדיניות אנטי-מוסרית שכזאת. כל מערכת משפט, ולו הפרימיטיבית ביותר, לא תניח למי ששפך דם נקיים להשתחרר מכלאו, לא בעבור הסכם מדיני, ובוודאי לא עבור פחות מכך. 
       
       לא חסרים לנו קרעים ושסעים במדינת ישראל. אני תובעת ומתפללת שהקרע הזה, באמצעות צעדים מסוכנים כאלה, ייחסך מאתנו. תודה. 
       
היו"ר עבד-אלמאלכ דהאמשה:
       
       תודה רבה לחברת הכנסת פינקלשטיין. חבר הכנסת רוני בריזון, בבקשה. אחריו – חברי הכנסת שוחט, רביץ, אלסאנע ואחרים. 
       
רוני בריזון (שינוי):
       
       אדוני היושב-ראש, חברי חברי הכנסת, עתיד המדינה היושב ביציע, אתם שומעים אותי שם? שומעים אותי. טוב. 
       
       אני פחות מוטרד ממה שכנראה מטריד את קודמי, ענייני הפאר וההדר, השולחנות העגולים נוסח ורסאי או הקונגרס של וינה. גם לא כל כך מטריד אותי הוויכוח שמתנהל כרגע בתוכנו אם יש אופוריה או אין אופוריה, אם האופוריה מוצדקת או איננה מוצדקת, כמה פעמים כבר היינו בסיפור הזה וכמה פעמים התאכזבנו. 
       
       אני מודאג, אדוני היושב-ראש, ממשהו אחר לגמרי. אני מודאג ממה שהייתי מגדיר החוליגנים עם זכות הווטו. אין שום צל של ספק שטרור הוא משהו שמדינת ישראל איננה יכולה לסבול. טרור כמדיניות, טרור מאורגן, טרור שיטתי, בשום פנים ואופן. בעניין הזה אין מחלוקת בינינו. עם זאת, אין שום ספק ששם בחוץ, בשטח, מסתובבים אנשים יחידים, בקבוצות קטנות, לא מאורגנים, לא בשליטה - לא של הרשות הפלסטינית, ואני מוכרח לומר במלוא החשש והחשד, לפעמים גם לא לגמרי בשליטתה של ממשלת ישראל, שאינם רוצים שהתהליך הזה יימשך. הם קטנים, הם לא מאורגנים. זה לא הטרור המאורגן, אבל יש להם היכולת ללחוץ על ההדק, לשלוח טיל, להטמין מטען. האם אנחנו ניתן בידי האנשים האלה, החוליגנים האלה, את זכות הווטו? האם ברגע שיהיו תקרית או שתי תקריות או שלוש, מפוזרות ומבודדות ככל שתהיינה, נפסיק את הדברים הטובים שהתחלנו אתמול בשארם? 
       
       אני שוטח מכאן את בקשתי, כמעט את תחינתי, בפני ראש הממשלה, שדברים כאלה - לא טרור מאורגן, בשום פנים ואופן, אבל דברים כאלה, אירועים כאלה, לא ייתנו להרוס את התהליך, ולא נשמע שוב את הדברים, שאי-אפשר לנהל משא-ומתן תחת אש, כל אש, גם אם מדובר בצרור כדורים שנורה פה ושם, גם אם זה מכאיב, גם אם יש נפגעים. יהיו הרבה יותר נפגעים מכל הסוגים אם אנחנו ניתן את זכות הווטו לתהליך בידיהם של החוליגנים. זה מה שמטריד אותי.

       עכשיו, ברשותך, אדוני, ב-20 השניות שנותרו, מלה אחת על משאל העם. משאל עם בדמוקרטיה הרפרזנטטיבית שלנו - בתשובה על מה שאמר חבר הכנסת עזמי בשארה - הוא שיטה שאיננה ראויה, שיטה פסולה, שיטה לא טובה. היא משמשת כרגע מנוף ומכשיר בידיהם של מי שמבקשים לדחות את ההתנתקות, ואנחנו נתנגד לה. אבל אני רוצה להודיע כאן ועכשיו, שאם השיטה הלא-ראויה והפסולה הזאת כן תתקבל כשיטה, אני מתכוון, מייד בימים הקרובים, להניח על שולחנה של הכנסת הצעת חוק משאל עם בענייני דת ומדינה. אם רוצים לשאול את העם, בואו נשאל את העם בכל הנושאים. תודה.

היו"ר עבד-אלמאלכ דהאמשה:

       תודה רבה לחבר הכנסת בריזון. חבר הכנסת שוחט, בבקשה. אחריו – חברי הכנסת רביץ, אלסאנע, ישי, יתום, פרץ ופרוש. בבקשה, חבר הכנסת אברהם בייגה שוחט.

אברהם בייגה שוחט (העבודה-מימד):

       אדוני היושב-ראש, רבותי חברי הכנסת, זווית הראייה וההסתכלות על הוועידה שהתקיימה בשארם היא שונה אצל ציבורים שונים בעלי עמדות פוליטיות שונות. יש אנשים שרואים בזה תקווה וסיכוי מחודש, יש כאלה שרואים בעניין אפיזודה חולפת שראינו שכמותה, הצגה, דבר חסר ערך. יש כאלה שרואים בכך הזדמנות חוזרת, ויש כאלה שרואים בכך מרשם לכישלון ודאי רשום מראש.
       
       הייתי אומר לאלה מבינינו שאינם נותנים סיכוי כלשהו לעניין לשקול לשנייה אם הוועידה הזאת מתקיימת בתנאים זהים לאלו שהתקיימו בהם ועידות אחרות. אני זהיר ואומר שאין שום ודאות להצלחה. אבל, האם הסתלקותו של ערפאת מהבמה הפוליטית, עמדותיו כפי שהתבטאו בשנים האחרונות, זה לא דבר משמעותי, כאשר זה שמחליף אותו, בלי שאני קובע ובלי שאני אומר - ואני יודע שעמדותיו לגבי פתרון הקבע אינן מקובלות על רוב האנשים אצלנו, אבל הוא אמר דברים ברורים וחד-משמעיים טרם היבחרו לגבי הטרור כשיטה וכדרך. האם השינוי שחל אצל ראש ממשלת ישראל הוא לא בעל משמעות? הוא בעל משמעות. האם אי-אפשר להגיד שחלק גדול מהליכוד, לא כולו, הולך למהלכים כל כך דרמטיים, כאשר בכל הוועידות הקודמות והאפשרויות הקודמות זה היה בבחינת בוסר או שבכלל לא היה קיים? האם העובדה ששני הצדדים עברו ארבע שנים וחצי של חיכוך, של סבל, של יגון, של הרוגים, של פצועים, של הרס כלכלה, של הורדת רמת החיים - האם הדבר הזה לא נספג באיזה מקום אצל האנשים משני הצדדים ברצונם להגיע לפתרון?
       
        לכן לא פלא, שכאשר עומדים כאן חברי הכנסת ומדברים, אלה שרואים את הוועידה כדבר בעל סיכוי כלשהו, ומוכנים לתת את הצ'אנס – הם באים לא מהשוליים הפוליטיים ולא מהעמדות הקיצוניות. הם באים מתוך הזרם המרכזי הגדול של החברה הישראלית ושל הפוליטיקה הישראלית, מתוך רצון לתת צ'אנס - אלה שדיברו נגד וזלזלו, גם מצד שמאל של המפה הפוליטית וגם מצד ימין של המפה הפוליטית, אלה אנשים שבאופן בסיסי לא מאמינים בפתרון, לא מאמינים שיש פתרון סביר, לא מוכנים לתת צ'אנס לפתרון, ואז ההסתכלות על המראה שהיה בשארם-א-שיח' היא דרך משקפיים כהים מאוד, ואילו האנשים שנותנים צ'אנס רואים את זה קצת יותר בהיר. 
       
       אני לא אומר שצריך להיכנס לאופוריה, אני לא אומר שהפתרון מעבר לפינה, אבל אני אומר דבר אחד: תנו צ'אנס, תנו סיכוי לתהליך מחודש, בתנאים אחרים, במצב אחר. אני בטוח שהסיכוי קיים. אני לא יכול להגיד עד כמה הוא יצליח, אבל לא לתת סיכוי יהיו שטות גדולה וחטא גדול כלפי העם שיושב כאן, יהודים וערבים.

היו"ר עבד-אלמאלכ דהאמשה:
       
       תודה רבה לחבר הכנסת בייגה שוחט. חבר הכנסת אברהם רביץ - איננו נוכח. חבר הכנסת טלב אלסאנע, בבקשה. אחריו, אם יהיה נוכח – חבר הכנסת אלי ישי. אחריו - חבר הכנסת אהוד יתום.
       
טלב אלסאנע (רע"ם):
       
       אדוני היושב-ראש, חברי הכנסת, הפסגה בשארם חשובה, וחשיבותה בזה שהיא מנסה לגבש תוכן, לתת תוכן לאווירה. כי אנחנו יודעים שאווירה מתחלפת, אבל כשמנסים לתת משמעות ותוכן על-ידי הכרזת כוונות של מנהיגים, זה דבר חיובי וזה מקרין על האזרחים שעוקבים אחרי מה שמתרחש. 
       
       אבל אני רוצה לציין, שהשקט ששורר זה שבועות איננו מקרי. זה לא משום שלאבו-מאזן יש מטה קסמים או שהוא שולט במה שמתרחש אצל הפלסטינים, אלא בגלל דבר אחד: הוא נטע בלבם תקווה. ככל שהתקווה הזאת תלך ותתחזק, וככל שהציפיות יתממשו, השקט והמגמה החדשה ילכו ויתחזקו. אבל, אם הציפיות האלה יתנפצו ובמקום תקווה תהיה אכזבה, תהיה רגרסיה למה שהתרחש - כאן בא חלקם של שני הצדדים. 
       
       לדעתי, אי-אפשר לעשות השוואה, אדוני היושב-ראש, בין מעמדה של מדינת ישראל לבין מעמדם של אבו-מאזן והרשות הפלסטינית. מדינת ישראל היא מדינה שקיימת. בצד הפלסטיני אין מדינה שקיימת. במדינת ישראל נאבקים לא רק על המדינה אלא על הכיבוש והשליטה. לא מדברים בכלל על ירושלים, מדברים על גוש-קטיף ורצועת-עזה. אם במבחן הזה ממשלת ישראל תיכשל - אין ספק מי רוצה ומי לא רוצה שלום באזור הזה. 
       
       לא יכול להיות שממשלת ישראל תבקש גם מדינה בגבולות 1967 וגם מדינה בגדה וברצועה. שתי מדינות. מצד אחד, ידרשו מהפלסטינים שקט ושליטה כאשר אין להם לא מדינה, לא עצמאות ולא חירות, וגם אין תקווה - התקווה זה דבר חשוב. הדבר השני - עמידה בלוח הזמנים, ודבר שלישי - אבו-מאזן מבטא את בחירתו של העם הפלסטיני, וככל שיהיה חזק יותר, הוא יוכל להתמודד טוב יותר עם משימות. 
       
       אני מסכים עם מה שאמר חבר הכנסת בריזון. יש גורמים - ולא המנהיגים הם שקובעים את האג'נדה לגורמים שהם לא מנהיגים - אדם בודד יכול לבצע פיגוע, או אנשים מתוך המתנחלים - כשאנחנו רואים באיזו מידה הם מכבדים את החוק - יכולים לבצע פעולות. גם פוליטיקאים יכולים לבצע פיגוע, כמו שר החוץ שמבצע פיגוע פוליטי. הוא עלה אתמול בתזמון מדויק של הפסגה על רעיון משאל העם, גילה את אמריקה - -

אליעזר כהן (האיחוד הלאומי - ישראל ביתנו):
       
       היחיד שלא עושה פיגוע זה אתה - - -

היו"ר עבד-אלמאלכ דהאמשה:
       
       חבר הכנסת כהן, נשמעת. 

טלב אלסאנע (רע"ם):
       
       - - ולכן הוא מעלה את הנושא של משאל עם כדי לחסל וכדי לטרפד. 
       
       אדוני היושב-ראש, הסוגיות של שחרור אסירים זה דבר חשוב - -

היו"ר עבד-אלמאלכ דהאמשה:
       
       כן, רק שאדוני לא יתחיל נושא חדש.

טלב אלסאנע (רע"ם):
       
       - - כי השאלה מה התרומה שלהם בתוך הכלא או מחוץ לכלא.  

היו"ר עבד-אלמאלכ דהאמשה:
       
       במשפט אחד. 

טלב אלסאנע (רע"ם):
       
       ולכן, לדעתי, ככל שממשלת ישראל תרבה לבוא לקראת אבו-מאזן, זה ישרת את האינטרס הישראלי, לא רק את האינטרס הפלסטיני. תודה רבה.


היו"ר עבד-אלמאלכ דהאמשה:
       
       תודה רבה לחבר הכנסת טלב אלסאנע. חבר הכנסת אליהו ישי - אינו נוכח. חבר הכנסת אהוד יתום - בבקשה, אדוני. אחריו - אם יהיו נוכחים, ידברו חברי הכנסת בנימין אלון ומאיר פרוש, ואם לא - יעלה מייד השר ויענה. בבקשה, חבר הכנסת יתום. 

אהוד יתום (הליכוד):
       
       אדוני היושב-ראש, אני רוצה לברך אותך בתפקידך החדש.

היו"ר עבד-אלמאלכ דהאמשה:
       
       תודה רבה.

אהוד יתום (הליכוד):
       
       חברי חברי הכנסת, הנושא של ועידת או פסגת שארם-א-שיח' הוא בהחלט חשוב, אבל מטבע הדברים, לאחר פסגה רק יורדים למטה. אין משהו להגיע אליו מעבר לפסגה, בשל כך היא נקראת פסגה. וכאשר אבק וזוהר הכוכבים שוקע אנחנו חוזרים לחיי היום-יום, ואני מוכרח להודות על האמת, שאכן לאבו-מאזן יש טקטיקה חדשה באסטרטגיה הישנה של הרשות הפלסטינית, והטקטיקה היא לנסות ולמנוע ככל יכולתו את הטרור.
       
       אבל השאלה הנשאלת היא, מה באמת עושים יום לאחר הפסגה וכאשר אבק הכוכבים שוקע - מה עושים לטובת העניין. האם פוקדים למשל על הכומתות האדומות הפלסטיניות - שמסיירים בשטח, בלי שיש להם אפשרות, אדוני היושב-ראש, לא לעצור ולא לסכל ולא לחפש ולא לאתר, ואם הם כבר רואים, אז אולי רק להרתיע בצורה כזאת או אחרת; האם נותנים להם כלים חדשים כלשהם, הוראות חדשות כלשהן? 
       
       ואם כבר נערך מרדף חם של אנשי הרשות הפלסטינית, אחרי כאלה שכל מטרתם היתה לרצוח ישראלים - האם הדלת המסתובבת שוב לא נפתחה, וכשם שהם נכנסו, ככה כעבור יום הם גם יצאו? 
       
       ואנחנו - ראש הממשלה והממשלה - דואגים לכל המזרח התיכון; דואגים לשלום העם הפלסטיני ודואגים לשלום הערים הפלסטיניות ודואגים לשלום המבוקשים הפלסטינים ודואגים לשלום האסירים הפלסטינים, אבל מתי נתחיל לדאוג קצת לעצמנו בפנים? מתי נבין שתוכנית ההינתקות הזאת היא תוכנית של עקירת יהודים מאדמתם, ללא הסכם וללא תמורה? כי גם אם יש עכשיו איזו הבנה עם אבו-מאזן, ההבנה  הזאת לא נותנת לנו כלום. הסיכום שלנו הוא עם האמריקנים, אין לנו שום ערבויות - לא בכתב ולא בעל-פה - מה ילד יום.
       
       ועל כן, הדרך היחידה שנותרה, לדעתי, בימים אלה היא ללכת ולהמשיך את יוזמתו החדשה-הישנה של סגן ראש הממשלה ושר החוץ סילבן שלום, שיצא אתמול בקול קורא למשאל עם. למען אחדות העם, למען נוכל לפרק את חומר הנפץ הזה ששרוי בקרבנו, צריך לחשוב גם על עצמנו, לא רק על שכנינו, ואם נעשה זאת, ונקבל את התוצאות של המשאל - כי זו הדרך הנכונה לשוב לדמוקרטיה - אני חושב שטוב נעשה. אני מציע לסיעת הליכוד, שאני חבר בה בגאווה רבה, ליצור את המומנטום וללכת אחרי יוזמתו של סגן ראש הממשלה ושר החוץ סילבן שלום, שקודם לכן דבקו בה גם שרים בכירים ואחרים, וחברי כנסת, ויש גם החלטת הסיעה - ללכת למשאל עם. תודה רבה לך. 

היו"ר עבד-אלמאלכ דהאמשה:
       
       תודה רבה לחבר הכנסת אהוד יתום. חבר הכנסת בנימין אלון - איננו נוכח. חבר הכנסת מאיר פרוש, אחרון המציעים בדיון הזה, בבקשה.

מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, מכובדי השר, גם אני הייתי רוצה להיות שותף לאופוריה של רבים מחברי הבית בעקבות ועידת פסגת שארם, הייתי מאוד רוצה, אבל מה לעשות שאני זהיר וגם מלא ספקות. 
       
       המילון מגדיר "אופוריה" כאושר עילאי או זחיחות דעת, והפסיכולוגים מגדירים "אופוריה" כתחושת שאננות וביטחון שנובעת מאשליה עצמית. אני מציע לכולנו: בלי זחיחות דעת, בלי תחושת שאננות, בלי אשליה עצמית, כי עדיין אנו רחוקים מתחושת "אושר עילאי", כפי שזה נשמע בנאומים של ידידי מהאגף השמאלי של הזירה הפוליטית. 
       
       ברור שיש לברך על ועידת שארם; ברור שטוב ששגרירי מצרים וירדן ישובו אלינו; ברור שיש לשמוח על הכרזת אבו-מאזן ששפת השלום תחליף את שפת הרובים. אבל - ואני אומר שוב אבל - מה לעשות והניסיון מלמד אותנו שצריך לנהוג זהירות, כי מי שנכווה ברותחין נושף בצוננין. ואוי, אוי כמה פעמים אנחנו נכווינו לא רק ברותחין אלא גם בדמים - באלפי הרוגים, באלפי פצועים. 
       
       אני מברך את שר הביטחון שאמר כי המצב עדיין שברירי. מופז אומר כי עדיין לא נאמרה המלה האחרונה של ארגוני הטרור, ועל צה"ל - הוא מוסיף - להיות מוכן לאפשרות שחלילה המצב הביטחוני יחזור לקדמותו. אבל אני חושש לא רק מה"חמאס" וארגוני הטרור הקיצוניים, אלא גם מאבו-מאזן עצמו. 
       
       כן, עמיתי חברי הכנסת, מה אמר אבו-מאזן - ואני מצטט מלה במלה: "לא נקבל שום ניסיון ישראלי ליטול מהפלסטינים כל חלק של הגדה המערבית תמורת פינוים של היישובים הישראליים מרצועת-עזה" - סוף ציטוט. זה שאבו-מאזן אינו מנסה אפילו לפרק את תשתיות הטרור ולפרק את ארגוני הרצח, זה ברור, אבל הוא גם מצהיר כי עיניו נשואות לכל חלקי יהודה ושומרון, והתהליך המתייחס לגוש-קטיף הוא רק מנה ראשונה בתפריט שלו. הוא אינו מוכן לוותר על - ואני רוצה לתת עוד ציטוט מדבריו: "אף שעל של אדמה פלסטינית", כלומר, עד גבולות 4 ביוני, לרבות ירושלים. 
       
       לדברי אבו-מאזן, דרישתו זוכה לתמיכה של רוב גדול בעצרת האומות המאוחדות, לרבות במועצת הביטחון, ובסוגריים, אדוני היושב-ראש, נעיר לעצמנו - הרי גם ארצות-הברית מכירה בזכותם של הפלסטינים לפחות על מזרח-ירושלים, העיר העתיקה. כלומר, אחדותה של ירושלים הקדושה נתונה בסכנה.
       
       ואני שואל: האם זה מקרה שבכל יום ויום מגיעות משאיות עם משפחות פלסטיניות נושאות ריהוט וכלי-בית, משאיות העוברות את המחסומים ונכנסות לעיר העתיקה או לשכונות המזרחיות בירושלים? האם זה מקרה? והאם אין כאן עידוד מפורש של ההנהגה הפלסטינית ה"מתונה" ואבו-מאזן בראשה? ואני שואל: האם זכות השיבה ירדה מסדר-היום הציבורי? האם לא יתגייסו מדינות באירופה, ומצרים וירדן כמובן - - 

היו"ר עבד-אלמאלכ דהאמשה:
       
       תודה רבה.

מאיר פרוש (אגודת ישראל - יהדות התורה והשבת):
       
       אני כבר מסיים - -  ללחוץ עלינו לוויתורים בנושא רגיש זה?
       
       ואני שואל: האם לא ראוי לנהוג זהירות ולשמוע לאזהרותיו של ראש השב"כ, מר אבי דיכטר, לגבי שחרור סיטוני של אסירים פלסטינים? 
       
       ואני שואל שאלה אחרונה ברגע זה: האם איננו עוקפים את אדריכלי אוסלו מצד שמאל ונחפזים לסגור "דילים חלומיים" עם הפלסטינים, בלי שקיבלנו למעשה תמורה אמיתית, חוץ מהצהרות וצילומים צבעוניים בטלוויזיה?
       
       עמיתי חברי הכנסת, אדוני היושב-ראש, אנא, רק לא אופוריה, רק לא זחיחות דעת. זהירות, זהירות - - -

היו"ר עבד-אלמאלכ דהאמשה:
       
       תודה רבה.

מאיר פרוש (אגודת ישראל - יהדות התורה והשבת):
       
       במסכת אבות כתוב: "הוו זהירין ברשות". אולי הכוונה גם לרשות הפלסטינית. 

היו"ר עבד-אלמאלכ דהאמשה:
       
       תודה רבה לחבר הכנסת מאיר פרוש. יעלה ויבוא השר המקשר, חבר הכנסת מאיר שטרית, ויענה בשם הממשלה למציעים, והנושא כאמור: ועידת הפסגה בשארם-א-שיח'. אדוני השר, בבקשה.

שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעות לסדר-היום של חברי הכנסת בעניין הפסגה בשארם. 
       
       אין שום ספק שהפסגה הזאת הינה אבן-דרך בהתקדמות בתהליך השלום, ואני אומר לכל אלה שמתנגדים להתנתקות - עליהם לזכור שקיומה של הפסגה הוא בעצם תולדה של תוכנית ההתנתקות. ללא היוזמה של ראש הממשלה לבצע את תוכנית ההתנתקות, לדעתי, ספק אם היה אפשר להגיע לפסגה של אתמול ולהכריז על הפסקת האלימות ועל הפסקת האש הדו-צדדית.
       
       אין מקום לאופוריה, כמו שאומר חבר הכנסת פרוש. אין פה אופוריה, אין פה זחיחות דעת. אני חושב שראש הממשלה מתנהג זהיר זהיר. אבל אם מישהו מעלה על הדעת שהמדינה תגיד: אנחנו לא רוצים לתת צ'אנס לשלום ולא רוצים לתת הזדמנות לשינוי אווירה במזרח התיכון וליצירת רגיעה, הוא טועה טעות מרה. אני חושב שזו חובתם של המדינה ושל ראש הממשלה לחפש כל דרך כדי להגיע לתהליך של שלום, לחדש את התהליך, להפסיק את מעגל האלימות הזה, ואולי יום אחד אפשר באמת לחיות זה לצד זה בפיסת הארץ הזאת ששנינו נמצאים בה, שני עמים, בשלום ובשקט. 
       
       ברור שהמשמעויות של חיים כאלה, הן מבחינה כלכלית, הן מהבחינה הביטחונית, הן פנטסטיות למדינת ישראל וגם לפלסטינים. ערפאת, בהיותו יושב-ראש הרשות הפלסטינית, הביא אסון עלינו, והביא אסון יותר גדול על עמו. הוא הרס את התקווה הפלסטינית על-ידי הפעלת הטרור בעקבות כישלון קמפ-דייוויד, והוא הכשיל זאת, ונכנס לאינתיפאדה שגבתה בשני הצדדים אלפי הרוגים ואלפים רבים של פצועים. כל עוד הוא היה קיים בשטח, לא היו שום תקווה או סיכוי לשנות את המצב. 
       
       נדמה לי שבחירתו של אבו-מאזן שינתה את המצב. צריך לזכור; אבו-מאזן קיבל רוב ברור, גדול בקרב העם הפלסטיני, אף שעמדותיו היו ידועות, שהוא מתנגד לטרור; תוך כדי האינתיפאדה הוא אמר את זה, והוא לא חשש. ואדם צריך לנהוג נכון ולהיות גם כן כדי להעריך עמדה של אדם שעומד לפעמים במצב של איום על חייו ואומר באומץ תוך כדי האינתיפאדה שהוא מתנגד לתהליך הטרור. 
       
       עכשיו, זה שלאבו-מאזן יש שאיפות לחזור לגבולות 1967, בסדר, מותר לו. לנו יש שאיפות לכל ארץ-ישראל השלמה. המשא-ומתן לשלום הוא זה שיכול להשיג את הפשרות. הרי מה זה המשא-ומתן? אם לא היו פשרות, אין מה לדבר על משא-ומתן. בסופו של דבר אנשים במשא-ומתן מגיעים לפשרות. כך קרה, והניסיון ההיסטורי בעולם מראה שבסוף המלחמות, כשהגיעו כולם למסקנה שמלחמות לא פתרו כלום - כך מלחמת העולם הראשונה, כך מלחמת העולם השנייה - המנהיגים בסוף הדרך ישבו והגיעו להסכמות, וגם עשו פשרות.
       
       ואני אומר לעצמנו, לחברי הכנסת בישראל: אין פה מקום לאשליות. ברור שהסכם קבע עם הפלסטינים יגרור ויתור על שטחים נוספים ביש"ע, מעבר לעזה, גם בגדה. לדעתי, ראש הממשלה מבין את זה, ואלה שאומרים שראש הממשלה דבק ב-42% וזהו – לא אלה העובדות. עובדה היא שעכשיו, במסגרת תוכנית ההתנתקות, מפנים את ארבעת היישובים בצפון השומרון, שאינם שייכים לעזה, כדי ליצור רצף טריטוריאלי בין השטחים הפלסטיניים. כלומר, ראש הממשלה, כשהוא אמר שהוא מוכן לוויתורים כואבים, הוא אכן עושה אותם. והכול מותנה בדבר אחד: ברצינות של הרשות הפלסטינית במלחמתה בטרור ובקיום מצב של שלום. זו התמורה שישראל מבקשת.
       
       אמר פה חבר הכנסת אורון שיש קיצונים שאולי יעשו פעולת טרור, וגם חבר הכנסת בריזון אמר, מה יקרה אם מישהו יירה, אלה שרוצים להכשיל את התהליך, ויירו בישראלים, או להיפך, יירו בפלסטינים, או תהיה מרגמה או יהיה טיל. הוא שאל: האם צריך לתת זכות וטו בידי אלה כדי להכשיל את תהליך השלום. המבחן, חבר הכנסת בריזון, אינו אם קבוצה כזאת או אחרת עושה פעולת טרור או פעולת פגע. המבחן האמיתי הוא אם הרשות הפלסטינית בעקבות פעולה כזאת תעשה את מה שדרוש כדי לתפוס את האחראים ולשים אותם בכלא, אם הרשות הפלסטינית תעשה צעדי מנע כדי למנוע מפלסטינים להכות טרור בישראל, גם מהקיצונים. האם הרשות הפלסטינית תעקור את תשתית הטרור מהשטח, האם הרשות הפלסטינית תצליח לשים יד ולאחד את כל גופי הביטחון ביד אחת תחת אחריותו של ראש הרשות הפלסטינית, ורק הם יהיו רשאים להפעיל כוח כשצריך.
       
רוני בריזון (שינוי):
       
       ככל שבהתחלה תכביד עליהם את הפעילות - - -
       
שר התחבורה מאיר שטרית:
       
       אני לא מכביד עליהם שום דבר. 
       
רוני בריזון (שינוי):
       
       אם מחר בבוקר כל - - -
       
שר התחבורה מאיר שטרית:
       
       חבר הכנסת בריזון, אנו רוצים לראות 100% של מאמץ, לא בהכרח 100% של תוצאה. אם מחר יבוא אדם פלסטיני ויירה, ויודעים מיהו, והרשות הפלסטינית לא תעצור אותו, לא תשים אותו בכלא - הוא לא מקיים את ההתחייבות שלו, וחזקה על ישראל לעשות אותו דבר. מישהו מעלה על הדעת שבישראל יקום יהודי, יירה במישהו ולא יתפסו אותו ולא יעמידו אותו לדין? הדבר הזה צריך להתנהל גם בצד השני. 
       
       אני שמח דווקא לראות שאבו-מאזן עושה צעדים נכונים. הופתעתי לקרוא - אני מניח, כמו רבים אחרים – שפתאום, כשאבו-מאזן נבחר, הרסו בתים בלתי חוקיים בעזה. זה עוד לא היה ברשות הפלסטינית. אני חושב שמבחנה של הרשות הפלסטינית בעתיד יהיה ביכולתה לשמור על חוק ולקיים סדר ציבורי ברשות. זה לא אינטרס ישראלי, זה אינטרס פלסטיני. 
       
       נדמה לי שככל שתגבר שליטתו של היושב-ראש החדש במערכת הפלסטינית בהפסקת הטרור, לא יהיה תירוץ לאף אחד בישראל לומר: לא מתקדמים בתהליך השלום. לכן, לדעתי, הפסקת האלימות, הפסקת הטרור, זה תהליך שיכול להוביל אותנו קדימה להמשך תהליך השלום, לביסוסו, להתייצבותו, בתקווה שנגיע לשלום אמת.
       
       לכן, אדוני היושב-ראש, אני מברך על הפסגה. אני חושב שזה צעד חשוב מאוד בכיוון הנכון. אני מקווה ששני הצדדים יעשו כל מאמץ אכן להתקדם בכיוון הזה, בתקווה ובמירב הזהירות, והזהירות קיימת בכל הצדדים. לכן, אדוני היושב-ראש, אין לי שום התנגדות להעברת ההצעות של כל המציעים שנמצאים באולם, לפי התקנון, לדיון בוועדת החוץ והביטחון, אני חושב שזו הוועדה המתאימה לעניין.
       
היו"ר עבד-אלמאלכ דהאמשה:
       
       תודה רבה. יש מציעים אחרים. הצעה אחרת, חבר הכנסת נסים זאב, בבקשה.
       
נסים זאב (ש"ס):
       
       אדוני היושב בראש, כבוד השר, האם ידוע לך שאבו-מאזן מצוטט בעיתוני אנגליה, שתם עידן האינתיפאדה הקטנה, ועכשיו מתחילה האינתיפאדה הגדולה? למה הוא מתכוון? 
       
היו"ר עבד-אלמאלכ דהאמשה:
       
       יש לך ציטוטים?
       
נסים זאב (ש"ס):
       
       דבר נוסף – שמעתי במהלך השבוע שאנו לא נשחרר מחבלים עם דם על הידיים, ורוצחי רחבעם זאבי לא ישוחררו. למה מדינת ישראל לא מבקשת את הרוצחים האלה פה? הרי יש הסכם. אתם משחררים 900 אסירים פלסטינים, אי-אפשר לבקש את רוצחי גנדי כתנאי לשחרורם של 900 המחבלים?
       
היו"ר עבד-אלמאלכ דהאמשה:
       
       כשתהיה ראש ממשלה, חבר הכנסת נסים זאב, יהיו לך הצעות - - -
       
נסים זאב (ש"ס):
       
       אני שואל את השר, יש לו תשובות בעניינים.
       
       דבר נוסף – לתת צ'אנס לשלום, ודאי. אך מבחינה ביטחונית, למה למסור את צפון רצועת-עזה ללא הסכם שלום? למה אנו בורחים? הלוא אנו לא הסכמנו לתוכנית ברק כי אבו-דיס כל כך קרובה לירושלים. עכשיו אנו מקרבים את צפון רצועת-עזה לאשקלון, איפה הביטחון שלנו?
       
היו"ר עבד-אלמאלכ דהאמשה:
       
       חבר הכנסת חבר הכנסת עסאם מח'ול, בבקשה. כמובן, גם כן במסגרת דקה.
       
עסאם מח'ול (חד"ש-תע"ל):
       
       אדוני היושב-ראש, אדוני השר, הפסגה בשארם-א-שיח' היתה תקווה ושני העמים ייחלו לה בצדק, שתייצר נקודת מפנה ביחסים בין שני העמים. לדעתי, הפסגה לא הצליחה לייצר את נקודת המפנה הזאת למרות הדברים החשובים שנדונו שם, לדעתי, מכיוון שגם ממשלת ישראל וגם הממשל של ארצות-הברית נמנעו מלשלם, לתת את המחיר האמיתי הנתבע מיצירת נקודת תפנית בחיי שני העמים.
       
       אפילו בתוכנית ההתנתקות של ראש הממשלה של מדינת ישראל, הם לא מציעים לצד הפלסטיני לייצר תוכנית ישראלית-פלסטינית. הם מציעים במקרה הטוב, ועוד אחרי שיעמדו הפלסטינים במבחן, לתת להם להיות שותפים בביצוע התוכנית הישראלית. 
       
       מה שנחוץ זה לייצר תוכנית ישראלית-פלסטינית, ולא להפוך את הסיפור של פינוי ההתנחלויות, בצורה לאומית, בצורה רגשית וגם בצורה כלכלית, לטראומה, כדי שזה יהיה הפינוי האחרון שממשלת ישראל תייצר. אני חושב שצריך לייצר תקווה שכל השטחים הכבושים יפונו בסופו של דבר.
       
היו"ר עבד-אלמאלכ דהאמשה:
       
       תודה לחבר הכנסת מח'ול. הצעה אחרת במסגרת דקה לחבר הכנסת שלגי. בבקשה.
       
אילן שלגי (שינוי):
       
       אדוני היושב-ראש, חברות וחברי הכנסת, אדוני השר, יש לברך על הפסגה החשובה שהיתה בשארם. לא ראינו בין המנהיגים בשארם אף אמריקני, אבל היתה בהחלט נוכחות אמריקנית בפסגה הזאת. אין ספק שדברים ששמענו לאחרונה מפי הנשיא בוש ושרת החוץ, מזכירת המדינה קונדוליסה רייס, חשובים ביותר. הנחישות שלהם וגם המאבק למען הדמוקרטיה בכל מקום - "ציר הרשע" של הנשיא בוש כבר הפך לציר הרודנות - המלים המאוד-תקיפות שהושמעו לאירן ולסוריה, וגם הדברים החשובים באשר לשתי מדינות באזור שלנו, שתי מדינות בארץ הזאת, כאשר החלוקה צריכה להיות, חבר הכנסת מח'ול, לא לפי קווי 1967, שלא היו אלא קווי הפסקת אש, אלא גבולות של שלום וביטחון; אולי תוך כדי החלפת שטחים, תוך כדי התחשבות במציאות בשטח, כפי שכתוב בנספחים לתוכנית ההתנתקות ולמפת הדרכים. תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת שלגי.
       
       חברי הכנסת הנוכחים מבין המציעים, האם אתם מסכימים להצעת השר להעביר לוועדה? חבר הכנסת ברכה?
       
מוחמד ברכה (חד"ש-תע"ל):
       
       מליאה. זה לא שאני מתנגד לוועדה, אבל לוועדה זה אף פעם לא מגיע, ואם זה מגיע - אני לא מגיע.
       
היו"ר עבד-אלמאלכ דהאמשה:
       
       זה ברור לי. דרישתך היא - מליאה. חבר הכנסת אורון?

חיים אורון (יחד):
       
       כמו חבר הכנסת ברכה.
       
היו"ר עבד-אלמאלכ דהאמשה:
       
       כנ"ל.
       
       חבר הכנסת עזמי בשארה - אינו נוכח, והצעתו לא תועבר. חברת הכנסת גילה פינקלשטיין?
       
גילה פינקלשטיין (מפד"ל):
       
       ועדה.
       
היו"ר עבד-אלמאלכ דהאמשה:
       
       חבר הכנסת בריזון?
       
רוני בריזון (שינוי):
       
       מליאה.
       
היו"ר עבד-אלמאלכ דהאמשה:
       
       חבר הכנסת אברהם שוחט איננו נוכח, והצעתו לא תעבור. חבר הכנסת אברהם רביץ לא היה בדיון. גם חבר הכנסת טלב אלסאנע - לא נוכח. חבר הכנסת אליהו ישי - לא נוכח. חבר הכנסת אהוד יתום - לא נוכח. גם חבר הכנסת מאיר פרוש לא נוכח.
       
       ארבעה מציעים נוכחים, ושלושה מהם ביקשו מליאה, וחברת הכנסת פינקלשטיין ביקשה ועדה. את רוצה לחסוך לנו ולהצטרף לחברייך?
       
גילה פינקלשטיין (מפד"ל):
       
       מצטרפת.

היו"ר עבד-אלמאלכ דהאמשה:
       
       אז נצביע מליאה מול הסרה, לגבי הצעותיהם של ארבעת חברי הכנסת שמניתי. 
       
       מי בעד? מי נגד? אפשר להצביע. כאמור, מדובר בהצעותיהם של חברי הכנסת ברכה, אורון, פינקלשטיין ובריזון.
       
הצבעה מס' 27
       
בעד ההצעה לכלול את הנושא בסדר-היום - 14
בעד ההצעה שלא לכלול את הנושא בסדר-היום - אין
נמנעים - אין
ההצעה לכלול את הנושא שהעלו חברי הכנסת מוחמד ברכה, חיים אורון, 
גילה פינקלשטיין ורוני בריזון בסדר-היום של הכנסת נתקבלה.
       
היו"ר עבד-אלמאלכ דהאמשה:
       
       ברוב של 14 תומכים, אפס מתנגדים ואפס נמנעים, הצעותיהם של חברי הכנסת שמניתי תועברנה לדיון בוועדת החוץ והביטחון במקרה זה, אלא אם כן יש מתנגדים.
       
קריאה:
       
       במליאה.
       
היו"ר עבד-אלמאלכ דהאמשה:
       
       סליחה. הן יידונו במליאה, ימתינו לדיון במליאה. תודה על התיקון.

       
הצעה לסדר-היום
הפגיעה בפרנסת רבבות אנשים מוכשרים בשל הדרישה 
לתארים אקדמיים במשרות שאינן דורשות תואר אקדמי

היו"ר עבד-אלמאלכ דהאמשה:
       
       עתה, הצעה לסדר-היום מס' 5983 בנושא: הדרישה לתארים אקדמיים במשרות שאין עבורן צורך ממשי בתואר מקפחת פרנסת רבבות אנשים מוכשרים ומסורים. חבר הכנסת אייכלר, בבקשה. זו הצעה רגילה, ויש לך עשר דקות מלאות אם תרצה לנצלן. אני מאמין שלא תרצה לנצל את כולן. נראה ונשמע.
       
ישראל אייכלר (אגודת ישראל - יהדות התורה והשבת):
       
       אדוני היושב-ראש, חברי הכנסת, הנושא שאני רוצה להעלות, ולא בפעם הראשונה, הוא לא נושא שנוגע למזרח התיכון כולו ולא לכל היוניברס ולכל העולם. לא מדברים פה על ועידות בין-לאומיות, כאשר עבדאללה מצד ימין, שרון מצד שמאל ומובארק באמצע. בסך הכול, מדובר בפרנסתם של מאות אלפי אנשים מובטלים, או אנשים שצריכים לעבוד במגזר הציבורי, או אנשים שלא מוצאים את עבודתם במגזר הציבורי בגלל גזירה שגזרה הממשלה - וזו לא הממשלה הזאת בלבד, אלא נוצרה פה אליטה שסגרה את כל המגזר הציבורי בפני עובדים מינהליים ופקידותיים שאינם שייכים למיליה שלהם. 
       
       איך הם עשו זאת? הם הוציאו בכנסת חוקים נאורים מאוד, שחייב אדם להיות בעל תואר אקדמי כדי לקבל משרה שבכלל איננה מחייבת שום תואר אקדמי. כדי שתבינו את האבסורד ואת העוול שבדבר, תארו לעצמכם שיבואו לפה חברי הכנסת החרדים ויאמרו שאדם שלא לומד תורה - היות שאנחנו בעד לימודים, אנחנו בעד השכלה תורנית ובעד שיהיו כל עם ה' נביאים - מי שלא לומד 100 דפי גמרא, מי שלא נבחן על ארבעה חלקי "שולחן ערוך", לא יכול להיות פקיד בעירייה. איזה "עליהום" היה קם עלינו פה ובצדק. מה זה? אתם תקבעו לנו מה ללמוד? מה זה? אתם תמנעו מאתנו פרנסה?
       
רוני בריזון (שינוי):
       
       מה עם מי שעשה מבחן למשרת קאדי? הוא למד את כל חוקי השריעה ועשה מבחן למשרת קאדי. אתה מוכן שגם הוא יתקבל כבעל תואר אקדמי?
       
ישראל אייכלר (אגודת ישראל - יהדות התורה והשבת):
       
       בהחלט.

רוני בריזון (שינוי):
       
       בסדר. רציתי רק להבין.
       
ישראל אייכלר (אגודת ישראל - יהדות התורה והשבת):
       
       עוד יותר מזה, אני בכלל טוען שעצם הדרישה של תואר אקדמי היא כפייה השכלתית. כמו שאסורה במדינה הזאת, בגלל היותה דמוקרטית, כפייה דתית, גם אם יש רוב בכנסת - -
       
רוני בריזון (שינוי):
       
       - - - אפליה מינית.
       
ישראל אייכלר (אגודת ישראל - יהדות התורה והשבת):
       
       - - אז יאמרו אנשים: איזו זכות יש למשכילים לכפות על הציבור הישראלי, שברובו אינו משכיל, שלא יקבל משרות ופרנסות. זו כפייה השכלתית שאיננה לגיטימית, כמו כפייה דתית.
       
רוני בריזון (שינוי):
       
       חבר הכנסת אייכלר, זה קיים גם אצל רופאים. אתה צריך לחשוב פעמיים אם אתה רוצה גם שם להוריד את הכפייה ההשכלתית.
       
ישראל אייכלר (אגודת ישראל - יהדות התורה והשבת):
       
       לא.
       
רוני בריזון (שינוי):
       
       - - - להיות מנתח.
       
ישראל אייכלר (אגודת ישראל - יהדות התורה והשבת):
       
       הנה, נגעת בנקודה שרשמתי לי. אתה רואה? מה זה נקרא: מבין? מה ההבדל בין חכם לנבון? חכם מבין מה שאומרים לו, ונבון מבין גם מה שעוד לא אמרו. עכשיו תפסת את מה שעוד לא אמרתי.
       
רוני בריזון (שינוי):
       
       חשבתי שנבון זה אחד ששומע דברי חכם ויודע איך לצאת מהם.
       
ישראל אייכלר (אגודת ישראל - יהדות התורה והשבת):
       
       זה ההבדל בין פיקח לחכם. חכם לא נכנס לבור שפיקח מצליח להתחמק ולצאת ממנו.
       
רוני בריזון (שינוי):
       
       סליחה. התחלף לי הפיקח בנבון.
       
ישראל אייכלר (אגודת ישראל - יהדות התורה והשבת):
       
       נבון הוא מי שמבין מתוך הדברים. אני רוצה לומר שבזה רציתי לגעת. אין לי שום ספק שמי שרוצה להיות רופא חייב תואר אקדמי, ומי שרוצה להיות יועץ משפטי חייב תואר אקדמי בעריכת-דין.
       
רוני בריזון (שינוי):
       
       מי שרוצה להיות - - -
       
ישראל אייכלר (אגודת ישראל - יהדות התורה והשבת):
       
       מי שרוצה להיות רואה-חשבון, יואיל בטובו ללמוד הנהלת-חשבונות וראיית-חשבון. אבל לא יעלה על הדעת שמי שרוצה להיות מנהל מחלקה בעירייה צריך להביא תואר אקדמי מאוניברסיטת לטביה, פיקטיבית או אמיתית, אחרי שהוא עשה מחקר על השפעת קרני התיש על קרני השמש. אפשר לקבל דוקטורט על העניין הזה. האיש הזה הוא יותר משכיל - - -
       
רוני בריזון (שינוי):
       
       שור שנגח את הפרה ונמצא עוברה בצדה - זה ייחשב משכיל?
       
ישראל אייכלר (אגודת ישראל - יהדות התורה והשבת):
       
       אלה הלכות נזיקין מהמדרגה הראשונה.
       
רוני בריזון (שינוי):
       
       מהמדרגה הראשונה.
       
ישראל אייכלר (אגודת ישראל - יהדות התורה והשבת):
       
       בכל חברה מתקדמת צריך שדיני נזיקין יקבעו - - -
       
רוני בריזון (שינוי):
       
       שור שנגח פרה.
       
ישראל אייכלר (אגודת ישראל - יהדות התורה והשבת):
       
       ודאי. שור שנגח את הפרה - זה כמו רכב שנגח ברכב. איזו שאלה?
       
היו"ר משה כחלון:
       
       חבר הכנסת אייכלר מצא פרטנר לחברותא עכשיו.
       
ישראל אייכלר (אגודת ישראל - יהדות התורה והשבת):
       
       כן, יש לנו פה חברותא עם אנשי שינוי.
       
רוני בריזון (שינוי):
       
       אני מצטער. אני בוחר ליטאים לא חסידיים.
       
נסים זאב (ש"ס):
       
       אדוני היושב-ראש, למה הוא מזלזל בפרות?
       
היו"ר משה כחלון:
       
       לא. הוא דווקא העלה סוגיה מאוד חשובה בהלכות נזיקין.
       
ישראל אייכלר (אגודת ישראל - יהדות התורה והשבת):
       
       לא. הוא עושה את עצמו שור תם, אבל הוא מועד.
       
רוני בריזון (שינוי):
       
       מה הפסדתי?
       
ישראל אייכלר (אגודת ישראל - יהדות התורה והשבת):
       
       לא, זה היה סתם.
       
       בכל אופן, אני רוצה לחזור לעצם העניין. העניין הוא רציני מכדי להתמקח עליו. אני רוצה לטעון שאני בעד לימודים. אדם שלומד כל יום דבר חדש, יש לו גם חשיבה יותר חריפה. אחת המצוות בתורה היא קביעת עתים לתורה. כמו שמצווה להניח תפילין, מצווה לשבת כל יום ללמוד דברים חדשים.
       
רוני בריזון (שינוי):
       
       - - - תחילת דינו של אדם.
       
ישראל אייכלר (אגודת ישראל - יהדות התורה והשבת):
       
       בטח. פוטר מים ראשית מדון. שואלים אדם: האם קבעת עתים לתורה? נשאת ונתת באמונה וציפית לישועה? אלה הדברים שאנחנו בעד. אני לא בא להילחם את מלחמת העם-ארציות. להיפך.
       
רוני בריזון (שינוי):
       
       ביחס לשאלה הזאת אני עוד אוכל להגיד: כן.
       
ישראל אייכלר (אגודת ישראל - יהדות התורה והשבת):
       
       ל"ציפית לישועה" בטח.
       
רוני בריזון (שינוי):
       
       לא. לקביעת העתים.
       
ישראל אייכלר (אגודת ישראל - יהדות התורה והשבת):
       
       יש כאן שתי עוולות נוראות. האחת זאת כפיית ההשכלה. או שזאת מדינה דמוקרטית שאומרת: אני לא כופה על אנשים דברים מצפוניים, אני לא יכולה לכפות על אדם להיות בעל תואר אקדמי כדי להתקבל למשרה – וזה קורה יום-יום, כל מכרז שיוצא היום במשרדי הממשלה, בעיריות וברשויות, מישהו הכניס באופן "פוליטיקלי קורקט", במין מודה כזאת, כשזה לא בחוק ולא בתקנון, שבכל משרה שמתפנה וצריך לאייש אותה, כותבים סעיף קטן: תואר אקדמי, תואר ראשון, תואר שני. כך הם מונעים זאת מרבבות, אלפי אנשים, מאות אלפי אנשים, שאין להם תואר אקדמי והם לא פחות חכמים. 
       
       היתה לי סבתא שעבדה 70 שנה בשוק מחנה-יהודה. היא היתה חכמה יותר מכל אלה שלמדו לתארים אקדמיים. שאלו אותה: גברת, מאיפה יש לך כל כך הרבה חוכמה? והיא אמרה: למדתי באוניברסיטה של החיים. חסרים אנשים חכמים, טובים ומוכשרים שאינם בעלי תואר אקדמי? 
       
אתי לבני (שינוי):
       
       אז היא הצליחה, בשביל מה היא צריכה ללכת לעירייה?
       
ישראל אייכלר (אגודת ישראל - יהדות התורה והשבת):
       
       היא הצליחה, אבל הרבה אנשים אחרים לא הצליחו, אז לומר שאסור לאנשים האלה להתקבל למשרה ולשלם מסים? בל נשכח, מאיפה מתפרנסים עובדי המגזר הציבורי? מאיפה יש משכורת ברשויות, במשרדי הממשלה, בחברות הממשלתיות? מאיפה המשכורת הזאת באה? מהמסים שמשלמים המובטלים. יגידו לי שמובטלים לא משלמים מס הכנסה? זה נכון, אבל אם היינו מחשבים כמה מסים משלמים אנשים מלבד מס הכנסה, כמו מס ערך מוסף שמשלמים על כל מוצר ועל כל לחם שקונים או על כל מיני אגרות ושירותים - זה יותר מ-50% מהמסים ומהכנסות המדינה. 
       
       חוץ מזה, אלה שעובדים במגזר העסקי משלמים את המסים ברמות מאוד גבוהות כדי לממן את המגזר הציבורי. קחו את רשימת העשירים והתעשיינים שבנו את המדינה הזאת, ותראו אם אחד מהם היה יכול להתקבל למשרה ממשלתית - משום שאין לו תואר אקדמי. אני לא רוצה לומר פה שמות, אבל תארו לעצמכם את 500 העשירים ביותר במדינה. אני לא מעריץ אותם ואני לא מעריץ כסף בכלל. בשבילי כסף זה צורך כמו נייר טואלט, שזה מאוד חשוב, אבוי למי שאין לו נייר טואלט, אבל חשיבות בזה שיש לו שקיות נייר טואלט בכיסים? אין לי שום כבוד למי שיש לו הרבה נייר טואלט בכיסים ואין לי שום כבוד למי שיש לו הרבה כסף. 
       
       אבל תחשבו על מי שמנהל את העסקים הגדולים במדינה. רוב האנשים אינם בעלי תואר אקדמי. התייעצתי עם כלכלנים, והם הסבירו לי את העניין. יכול להיות שהפרקטיקה והאקדמיה, לא רק שהן דברים שלא הולכים יחד, אלא הם אפילו סותרים. דרך החשיבה של האיש האקדמי, התיאוריה והתיאורטיות, לא תמיד עומדות במבחן המעשה, הפרקטיקה. יכול להיות איש פרקטי שמנהל עסק ומנהל חברה, שהוא הרבה יותר מוצלח מאיש אקדמי, שכמו "בוק" הולך עם כל הספרים שלו ועם כל הכללים שלו ועם כל הקריטריונים שלו והעסק תקוע. 
       
       לכן אין לזה הצדקה עניינית, אין לזה הצדקה מוסרית, ואין לזה גם הצדקה שהפוליטיקאים פה בכנסת נסחפו אחרי ה"פוליטיקלי קורקט", ופוחדים להסכים קודם כול לכך שלא צריך תואר אקדמי אלא רק לתפקידים ספציפיים שבהם אדם צריך להיות "ספציפיסט". כמו שאני רוצה שחשמלאי ידע את ההבדל בין חיובי לשלילי, אני רוצה שרופא ידע לנתח ועורך-דין ידע – מה צריך לדעת עורך-דין? לשקר לשופט?
       
רוני בריזון (שינוי):
       
       את חוכמת המשפט. 
       
היו"ר עבד-אלמאלכ דהאמשה:
       
       אני מבקש לא להוציא את דיבתם של עורכי-הדין רעה. 
       
ישראל אייכלר (אגודת ישראל - יהדות התורה והשבת):
       
       אני לא יודע, לפעמים אומרים לי שעורך-דין לא צריך לדעת חוקים, אלא לדעת לעבוד על השופט. אני לא יודע, אני לא נכנס לזה. 
       
היו"ר עבד-אלמאלכ דהאמשה:
       
       עדיף שלא תיכנס לזה. 
       
ישראל אייכלר (אגודת ישראל - יהדות התורה והשבת):
       
       גם אתה עורך-דין? אם היושב-ראש עורך-דין, אני לא מתחיל. 
       
היו"ר עבד-אלמאלכ דהאמשה:
       
       צריך לשמור גם על כבודם של עורכי-הדין. 
       
ישראל אייכלר (אגודת ישראל - יהדות התורה והשבת):
       
       נכון, עורכי-הדין זה ציבור גדול וענק. אני מקבל את הדברים של היושב-ראש, אבל אני מקבל את זה שמי שהולך לייצג אותי בבית-המשפט יהיה עורך-דין עם תואר, אבל אני לא מקבל שמאות אלפי משרות סגורות.
        
       נכון, אני מדבר על הכלל. אם שמתם לב, לא הזכרתי את המלה חרדים, אבל אני כן מייצג את הקהילה החרדית, שלא יכולה לקבל משרות בשום מקום ציבורי בגלל המגבלה הזאת. 
       
       אני דורש ומבקש מחברי הכנסת ומאנשי השלטון - אפילו לא צריך לחוקק חוק, אין חוק שצריך לקבל תואר אקדמי בשביל להתקבל לתפקיד מינהלי, ואם כן צריך חוק, אני מבקש שתחוקקו חוק שקודם כול אוסר כפייה השכלתית, ושנית, אם כן, צריך להכיר בהשכלה התורנית בדיוק כמו בהשכלה הכללית. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת אייכלר. אינני רואה שר מקשר או מישהו מהממשלה. אנחנו לא נחכה לממשלה. הצעה אחרת לחבר הכנסת נסים זאב. בבקשה.
       
ישראל אייכלר (אגודת ישראל - יהדות התורה והשבת):
       
       השרים צריכים תואר אקדמי?
       
היו"ר עבד-אלמאלכ דהאמשה:
       
       לא חייבים. 
       
נסים זאב (ש"ס):
       
       אדוני היושב-ראש, מה שאומר חבר הכנסת אייכלר אלה דברים של טעם. אני חושב שהכנסת משמשת דוגמה. לא לכולם יש פה תואר אקדמאי. אנחנו לא משפטנים. 
       
רומן ברונפמן (יחד):
       
       זה מורגש. 
       
נסים זאב (ש"ס):
       
       ואנחנו מחוקקים. אתה לא משפטן, ואתה מחוקק. 
       
היו"ר עבד-אלמאלכ דהאמשה:
       
       חבר הכנסת, אני מבקש שתחוס על זמננו. 
       
       
נסים זאב (ש"ס):
       
       ובכל זאת, אנחנו חברי ועדת חוקה, חוק ומשפט. אני חושב שברוב החוקים, ב-99% של החוקים, יושבים בוועדות אנשי מקצוע, משפטנים, עורכי-דין, והם מסכימים עם המחוקקים, אף שאין להם השכלה משפטית. 
       
       צא והקש מכך, שלא מחייב התואר האקדמי כדי לקבל תפקיד, מזערי, כפי שאמר הרב אייכלר, ברשויות המקומיות או ברשויות אחרות. 
       
היו"ר עבד-אלמאלכ דהאמשה:
       
       תודה רבה לחבר הכנסת נסים זאב. אדוני שר האוצר, אתה לא היית בזמן שהיית אמור לעלות. אם אדוני עומד על כך שהוא ידבר, אני יכול להרשות לו עכשיו לעלות ולענות גם למציע. בבקשה, אדוני. 
       
רוני בריזון (שינוי):
       
       אני מבקש לציין, שלגבי חברי כנסת אין גם חובת ידיעת קרוא וכתוב. 
       
רומן ברונפמן (יחד):
       
       וזה מורגש. 
       
רוני בריזון (שינוי):
       
       - - -
       
ישראל אייכלר (אגודת ישראל - יהדות התורה והשבת):
       
       יש כאלה. 
       
היו"ר עבד-אלמאלכ דהאמשה:
       
       אדוני שר האוצר, בבקשה. 
       
ישראל אייכלר (אגודת ישראל - יהדות התורה והשבת):
       
       איך השר יתייחס לדברים שהוא לא שמע?
       
שר האוצר בנימין נתניהו:
       
       אני קראתי את קובלנתך. לא שמעתי את דבריך, זה נכון, אני מתנצל. אנחנו מטפלים בבעיית הרשויות המקומיות בין השאר, והרב אייכלר בוודאי היה רוצה שאנחנו נפתור את הבעיה הזאת, נכון?
       
רוני בריזון (שינוי):
       
       - - - כל זמן שלא מעבירים את 160 מיליון השקל. 
       
שר האוצר בנימין נתניהו:
       
       אבל הרשויות המקומיות כן מעניינות אותו, כי גם הוא חי ברשות מקומית. זה מעניין את כולנו. 
       
קריאה:
       
       זה מה שהוא לא יודע. 
       
שר האוצר בנימין נתניהו:
       
       אני רוצה לנסות להתייחס לעניין שהעלית בדרך קצת שונה. אתה אומר שתואר אקדמי הוא כפייה. אני הייתי אומר את זה אחרת, אילו הייתי בא במקומך, אבל אני לא בא במקומך, אני מייצג את הממשלה. אני הייתי אומר, שתואר אקדמי הוא דווקא מבחן חשוב מאוד. יכול להיות שהוא לא מבחן שלם, אבל לא הייתי אומר, בוא ניפטר מתארים אקדמיים, משום שזה נותן לנו רף של ידע או של מיומנות, שהוא לא מושלם, אבל הוא נותן אינדיקציה הנוגעת ליכולתו ולהתאמתו של אדם לתפקיד. בדרך כלל, הטענה שבאה מהכיוון שלך ושל עמיתיך, הרב אייכלר, היא שיש תארים נוספים. 
       
ישראל אייכלר (אגודת ישראל - יהדות התורה והשבת):
       
       אמרתי, שניהם טובים.  
       
שר האוצר בנימין נתניהו:
       
       בדבריך היה כתוב דבר אחד. 
       
ישראל אייכלר (אגודת ישראל - יהדות התורה והשבת):
       
       אמרתי, לחלופין, שיכירו בהשכלה תורנית. 
       
שר האוצר בנימין נתניהו:
       
       מובן שהממשלה איננה ערוכה לעשות את ההתאמה הזאת, ובכל מקרה, נניח שהיינו רוצים לעשות זאת, היינו צריכים לבוא ולהגיד איפה ההתאמה ההשכלתית וההכשרתית הספציפית הדרושה לתפקיד מסוים. אדם לומד מקצוע מסוים או עומד לעסוק במקצוע מסוים, אז צריכה להיות לו איזו הכשרה בתחום הזה. גם תואר אקדמי כללי לא עוזר לנו הרבה פעמים, אנחנו צריכים הכשרה ספציפית לתפקיד מסוים. 
       
       אם אתה היית בא ומציע לי פתרון - מה שאתה לא עושה ברגע זה - שאומר שאם אדם בא עם הכשרה של ישיבה או עם תואר של רב, אבל יש לו נוסף על זה א', ב', ג' וד', אתה היית מקשה על המתנגדים, ה"מסנגדים" לצורך העניין, הרבה יותר. אבל אתם אינכם באים עם ההכשרה המחויבת הזאת. 
       
       אני אומר את הדברים, קודם כול משום שהממשלה עומדת על עמדתה, אבל אם אתה רוצה שהדרישה שלכם תגיע לכלל דיון רציני, אתם צריכים לבוא אלינו עם הצעה, איך מתאימים את ההשכלה הספציפית של בוגר ישיבה או רב במסלולים מסוימים למיומנויות שנדרשות מכל מועמד. אם הייתם מוצאים את הפתרון הזה, אני יכול להגיד באופן אישי, שאותי זה היה מאוד מעניין.

ישראל אייכלר (אגודת ישראל - יהדות התורה והשבת):
       
       - - -

שר האוצר בנימין נתניהו:
       
       גם פה, אני דווקא הייתי הולך בכיוון אחר, אם מותר לי להציע. דווקא בתפקידים שדורשים התמחות, הייתי מעלה את ההתמחות. הנה, קיים קורס כזה וקורס כזה. שאותו מועמד שאין לו תארים אקדמיים כלליים, יש לו ההתמחות הזאת. אחר כך נדבר על תחום הביניים. אני נותן לך רעיון. זה הרבה יותר קל, כי אם אתה מוכיח מיומנות ספציפית, להבדיל מהוויכוח על מיומנות כללית של תואר אקדמי כללי לתפקידים לא מוגדרים, זה הוויכוח כרגע. אני אומר הפוך. בוא נפתור את הבעיה של מיומנות ספציפית, ואם תביאו את זה, אחר כך נדבר על היתר. אני לא נותן התחייבות, אני מייצג בסך הכול דעה פרטית ברגע זה. עמדת הממשלה ידועה ואני עומד מאחוריה, אבל אם אנחנו רוצים להתחיל להתקדם למשהו מוסכם, לך דווקא למיומנות ספציפית מאיזו מוכנות או הכשרה, השכלה ספציפית בתחום מסוים, עם תואר של רב.
       
ישראל אייכלר (אגודת ישראל - יהדות התורה והשבת):
       
       לא צריך את התואר.
       
שר האוצר בנימין נתניהו:
       
       למה לא? צריך, אתה טועה. נתתי לך עצה טובה. אדוני. אני מסתפק בתשובה הזאת. עמדת הממשלה, שהיא מתנגדת להצעה.
       
היו"ר עבד-אלמאלכ דהאמשה:
       
       בסדר. חבר הכנסת אייכלר, אתה מוכן להסתפק בתשובת השר? 
       
ישראל אייכלר (אגודת ישראל - יהדות התורה והשבת):
       
       אני מבקש להעביר לדיון בוועדת הכספים.

היו"ר עבד-אלמאלכ דהאמשה:
       
       בסדר, אם ההצעה תאושר נשקול להעביר אותה לוועדת הכספים. 
       
       חברי הכנסת, אנחנו עוברים להצבעה על הצעתו של חבר הכנסת אייכלר בעניין הפגיעה בפרנסת רבבות אנשים מוכשרים בשל הדרישה לתארים אקדמיים במשרות שאינן דורשות תואר אקדמי. מי בעד העברת ההצעה לוועדה ומי נגד? נגד, פירושו להסירה מסדר-היום כבקשת השר. בעד - להעביר לוועדת הכספים במקרה הזה.
       
נסים זאב (ש"ס):
       
       זה צריך להיות בוועדת הפנים.
       
אתי לבני (שינוי):
       
       למה לוועדת הכספים? מה הקשר לוועדת הכספים? צריך להעביר לחינוך - - -
       
היו"ר עבד-אלמאלכ דהאמשה:
       
       מי בעד, מי נגד? נא להצביע.
       
הצבעה מס' 28
       
בעד ההצעה להעביר את הנושא לוועדה – 3
בעד ההצעה שלא לכלול את הנושא בסדר-היום – 6
נמנעים – אין
ההצעה שלא לכלול את הנושא בסדר-היום של הכנסת נתקבלה.

היו"ר עבד-אלמאלכ דהאמשה:
       
       ברוב של שישה מתנגדים, שלושה תומכים - ההצעה הוסרה מסדר-היום, ולכן לא נריב על הוועדה.
       
ישראל אייכלר (אגודת ישראל - יהדות התורה והשבת):
       
       אני אצא בקריאה לכל האזרחים שלא לשלם מסים למדינה. כל מי שאין לו תואר אקדמי, שלא ישלם מסים. אתם לא מבינים שפה אחרת. אם הורדתם את ההצעה הזאת, אתם מבינים רק שפת אלימות.

היו"ר עבד-אלמאלכ דהאמשה:
       
       נמצאים אתנו פה תלמידי בית-הספר התיכון באור-עקיבא עם המנהלת והמורים. אנחנו רוצים לברך אתכם בהגיעכם לבית הזה. מי ייתן ויבוא יום וחלקכם יהיה פה כחברי כנסת וגם כשרים ושליחי ציבור. תודה רבה.

	

מסמכים שהונחו על שולחן הכנסת
       
היו"ר עבד-אלמאלכ דהאמשה:
       
       הודעה לסגנית מזכיר הכנסת, בבקשה.
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הריני מתכבדת להודיע, כי הונחו היום על שולחן הכנסת - 
       
       לקריאה שנייה ולקריאה שלישית: הצעת חוק שירות ביטחון (הוראת שעה) (הצבת יוצאי צבא בשירות בתי-הסוהר), התשס"ה-2005, שהחזירה ועדת החוץ והביטחון. 
       
       מסקנות ועדת החינוך, התרבות והספורט בעקבות דיון מהיר בנושא: האלימות במגרשי הכדורגל.
       
       כן הונחה על שולחן הכנסת היום, ל' בשבט התשס"ה, 9 בפברואר 2005, החלטת ועדת הכספים לאשר עד יום ה' בסיוון התשס"ה, 12 ביוני 2005, בלבד, את צו תעריף המכס והפטורים ומס קנייה על טובין (תיקון מס' 6), התשס"ה-2004 – עד יום ה' בסיוון התשס"ה, 12 ביוני 2005, בלבד. תודה.
       
היו"ר עבד-אלמאלכ דהאמשה:
       
       תודה לסגנית המזכיר.
       

הצעות לסדר-היום
ההחלטה להעלות את בני הפלאשמורה

היו"ר עבד-אלמאלכ דהאמשה:
       
       הנושא הבא הוא הצעות לסדר-היום בעניין ההחלטה להעלות את בני הפלאשמורה - הצעות לסדר-היום מס' 5910 ו-5946. יש לנו שני מציעים. חבר הכנסת אליעזר זנדברג, ראשון הדוברים. לאחר מכן ינמק את ההצעה הנוספת חבר הכנסת יצחק וקנין. בבקשה, חבר הכנסת זנדברג. זה במסגרת הצעות דחופות, ויש לך שלוש דקות.
       
אליעזר זנדברג (שינוי):
       
       אדוני היושב-ראש, רבותי חברי הכנסת, אני לא רואה כאן שר או סגן שר משיב ואני רואה בזה משהו קצת סמלי.
       
היו"ר עבד-אלמאלכ דהאמשה:
       
       מבררים את זה. תוך כדי הדברים יגיע השר.
       
אליעזר זנדברג (שינוי):
       
       יש בזה משהו מן הסמליות, כי לאורך השנים, אני חושב, ממשלות ישראל התעלמו מבעיית הפלאשמורה, ואני יכול לומר שבעניין הזה גם היו לי מחלוקות בתוך מפלגתי שלי, ופשוט העדיפו שלא לטפל בעניין. שונה היה בנימין נתניהו, שכראש ממשלה טיפל והעלה לארץ קבוצה גדולה מבני הקהילה. אבל היום הגענו לרגע היסטורי, וזאת נקודה שבה אנחנו צריכים כולנו לשבח את הממשלה על ההחלטה הנכונה והראויה להעלות לארץ את בני הפלאשמורה. 
       
       אני רוצה לומר לך, אדוני היושב-ראש, אני הייתי שם וראיתי את האנשים. ברור היה שנעשה עוול, ועוול גדול. אתה מגיע לחדר קטן בלי חשמל ובלי מים; שמונה, תשעה אנשים מתגוררים באותו חדר, ועל הקיר יש תמונה של חייל צה"ל. אתה שואל את אבי המשפחה, מי האיש שתמונתו על הקיר, והוא אומר: זה הבן שלי, והוא משרת בצה"ל. אבל את המשפחה עיכבו והם המתינו. חלקם נפטרו שם ולא הגיעו. 
       
       אני חושב שממשלת ישראל החליטה החלטה נכונה, שהמשמעות שלה היא עשיית צדק עם קבוצה שיש לה זכות לעלות למדינת ישראל. מן הראוי היה לפעול להעלאתה לארץ כבר מזמן.
       
       הרבה שנים דיברו על כך שאם יבואו בני הפלאשמורה, כל אפריקה תבוא אחריהם, כולם ירצו לעלות וכולם יטענו שיש להם איזו זכות כזאת או אחרת, קשר לעם היהודי, בשביל לבוא. אני אומר לך, אדוני היושב-ראש, ולכם, חברי הכנסת, זאת לא האמת. זאת מעולם לא היתה האמת. מדובר בקבוצה ברורה, מוגדרת, סגורה. אולי ההוכחה הכי טובה - כאשר בנימין נתניהו העלה את האנשים שנמצאים באדיס-אבבה, לא אלה שהתגוררו סביבם, האתיופים, באו ואמרו, גם אני מבקש לעלות, כי אני שייך למחנה. באו בני המשפחה ממרחק של 700 ק"מ ואמרו: גם אנחנו רוצים לעלות, כי יש לנו אותה זכות בדיוק. זאת קבוצה מוגדרת, קבוצה נפרדת, קבוצה ששייכת לעם היהודי, לפי הכללים והקריטריונים שאנחנו מכירים ולפי החוקים של מדינת ישראל.
       
       לכן, אני מברך את הממשלה על ההחלטה להעלות אותם. זאת החלטה שלא פטורה מדיון תקציבי. אני חושב שאפשר, צריך ומן הראוי שיימצא התקציב. בעבר נשמעו טענות שאין כסף ולכן לא נביא עולים. אני מעולם לא שמעתי טענה כזאת בקשר לעלייה שמגיעה מכל מקום אחר על פני כדור הארץ, ומן הראוי שגם כאן, זכויותיהם תהיינה שוות לזכויות של עולים אחרים.
       
       עוד שתי מלים, אדוני היושב-ראש, מכיוון שאני יודע שהזמן מאוד מוגבל וזו הצעה דחופה לסדר-היום. הערה אחת על המצב במחנות היום, באזורים שבהם הם ממתינים, גם בגונדאר וגם באדיס-אבבה. גוף שתמך בהם שם מנוע מלפעול, בגלל בעיות מקומיות. הסוכנות עתידה להיכנס בחודש יולי או יוני לפעולה שם, כך אני יודע. אני פונה כאן לשר הפנים אופיר פינס - וזאת הזדמנות עבורי לברך אותך כאן, מעל לדוכן, בפעם הראשונה אנחנו מנהלים דיאלוג במליאה - לבוא ולבחון כיצד אפשר לסייע בהקצאת המשאבים או בהמשך הטיפול עד לרגע שבו הסוכנות תיכנס. אני יודע שהגופים שדאגו להעביר את הכספים עד היום מוכנים להעביר את הכספים לסוכנות על מנת שהיא תעשה את הפעילות. מן הראוי שלפחות הפעילות הבסיסית, אם אפשר - ואני חושב שאפשר להתחיל בה כבר עכשיו, כי כרגע, בגלל מצב הביניים, יש איזה סוג של רגרסיה עצומה. הממשלה האתיופית בשלב הזה - לפי מה שהבנתי, מנהלת חקירה נגד חלק מהאנשים שפעלו בגוף שנתן את הכספים ותמך. כתוצאה מכך, אותו גוף מנוע מלפעול היום, ועד שהסוכנות תיכנס נוצר ואקום. אני חושב שהממשלה, אחרי שכבר החליטה את ההחלטה הנכונה, צריכה להתייחס ולהידרש לסוגיה הזאת.
       
       לסיכום, אדוני היושב-ראש, מלת הערכה לממשלת אתיופיה, שיחסי הידידות המצוינים בינינו לבינם אני חושב שרק סייעו ומסייעים גם לטיפול בסוגיה הזאת, אבל בכלל, אני חושב שלישראל ולאתיופיה עתיד משותף גדול במערכת שיתוף הפעולה במזרח התיכון המורחב, לא החדש אבל המורחב. תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת אליעזר זנדברג. יעלה ויבוא חבר הכנסת יצחק וקנין, המציע השני. גם לרשותך, אדוני, שלוש דקות.
       
יצחק וקנין (ש"ס):
       
       אדוני היושב-ראש, אדוני השר, חברי חברי הכנסת, אני מברך על החלטת הממשלה, כפי שאמר קודמי, חבר הכנסת מודי זנדברג, אבל יש לי ביקורת קשה מאוד.
       
       אי-אפשר שלא לבקר את השהות, הזמן, שלקח לממשלה לקבל את ההחלטה הזאת. לצערי הרב, יש הרבה תמיהות הנוגעות להתנהלות כל העניינים מול בני הפלאשמורה. לצערנו הרב, ההתייחסות – ואני חייב להגיד את זה – לבני הפלאשמורה, אותם יהודים שנמצאים במחנה בגונדאר, וחלקם באדיס-אבבה, היא לא כמו ההתייחסות לעולים מחבר המדינות. זה הדבר שמקומם כל יהודי; גם הסוכנות היהודית לא פעלה כפי שהיתה צריכה לפעול או כפי שפעלה מול יהודי חבר המדינות.
       
       אם היתה בעיה של היהדות של בני הפלאשמורה, אני מודיע לכם - אני חושב שהבעיה אצל היהודים שבאים מחבר המדינות, שאצל חלקם או הבעל יהודי או האשה יהודייה, לפחות אחד מבני-הזוג הוא לא יהודי. כך שאני לא מבין למה היתה שהות כל כך גדולה עד לקבלת החלטה, ומשכו ומרחו את הדברים הללו קרוב לשלוש שנים. ההתייחסות לא היתה שווה. 
       
       גם הסוכנות היהודית נזעקה רק בתקופה האחרונה לסייע בטרגדיה הקשה הזאת. ישבו שם בתוך המחנות בתנאים-לא-תנאים. כמה שליחים אנחנו שולחים לברית-המועצות לשעבר להביא יהודים? הדבר הזה הוא מבורך, חובתנו להביא כל יהודי, אבל ההתייחסות שלנו לבני הפלאשמורה לא היתה התייחסות נכונה בכלל. בתקופה מסוימת לא היה מי שידבר אתם.
       
       הייתי בעבר חבר ועדת הקליטה של הכנסת, ואני זוכר שהדברים האלה עלו השכם והערב על שולחנה של הוועדה. לכן, עם כל התודה שאנחנו יכולים להגיד לממשלה, ידידי מודי זנדברג, אני לא יכול שלא להעלות את התמיהות האלה, שההתייחסות היא לא אותה התייחסות. מחבר המדינות העלינו מאות אלפי אנשים שהם לא יהודים, ואין לי בעיה עם זה. כאשר מישהו התחתן עם יהודייה או יהודייה התחתנה עם נוצרי, אין לי בעיה עם זה שמעלים אותם, אבל אני חושב שההתייחסות חייבת להיות הוגנת ושווה. 
       
       הפעילות שנעשתה בתקופה האחרונה, מול משרדי הממשלה, וגם ההפגנה האחרונה של העדה האתיופית מול משרד ראש הממשלה, יכול להיות שהן אלה שדחקו את הממשלה לפינה לקבל החלטה. מי יודע, אם לא היו נעשים הדברים האלו, אם הממשלה לא היתה נשארת באדישות שלה לעלייתם של יהודי אתיופיה.
       
       בכל מקרה, אני מברך. אני מכיר את ידידי שר הפנים, אני מכיר את יושרו הציבורי, ואני מאמין שהוא יפעל ללא ליאות למצוא את התקציבים הדרושים כדי להעלות את היהודים שנמצאים שם. לא רק אותם יהודים, אלא יש לחפש בכל פינה כל יהודי שרוצה לעלות לארץ-ישראל ולהביא אותו. זאת חובתנו, זאת המדינה היחידה של היהודים. אין לנו מדינה אחרת. תודה.
       
היו"ר עבד-אלמאלכ דהאמשה:
       
       תודה לחבר הכנסת וקנין. יעלה ויבוא חבר הכנסת אופיר פינס-פז, שר הפנים. הוא יענה למציעים.
       
שר הפנים אופיר פינס-פז:
       
       אדוני היושב-ראש, ראשית, אני רוצה ראשית להודות לשני המציעים, חבר הכנסת זנדברג וחבר הכנסת וקנין, שהביאו את הנושא לדיון במליאת הכנסת. אני חושב שזה נושא שראוי לדון בו. 
       
       קצת היסטוריה. ההחלטה התקבלה בוועדת שרים אצל ראש הממשלה, אבל אני, כמי שעומד בראש ועדת השרים לענייני עליית יהודי אתיופיה, רוצה לתת לה תוקף מסודר במסגרת החלטות ממשלה, במסגרת ועדת שרים לנושא מסוים. הוועדה הזאת תתכנס בהקדם על-פי בקשתי, אבל היא תאשרר את ההחלטה שהתקבלה אצל ראש הממשלה. 
       
       למה היא מקבלת מחמאות, אדוני היושב-ראש? משום שממשלה קודמת כבר קיבלה החלטות אחרות, שיצרו בעיה מאוד גדולה, שאתם עמדתם עליה. העובדה שאנחנו קיבלנו החלטה פה אחד להכפיל את הקצב, היא החלטה מחויבת המציאות, וחבל שלא התקבלה לפני כן. מדוע? קודם כול, משום שהמקבצים בגונדאר ובאדיס-אבבה הם מאוד קשים, לפחות לפי הדיווחים שאני מקבל, מבחינת היום-יום. מתקבצים אותם בני פלאשמורה מכל קצוות אתיופיה לשני מרכזים, בתנאים-לא-תנאים, וכל אחד מבין את המשמעויות של זה - לגור שם תקופה ארוכה בתנאים-לא-תנאים, סבל, מחלות, רעב, עוני. 
       
       בהערת סוגריים, אני מתעתד להגיע לאתיופיה לפני מאי, כדי לעמוד מקרוב גם על ההיערכות וגם על ההתארגנות, במיוחד אני רושם לעצמי את ההערה של חבר הכנסת זנדברג באשר לוואקום שעלול להתפתח באתיופיה לנוכח יציאת הארגון "נקוץ'" והארגונים היהודיים האחרים, ועד כניסת הסוכנות היהודית. הסוכנות היהודית צריכה לפעול באתיופיה כפי שהיא פועלת בכל מדינה אחרת. בלי להרחיב, יש לה דרכי עבודה, יש לה דרכי פעולה, והיא צריכה לפעול כפי שהיא פועלת בכל מקום. אני מקווה שהיא תשלים את ההיערכות שלה באופן המהיר ביותר, כדי שהיא תהיה כתובת לכל מי שפועל שם, כדי לעשות את המלאכה בצורה הטובה ביותר.
       
       בינתיים ראיתי היום בעיתון, ששלחו כוח מקדים מטעם הספורט הישראלי, כדי לאתר רצי מרתון מקרב עולי הפלאשמורה. זו יוזמה יפה וברוכה, אבל היא כמובן לא פותרת את הבעיה, אלא רק עושה סוג של עלייה ספציפית, למטרות ספציפיות. אנחנו רוצים לקלוט את כל מי שיתאפשר לו להיקלט, בלא כל הבדל או יכולת ספורטיבית או אחרת.
       
       מאז התחילה העלייה של הפלאשמורה בגל הזה נקלטו בישראל 4,000 עולים, שעוברים תהליך של גיור לחומרה במשך כשנה וחצי. אני אומר לך, חבר הכנסת אייכלר, זה נראה לי יותר מדי זמן. גיור רגיל, אורתודוקסי, לוקח בסביבות עשרה חודשים. הם הרי יהודים, אומרים שצריך לעשות להם גיור לחומרה, בסדר, למה זה צריך להיות יותר מהגיור הרגיל? גיור רגיל הוא עשרה חודשים, למה גיור לחומרה הוא שנה וחצי? אני אומר את זה לא כי עיני צרה במשהו, אלא שכל זמן שהם לא משלימים את התהליך הזה קשה לעשות אתם תהליכים אחרים. למשל, הם לא מקבלים אזרחות. למה? מה הקשר? שיעשו את הגיור ויקבלו אזרחות. יש החלטת ממשלה, שאני רוצה לבטל אותה. ברגע שהבאנו אותם בסמכות וברשות, מדוע לא לתת להם אזרחות באופן מסודר? אומרים: לא, אי-אפשר לתת להם אזרחות עד שהם לא ישלימו את תהליך הגיור. גם זה לא מוסיף לתהליך הקליטה.
       
       4,000 כבר הגיעו, עדיין יש כ-13,000 עולים בפוטנציה, שקודם כול צריך להשלים את הבדיקה, שאכן הם במסגרת אלה שמורשים לעלות לישראל. גם העלייה הזאת היא לא בדיוק על-פי חוק השבות, אלא על-פי הסדר מיוחד, שקשור בו גם הרב הראשי לישראל, כבוד הרב עמר. יש פה הסדר מיוחד וייחודי, ולכן כל אדם חייב להיבדק בקפדנות, שהוא רשאי לעלות לישראל על-פי ההסדר הזה. 
       
       למה זה בכל זאת לא בבת-אחת? הייתי שותף ל"מבצע שלמה". ב-36 שעות העלינו כמעט 20,000 איש. זה היה מבצע אדיר וענק. אז למה לא עושים את זה עכשיו בפעם אחת ?א. הסכנות שהיו אז לא קיימות היום; ב. העניין פה הוא לא רק להעלות את עולי הפלאשמורה, עולי אתיופיה, אלא גם לקלוט אותם, ולקלוט אותם כהלכה.
       
אליעזר זנדברג (שינוי):
       
       אז גם לא ידענו, זה היה בדיוק בתפר.
       
שר הפנים אופיר פינס-פז:
       
       אני לא משווה בכלל, זה גם היה לפני 20 שנה. עבר זמן, "מבצע משה" היה ב-1984, "מבצע שלמה" היה ב-1988, נדמה לי, ב-1991, סליחה. בכל זאת, ב-2005 אנחנו רוצים לקלוט את היהודים האלה בצורה מכובדת, כדי שהם ייקלטו היטב ויתערו היטב בחברה הישראלית. בוועדת השרים, אצל ראש הממשלה, אמרתי: סליחה, קודם כול, אני רוצה שהרשויות המקומיות החזקות בישראל יקלטו את בני הפלאשמורה - לא עוד פעם לפריפריה ולערים החלשות, שגם כך חלקם הגדול סמוך על שולחן מערכת הרווחה העירונית וכדומה. מוכרחים לייצר תנאים שיאפשרו למערכות הקולטות - שהן קודם כול השלטון המקומי, קודם כול הרשות המקומית, ואחר כך משרד הקליטה, משרד הפנים, משרד הרווחה ומשרד הבריאות - לבצע את מלאכתן כהלכה.
       
       אני לא יודע אם אתם זוכרים, פעם לרשויות קולטות עלייה היה מענק קליטה מיוחד, שבוטל, כמו שהכול מבוטל פה. הכול מבוטל, ורוצים שהכול יתנהל. אי-אפשר גם לבטל הכול ולקצץ הכול וגם שהכול יתנהל בסדר. 
       
       ראשית, הטלתי על צוות במשרדי למפות את הערים החזקות בישראל שעד היום לא היו שותפות או היו שותפות באופן מאוד-מאוד חלקי בקליטת עולי אתיופיה לדורותיהם, ולהכניס אותן לתוך התהליך. שנית, תבעתי משר האוצר תקציב מיוחד לאותן רשויות שעסקו בקליטת עולי הפלאשמורה, כדי שיעמדו במשימה הזאת בצורה מכובדת והעולים האלה ייקלטו בבתי-הספר, ייקלטו בקהילה, הילדים ישיגו תעודת בגרות, ייקלטו באוניברסיטאות, ישרתו בצבא ויתפתחו לתפארת מדינת ישראל. ואת זה אי-אפשר לעשות במשאבים הנתונים, כי גם כך חלק מהרשויות המקומיות, גם חזקות, נתונות בקשיים גדולים מאוד.
       
       תוכנית העבודה היא כדלקמן: 1. משרד הפנים יגביר מאוד את קצב הפעולה שלו באתיופיה כדי למפות את המשפחות באופן מהיר, כדי שכולם ידעו מי עולה ומתי עולה; 2. כל המבצע צריך להסתיים עד סוף 2007; 3. הסוכנות היהודית חייבת להיכנס לאלתר – לאיך זה נקרא? 
       
אליעזר זנדברג (שינוי):
       
	compound.
       
שר הפנים אופיר פינס-פז:
       
       compound, בדיוק, המחנה הזה, ולנהל אותו כפי שהיא מנהלת את ענייניה בכל מקום אחר בעולם; 4. משרד האוצר צריך להעמיד תקציב מיוחד. אגב, חברים, אתם הרי יודעים - הכול, הכול יקום וייפול במידת ורצון שיתוף הפעולה של שר האוצר ואנשי משרדו בעניין הזה.

רומן ברונפמן (יחד):
       
       ואין דבר כזה?
       
שר הפנים אופיר פינס-פז:
       
       הם התחייבו בפני ראש הממשלה שהם יציגו תוכנית תקציבית בתוך חודשיים, ונראה. אם מישהו חושב שמשרד הקליטה בכוחותיו הדלים או משרד הפנים בכוחותיו הדלים יכולים לבצע את המשימה הלאומית הזאת ללא תוספת עזרה, הכול "באבע מעשיות", הכול סיפורי מעשיות.
       
       מה שסוכם, שוועדת השרים לעניין הזה תתכנס בראשותי. אנחנו נפעל כדי שכל המשרדים הייעודיים יכינו תוכניות עבודה מתוקצבות, מתואמות, עם שר האוצר, ולאחר מכן תהיה ישיבה נוספת אצל ראש הממשלה, בסוף מרס, תחילת אפריל, ומ-1 ביוני נגיע לקצב של הכפלת מספרי העלייה מ-300 ל-600, ונכניס את המערכת הזאת לקצב עבודה מזורז. 
       
       אם עבודת ההכנה תיעשה ברצינות הראויה שאני מייחס לה ואחרים מייחסים לה וראש הממשלה מייחס לה, אני מאמין שנגיע לתוצאות טובות. אם עבודת ההכנה, שניתנו בגינה שלושה חודשי היערכות, תפוספס ולא תיעשה עבודת המטה הנכונה, אולי אפילו, חבר הכנסת וקנין, הרענו את המצב במקום להיטיב אותו.
       
       אני מציע - מה שאתם רוצים, אבל ראוי לדון על זה עוד פעם במליאה בעוד כחודשיים, אם יושב-ראש הכנסת יסכים, כדי לראות אם הממשלה אכן נערכת כראוי למלא אחר החלטתה או שהיא הולכת למרוח אותה. 
       
       אני אומר לכם את זה כשר הפנים, שהוא גם חבר הכנסת, כי אכפת לי מהעניין הזה. אני מבקש את הביקורת הפרלמנטרית על היערכות הממשלה, כדי שהדברים ייעשו כפי שאתם חושבים שהם צריכים להיעשות, ולכן אני לא מתנגד להשאיר את הדיון ברמת המליאה ולחזור אליו בעוד כחודשיים. תודה רבה.
       
היו"ר משה כחלון:
       
       תודה רבה. הצעות אחרות. חבר הכנסת הרב אייכלר, בבקשה.
       
ישראל אייכלר (אגודת ישראל - יהדות התורה והשבת):
       
       אדוני היושב-ראש, אני סומך על הרבנים שיקבעו את יהדותם של העולים בלי הבדל אם הם מרוסיה או מאתיופיה. אבל שר הפנים דיבר על הקליטה של עולי הפלאשמורה, וזה מביא אותי לנושא שהעליתי היום על הכפייה ההשכלתית של דרישת תואר אקדמי לתפקידי מינהל והשירות הציבורי. איך יתפרנסו העולים האלה אם אין להם תואר אקדמי? האם נגזר עליהם להיות חוטבי עצים ושואבי מים של האליטה השלטת במגזר הציבורי? 
       
       אחרי ששמעו את שר האוצר בעניין הזה, הציבור יגיע למסקנה שכל הציבור שאין לו תואר אקדמי יפסיק לשלם מסים ולא יצטרך לפרנס את כל האליטה, בעלי התואר האקדמי, שעובדים במגזר הציבורי, ששולטים עליהם וגובים מהם מסים, כדי שהם יוכלו לשבת במגזר הציבורי ולדבר על השכלה ועל תארים אקדמיים. זה אבסורד ואפליה. 
       
       אנחנו מדברים על אפליה של עולי אתיופיה בשעה שמפלים פה בצורה מזעזעת בין אזרחים לאזרחים, בין ותיקים לעולים, בין אנשים שאין להם תואר אקדמי ובין אלה שיש להם תואר אקדמי. 
       
       הציבור יקום ויעשה מרד מסים. ששר האוצר ילך לגבות מסים אצל בעלי תואר אקדמי, ולא אצל אנשים שאין להם תואר אקדמי. אם אין שוויון בקבלת משרות בשלטון, לא צריך להיות תשלום מסים. זה הכול.
       
היו"ר משה כחלון:
       
       תודה רבה. חבר הכנסת נסים זאב, בבקשה.
       
נסים זאב (ש"ס):
       
       אדוני היושב-ראש, חבר הכנסת זנדברג אמר, שהנושא הזה היה שנוי במחלוקת במפלגתו. למה הוא התכוון? הוא התכוון לומר, ששר הפנים לשעבר החליט ששחורים לא עולים למדינת ישראל. לא צריך כל כך הרבה שחורים.
       
אליעזר זנדברג (שינוי):
       
       למה אתה שם דברים בפי?
       
נסים זאב (ש"ס):
       
       הוא לקח את המנדט של הראשון לציון. הרב פורז החליט שהם לא יהודים, בניגוד להחלטה של הרבנים הראשיים. צריך לומר את האמת. הוא ניצל את זה שהוא שר הפנים, והשאיר אותם שם לגווע ברעב.
       
       אני באמת מודה לממשלה הזאת, ואני שמח ששר הפנים אופיר פינס-פז מוביל את הנושא הזה. הביקורת היחידה שיש לי היא שצריך שלושה חודשי היערכות. מה זה קצב מזורז? אלה חבלי לידה קשים וארוכים מאוד. אין צורך למשוך את זה כל כך הרבה חודשים. מדוע אי-אפשר להעלות את העולים האלו, שממתינים כבר שנים מספר, בתוך שנה?
       
היו"ר משה כחלון:
       
       תודה רבה. אנחנו ניגשים להצבעה. המציעים – חבר הכנסת זנדברג, אתה מקבל את הבקשה של השר למליאה?
       
אליעזר זנדברג (שינוי):
       
       אני מקבל את עמדת השר בשמחה.
       
היו"ר משה כחלון:
       
       חבר הכנסת וקנין.
       
יצחק וקנין (ש"ס):
       
       אני מקבל את עמדתו של השר.
       
היו"ר משה כחלון:
       
       אנחנו מצביעים על מליאה או הסרה – בעד זה מליאה, נגד זה הסרה.
       
הצבעה מס' 29
       
בעד ההצעה לכלול את הנושא בסדר-היום - 8
נגד – אין
 נמנעים - אין 
ההצעה לכלול את הנושא בסדר-היום של הכנסת נתקבלה.
       
היו"ר משה כחלון:
       
       שמונה בעד, ללא מתנגדים. ההצעה תובא לדיון במליאה בהמשך. 
       
       שר הפנים יברך את שר הפנים האיטלקי שנמצא באולם. בבקשה, אדוני שר הפנים.
       
       
שר הפנים אופיר פינס-פז:
       
       תודה, אדוני היושב-ראש. אני רוצה לברך את שר הפנים האיטלקי ואת אנשי הפמליה שלו שהגיעו לכנסת, לכנסת ישראל, בברכת ברוכים הבאים. כבוד לנו לארח אתכם כאן, והמשיכו לתור את הארץ. תודה רבה לכם.
       
היו"ר משה כחלון:
       
       תודה רבה, אדוני השר.

       
הצעות לסדר-היום
מעורבותן של נשים משקיפות בנעשה במחסומי צה"ל בגדה

היו"ר משה כחלון:
       
       אנחנו ממשיכים בסדר-היום: הצעות לסדר-היום מס' 5919 ו-5994 - מעורבותן של נשים משקיפות בנעשה במחסומי צה"ל בגדה. חבר הכנסת רומן ברונפמן.
       
רומן ברונפמן (יחד):
       
       רציתי דווקא לשמוע אותך - מי שהציע את ההצעה. 
       
היו"ר משה כחלון:
       
       אתה יכול לדמיין מה אני אגיד.
       
רומן ברונפמן (יחד):
       
       אני לא יכול לדמיין מאיפה זה בא לך.
       
היו"ר משה כחלון:
       
       אצלי אין הפתעות. אני ממש מתנצל, פשוט היושב-ראש ביקש להחליף אותו.
       
רומן ברונפמן (יחד):
       
       אני מבין את האילוצים.
       
נסים זאב (ש"ס):
       
       היושב-ראש יכול לדבר גם כשהוא יושב.
       
היו"ר משה כחלון:
       
       אסור. אני ממש מתנצל.
       
רומן ברונפמן (יחד):
       
       אדוני היושב-ראש, ההצעה שלי באה בעקבות ההצעה שלך, מצאתי לנכון לענות לך - אף שאני לא יודע על מה רצית לדבר. 
       
       הפעילות הציבורית של נשות הארגון שנקרא "מחסום WATCH", מבחינתי היא מבורכת מאוד. אני יושב-ראש צוות פרלמנטרי למעקב אחרי ההתרחשויות במחסומי צה"ל, והקמתי את הצוות הזה בעקבות הפעילות שלהן במחסומים. בעיני הפעילות מבורכת; מבחינתי היא מסמלת את המצפון של החברה האזרחית הישראלית, ולא כי הן נמצאות בשמאל של המפה הפוליטית, ולא כי הן מתנגדות לכיבוש המבייש אותנו, ולא כי הן יוצאות יום ולילה כדי לעמוד על המשמר בכל מה שקשור בהפרת זכויות האדם, אלא כי אני גם חושב שהמחסומים שצה"ל הקים באצטלה של ביטחון, בטווח הארוך מזיקים להבנות בין העמים, הם מזיקים לתחושות של העם הפלסטיני. 
       
       בסופו של דבר, העם הפלסטיני ברובו המכריע רוצה לנהל חיים אזרחיים נורמליים, וללא ספק, אחרי פעילות של הארגון הזה, ואחרי תשומת הלב הציבורית שהוענקה למחסומים בעקבות הפעילות של ארגון "מחסום WATCH" וכניסה של חברי כנסת בשורה ארוכה מאוד, ממפלגות רבות, כמו העבודה, יחד, שינוי, עם אחד ומפלגות ערביות, הלחץ הציבורי והתקשורתי על מה שנעשה במחסומים, הכניס הצבא לא מעט שינויים קונספטואליים ופיזיים בניהול המחסומים. 
       
       אני לא יכול לומר שאני מרוצה ממה שמתרחש היום בתחום הזה, אבל אם נשווה את המצב במחסומים היום למצב במחסומים לפני שנה וחצי, כאשר זה התחיל להתפשט, אין ספק שהמצב השתפר. 
       
       ההוכחה לכך שהמחסומים האלה יכולים להתנהל אחרת, ובחלקם הגדול אפשר להוריד אותם מהשטח, היתה ב-9 בינואר, ביום הבחירות ברשות הפלסטינית, כאשר הצבא, תחת פיקוח ציבורי ישראלי ובין-לאומי, הוריד מחצית מהמחסומים, ניהל את המחסומים הנותרים בדרגת נציגות גבוהה מאוד, והדברים התנהלו בצורה אחרת מאשר ביום-יום. 
       
       לכן, אדוני יושב-ראש הישיבה, אני רוצה לברך אותך על ההצעה הזאת. אני לא יודע מה הוביל את רצונך לדבר על "מחסום WATCH", הארגון הציבורי ההתנדבותי, אבל אני כן יכול להגיד לך, שלאחרונה, בחודשים האחרונים, נתקלנו בתופעה מביכה, שדווקא קשורה באיזה גרעין קיצוני, לא רלוונטי, אבל מזיק ומביש, שבא דווקא מהמפלגה שלך. מה שנקרא "נשים בכחול-לבן" - התארגנות ליכודניקית מביכה שבאה למחסומים, מטרידה את החיילים בכך שהקבוצה הזאת מתנפלת על נשות "מחסום WATCH", שבסך הכול, כפי שאמרתי, דואגות לא רק לזכויות האדם הפלסטיני, אלא דואגות גם לבריאות הנפש של החיילים. אתה אולי לא מודע לנזק הבריאותי, הפסיכולוגי והנפשי שהשמירה או השירות במחסום הזה גורמים לחיילינו שלנו.
        
       לכן, אם אתה באמת חפץ בשמירה על הסדר ואתה באמת חפץ בשמירה על זכויות האזרח, ואתה באמת חפץ לשמור על זכויות החיילים והקצינים שלנו שמשרתים במחסומים, תבוא אתנו, עם צוות הפיקוח הפרלמנטרי על הנעשה במחסומים, עם אלוף במילואים עמרם מצנע, אתי ועם חברים רבים אחרים, תעקוב אחרי מה שהולך שם ותראה את ההיתקלות עם "נשים בכחול-לבן" או "נשים בירוק" - אני לא יודע באיזה צבעים הן צובעות את עצמן - שמביישות לא רק את המערכת הפוליטית, כי הן מזדהות בשם הליכוד, אלא מביישות את היותן ישראליות. 
       
       עוד מסר לך ולחבריך בליכוד, שמתנגדים לסיום הכיבוש ומתנגדים לכל מהלך מדיני. אני רוצה לומר משהו מהלב - זמנכם עבר ובגדול. נכון שאתם מטרפדים היום את ראש הממשלה בקטנות, בזדון, מאחורי הגב, בסכינים קטנים, אבל אני מסתכל קדימה לעבר חמש-שש-שבע שנים, ורואה איך אתם הופכים מהמיעוט המאוס לאפסים. כי להיסטוריה יש תנועה דטרמיניסטית משלה. כשאתה תסתכל אחורה כדי ללמוד מה יהיה בעתיד ותחשוב פעמיים לפני שאתה מניח על שולחן הכנסת הצעה לסדר-היום, ושלוש פעמים לפני שאתה מצטרף לתנועות אקסטרמיסטיות בתוך המפלגה שלך, תלמד מה עשו ראשי הממשלות דווקא מהליכוד, בנושאים מדיניים. יצחק שמיר עליו השלום הסכים בסופו של דבר - - - 
       
היו"ר משה כחלון:
       
       יצחק שמיר עדיין חי, אולי אתה לא כל כך אוהב את זה, אבל הוא עדיין חי. 
       
עמרם מצנע (העבודה-מימד):
       
       זאת סגולה לאריכות ימים. 
       
רומן ברונפמן (יחד):
       
       סגולה לאריכות ימים, אני באמת מאחל לו בריאות שלמה, מתנצל. 
       
היו"ר משה כחלון:
       
       זה לא הדבר היחיד שלא דייקת בו, זה בסדר. 
       
רומן ברונפמן (יחד):
       
       על זה אני מוכן להתנצל. 
       
עזמי בשארה (בל"ד):
       
       התכוונת לבגין. 
       
רומן ברונפמן (יחד):
       
       התכוונתי למנחם בגין ואתה צודק. 
       
היו"ר משה כחלון:
       
       ד"ר ברונפמן, אני מכיר אותך, תדבר, גם הצופים בטח מכירים אותך מן הסתם. תמשיך לדבר, יש לך עוד שתי דקות מלאות. 
       
רומן ברונפמן (יחד):
       
       צופים רבים גם מכירים וגם מוקירים. צופים אחרים שמכירים אותי, גם יודעים בסתר לבם שאני צודק, אלה שמתנגדים בשלב זה. 
       
       מנחם בגין, עליו השלום, חתם על הסכם קמפ-דייוויד. בעקבות חתימת ההסכם, סיני עברה לידי המצרים, חתמנו על הסכם ראשון בתולדות המזרח התיכון, הסכם שלום בין ישראל למצרים. יצחק שמיר, כפי שאתה יודע, היה בין מארגני הכנס הידוע בשם ועידת מדריד, שבסופו של דבר הניחה יסודות איתנים מאוד לתהליך המדיני, שבהתחלה הוליד את תהליך אוסלו, אחר כך הוליד את "וואי פלנטיישן", אחר כך הביא אותנו לתוכנית ההתנתקות. נכון שזה לא אותו הדבר, אבל הכול צעדים של אותה תנועה, שבסופו של דבר תוביל לפתרון; את הפתרון לא תוכלו לעצור. 
       
       אחרי יצחק שמיר בא - אני רק נותן לך את ההיסטוריה של התנועה שלך, לא התנועה שלי - בנימין נתניהו, אני לא יודע איפה הוא נמצא היום, אבל כשהוא היה בכיס של ראש הממשלה - ואתה עוד לא שירתת בכנסת - הוא היה ראש הממשלה הליכודניק הכי לחיץ והכי נוח מכל הבחינות. אתה יודע מה עשה ראש הממשלה שלך, שהיום אתה נמנה או לא נמנה עם מחנהו. 
       
משה כחלון (הליכוד):
       
       לא נמנה. 
       
רומן ברונפמן (יחד):
       
       לא נמנה, כי אתה נמנה עם מחנה עוד יותר קיצוני. 
       
משה כחלון (הליכוד):
       
       לא נמנה, מה אתה רוצה. 
       
רומן ברונפמן (יחד):
       
       אני לא יודע, מכיוון שאתה נחשב לחיפאי, שאלתי את האלוף מצנע, מה מניע אותך. 
       
משה כחלון (הליכוד):
       
       מה זה נחשב לחיפאי? 
       
רומן ברונפמן (יחד):
       
       לחיפאים יש יותר טולרנטיות, יש יותר סובלנות, יש יותר הבנה, זאת עיר שמתאפיינת בסובלנות, לכן אני אומר "נחשב". 
       
       אתה יודע מה עשה בנימין נתניהו שלושה חודשים אחרי שנבחר לתפקיד, מה שלמשל ראש הממשלה לפניו, שמעון פרס, לא היה מסוגל לעשות? הוא הוציא את הצבא שלנו מחברון, וטוב עשה. שנה וחצי, אדוני סגן שר הביטחון - יש לי עוד דקה, אני אנצל אותה עד תום - אחרי זה הוא גם הלך וחתם על "וואי פלנטיישן", שהיה המשך של הסכמי אוסלו. וראש הממשלה שרון - אני מקווה שהוא יבצע את מה שמוטל היום על הציבוריות הישראלית - הציע אחרי שנתיים וחצי בתפקיד את תוכנית ההתנתקות החד-צדדית. הוא קורא לזה חד-צדדית - תוכנית מתואמת עם הפלסטינים, עם המצרים, עם הירדנים, עם האמריקנים ועם הקוורטט, והתוכנית הזאת תעבור. 
        
       בסוף אני רוצה להגיד לך משהו נחמד: בעוד שנתיים, שלוש שנים אתם תהיו לא מיעוט סהרורי, אלא מיעוט שלא יהיה קיים במערכת הפוליטית. אני מאחל לך את זה מכל הלב. 
       
היו"ר עבד-אלמאלכ דהאמשה:
       
       תודה רבה לחבר הכנסת רומן ברונפמן. חבר הכנסת משה כחלון יעלה גם את הצעתו, אינני יודע אם הוא יאחל לחברו גם איחולים. 

עזמי בשארה (בל"ד):
       
       ליכודניק בחיפה זה בן-אדם לחוץ בדרך כלל. 
       
משה כחלון (הליכוד):
       
       אני מאוד רגוע. 
       
       אדוני היושב-ראש, חברי הכנסת - - - 
       
היו"ר עבד-אלמאלכ דהאמשה:
       
       הוא לא בבית, לא במקום הנכון. בבקשה, אדוני. 
       
משה כחלון (הליכוד):
       
       חבר הכנסת בשארה, אני רגוע ואני שלם ואני שליו. קודם כול, אני מאוד מודה לחבר הכנסת ברונפמן על כך שהוא אפשר לי לדבר שני, אף שהופעתי ראשון, וזה היה אילוץ עקב כך שהייתי צריך להחליף את יושב-ראש הישיבה. אני חושב שזה יפה מצדך ואני מאוד מודה לך על כך. 
       
       שמעתי את הדברים שלך. קודם כול אני חייב לך תשובה מדוע הגשתי את ההצעה לסדר-היום הזאת. הגשתי אותה משום שנשות "מחסום WATCH", שאתה מנסה לגונן עליהן או מנסה להסביר כמה הן מלאכיות בלבן - - -
       
רומן ברונפמן (יחד):
       
       אני לא מגונן, אני מברך. 
       
משה כחלון (הליכוד):
       
       אני רוצה לתת לך כמה ציטוטים של ה"אמהות תרזה" האלה, שאתה מדבר עליהן. 16 באוגוסט 2004 בחווארה – ציטוט של חייל, לא שלי, במחסום ליד שכם – "אתם מסוממים", היא אומרת לחיילים, "יש לך לב של אבן". "אחת מבוגרת, אולי בת 50, אמרה שהיא תעשה עלי את צרכיה". נשות "מחסום WATCH” עושות את הצרכים שלהן על חיילי צה"ל. 
       
רומן ברונפמן (יחד):
       
       אתה נכחת שם?
       
משה כחלון (הליכוד):
       
       אני מצטט, אומר דברים בשם אומרם. סליחה, מלה אחת ממה שאמרת על הדוכן הזה לא היתה נכונה, לרבות זה שהרגת את יצחק שמיר. על מה אתה מדבר בכלל? אתה חיפאי - -
       
רומן ברונפמן (יחד):
       
       - - -
       
משה כחלון (הליכוד):
       
       - - עמדת פה עשר דקות בהתנשאות אופיינית לשמאלנים, לשמאל הקיצוני, שמזמן נעלם, עם המדינה שממנה הגעת, עם כל התורה שהגעת ממנה. 
       
היו"ר עבד-אלמאלכ דהאמשה:
       
       חבר הכנסת כחלון, אני מבקש להירגע, להירגע. אתה ברשות דיבור, תירגע. אני אתן לך את כל הזכות לומר מה שאתה רוצה, רק תירגע. 
       
רומן ברונפמן (יחד):
       
       אתה אל תצעק עלי. אני לא הרמתי עליך קול. דבר בנימוס. 

משה כחלון (הליכוד):
       
       סליחה, אדוני היושב-ראש, אני מבקש לקבוע את גובה הטונים שלי. יש מניעה בתקנון לגובה דציבלים? 
       
רומן ברונפמן (יחד):
       
       אתה יודע כמה חיילים שיקרו? אתה שמעת את זה?
       
משה כחלון (הליכוד):
       
       עמדת פה עשר דקות, קשקשת, דיברת בהתנשאות כזאת שאני מבין מדוע השמאל הולך ונעלם. 

רומן ברונפמן (יחד):
       
       - - - אנחנו יכולים להיעלם, אתם לא. 
       
משה כחלון (הליכוד):
       
       אתה צמוד לאיזו דרך ואתה אומר: אם אני לא מצליח בעניין, אני אתקוף את הגוף. 
       
רומן ברונפמן (יחד):
       
       זה אותו דבר. 
       
היו"ר עבד-אלמאלכ דהאמשה:
       
       בינתיים לא נשאר לך זמן. 
       
משה כחלון (הליכוד):
       
       עשר דקות. זאת הצעה רגילה. 
       
היו"ר עבד-אלמאלכ דהאמשה:
       
       בסדר, קח עוד כמה דקות. 
       
משה כחלון (הליכוד):
       
       עשר דקות, יא חביבי, עוד לא התחלתי. הדפסת עשר דקות?
       
היו"ר עבד-אלמאלכ דהאמשה:
       
       אולי טעיתי, אתה צודק. 
       
רומן ברונפמן (יחד):
       
       זה לא עשר דקות. אצלך זאת הצעה רגילה. 

סגן שר הביטחון זאב בוים:
       
       אדוני היושב-ראש, הוא טען קודם לא להפריע לו, תראה מה הוא עושה. 
       
היו"ר עבד-אלמאלכ דהאמשה:
       
       תודה רבה לסגן שר הביטחון. תודה רבה על העזרה. 
       
רומן ברונפמן (יחד):
       
       סליחה, אדוני, יש תקנון.
       
סגן שר הביטחון זאב בוים:
       
       אתה ביקשת שלא יפריעו לך, נכון? מי אתה?
       
רומן ברונפמן (יחד):
       
       יש תקנון. בהצעה רגילה זה עשר דקות. אתה לא תצעק עלי, תלמד את התקנון. 
       
סגן שר הביטחון זאב בוים:
       
       מה שאתה דורש מאחרים, קודם כול תדרוש מעצמך. 
       
רומן ברונפמן (יחד):
       
       הוא בדחופה ואני ברגילה. תלמד את התקנון. 
       
משה כחלון (הליכוד):
       
       חבר הכנסת ברונפמן, אני ברגילה. לפחות דבר אחד תגיד מדויק היום. 
       
היו"ר עבד-אלמאלכ דהאמשה:
       
       שתיהן הצעות רגילות. 
       
משה כחלון (הליכוד):
       
       אני ברגילה, בעשר דקות. אתה לא יודע. אתה אומנם הרבה שנים בכנסת, עובר ממפלגה למפלגה, מפצל ומתפצל מרגע לרגע, אבל את תקנון הכנסת אתה לא מכיר. רגילה זה עשר דקות. 
       
היו"ר עבד-אלמאלכ דהאמשה:
       
       חבר הכנסת כחלון. 
       
משה כחלון (הליכוד):
       
       תן לי לנהל את החיים שלי, מה אתה רוצה? 
       
היו"ר עבד-אלמאלכ דהאמשה:
       
       אני רוצה להחזיר אותך לסדר, זה הכול. 
       
משה כחלון (הליכוד):
       
       אני בסדר, יצאתי מסדר? 
       
היו"ר עבד-אלמאלכ דהאמשה:
       
       תואיל לחזור לעניין. 
       
משה כחלון (הליכוד):
       
       אני מדבר על חשבון הזמן שלי ואני יכול לדבר על קרני השמש. אני רוצה לדבר על חשבון הזמן שלי. 
       
היו"ר עבד-אלמאלכ דהאמשה:
       
       אל תתרגש, אל תתרגש. 
       
משה כחלון (הליכוד):
       
       חבר הכנסת דהאמשה, אולי תכתוב לי אתה מה להגיד, אני אגיד והכול יהיה בסדר. תגיד לי מה להגיד ואני אגיד. אתה יודע שאני בן-אדם גמיש. קודם ביקשת ממני לדבר בטונים מסוימים. עומד פה בן-אדם, חבר כנסת שחשבתי שהוא סביר, אולי הוא באמת סביר, מבקש ממני להתנצל על זה שנבחרתי, הוא מבקש ממני להתנצל על זה שאני גר בחיפה, הוא מבקש ממני להתנצל על זה שאני חושב משהו שהוא הפוך ממה שהוא חושב. הוא עומד פה בצורה שחצנית, מגולל מסכת שקרים במשך 10-11 דקות – הוספתי לו דקה כי נהניתי מהשקרים שלו – מדבר על נשים שמשפילות את חיילי צה"ל, שמסכנות את חיילי צה"ל. 
       
       אני מצטט דברים שאומרים החיילים. ב-20 בספטמבר 2004 החייל אומר: הן מעודדות התפרעות בעצירה. הן אמרו שיעשו עלי את הצרכים שלהן. זה אפילו לא מטריד אותו. הוא מדבר על "נשים בכחול-לבן", ואני רוצה לשבח ולהלל אותן. הנשים האלה מגיעות למחסומים, מגישות קפה ועוגה לחיילי צה"ל, מנסות לעזור להם עד כמה שהן יכולות, אבל זה לא טוב. חיילי צה"ל לא הלכו לשם מרצון. הם מנסים ממש בגופם להגן על משפחת ברונפמן ועל משפחת כחלון. הם לא עומדים שם בגלל תענוג פרטי שלהם. אתה בא ומעודד נשים שעומדות שם ומתחילות להעליל עליהם עלילות, לאיים עליהם ולרפות את ידיהם בכך שהן תגשנה תלונות למפקדים שלהם. 
       
       מה רוצה החייל המסכן הזה? הם מיטב בנינו. מה הם רוצים? להגיע הביתה בשלום. הוא צריך לקחת עורך-דין ולעמוד מול השקרים שאמרת מעל במת הכנסת ולשמוע אותם? זה מה שהוא צריך? זה מה שחסר לו? אני מודיע לך, חבר הכנסת ברונפמן, שאתה תיעלם, הדרך שלך כבר נעלמה. 
       
רומן ברונפמן (יחד):
       
       הדרך שלנו מבוצעת היום על-ידי הממשלה וזה מצוין. 
       
משה כחלון (הליכוד):
       
       ניתן לכם ליהנות מהרגע. אתה יודע טוב מאוד שבטרמינולוגיה שדיברת עליה היום בחלק הענייני, לא בכל הקשקושים, בהשמצות ובהכפשות, אני לא חייב לחשוב כמוך. 
       
רומן ברונפמן (יחד):
       
       לא ביקשתי. 
       
משה כחלון (הליכוד):
       
       אני חושב שמן הראוי שתכבד את דעתי. אני לא חושב שהמונופול על החוכמה נמצא בצד אחד של המפה הפוליטית. אחד חושב כך ואחד חושב אחרת. הדברים שאמרת אינם במקומם. עד היום היה לי ד"ר ברונפמן אחד ומלפני עשר דקות יש ד"ר ברונפמן אחר – קיצוני, נאלח, חסר תרבות, שחצן. אני רוצה לומר לך, שלא יעזרו לך כל הדברים האלה, ד"ר ברונפמן, אני לא ארד לרמה שלך ואני לא אתחיל לאחל לך איחולים מהסוג שאיחלת לי ולחברי במפלגה. אנחנו נמשיך בדרכנו, אנחנו נחליט כפי שאנחנו חושבים שצריך להחליט ואתה תמשיך בדרכך. 
       
       אני מודיע לך שכאשר דיברת בצורה עניינית זה הזכיר לי את הטרמינולוגיה של אוסלו – איך הכול פורח, איך הכול זוהר ואיך שביתם אותנו במקסם השווא. קברנו מעל 1,000 ישראלים, יהודים. אני לא יודע עד כמה זה אכפת לך, אבל תזכור שמה שנאמר פה ב-1992 אחרי אוסלו, נאמר היום. אני מאוד מקווה שהתוצאות תהיינה שונות. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת משה כחלון. יעלה וישיב סגן שר הביטחון, חבר הכנסת זאב בוים. 
       
סגן שר הביטחון זאב בוים:
       
       אדוני היושב-ראש, חברי הכנסת, בשנים האחרונות, למעלה מארבע שנים, נתונים אזרחי ישראל תחת מתקפה חסרת מעצורים של ארגוני הטרור הפלסטיניים, ששמו להם למטרה לפגוע בכל דרך אפשרית באזרחים חפים מפשע. בתקופה זו, במטרה לבלום את הניסיונות הבלתי-פוסקים לביצוע פיגועים, מנהל צה"ל לחימה במחבלים אשר פועלים מתוך ריכוזי האוכלוסייה האזרחית ועושים, חבר הכנסת ברונפמן, שימוש ציני באמצעים אזרחיים, באמבולנסים, להעברת מבוקשים, באמצעי לחימה, בהסתרת חגורות נפץ בתוך מחשבים, בארגזי בגדים, בתיקים של כינורות ושל גיטרות וניצול של ילדים ונשים לביצוע פיגועים. 
       
       אני לא רוצה להזכיר פה, הרשימה ארוכה, ורק לאחרונה, לפני ימים ספורים, המקרה האחרון – ניסיון להבריח חגורת נפץ במחסום חווארה בשכם, על-ידי נער בן 14 או 15. אתה יודע את זה. 
       
       כל אלה חייבו את צה"ל להקים מחסומים, אם קבועים ואם לאו, על מנת לעצור את הטרור מלהגיע לעורף ישראל. המחסומים האלה, חבר הכנסת ברונפמן, הם הכרח ביטחוני, שהוא פועל יוצא של פעילות הטרור, פועל ישיר של פעילות הטרור. אני רוצה להזכיר שמחסומים בתוך שטחי "הקו הירוק" לא היו קיימים עד תחילת מתקפת הטרור הפלסטיני, וצה"ל השקיע בשנים האחרונות במחסומים, בשטחי יהודה ושומרון, הן במשאבים לוגיסטיים, הן בהכוונה חינוכית-ערכית של החיילים והחיילות המאיישים את הנקודות הרגישות האלה. 
       
       אני רוצה כבר להקדים פה ולומר - בכל הכבוד לאזרחים ולאזרחיות שבאים לשמור ולהתבונן ולהסתכל, ולנסות לכוון, אולי מתוך כוונות טובות, גם לפעמים – להפריע, אני רוצה לקבוע פה שעם כל הכבוד, השיפורים, וחלו שיפורים במחסומים במרוצת הזמן, הם קודם כול פועל יוצא של הצטברות של ניסיון ולימוד לקחים של הצבא עצמו, וזה אינטרס גדול של הצבא, כלפי עצמו, כלפי החיילים, כלפי החברה הישראלית, על-פי עולם המושגים שלנו, לנסות, במקום שבו יש חיכוך גבוה עם אוכלוסייה אזרחית, חיכוך בלתי נמנע, על רקע הנסיבות שדיברתי עליהן, לשפר את העניין הזה, ולראות איך אפשר בתוך החיכוך הגבוה הזה, ומתוך דאגה לצד הביטחוני, לראות שיתנהגו בכבוד עם האנשים, ככל שניתן, ויקלו במקום שניתן.
        
       אנחנו עשינו הרבה שיפורים. למשל, הוספנו בנות לוחמות למחסומים, כשהסתבר שיותר ויותר יש מאמץ של ארגוני הטרור להשתמש בנשים, באופן  הציני, מתוך הידיעה שבדקנו את הנשים מתוך כבוד לנשים, הקלנו בבדיקה. זו לא היתה בדיקה קפדנית, עד שהסתבר שבאופן ציני המחבלים משתמשים בנשים. הם גילו שם פרצה, חוליה חלשה. אז כמובן, תהום רובצת בין עולמות המושגים שלנו, וזה הביא למצב שבו נשים עברו והעבירו אתן אמצעי חבלה, או בעצמן הלכו והתאבדו – היו גם מקרים כאלה, ובחלקם על המחסומים עצמם. אז הכנסנו יותר נשים, כדי שפעם אחת תהיה בדיקה יותר יסודית, אבל בשמירה על כבודן של הנשים. 
       
       הוספנו רכבי בידוק, על מנת להחיש ולייעל את הבדיקה; הוקמו שערים מסתובבים, הקרוסלות, שמעבר של האוכלוסייה יהיה יותר נוח, והקמת תאי בידוק נוספים לחשודים. עם הקרוסלות היתה בהתחלה קצת בעיה, וזה קצת הכביד. כשראינו שזה מכביד, הסתבר שהיו תקלות טכניות בהפעלת השערים. אבל משהתגברנו על זה, התנועה בצורה כזאת בדרך כלל זורמת יותר מהר. אחת הבעיות היתה שלקח הרבה זמן לאנשים לעבור במחסומים, הבידוק הזה לוקח הרבה זמן. אז הפעולות האלה ייעלו במרוצת הזמן את התפקוד של המחסומים. 
       
       אבל, אני רוצה לומר שתשתית, ככל שתהיה טובה, כמו שאני תיארתי פה, ומשוכללת, לא תמנע את הקונפליקטים הקשים בסופו של דבר, שבפניהם עומדים חיילים יום-יום, שעה שילדים, נשים, זקנים, חולים, מהווים פוטנציאל להעברת אמצעי לחימה לפיגועים. האחריות שמוטלת על החיילים היא עצומה – אחריות לביטחון ישראל, וצריך לומר גם – אחריות לעצמם ולגורלם. הם, שם, במקום הזה חשופים, ולא אחת חיילים נפגעו וגם נהרגו במחסומים, במאמץ הזה, כדי למנוע חלחול של הטרור לעורף ישראל. לכן, צריך קודם כול לבוא, להכיר תודה ולהביע הערכה לפעולה החשובה הזאת שהחיילים עושים בתנאים קשים. 
       
       עכשיו, אני רוצה להגיד משהו על הנשים שמכונות "מחסום WATCH". קודם כול אני רוצה להגיד שאנחנו לא מתנגדים לפעילותן, לא של אלה ולא של אלה, ואם יש משהו שיכול לסייע – בבקשה. אני שמתי לב שאתה נוטל לעצמך, כמייצג את נשות "מחסום WATCH", את כל השיפורים הגדולים שחלו, רוצה לומר, שאם לא היו "נשות WATCH", אז מי יודע מה היה קורה שם במחסומים, ולא היו שיפורים וכו'. ולכן הקדמתי ואמרתי, שעם כל הכבוד לקבוצה כזאת או לקבוצה אחרת, השיפורים, רובם ככולם באו מתוך הצבא, מתוך הניסיון שנצבר ומתוך הרצון הטבעי שלנו לשפר את המצב גם כלפי החיילים עצמם, גם כלפי האוכלוסייה הלא-מעורבת במקום חיכוך שיש בו גם אוכלוסייה שמאוד מעורבת. לכן, כל זמן שהפעילות הזאת לא מפריעה לחיילים, אין לנו שום התנגדות לפעילות הזאת. 
       
       גם פה אני רק רוצה לומר לך, חבר הכנסת ברונפמן, שהניסיון לבוא ולהעלות על נס מצד אחד קבוצה אחת כמו "מחסום WATCH", ומצד שני – באותו מקום, על אותו עניין, כשמתארגנת קבוצה אחרת, שרק מבחינה רעיונית, פוליטית, אידיאולוגית, היא לא בדיוק ה-cup of tea שלך, אז אותן לבוא ולהשמיץ, ולהגיד שהן מפריעות והן גורמות והן אני-לא-יודע-מה, אתה יודע מה? זה לעג לרש מבחינה אינטלקטואלית.
       
       אני אומר, חושבים שיכולים לסייע? בבקשה, רק שלא יפריעו, ומכל צד, יכול להיות שיש תרומה לעניין הזה, אבל התרומה לא מונחת בצד אחד של המפה בכל מה שנוגע לעניין הזה. שלא לדבר על כך שאני שומע – ואין לי סיבה לפקפק, נניח, בציטוטים, כמו  שחבר הכנסת כחלון העיד עכשיו לגבי חלק, אני מניח – חלק, או מקרים, אני מניח – לא כולם, שמתוך הרצון הטוב הזה, באה בשטח פעילות לא רצויה ולא ראויה ומפריעה לפעילות של חיילי המחסום. גם על זה שמענו, מצד "מחסום WATCH". אז היה ראוי שחבר הכנסת ברונפמן יהיה קצת יותר צנוע וקצת יותר, בוא נאמר הגון, בתיאור המצב הזה של הנשים, של קבוצות של אזרחים שנרתמו לסייע לחיילי צה"ל לעשות את פעילות הבידוק במחסומים בצורה יותר טובה. 
       
       ברמה העקרונית, יבואו כולם על הברכה. יבואו כולם על הברכה. יבואו כולם על הברכה, ברונפמן, ולא תעלה אחת על נס והשנייה – תשפיל אותה. 
       
       והדבר האחרון, אני מוכרח לומר שאני מצטרף - - -
       
עזמי בשארה (בל"ד):
       
       את כל הדברים הפנית לברונפמן - - - כחלון - - - לא מסכים לזה. 
       
רומן ברונפמן (יחד):
       
       זה לא מפריע לי. 
       
סגן שר הביטחון זאב בוים:
       
       אני יודע בדיוק, חבר הכנסת בשארה. אני בחרתי, כן, כי היה מצב של חוסר איזון משווע בצורה שאפילו לא ראויה, להציג כך את הדברים, ולכן חשבתי שצריך להעיר לחבר הכנסת ברונפמן. 
       
       ואני רוצה עוד הערה אחת - אני מצטרף גם פה לחבר הכנסת כחלון. אני שמעתי את האמירות והדיבורים על הליכוד ועל גורלו, ומה יקרה לו בעוד עשר שנים - - -
       
רומן ברונפמן (יחד):
       
       - - -
       
סגן שר הביטחון זאב בוים:
       
       האזנתי טוב, ברונפמן. לא יעזור לך, עכשיו. 

רומן ברונפמן (יחד):
       
	לא ליכוד. אמרתי – קבוצה אקסטרימיסטית בליכוד. 

סגן שר הביטחון זאב בוים:
       
       הקבוצה הזאת שאתה מכנה - - - 

היו"ר עבד-אלמאלכ דהאמשה:
       
       אדוני סגן השר, אני מבקש להעיר את תשומת לבך, עשה את זה בקיצור כמה שאפשר.

רומן ברונפמן (יחד):
       
       זאת קבוצת אקסטרימיסטים.

סגן שר הביטחון זאב בוים:
       
       שמעתי, נרשם בפרוטוקול, ואחרי שדייקת אני רוצה לדייק אתך. אתה האחרון בכלל שיכול לדבר. מוזר בעיני העניין. זה באמת עניין של התנשאות. איך חבר כנסת בודד, שאני לא יודע כמה קדנציות, בכל הכבוד, מפרפר ורץ כחבר כנסת בודד ממפלגה כזאת למפלגה אחרת, מדבר על עניין של העתיד הפוליטי של המפלגה, עם כל הכבוד לך, הגדולה בארץ, זו שכבר שנים רבות מנהלת לטוב, אולי לפעמים לרע בעיניך, את ענייני המדינה, שראשי הממשלה שלה, לרבות ראש הממשלה הזה, כבר עשו משהו למען עם ישראל. מה אתה עשית? מי אתה, חבר הכנסת ברונפמן, שאתה תטיף מוסר למפלגה הזאת, למפלגת הליכוד, או למישהו מחבריה, גם כשלא מוצא חן בעיניך?

רומן ברונפמן (יחד):
       
       - - - 

סגן שר הביטחון זאב בוים:
       
       אל תתערב, זה לא עניין שלך. מצאת חסות עכשיו, בית חם, חיק יפה ונוח בחברה שאתה לא נבחרת בכלל שם, שהסכימו לאמץ אותך, אני לא בטוח לכמה זמן. אני לא בטוח שהאימוץ הזה הוא - אני לא יודע מה יהיה. לך, דאג לעצמך, עזוב אותנו, עזוב את הליכוד. אין פה שום בסיס להשוואה, ואל תתנשא עלינו ברוב חוצפתך, וגם, אני מוכרח לומר, בטיפשות רבה, שאתה, דווקא אתה הולך פה ועושה חשבון. עם מי?

היו"ר עבד-אלמאלכ דהאמשה:
       
       אדוני יגיד לנו בסוף מה הוא מציע?

סגן שר הביטחון זאב בוים:
       
       טול קורה מבין עיניך, חבר הכנסת ברונפמן. 
       
       אני מציע להוריד את הנושא הזה מסדר-היום. 

היו"ר עבד-אלמאלכ דהאמשה:
       
       תודה רבה לחבר הכנסת זאב בוים, סגן שר הביטחון.

רומן ברונפמן (יחד):
       
       רק תיארתי את ההיסטוריה.
       
היו"ר עבד-אלמאלכ דהאמשה:
       
       חברי הכנסת, יש הצעות אחרות. חבר הכנסת עזמי בשארה, הצעה אחרת במסגרת דקה. בבקשה.

עזמי בשארה (בל"ד):
       
       אדוני היושב-ראש, חברי הכנסת, מכיוון שאין דבר שמגביל את החירות יותר מאשר הגבלת חירות התנועה, על הבסיס הזה קמים בתי-הסוהר, אין דבר שמגביל את חירותו של העם הפלסטיני שמסמל את ההגבלה שמסמל הכיבוש, יותר מהמחסום.

        אני מתפלא על חבר הכנסת כחלון. הוא לא יכול לתאר לעצמו קבוצה של צעירים, אפילו שיהיו מלאכים, במחסום, צעירים, teen-agers שולטים בעם שלם? אתה חושב שלא צריך קצת איזונים ובלמים ליצר שלהם, למצ'ואיזם שלהם וכו'? אתה סתם מאמין שזקנה מתקיפה צעיר ואומרת לו, אני אעשה כך וכך לך? לזה אתה מאמין, ולא מאמין יותר שצעיר מצ'ואיסט מתקיף זקנה והיא משיבה לו, למשל? אני לא מבין אותך, האמת. 
       
       אפילו סגן שר הביטחון אומר: פעולות מבורכות - שיהיו. האמת, אני חושב שהן מסמלות כל מה שטוב בחברה הישראלית, כמו אמא שלי ואמא שלך. אף אחד לא משלם להן. הן הולכות וולונטרית לשטחים, למקום שאתה חושב שהוא מסוכן. יושבות שם ומסתכלות ובודקות מה נעשה במחסומים. אני מקווה שאתה לא גאה במה שנעשה במחסומים. תודה רבה. 

היו"ר עבד-אלמאלכ דהאמשה:
       
       תודה רבה לחבר הכנסת עזמי בשארה. הצעה אחרת לחבר הכנסת זנדברג במסגרת דקה. בבקשה, אדוני. 

אליעזר זנדברג (שינוי):
       
       אדוני היושב-ראש, חצי הדקה הראשונה, היות שאני מדבר ולא חבר הכנסת נסים זאב, שבדרך כלל יש לו המנהג - אני רוצה רק להזכיר לחבר הכנסת זאב בקשר לדיון הקודם, כי מי שלא הביא את בני הפלאשמורה הם שרי הפנים של ש"ס, שהיו כל הזמן בשלטון, דרעי ואלי ישי. הם, ש"ס קונטרול, נאש קונטרול, אתם לא הבאתם, ואתה כאן בא ומנסה לייצר ריב, מדון ומחלוקת במפלגות אחרות. יש מספיק אצלך. אל תתערב אצל אחרים. 
       
       ולעניין שאנחנו עוסקים בו עכשיו. אדוני היושב-ראש, אין ספק שאנחנו חברה פתוחה וזכותו של כל אחד להביע את דעתו ולומר את דברו, וגם להעביר ביקורת. מה שהכי מטריד אותי, חבר הכנסת ברונפמן וגם חבר הכנסת בשארה, זה שלא ראיתי אף אחת מן הנשים הללו אומרת מלה רעה על ההתנהגות של הצד הפלסטיני. שם הכול טוב? שם הכול נפלא? 
       
עזמי בשארה (בל"ד):
       
       - - - 
       
אליעזר זנדברג (שינוי):
       
       לא, לא. אתה יודע בדיוק למה אני מתכוון, חבר הכנסת בשארה. אתה יכול לבחור את הנישה ואתה יכול להסתכל על התמונה כולה. 

עזמי בשארה (בל"ד):
       
       - - - 

היו"ר עבד-אלמאלכ דהאמשה:
       
       חבר הכנסת בשארה, אני מבקש.
       
אליעזר זנדברג (שינוי):

       אפשר לבוא ולומר שכל הרוע מתמקד במחסום, ואפשר לבוא ולומר שהמחסום הוא תוצאה של רוע במקום אחר. מה שהייתי מצפה מכל אלה שהם אלופי, צדיקי ואבירי ההגינות והצדק האינטלקטואלי, לבוא ולומר, יש גם רוע בצד האחר, ולבוא ואולי לומר דבר אחד - ואני פונה אליך, חבר הכנסת ברונפמן - לומר משפט אחד: לא כל מה שצה"ל עושה זה רע, לא כל מה שהחיילים עושים זה רע. אבל כשאתה מתאר את כל השלילי, חשוב שתזכיר שהם גם האנשים ששומרים על חיינו, וזה לא היה רע אם נשים בסגנון הנשים ששומרות על המחסומים תאמרנה מלה רעה על ההתנהלות הפלסטינית שמביאה לצורך במחסום. גם שם יש מה לומר, ומכם הייתי מצפה שתאמרו. 
       
היו"ר עבד-אלמאלכ דהאמשה:
       
       תודה רבה לחבר הכנסת זנדברג.

רומן ברונפמן (יחד):

- - - 
       
היו"ר עבד-אלמאלכ דהאמשה:
       
       חבר הכנסת כחלון, סגן השר הציע להסיר את ההצעות מסדר-היום. מה עמדתך?

משה כחלון (הליכוד):
       
       אני מסתפק בתשובת השר.

היו"ר עבד-אלמאלכ דהאמשה:
       
       חבר הכנסת ברונפמן, מה עמדתך?

רומן ברונפמן (יחד):
       
       דיון במליאה.

היו"ר עבד-אלמאלכ דהאמשה:
       
       ובכן, אנחנו נצביע על הצעתו של חבר הכנסת ברונפמן בלבד. הוא מבקש להעביר אותה למליאה. סגן השר הציע להסירה מסדר-היום. אפשר להצביע. בעד - להעביר למליאה, נגד - להסיר.

נסים זאב (ש"ס):
       
       אדוני היושב-ראש, אני יכול להשיב לחבר הכנסת זנדברג?

היו"ר עבד-אלמאלכ דהאמשה:
       
       בהזדמנות תוכל להשיב לו, חבר הכנסת זאב.
       
הצבעה מס' 30
       
בעד ההצעה לכלול את הנושא בסדר-היום - 4
בעד ההצעה שלא לכלול את הנושא בסדר-היום - 10
נמנעים - אין
ההצעה שלא לכלול את הנושא בסדר-היום של הכנסת נתקבלה. 

היו"ר עבד-אלמאלכ דהאמשה:
       
       ברוב של עשרה מתנגדים וארבעה תומכים, הצעתו של חבר הכנסת ברונפמן הוסרה מסדר-היום. 

רומן ברונפמן (יחד):
       
       תראו איך אתם נראים.

סגן שר הביטחון זאב בוים:
       
- - -

רומן ברונפמן (יחד):
       
       זו התשובה של סגן השר?

היו"ר עבד-אלמאלכ דהאמשה:
       
       חבר הכנסת ברונפמן, תודה רבה. סיימנו את הנושא. 

סגן שר הביטחון זאב בוים:

       - - - 

היו"ר עבד-אלמאלכ דהאמשה:
       
       חבר הכנסת בוים, תודה רבה. סיימנו את הפרק הזה. 

רומן ברונפמן (יחד):
       
       - - - 

היו"ר עבד-אלמאלכ דהאמשה:
       
       חבר הכנסת ברונפמן, גם לך תודה רבה. סיימנו את הפרק הזה. 
       
       
הצעה לסדר-היום
מדיניות ישראל כלפי תושבי מזרח-ירושלים לאחר הקמת הגדר

היו"ר עבד-אלמאלכ דהאמשה:
       
       חברי הכנסת, אנו עוברים לסעיף הבא. חבר הכנסת עזמי בשארה יעלה את הצעתו לסדר-היום, שמספרה 5990, בעניין מדיניות ישראל כלפי תושבי מזרח-ירושלים לאחר הקמת הגדר. בבקשה, אדוני, חבר הכנסת בשארה. 
       
עזמי בשארה (בל"ד):
       
       אדוני היושב-ראש, חברי הכנסת, לפני שבוע, כשהיועץ המשפטי לממשלה התנער מהמלצת ועדת שרים להחיל את חוק נכסי נפקדים על תושבי מזרח העיר ירושלים בשביל להשתלט על אדמתם ועל רכושם, התברר שוועדת השרים לענייני ירושלים, בנוכחות שני שרים בלבד, קיבלה את ההחלטה בלי ידיעת היועץ המשפטי, והיועץ המשפטי לממשלה, ברגע שזה פורסם בעיתון "הארץ", התנער מהדבר הזה וחשב שלא נכון לעשות את זה. 
       
       האמת היא, שדווח אחר כך כמה פעמים על חוק נכסי נפקדים בירושלים, ונאמר שכמעט שלא השתמשו בו בירושלים. האמת שהשתמשו בו, אדוני. השתמשו בו במיוחד בתחילת שנות ה-90, בתקופתו של שרון כשר. השתמשו בו גם במקרים מועטים, כאשר אפילו אחד מהאחים באותה משפחה נמצא במה שמוגדר כאן כארץ אויב. האחראי על נכסי הנפקדים, מה שנקרא האפוטרופוס על נכסי הנפקדים, נכנס אפילו לתוך המשפחה וביקש את חלקו בירושה. כאשר אב נפטר והשאיר אדמה לאחים, שכולם בארץ, חוץ מאחד שבחוץ, נכנס השומר על נכסי הנפקדים.
       
       כל הארגון הזה, אדוני, כל המוסד הזה, המפוקפק מאוד, של האפוטרופוס על נכסי נפקדים, שהוקם בשנת 1950, נעשה בהתחלה בהחלטה פה, בכנסת, כדי לנהל לנפקדים את רכושם בזמן שהם בחו"ל, ממש לשמור על נכסי הנפקדים עד שהנפקדים יחזרו אולי, אבל המטרה - ואני זוכר שקראתי את הפרוטוקול של אותה ישיבת כנסת, ועמד כאן חבר הכנסת מהליכוד, יוחנן בדר, שהתנגד לחוק. אגב, בטח הליכוד עכשיו לא זוכרים שהם התנגדו לחוק נכסי נפקדים. אז זה היה חוק של מפא"י והם התנגדו בלהט. יוחנן בדר עמד פה ואמר: אני הייתי בארץ אויב בין מאי לנובמבר 1948. אני הייתי בארץ אויב. הוא לחם. מה, אני אאבד את רכושי, הוא אמר, אני אאבד את נכסי? והוא התנגד, כל הליכוד התנגד לחוק נכסי נפקדים. עכשיו – אי-אפשר, הרי התודעה ההיסטורית של בני-אדם והזיכרון הם בלתי אפשריים. 

	אגב, החוק מועתק מחוק קולוניאלי אנגלי בהודו - Properties of Evacuees -  חוק קולוניאלי לגמרי, לרשת אדמתו של אדם. 

	אגב בתנ"ך, אתם זוכרים את הסיפור של אחאב עם נבות היזרעאלי, שהקדוש-ברוך-הוא שלח את הנביא אליהו להגיד לאחאב: "הרצחת וגם ירשת", כאשר הוא גם ירש את הכרם של נבות היזרעאלי וגם את אשתו של נבות היזרעאלי. 

	במקרה הזה אמרו: לא, לא, אנחנו לא רוצים לרשת, אנחנו רק ננהל את האדמה של הנעדרים בזמן היעדרותם מהארץ. מייד זה הפך לרשות הפיתוח, מייד אחרי זה זה עבר למקרקעי ישראל - אגב, מיליון דונם עברו לקרן קיימת, שעכשיו לא רוצה – היא אומרת: זה רכוש של העם היהודי, וכו' - חלק מנכסי הנעדרים.

	רק מה, אדוני היושב-ראש, חלק גדול מהנפקדים - אני לא יודע אם השר יודע את זה - חיים בארץ.

היו"ר עבד-אלמאלכ דהאמשה:
       
       סגן השר אתה מתכוון. 

עזמי בשארה (בל"ד):
       
       סגן השר יודע זאת. הם חיים בארץ. אגב, מאות אלפי נפקדים הם אזרחי מדינת ישראל, רק בחודשים האלה הם לא היו פה - בין מאי לנובמבר 1948 לא היו פה. היו בארץ אויב. ארץ האויב לפעמים - - -

היו"ר עבד-אלמאלכ דהאמשה:
       
       הם גם היו פה, אבל לא היו בכפר שלהם. 

עזמי בשארה (בל"ד):
       
       כן, לא בכפר. לפעמים בשטח מהארץ הזאת, כבוש על-ידי הצבא הירדני למשל. למשל כל המשולש היה כבוש על-ידי הצבא הירדני, או נוהל על-ידי הצבא הירדני אז. וזה נחשב ארץ אויב. כשחזרו, אמרו: הרכוש שלכם הוא לא שלכם - והם אזרחי מדינת ישראל, שהם נחשבים - - -
       
       כל הווקף האסלאמי, כל המוסלמים בארץ נחשבים לנעדרים, והעדה האסלאמית נחשבת נעדרת. אז במזרח-ירושלים כן השתמשו. 
       
       למה היועץ המשפטי פתאום נזעק ואמר: לא, לא, לא, לא ניישם אותו, אף שיישמו בירושלים? אני הרי מכיר משפחות שהשומר של נכסי הנפקדים נכנס אל תוך המשפחה ואמר: אני מייצג את האח פלוני שלכם, שהוא נמצא בירדן לפני 1994 - מאז 1994 ירדן פטורה, אבל מלפני 1994 - ואני רוצה את חלקי בירושה של האבא שלכם. עשו את זה בסילואן, כמה פעמים עשו את זה בסילואן, ובתוך העיר העתיקה עשו את זה. 
       
       זאת גנבה, זה שוד. לא מתביישים, מדינה מודרנית - להשתמש בזה? אז בסדר, היועץ המשפטי התבייש ואמר שזה שוד. היו שני שרים - אחד מהם זבולון אורלב; אני ממש התפלאתי עליו. אני חשבתי פעם שהוא מתאים להיות שר חינוך אחרי המר, זכרו לברכה. ישיבה בלילה - לגנוב את הרכוש של אנשי מזרח-ירושלים? חלקם לא גר בעיר. למה? כי הוא עובד מחוץ לעיר; כי הוא נמצא בגדה; כי עסקיו בגדה. ישימו עכשיו גדר ויגידו לו - אתה נפקד? מקימים גדר בינו לבין רכושו ואומרים לו: עכשיו אתה נפקד, אנחנו ניקח את רכושך. כלומר, הופכים אותו לנפקד, אחר כך משתלטים על רכושו. 
       
       מפחיד מה שיקרה למזרח העיר אחרי בניית הגדר ואחרי הקמת מדינה פלסטינית, כי ישראל תתייחס לכל דונם במזרח העיר, אם הוא רכוש ערבי, כאל בעיה שצריך לנתק את הקשר בין הבעלים לבין הרכוש, בין בעל האדמה, בין בעל הבניין, לבין הרכוש - אם על-ידי נכסי נפקדים ואם על-ידי שיטות אחרות לגמרי. 
       
       למשל, עמותות שלמות שקמות כדי לקנות עוד חדר ועוד חדר ולהפריע לשכנים, כדי שימכרו את החדר הבא, וכו'. ממש מסע שלם. מדינה שלמה - עמותות, ארגונים וכו', במה הם מעורבים? במה הם מעורבים? בשוד. שוד של בניינים ושוד של קרקע וכו'.
       
       ולסיום, אדוני היושב-ראש, איפה נשמע דבר כזה שאתה הופך את הבן-אדם לנעדר על-ידי זה שאתה שולל את תעודת הזהות שלו? מה זה תעודת זהות? זה "גרין קארד". מה זה "גרין קארד"? זה רשות, תושבות קבע. תושבות קבע בארץ. 
       
       נותנים לו, למזרח-ירושלמי, כאילו הוא היגר לירושלים בשנת 1967. לא ישראל באה למזרח-ירושלים בשנת 1967 - הוא היגר לירושלים בשנת 1967, נכנס לישראל. כל מזרח-ירושלמי נחשב כאילו נכנס לישראל ב-1967. הנשמע דבר כזה? ואם הוא עוזב את הארץ לארבע שנים - אז כמו כל מהגר הוא מאבד את התושבות שלו. איפה נשמע דבר כזה? כלומר, כמו שמקסיקני או פורטוריקני, או ישראלי, נכנס לארצות הברית ב-1967 ובוחר להישאר שם - אם אתה יוצא את הארץ ליותר מארבע שנים, מעביר את מרכז החיים שלך מארצות-הברית ליותר מארבע שנים - אתה מאבד את ה"גרין קארד" שלך. למה? אתה הפרת - - -

היו"ר עבד-אלמאלכ דהאמשה:
       
       נכנסת ויצאת. 

עזמי בשארה (בל"ד):
       
       נכנסת ויצאת. כל מזרח-ירושלמי, כל מאות האלפים האלה, כל המזרח-ירושלמים נכנסו לישראל ב-1967, ולכן הם חייבים להישאר. אם מישהו העביר את מרכז חייו לרמאללה או למפרץ כדי לעבוד ולפרנס את משפחתו, או למזרח ירדן - הוא מאבד את התושבות שלו. הוא מאבד את התושבות שלו, ואתה גם הוא הופך לנפקד, ואפשר להתחיל לדבר על רכושו. 
       
       בן-אדם מאבד את רכושו בחייו רק מפני שאותה מדינה שללה ממנו את התושבות, כי הוא יצא מהארץ והוא הופך מייד לתייר, כשאני צריך להתחנן פה בפני שרים וסגני שרים - להתחנן, להתחנן בפניהם - שייתנו לו אשרת ויזה לבוא לבקר. הבית שלו בשיח'-ג'ראח, הוא נולד בו. אני צריך פה להתחנן בפני שרים - חלקם אגב רק הגיעו מחוץ-לארץ לפני כמה שנים, חלק מהשרים האלה - אני צריך להתחנן לפניו, להתחנן לפניו שייתן אשרת כניסה לבן, משום שאמא שלו ב"הדסה", ואז צריך לבדוק אם יש סכנה ביטחונית וכו', כדי לאפשר לו לבקר את אמא שלו החולה, או השוכבת בבית-חולים וכו'. למה? כי שללו ממנו את תעודת הזהות, והוא הפך לתייר בעיר שלו, ואני צריך ויזה בשבילו וצריך פה להתחנן כל הזמן. 
       
       איפה יש דבר כזה? אני חושב שיש יחס הפוך לגמרי. אני מאוד חושש לעתיד של ירושלים ולעתיד היחס, כי הכוונות לא השתנו, התכליות - שאתה רוצה את האדמה, אתה רוצה את הרכוש בלי האנשים. אתה רואה באנשים בעיה, וזה שאתה סובל אותם פה, זה כסובלנות מצדך, שאתה בכלל סובל אותם, ואם אתה נותן להם אשרת כניסה, אז אתה עושה להם טובה מפני שהמדינה היא מדינה דמוקרטית והיא עושה טובה לאנשים וכו'. 
       
       כל היחס הוא הפוך וכל הדמוקרטיה במקרה הזה היא דמוקרטיה ליהודים שעושה טובות לתושבי הארץ, ל-natives, לתושבי הארץ המקומיים בעלי הקרקע וכו'. 
       
       ולכן, מכל מה שהתפרסם בשבועיים האחרונים, לדעתי יש אינדיקציות מאוד מסוכנות, אם בעניין נכסי נפקדים ואם בעניין שוטר משמר הגבול שאמר להרוס שכונה שלמה בצור-באהר כדי לגלח את השטח מסביב לגדר. וכל מה שעולה רק אומר דורשני, והעניין לא ייפתר אם תקום ישות פלסטינית בגדה המערבית - אם היחס לעם הפלסטיני לא ישתנה בתכליתו, בעיקרו, ביסודו, ולא יהיה יחס של שוויון. תודה רבה.


היו"ר עבד-אלמאלכ דהאמשה:
       
       תודה רבה לחבר הכנסת עזמי בשארה. יעלה ויבוא סגן שר הביטחון להשיב על ההצעה. כאמור, מדובר בהצעה רגילה לסדר-היום בעניין מדיניות ישראל כלפי תושבי מזרח-ירושלים לאחר הקמת הגדר. אדוני סגן השר, בבקשה.

סגן שר הביטחון זאב בוים:
       
       אדוני היושב-ראש, חברי הכנסת, קודם כול אני רוצה מראש לבוא ולומר, חבר הכנסת עזמי בשארה - לפי הניסוח של ההצעה לסדר-היום שלך, שהיתה הצעה רגילה - - -

היו"ר עבד-אלמאלכ דהאמשה:
       
       כן, הצעה רגילה.

סגן שר הביטחון זאב בוים:
       
       כפי שכתוב: מדיניות ישראל כלפי תושבי מזרח-ירושלים לאחר הקמת הגדר - אני הכינותי תשובה שנוגעת לצד הביטחוני, זאת אומרת, הגדר והמשמעות שלה לגבי תושבי מזרח-ירושלים. אני מוכרח לומר שלפחות מבחינת ההכנה, בגלל הניסוח של ההצעה, לא קלעתי לסוגיה הזאת שאתה בעצם התמקדת בה והעלית אותה. 
       
       ובכל זאת פטור בלא כלום - אני אומר משהו גם על זה וגם על זה. בעניין רכוש הנפקדים, הטיעונים שלך הם טיעונים שיש בהם היגיון רב. הייתי אומר על זה שני דברים. פעם אחת, זה נכון גם לגבי רכוש יהודי - רכוש יהודי שהיה רשום וידוע ומוכר - ובנסיבות של מלחמה, ב-1948, למשל בירושלים המזרחית אנחנו מדברים, יכולנו לדבר גם במקומות אחרים - יש רכוש כזה בערים נוספות. למשל, יש רכוש כזה מובהק בחברון, שרק חלק ממנו נגאל עכשיו על-ידי היהודים. זאת אומרת, יש פה סיטואציה של מלחמה, שמשבשת את העניינים של הקשר בין האזרח לבין רכושו. זה נכון לשני הצדדים, אולי לא באותו יחס, אבל בכל זאת הוא קיים. 
       
       והנה, כאשר יהודים באים למזרח-ירושלים לגאול את רכושם שלהם, הרי חבר הכנסת עזמי בשארה וחבריו יהיו הראשונים לזעוק: הכיצד אפשר לגאול את הנכסים הרשומים כדת וכדין של יהודים? צריך לראות גם את הצד השני. כשמעלים טענות שבאופן הומני, באופן משפטי, הן צודקות, הן צודקות לכל הכיוונים, ואת זה צריך לדעת.
       
       אפרופו צדק, צריך לעשות צדק עם כולנו. צריך לראות את הסיטואציה, איך קורה הדבר הזה שיש נפקדים, שיש רכוש כזה, ומאיפה פתאום בן-אדם נוטש ועוזב ונעקר מרכושו, מביתו וכדומה. גם את זה צריך לזכור. זה לא באילו נסיבות שבהן באה איזו מעצמה גדולה ובכוח הולכת ומגרשת את האנשים, תופסת את רכושם וכדומה. זה לא בדיוק המקרה. המקרה הוא נסיבות של מלחמות, גם ב-1948 וגם ב-1967. אני הייתי הולך אחורה, אם הזכרתי את חברון, את נסיבות תרפ"ט, של הטבח הגדול ביהודים אז. אלה הנסיבות. ואז, השאלה היא איך מתנהלים ומה עושים בנסיבות כאלה, כדי לשמור על רכושם של אנשים שעל-כורחם נאלצו לעשות זאת או מרצונם. אנחנו יודעים שב-1948 חלק לא מבוטל מהפליטים הערבים של 1948 נטשו מרצונם בעקבות קריאת הליגה הערבית וחמש מדינות ערב הפולשות לארץ-ישראל, מתוך התקווה שתיגמר המלחמה הזאת ואז ישיבו להם לא רק את רכושם אלא הם עוד יוכלו לקבל מרכוש היהודים שייזרקו מהארץ. אנחנו מכירים את זה. עד כאן הערות כלליות על עניין שכאמור לא בדיוק הכנתי, כי על-פי ניסוח הנושא לא ידעתי שעל זה אתה תבקש לדבר.
       
       כיוון שמוזכרת הגדר, ובקשר לירושלים, אני רוצה לומר כך: הגדר המוקמת בירושלים, כמו בחלקים אחרים בארץ-ישראל, היא פועל יוצא של צורך ביטחוני והתמודדות עם סוגיית הטרור. אין לי פה בדיוק המספרים המדויקים, אבל לא צריך את המספרים המדויקים כדי לבוא ולומר, שחלק ניכר מהפיגועים כוון לירושלים דווקא משום היותה עיר שיחסית הטרור יכול היה להיכנס, לחדור ולהחדיר את המתאבדים ואת אמצעי החבלה. הדברים האלה רשומים וידועים וחרותים פה בארבע השנים האחרונות. אם כן, מטרת גדר ההפרדה, גם בירושלים, בעוטף-ירושלים, היא ביטחונית בלבד. 
       
       כיוון שמדובר בתווך עירוני, הכוונה היא להקים 13 מעברים לאורך תוואי קצר יחסית - 85 קילומטר כל עוטף-ירושלים, וכל זאת כדי לאפשר מעבר חופשי ככל שניתן משני צדי הגדר, של אזרחים המורשים להיכנס ולצאת מתחומי העיר. אנחנו גם נשתדל להקל את תהליך המעבר. הכוונה היא לעשות מעברים מתקדמים באמצעים טכנולוגיים של זיהוי באמצעים ביומטריים ודברים מהסוג הזה, וגם שבמעברים האלה הם ינוהלו ויטופלו על-ידי מערכת אזרחית ולא מערכת צבאית. אלה הדברים. 
       
       נראה גם איך תהיה ההתפתחות. יכול להיות שאנחנו בפני עידן חדש, שבו אפשר יהיה להקל עוד יותר מהמתוכנן, ובכלל יהיה משהו חופשי ופתוח בעיר האחת הזאת כדי לקיים מרקם חיים. אבל כל עוד פחות או יותר זה המצב, ונקווה שקודם כול הוא ישתפר ולא יהיה יותר גרוע, עדיין אנחנו מצווים לשלב את השיקולים של מרקם החיים עם שיקולי הביטחון, כפי שאמרתי.
       
היו"ר ראובן ריבלין:
       
       אדוני מציע שאנחנו נעביר את הנושא - אתה מסכים להעביר לוועדה?
       
עזמי בשארה (בל"ד):
       
       ועדה. אני לא רוצה במליאה. אני רוצה את ועדת הפנים, שתדון במצב במזרח העיר.
       
גדעון סער (הליכוד):
       
       ועדת החוץ והביטחון.
       
סגן שר הביטחון זאב בוים:
       
       זו יכולה להיות ועדת החוץ והביטחון, אבל אני מציע שוועדת הכנסת תחליט. באופן עקרוני, אני מסכים שהנושא יעבור לְוועדה.
       
היו"ר ראובן ריבלין:
       
       אתה מסכים לוועדה, וחבר הכנסת בשארה מציע - לוועדת הפנים. חבר הכנסת סער יציע את ועדת החוץ והביטחון, ומובן שוועדת הכנסת תחליט. אני יכול לנחש איך היא תחליט. חבר הכנסת בשארה יוזמן לוועדת החוץ והביטחון על מנת להרצות את  טענותיו - - 
       
עזמי בשארה (בל"ד):
       
       אין לי מה לחפש שם.
       
היו"ר ראובן ריבלין:
       
       - - ולצערי הרב, אחר כך יאמרו לו שהוא לא יכול להמשיך להשתתף בישיבה. אני אציע להעביר את הנושא לשתי הוועדות.
       
גדעון סער (הליכוד):
       
       למה לשתי ועדות?
       
היו"ר ראובן ריבלין:
       
       אפשר לדון דיון אחד בוועדת חוץ וביטחון ודיון אחד בוועדה אחרת.

גדעון סער (הליכוד):
       
       ועדת הכנסת תכריע.
       
היו"ר ראובן ריבלין:
       
       זה בטוח.
       
יובל שטייניץ (הליכוד):
       
       - - -
       
היו"ר ראובן ריבלין:
       
       דרך אגב, אדוני יושב-ראש הקואליציה, פעמים היו מקרים שדנו בנושא בשתי ועדות.
       
גדעון סער (הליכוד):
       
       אני מודיע שאנחנו נתמוך רק בוועדת החוץ והביטחון.
       
היו"ר ראובן ריבלין:
       
       הבנתי. אפילו בעניין זה אני אצביע כמצוותך.
       
גדעון סער (הליכוד):
       
       לא מצביעים על זה, אלא רק בוועדת הכנסת.
       
היו"ר ראובן ריבלין:
       
       זה ברור. אמרתי: כמצוותך.
       
       רבותי, הואיל ויש הצעה להעביר לוועדה, חבר הכנסת דהאמשה יכול להציע הצעה אחרת אחת. גם חבר הכנסת טיבי נרשם. אף שיש רק אחת, אנחנו ניתן שתיים.
       
עבד-אלמאלכ דהאמשה (רע"ם):
       
       אני רואה שסגן השר יצא, וחשוב לי שהוא ישמע. ברוב הגינותו, באחד הדיונים פה, בבית הזה, כאשר דיברנו על גדר ההפרדה, הוא אמר, בשעת אמת: מישהו מאמין שלאחר שהגדר הזאת תיבנה היא תזוז לאיזה מקום? זה גבול לנצח למדינת ישראל. עכשיו הוא עושה את גבול הנצח. עושים זאת בתוך מזרח העיר ירושלים.
       
היו"ר ראובן ריבלין:
       
       לנו אמרו בדיוק הפוך.
       
עבד-אלמאלכ דהאמשה (רע"ם):
       
       עמדת ממשלת ישראל היא שזו גדר ביטחונית שאפשר להזיז אותה, וכולנו יודעים את זה טוב מאוד.
       
עזמי בשארה (בל"ד):
       
       ממקום למקום - - -
       
עבד-אלמאלכ דהאמשה (רע"ם):
       
       אבל הוא, גם בתפקידו כסגן שר, אמר זאת בשעת אמת ותוך כדי ויכוח: אתם מאמינים? מישהו מאמין?
       
היו"ר ראובן ריבלין:
       
       מה שאומרים לכאן לא אומרים לשם.
       
עזמי בשארה (בל"ד):
       
       - - - ציבור השומעים.
       
עבד-אלמאלכ דהאמשה (רע"ם):
       
       לא. אדוני, אני מאמין לסגן שר הביטחון. נדמה לי שכולנו מאמינים, מפני שזה הדבר הנכון. זו סוגיית הגדר הזאת, וזה מה שרע בה, כי גבולות לא עושים בתוך ערים ולא עושים מתוך כוונת נישול אנשים מאדמתם ומרכושם.
       
       חבר הכנסת בשארה, לשאלתך, עם כל הדוגמאות קורעות הלב שהבאת, שאלת כל הזמן איפה זה קורה ואיפה זה יכול לקרות. לא יכולתי לענות לך כיושב-ראש, אבל עכשיו אני אומר לך שזה קורה במדינה שקוראת לעצמה ומתפארת כאילו היא הדמוקרטיה היחידה במזרח התיכון. אדוני, תודה רבה.

היו"ר ראובן ריבלין:
       
       תודה רבה. אני לא יודע אם היא היחידה, אבל היא דמוקרטיה. כל השאר - אתה תחליט מה דמוקרטיה. לי מספיק להחליט מה במדינה - - -
       
אחמד טיבי (חד"ש-תע"ל):
       
       זו המדינה ששרת החינוך כועסת על כך שחבר כנסת ערבי - - -
       
היו"ר ראובן ריבלין:
       
       לא. חבר הכנסת טיבי, קודם כול, צריך לדעת שאין בכלל הבדל בינך לביני. אני אחד מ-120, ואתה אחד מ-120.
       
אחמד טיבי (חד"ש-תע"ל):
       
       זו עמדתך כיושב-ראש הכנסת.
       
היו"ר ראובן ריבלין:
       
       חוץ מזה שאני יושב-ראש הכנסת, ואתה עוד לא. אבל אני אומר לך שכשאנחנו מצביעים, אני סופר פה את הסיכום והקול שלך נספר בדיוק כמו הקול שלי, ובצדק.
       
אחמד טיבי (חד"ש-תע"ל):
       
       יש אחדים שרואים בזה בעיה, והם חברים בממשלה.
       
אילן שלגי (שינוי):
       
       אתה יכול לומר את כל הדברים - - -
       
אחמד טיבי (חד"ש-תע"ל):
       
       אדוני, על פחות מזה החרימו את ממשלת אוסטריה.
       
היו"ר ראובן ריבלין:
       
       האם ראש הממשלה אמר אי-פעם שהקול שלך לא שווה לקול שלו?
       
אחמד טיבי (חד"ש-תע"ל):
       
       סליחה. שרת חינוך.
       
היו"ר ראובן ריבלין:
       
       היא לא מנהלת את הממשלה. מה אתה רוצה?
       
עזמי בשארה (בל"ד):
       
       שרת חינוך.
       
אחמד טיבי (חד"ש-תע"ל):
       
       אבל היא שרה.
       
היו"ר ראובן ריבלין:
       
       חבר הכנסת טיבי, עכשיו - - -
       
אחמד טיבי (חד"ש-תע"ל):
       
       היידר היה בכלל שר? הוא לא הגיע. לא נתתם לו להגיע להיות שר.
       
עזמי בשארה (בל"ד):
       
       - - -
       
היו"ר ראובן ריבלין:
       
       יכול להיות שהציבור שבוחר בה חושב שכך היא צריכה לומר. גם יש פעמים רבות שאני שומע אותך אומר מה שהציבור אוהב שאתה תאמר. לפעמים, אנחנו, הפוליטיקאים, אומרים דברים.
       
אחמד טיבי (חד"ש-תע"ל):
       
       אתה יודע מה הבעיה של הגזענות בכל מקום בעולם? לעשות understatement - להקל ראש בדבר הזה עד שהוא הופך ל-mainstream.

היו"ר ראובן ריבלין:
       
       לא. אף אחד לא מקל ראש.
       
אחמד טיבי (חד"ש-תע"ל):
       
       זו הבעיה כאן.
       
היו"ר ראובן ריבלין:
       
       אף אחד לא מקל ראש, וגם אנחנו נמצאים בקונפליקט כזה שלא צריכים להתעלם מבעיות מרכזיות, אם כי אני אומר לך שלא יכול להיות מצב - - -
       
גדעון סער (הליכוד):
       
       אדוני היושב-ראש, אתה לא מתכוון לשרת החינוך, כי היא לא נמצאת בקונפליקט.
       
היו"ר ראובן ריבלין:
       
       ודאי שלא.
       
גדעון סער (הליכוד):
       
       היא הצביעה על החוק כפי שהצביע חבר הכנסת ברכה. זה הכול.
       
אחמד טיבי (חד"ש-תע"ל):
       
       זה נכון. היא הצביעה כמו חבר הכנסת ברכה. הוא צודק. לבנת הצביעה כמו חבר הכנסת ברכה. ההצבעה שלה לגיטימית, ושלו - לא.
       
היו"ר ראובן ריבלין:
       
       אתה רואה? אני אפילו לא ידעתי איך היא הצביעה.
       
אחמד טיבי (חד"ש-תע"ל):
       
       לא. היא הצביעה - - - שלה ובכנסת - הוא מתכוון. אתה יודע.

היו"ר ראובן ריבלין:
       
       יאללה.
       
גדעון סער (הליכוד):
       
       אדוני היושב-ראש - - -
       
היו"ר ראובן ריבלין:
       
       פעמים רבות כאשר אני וחבר הכנסת גדעון סער מצביעים על דבר - -
       
אחמד טיבי (חד"ש-תע"ל):
       
       דרך אגב, הוא מדבר מהצד השני - - -
       
היו"ר ראובן ריבלין:
       
       - - שלא היה מוצא חן בעינינו, אנחנו מאשימים אותך. למה לא?
       
אחמד טיבי (חד"ש-תע"ל):
       
       כרגיל.
       
היו"ר ראובן ריבלין:
       
       למה לא?
       
אחמד טיבי (חד"ש-תע"ל):
       
       אני מוכן תמיד. בקשר לירושלים, יש תנועת צבת על הפלסטינים בירושלים המזרחית. נושא הקרקעות, ההפקעה וההשתלטות בתוך העיר בגלל החומה, ומה שמתרחש לאחרונה במחסומים, במחסום של קלנדיה בעיקר, אבל מה שיקרה עוד מעט במחסום של בית-לחם, הוא מניעת כניסה של תושבים של ירושלים המזרחית באופן סיסטמטי לרמאללה, כלומר לנתק את ירושלים, הן את אדמתה והן את בני-האדם שבה, מהגדה המערבית - א. כדי לייצב את ייהוד העיר; ב. לנתק את ירושלים המזרחית ולפגוע במשא-ומתן על פתרון הקבע. מי שהולך לשיחות שלום, לא יכול להגיד שידיו נקיות כאשר בשטח הוא עושה בדיוק דברים הפוכים. 
       
היו"ר ראובן ריבלין:
       
       חומה לא יוצרת שלום לעולם. חבר הכנסת אחמד טיבי, אנחנו חיים כאן במדינה הקטנה הזאת, ובחבל הארץ הקטן הזה, בין הירדן לים, לא יכולים להפריד בינינו גבולות. אנחנו חיים יחד. לצערי הרב, יש כאלה שאומרים שנגזר עלינו לחיות יחד. אני אומר, נועדנו לחיות יחד. 
       
עזמי בשארה (בל"ד):
       
       מדינה דו-לאומית. 
       
היו"ר ראובן ריבלין:
       
       מדינת ישראל תהיה רק מדינתנו של העם היהודי עם שוויון זכויות לכל הגרים בהם. 
       
עזמי בשארה (בל"ד):
       
       אז זה לא יחד. 
       
היו"ר ראובן ריבלין:
       
       נכון, אתה צודק. בעניין זה יש פה קונפליקט מיניה וביה, שאני לא יכול להסביר אותו, אלא למי שיודע שהעם היהודי אין לו קיום אלא פה. אני לא יכול להסביר אותו. יכול להיות שיש אנשים שאומרים: אם אין לו קיום, שלא יתקיים. חבר הכנסת בשארה, בשבילי העניין הזה הוא עניין שאני לא יכול לא להתקיים, אתה מבין? 
       
עבד-אלמאלכ דהאמשה (רע"ם):
       
       - - -
       
היו"ר ראובן ריבלין:
       
       רבותי, תם הדיון החשוב שבעקבות הדיון. אנחנו כמובן לא נפתור את הבעיות, אבל הבעיות הרי אי-פעם תיפתרנה. אני רק מסכים במאה אחוז, שהגדר היא לא גדר שמביאה שלום. 
       
אחמד טיבי (חד"ש-תע"ל):
       
       במיוחד לא בירושלים. 
       
היו"ר ראובן ריבלין:
       
       יש פה מטרופולין, זאת לא רק ירושלים. 
       
עבד-אלמאלכ דהאמשה (רע"ם):
       
       החומה מיותרת. על זה כולם מסכימים. 
       
אחמד טיבי (חד"ש-תע"ל):
       
       אפילו חיים רמון - - - 
       
היו"ר ראובן ריבלין:
       
       חבר הכנסת טיבי, אני אגלה לך דבר, אבל אני מבקש שלא תגלה לאף אחד. בין חברי הכנסת, שאני יושב-ראש של הזירה הזאת, יש לי חבר שגר מחוץ לגבולות של ירושלים והוא חבר כנסת בישראל. איזה מין דברים אלה?
       
אחמד טיבי (חד"ש-תע"ל):
       
       מותר. 
       
היו"ר ראובן ריבלין:
       
       ודאי שמותר, אז מה? אז באים ואומרים שחומה תהיה? 
       
גדעון סער (הליכוד):
       
       הוא לא חבר הכנסת היחיד מהצד - - -

היו"ר ראובן ריבלין:
       
       אתה וחבר הכנסת אורי אריאל וחבר הכנסת הנדל. 
       
עבד-אלמאלכ דהאמשה (רע"ם):
       
       הוא והמתנחלים יחד. 
       
היו"ר ראובן ריבלין:
       
       ובכן, רבותי, הואיל ועכשיו חבר הכנסת בשארה הסכים להעביר את הדיון לוועדה, הוא מציע להעביר לוועדת הפנים ואיכות הסביבה. חבר הכנסת גדעון סער מציע אחרת. ועדת הכנסת תקבע, אם נחליט על כך . 
       
       נא להצביע. מי בעד? מי שמצביע בעד, מצביע בעד העברת הנושא לוועדה. 
       
עבד-אלמאלכ דהאמשה (רע"ם):
       
       ועדת הכנסת - - - 

הצבעה מס' 31
       
בעד ההצעה להעביר את הנושא לוועדה – 6
בעד ההצעה שלא לכלול את הנושא בסדר-היום – 4
נמנעים – אין
ההצעה להעביר את הנושא לוועדה שתקבע ועדת הכנסת נתקבלה. 
       
סגן שר הביטחון זאב בוים:
       
       - - -
       
היו"ר ראובן ריבלין:
       
       סגן השר בוים, אני הצבעתי בעד, כי אתה הצעת בעד, אני מאוד מצטער. 
       
סגן שר הביטחון זאב בוים:
       
       - - -

עזמי בשארה (בל"ד):
       
       בלי טובות. 
       
היו"ר ראובן ריבלין:
       
       שישה בעד וארבעה נגד. אני קובע, שבהתאם להצעת השר, הוועדה שתדון בעניין - - - 
       
עזמי בשארה (בל"ד):
       
       זה נגד הצעת השר. 
       
היו"ר ראובן ריבלין:
       
       לא, הצעת השר מעל לדוכן. 
       
רומן ברונפמן (יחד):
       
       אבל הוא הצביע נגד עצמו. 

היו"ר ראובן ריבלין:
       
       חבר הכנסת בשארה, אני הצבעתי בעד הצעת השר. השר יכול להצביע בעד איזו הצעה שהוא רוצה. הצעת השר היתה להצביע בעד ועדה. 
       
אחמד טיבי (חד"ש-תע"ל):
       
	- - - עם שני סגני שרים. 

       
הצעת חוק שירות ביטחון (הוראת שעה) 
(הצבת יוצאי צבא בשירות בתי-הסוהר), התשס"ה-2005
       [מס' מ/160; "דברי הכנסת", חוברת זו, עמ' ;  נספחות.]
(קריאה שנייה וקריאה שלישית)
       
היו"ר ראובן ריבלין:
       
       חבר הכנסת יובל שטייניץ, יושב-ראש ועדת החוץ והביטחון, יציג בפנינו את הצעת חוק שירות ביטחון  (הוראת שעה) (הצבת יוצאי צבא בשירות בתי-הסוהר) לקריאה שנייה ושלישית. האם יש הסתייגויות?
       
יעקב אדרי (הליכוד):
       
       יש הסתייגות, והמסתייגים לא נמצאים פה. 
       
גדעון סער (הליכוד):
       
       יש שלושה מסתייגים, אבל יש הסתייגות אחת. 
       
יובל שטייניץ (יו"ר ועדת החוץ והביטחון):
       
       אני אתמצת, אם לא תפריעו לי. 
       
גדעון סער (הליכוד):
       
       - - - נפקות לעניין ההסתייגות. 
       
יובל שטייניץ (יו"ר ועדת החוץ והביטחון):
       
       אני אתמצת, אם לא תפריעו לי. 
       
       אדוני היושב-ראש, אני מייד אגש לחוק, אבל לפני זה רק במשפט אחד אומר שאתמול התקיימה ועידת שארם השנייה. לשמחתי, ואני בטוח לשמחת רובנו, היא שונה לחלוטין מוועידת שארם הראשונה, שבה השתתף ראש הממשלה דאז ברק, שבה לא היו דגלי ישראל, שבה נעצרה מזכירת ראש הממשלה, שבה ישראל הושפלה. 
       
       הנה אתמול היתה ועידת שארם, שבה התייחסו לישראל בכבוד הראוי, שבה הופיעו דגלי ישראל, שבה היתה השתתפות ישראלית מכובדת, ואני גם מברך על התחממות הסיכויים גם ביחסי ישראל עם הפלסטינים וגם ביחסי ישראל--מצרים. אני חושב שהחזרת עזאם עזאם והחזרת השגריר המצרי בקרוב הן בהחלט הישגים חשובים, שיש להתגדר בהם. 
       
       עם זאת, יש מהות מעבר למחוות, והמחוות חשובות מאוד. אני מקווה שהוועידה שראינו אתמול היא התחלה חדשה לא רק ביחסי ישראל והפלסטינים, אלא גם ביחסי ישראל--מצרים. אני מקווה שהיא מעידה גם על הפסקת ההסתה, הפסקת הברחות הנשק ועידן חדש אמיתי, לא רק בוועידות, אלא מעבר לזה, תחילה של התפתחות הרבה יותר מעמיקה וחיסול הקלקולים החמורים ביחסי ישראל--מצרים. מי ייתן שכך יהיה. 
       אדוני היושב-ראש, אנחנו דנים בהצעת חוק הצבת יוצאי צבא בשב"ס, שנקראת הצעת חוק שירות ביטחון (הוראת שעה) (הצבת יוצאי צבא בשירות בתי-הסוהר), התשס"ה-2005. הצעת החוק לתיקון חוק שירות ביטחון לעניין הצבת יוצאי צבא בשב"ס נועדה לאפשר את המהלך שיתחיל בימים אלה, ממש בשבוע הבא, של העברת האחריות להחזקת האסירים הביטחוניים מידי צה"ל לידי שירות בתי-הסוהר. 
       
       ב-15 בפברואר יועבר מתקן "מגידו", שבו מוחזקים 1,200 אסירים ביטחוניים, לידי השב"ס. בהמשך יש כוונה גם לבדוק אפשרות של העברת המתקנים "קציעות" ו"עופר", מתקנים של כליאה של אסירים ביטחוניים, מצה"ל לשירות בתי-הסוהר. 
       
       הרציונל – המהלך הזה ישחרר אלפי אנשי מילואים מהמשימה של החזקת אסירים ביטחוניים, וגם החיילים הסדירים שעליהם מדבר חוק זה יעסקו במשימות אבטחה וליווי בלבד, ולא במשימות של מגע שוטף עם האסירים הביטחוניים. 
       
       זוהי משימה ביטחונית מובהקת. מדובר בשמירה על אסירים ביטחוניים, שחלקם הגדול נשפט על-ידי בתי משפט צבאיים והיה אמור להיות עצור על-ידי מערכת הביטחון. 
       
       אדוני היושב-ראש, חברי חברי הכנסת, כאשר הובא אתמול החוק לוועדה, עלו בוועדה שתי השגות. לשמחתי, נמצאו פתרונות מקובלים על דעת סגן השר לביטחון פנים יעקב אדרי, שהיה אתמול בוועדה, והיום הופיע גם השר גדעון עזרא. על דעתם הושגו פתרונות בשתי הסוגיות שהקשו על הוועדה. 
       
       באופן עקרוני ועדת החוץ והביטחון לא מתלהבת מהעסקת חיילים במשימות מחוץ לצה"ל. הוועדה צמצמה בשנתיים האחרונות באופן דרמטי את ההעסקה של חיילים שהועסקו במשימות שהן לא משימות ביטחוניות מובהקות. דוגמה: בעבר היה נהוג שעשרות, לעתים גם מאות חיילים, הועסקו במשרד הקליטה. היום אין חיילים בשירות סדיר שמועסקים במשרד הקליטה, במשרד התיירות או במשרד לאיכות הסביבה, אלא רק במשימות ביטחוניות מובהקות. אם למשל במשרד הביטחון, בשב"כ או במשטרת ישראל - אלה בהחלט משימות ביטחוניות. לכן, הוועדה קצת נרתעה, אבל אין ספק שכוונת ההצעה היא טובה. המטרה היא דווקא להעביר את בתי-הכלא הצבאיים לרשות האזרחית. 
       
       הוועדה מצאה מקום לשנות שני דברים. ראשית, היתה תביעה שהתקבלה, שהשירות של אותם חיילים לא יהיה בבתי-סוהר רגילים, גם אם חלק מהאסירים בהם הם אסורים ביטחוניים, אלא בבתי-כלא שבהם שוהים אסירים ביטחוניים בלבד. אני אקרא את הסעיף: "בתי-סוהר המשמשים לאחזקת אסירים ביטחוניים בלבד ולצורך אבטחתם של אסירים כאמור וליווים". כלומר, מדובר רק בבתי-כלא שמטרתם להחזיק אסירים ביטחוניים. שנית, הוועדה חשבה, שמכיוון שבכל זאת מדובר בשמירה, אומנם באבטחה היקפית על כלא או בליווי אסירים, יש מקום לתת לחיילים הללו אפשרות רחבה יותר מהמקובל להתחרט על הצבתם. מה שנקבע, שהחיילים הללו, גם אם הם מתנדבים ומוכנים מלכתחילה לשרת במתקני כליאה של אסירים ביטחוניים, יוכלו - - -

מיכאל רצון (הליכוד):
       
- - -

היו"ר ראובן ריבלין:
       
       רבותי, מוטב שהחקיקה תהיה - - -
       
גדעון סער (הליכוד):
       
- - - 

היו"ר ראובן ריבלין:
       
       אחד מאמצעי הפרשנות, גם אם לא תמיד הם מקובלים על בית-המשפט, הוא הדברים הנאמרים על-ידי יושב-ראש הוועדה כשהוא מסביר את החוק, ולכן רצוי לאפשר לו לדבר. מובן שהוא יכול לעשות זאת בצורה תמציתית, כפי שהוא נוהג תמיד. אבל תנו לו את ההזדמנות שלו.
       
גדעון סער (הליכוד):
       
       אני קורא פסקי-דין, ובזמן האחרון מתקשה למצוא אסמכתה לכך שבית-המשפט - - -

היו"ר ראובן ריבלין:
       
       הואיל והמחוקק נתן לנו אפשרות לחשוב ככל העולה על רוחנו, כדי שלא יפרשו את "אל הציפור" של ביאליק כאילו דובר על פיל במקום על ציפור, אז חבר הכנסת שטייניץ מסביר לנו מהן ציפורים ומהם פילים.
       
יובל שטייניץ (יו"ר ועדת החוץ והביטחון):
       
       אדוני, אני רוצה להודות ליושב-ראש הקואליציה. אני חושב שהדיון הצדדי שהוא פתח פה בכמה הדקות האחרונות בהחלט סייע לקצר את לוח הזמנים. מר סער, אולי נמשיך בדיון הזה עוד 20 דקות, כדי לקצר את לוח הזמנים? 
       
       על כל פנים - -
       
גדעון סער (הליכוד):
       
       אדוני יכול לחזור לפסגה בשארם.
       
היו"ר ראובן ריבלין:
       
       נא לאפשר לו רצף דיבור.

יובל שטייניץ (יו"ר ועדת החוץ והביטחון):
       
       - - מה שהוסכם הוא, שבניגוד למצב המקובל, ההצבה בשב"ס תהיה בהסכמתו של החייל או החיילת, כאשר תעמוד לרשותו אופציה של יציאה לאחר ארבעה חודשים מעת שקיבל הודעה על הכוונה להציב אותו בשב"ס או שלושה חודשים מעת שהוצב בשירות בתי-הסוהר בפועל. כלומר, כל חייל שהוצב לאבטחה בבתי-הסוהר הביטחוניים יוכל כמה חודשים לאחר מכן עדיין להתחרט על כך, ובמקרה כזה הוא יועבר חזרה לשירות בצה"ל.
       
       העקרונות המנחים לעניין זה יהיו בהתאמה לעקרונות שנקבעו להצבת יוצאי צבא ביחידות אחרות של משטרת ישראל. הצבת יוצאי הצבא בשב"ס תיתן למשרתים שם גם צבירת יתרון והעדפה ואפשרות להמשיך ולהשתלב בשירות הקבע של השב"ס לאחר שירותם בסדיר. מספר יוצאי הצבא שישרתו בשב"ס יקבע בידי שר הביטחון והשר לביטחון פנים ובאישור הממשלה ובאישורה של ועדת החוץ והביטחון של הכנסת.
       
       מנגנון תיאום ופיקוח זה של הממשלה ושל ועדת החוץ והביטחון של הכנסת יבטיח שההסדר יופעל אך ורק לצרכים הביטחוניים המובהקים שלהם נועד. התיקון יהיה במסגרת הוראת שעה לשלוש שנים. כלומר, מדובר פה בניסוי לשנים הקרובות. 
       
       אשר על כן, אני מבקש כי מליאת הכנסת תאשר הצעת חוק זו בקריאה שנייה ושלישית ותדחה את ההסתייגות או ההסתייגויות הרצופות בזה. 
       
       לסיום, אני רוצה להודות ליועצת המשפטית של ועדת החוץ והביטחון, מירי פרנקל-שור, ליועצים המשפטיים של השב"ס ולסגן השר יעקב אדרי על הסיוע בעניין. תודה.

היו"ר ראובן ריבלין:
       
       נא לא להפריע. רבותי, חשוב מאוד שיושב-ראש הוועדה מציג בתמציתיות את עיקרי החוק. 
       
       רבותי חברי הכנסת, בפנינו היו אמורות להיות הסתייגויות, והן אכן הוצגו בפנינו, אבל המסתייגים אינם באולם. הסתייגויותיהם של חבר הכנסת עסאם מח'ול, מוחמד ברכה ואחמד טיבי לא יישמעו ולא יוצבעו, שכן המסתייגים אינם באולם. 
       
       לכן, אנחנו עוברים להצביע על החוק בקריאה שנייה מתחילתו ועד סופו. אני מצביע בקריאה שנייה על הצעת חוק שירות ביטחון (הוראת שעה) (הצבת יוצאי צבא בשירות בתי-הסוהר), התשס"ה-2005. מי בעד החוק בקריאה שנייה, מי נגד, מי נמנע?

הצבעה מס' 32

בעד סעיף 1 – 15
נגד – אין
נמנעים – אין
סעיף 1 נתקבל.

היו"ר ראובן ריבלין:
       
       15 בעד, אין מתנגדים ואין נמנעים. אני קובע שהצעת החוק עברה בקריאה שנייה.

       רבותי, אנחנו עוברים להצביע על החוק בקריאה שלישית. נא להצביע - מי בעד, מי נגד, מי נמנע?

הצבעה מס' 33

בעד החוק – 15
נגד – אין
נמנעים – אין
חוק שירות ביטחון (הוראת שעה) (הצבת יוצאי צבא בשירות בתי-הסוהר), התשס"ה-2005, נתקבל.

היו"ר ראובן ריבלין:
       
       15 בעד, אין מתנגדים ואין נמנעים. אני קובע שהצעת חוק שירות ביטחון (הוראת שעה) (הצבת יוצאי צבא בשירות בתי-הסוהר), התשס"ה-2005, עברה בקריאה שלישית ותיכנס לספר החוקים. תודה רבה.
       
        יעלה סגן השר, על מנת להודות לעושים במלאכה וכן לענות על שאילתות.
       
סגן השר לביטחון פנים יעקב אדרי:
       
       אדוני היושב-ראש, חברי חברי הכנסת, אני חושב שהחוק הזה, שהוצג על-ידי יושב-ראש הוועדה, הוא חוק חשוב ונעשה גם בתקופה קצרה מאוד, בגלל החשיבות של העניין וכיוון שבשבוע הבא מתחילים להעביר את הכלא לרשות השב"ס. מובן שהיתה עבודה קשה סביב העניין הזה, ואני חייב לומר ולהודות לאלה שעסקו במלאכה החשובה הזאת. 
       
       יבואו על הברכה יושב-ראש ועדת הכנסת, חבר הכנסת רוני בר-און, שפטר אותנו מהנחה. תודה מיוחדת לוועדת החוץ והביטחון וליושב-ראש שלה, יובל שטייניץ, שעשה מאמץ אדיר והביא את החוק ובהרבה סבלנות הסביר ושכנע יחד אתנו. הוא עשה את זה בשיא המהירות, אבל עם זאת בשיא המקצועיות, ואני מאוד מודה לך ולצוות הנהדר שלך, שבאמת סייע לי רבות להעביר את העניין הזה. כן תודה ליועצים המשפטיים של שירות בתי-הסוהר, למירי, היועצת המשפטית של הוועדה, שעושה עבודה נפלאה, למשרד הביטחון ולצוות שלו, וכמובן, לכל אלה שהיו מסביב ולצוות הנהדר של הכנסת, שגם הם בזמן קצר הביאו את החוק לכאן. גם לגדעון סער שסייע בעדי עם הצוות שלו. תודה לכולם ואני מקווה שנצליח בחוק חשוב זה.
       
היו"ר ראובן ריבלין:
       
       תודה. 
       
       
שאילתות ותשובות
       
היו"ר ראובן ריבלין:
       
       אנחנו עוברים לשאילתות לסגן השר לביטחון פנים. שאילתא מס' 2163, של חבר הכנסת ליבוביץ - אינו נוכח.
       
2163. ידיעה על מעצר חברי כנסייה אדוונטיסטית 
       
חבר הכנסת אילן ליבוביץ שאל את השר לביטחון פנים
       ביום י"ט בחשוון התשס"ה (3 בנובמבר 2004):
       
       
       פורסם, כי משטרת ההגירה עצרה לא מכבר חברי כנסייה אדוונטיסטית ששהו בארץ והחרימה מהם עשרות אלפי ש"ח, כספי תרומות שלכאורה לא שולם עליהם מס.
       
       רצוני לשאול:
       
       1. האם הפרסום נכון? 
       
       2. אם כן – מדוע, וממתי משטרת ההגירה מתעסקת במניעת פעילות מיסיונרית ועבירות מס?
       
       3. מי במשטרת ההגירה החליט על המעצר והחרמת הכספים?
       
       4. כיצד משטרת ההגירה מתכוונת להמשיך לטפל במקרה?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. הפרסום אינו נכון. ביום 24 באוקטובר 2004 נעצרו בני-זוג, נתינים רומנים, אשר שהו בארץ כעשר שנים שלא כדין, לאחר שהגיעו כתיירים. לאחר שעברו שימוע על-ידי משרד הפנים באותו יום, ביקשו לעזוב את הארץ לאלתר, ובאותו ערב טסו חזרה לארצם.
       
       לא נתפס ולא הוחרם כל כסף על-ידי מינהלת ההגירה. הגבר טען כי הוא מעביר כספי צדקות של אנשים לכנסיות בארץ.
       
       לאור האמור אין רלוונטיות לשאלות 2, 3 ו-4 בשאילתא.
       
היו"ר ראובן ריבלין:
       
       שאילתא מס' 2294, של חבר הכנסת יעקב מרגי, בעניין דמי חסות בבאר-שבע. חבר הכנסת מרגי נוכח, נא להשיב.

2294. תופעת דמי החסות בנגב
       
חבר הכנסת יעקב מרגי שאל את השר לביטחון פנים
       ביום י"ח בכסליו התשס"ה (1 בדצמבר 2004):
       
       פורסם, כי בעלי עסקים בבאר-שבע דרשו ממפקד המחוז הדרומי לפעול נגד תופעת דמי החסות והפריצות לבתי-עסק באזור.
       
       רצוני לשאול:
       
       1. כמה אירועים נרשמו בתחום זה בכל אחת מהשנים 2000-2004? 
       
       2. כמה מהתלונות נחקרו וכמה מהחקירות הסתיימו בהרשעה?
       
סגן השר לביטחון פנים יעקב אדרי:
       
       אדוני היושב-ראש, חבר הכנסת יעקב מרגי - 1. להלן הנתונים: בשנת 2000 נרשמו 70 אירועים. ב-2001 נרשמו 92 אירועים. בשנת 2002 נרשמו 92 אירועים ובשנת 2003 נרשמו 107 אירועים; בשנת 2004, עד סוף נובמבר - עדיין אין לנו העדכונים הסופיים - נרשמו 121 אירועים. סך הכול 462 מקרים בשנים 2000- 2004.
       
       2. כל המקרים נחקרים כמתחייב על-פי חוק. ב-112 תיקים הוגשו כתבי אישום וב-73 תיקים כבר התקבלה הרשעה. אין בידינו הנתון אם כל התיקים שהוגשו לבית-המשפט, כבר הסתיים הדיון בהם. סביר להניח שלא, חלק עדיין בדיונים. 
       
       אכן, התופעה קשה מאוד, משטרת ישראל עושה כל מאמץ לצמצם את תופעת דמי החסות בנגב. 

היו"ר ראובן ריבלין:
       
       תודה רבה. חבר הכנסת מרגי, שאלה נוספת.
       
יעקב מרגי (ש"ס):
       
       אדוני היושב-ראש, מכובדי סגן השר, אין ספק שהמשטרה משקיעה ועושה מאמצים. אנחנו, כתושבי הנגב, תושבי באר-שבע בפרט, מעניין אותנו מבחן התוצאה. בתשובה אחרת של השר לביטחון פנים, בשאילתא ישירה, הוא שייך את העלייה לכך שאנשים מודעים לכך ומגישים תלונות או לחשיפות. 
       
       המצב בבאר-שבע הוא קטסטרופה. צריך לרדת לדבר עם התושבים, לשמוע את התחושות שלהם, איך זה לגור בבאר-שבע מבחינת הביטחון האישי, הביטחון הכלכלי שלהם, ואני חושב שלא די בכך. נכון שהמשטרה שדרגה את הפעילות בקטע הזה, ולא די בכך; היא צריכה לעשות הכול על מנת למגר את הפשע.
       
סגן השר לביטחון פנים יעקב אדרי:
       
       אני בכל זאת חייב להשיב לך בעניין הזה. קודם כול, נעשים מאמצים רבים מאוד. בשבוע שעבר קיים השר לביטחון פנים דיון, ואני השתתפתי בו יחד עם המפכ"ל וכל הקצונה הבכירה, ובו עלה הנושא של הדרום. לפני כן העלה ראש הממשלה את הנושא בישיבה אצלו. בשבוע שעבר הייתי בבאר-שבע, חבר הכנסת מרגי. אני חושב שתושבי הדרום ירגישו בשינוי, כי אנחנו הולכים באמת לעשות שם סדר, כי אין ברירה.
       
היו"ר ראובן ריבלין:
       
       תודה רבה. 
       
2295. רכישת צמיגים לשירות בתי-הסוהר ולמשטרה
       
חבר הכנסת דניאל בנלולו שאל את השר לביטחון פנים
       ביום י"ח בכסליו התשס"ה (1 בדצמבר 2004):
       
       פורסם, כי שירות בתי-הסוהר והמשטרה רכשו צמיגים פגומים אשר מסכנים את חיי השוטרים בפעילות היומיומית ופוגעים ברמת הפעילות המבצעית. עוד פורסם, כי הצמיגים גרמו לתאונות שעלו בחיי אדם.
       
       רצוני לשאול:
       
       1. האם הידיעות נכונות? 
       
       2. אם כן – האם משרדך בדק את טיב הצמיג לפני רכישתו ולאחר התאונות שאירעו? 
       
       3. מה הם השיקולים העומדים בפני משרדך ברכישת צמיגים? 
       
       4. מה ייעשה בנדון? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. הרישא של השאילתא אינו נכון. לגבי הסיפא: אירעו כמה התפוצצויות צמיגים. באחת מהן נגרמה תאונה ובה נהרג סוהר.
       
       2. התשובה חיובית. בעקבות כמה מקרי התפוצצות צמיגים ברכב מבצעי מסוג "פורד אקונוליין" הוקמה וועדת בדיקה במשטרה. כל הצמיגים שנכשלו נשלחו לבדיקות אצל בכירי המומחים לצמיגים בארץ, וכן נבדקו במעבדה. נמצא שלא היה כל כשל בצמיגים בתהליך הייצור. חוות דעת המומחים העלתה, כי כל הכשלים נבעו מנסיעה בלחץ אוויר נמוך ועודף משקל ברכב.
       
       3. הצמיגים נרכשים במכרז שבו מוגדרות הדרישות מן הצמיגים: עמידה בדרישות היבואן, מענה על מפרט טכני מתאים, עמידה בתקן של משרד התחבורה, התאמה לרכב שהצמיג מיועד עבורו. הנושא הכלכלי מובא בחשבון רק בסיום התהליך, ובתנאי שהצמיגים עומדים בדרישות ובתקנים.
       
       4. הוצאו הנחיות חוזרות לכל מחזיקי הרכב לגבי המשקל המותר וכן לחצי האוויר הנדרשים. על כל גלגל סומן מחדש לחץ האוויר הנדרש על-פי הוראות היצרן. כל רכב עובר בדיקה שבועית.
       
       
2296. פגיעות בנהגים בכבישי הדרום
       
חבר הכנסת משולם נהרי שאל את השר לביטחון פנים
       ביום י"ח בכסליו התשס"ה (1 בדצמבר 2004):
       
       ב-18 בנובמבר 2004 פורסם, כי נהגים הנוסעים בכבישי הדרום בלילות נתקלים בעבריינים המנסים להורידם מהכביש, או מניחים אבנים גדולות על אם הדרך כדי לפוצץ את גלגלי המכוניות.
       
       רצוני לשאול:
       
       1. האם הידיעה נכונה?
       
       2. אם כן – מה הוא היקף התופעה?
       
       3. האם זהות העבריינים ידועה למשטרה?
       
       4. מה עושה משרדך בנדון?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. קיימת תופעה של יידוי אבנים על רכבים הנוסעים בכבישים מס' 25, 31 ו-60. הנחת אבנים גדולות על הכבישים אינה מוכרת כתופעה, ובשנת 2004 מדובר בשלושה אירועים בלבד על כביש 31 וכביש 25.
       
       בסך הכול נפתחו בשנת 2004 במרחב הנגב 123 תיקים בגין סיכון חיי אדם בנתיב תחבורה - זריקת אבנים, הקמת מכשול וזריקת חפצים. מדובר בירידה של 19% בהשוואה לשנת 2003. 
       
       3. מיידי האבנים שנתפסו כולם בדואים.
       
       4. המשטרה מפעילה מגוון של אמצעים למיגור התופעה, הן מבחינה מבצעית - מודיעין, בולטות ונוכחות, שיתוף פעולה עם גורמי הביטחון ועוד - והן מבחינת הקשר עם הקהילה – הפעלת מכובדים, שיח'ים וראשי משפחות. מופעל מודל מיוחד בתחנת העיירות, במשרד אגף הקהילה והמשטרה, על בסיס סיורי ציר על-ידי גששים שהם מתנדבים.
       
2369. חילול קברים בבתי-עלמין בצפון
       
חבר הכנסת דוד אזולאי שאל את השר לביטחון פנים
       ביום ג' בטבת התשס"ה (15 בדצמבר 2004):
       
       פורסם, כי משטרת זבולון תעניק עדיפות גבוהה לחקירת חילול מאות קברים בשני בתי-עלמין בצפון.
       
       רצוני לשאול:
       
       1. באילו בתי-עלמין מדובר, ומה היא חומרת הנזקים?
       
       2. מה העלתה חקירת המשטרה עד כה?
       
       3. כמה מקרים דומים אירעו בשנים 2003 ו-2004?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. במחוז הצפון אירעו בשנת 2004 חמישה מקרים: חריטות וסריטות על מצבה בבית-העלמין בקיבוץ יגור. התיק נסגר - "עבריין לא נודע". גנבת מכסים מנחושת של נרות, וגנבת בתי-נרות מבית-העלמין בצור-שלום בקריית-ביאליק, בשני תאריכים שונים. התיקים נסגרו - "עבריין לא נודע". גנבת בתי-נרות בבית-העלמין בנשר, בשני תאריכים שונים. התיקים נסגרו – "עבריין לא נודע".
       
       3. בשנת 2003 אירעו סך הכול 22 מקרים בכל רחבי הארץ, ובשנת 2004 אירעו 15 מקרים בכל הארץ  - לרבות אלו שפורטו לעיל.
       
       
2391. הצבת מחסום בבית-חנינא
       
חבר הכנסת אחמד טיבי שאל את השר לביטחון פנים
       ביום ג' בטבת התשס"ה (15 בדצמבר 2004):
       
       לאחרונה מציב מג"ב בבית-חנינא מחסום בדיקה לכלי רכב העוברים מירושלים לכיוון א-ראם ורמאללה, נוסף על מחסום הקבוע בצד השני של הכביש למכוניות הנכנסות לירושלים, וזאת בטענה של טיפול בגנבת מכוניות.
       
       רצוני לשאול:
       
       1. האם טיפול בגנבת מכוניות בשכונות פלסטיניות מחייב הצבת מחסומים משני עברי הכביש?
       
       2. האם נוהגים משטרת ישראל ומג"ב להציב מחסומים יום-יום בתוך "הקו הירוק" כדרך לטיפול בגנבת מכוניות?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בעיקרון מדובר במחסום ביטחוני, הבודק כלי רכב הנעים מצפון לדרום, לכיוון ירושלים. אולם לעתים, על-פי צרכים ביטחוניים ופליליים מוצב מחסום דו-כיווני, הבודק כלי רכב הנעים בשני הכיוונים.
       
       2. בכל יחידות משטרת ישראל קיימת היערכות לטיפול בתופעות פשיעה, ובכללן גנבות כלי הרכב. כל יחידה מציבה מערכי מחסומים לטיפול בתופעות של גנבות כלי רכב על-פי מיפוי וניתוח הפשיעה, כחלק ממכלול פעילויות למיגור התופעה. שאלת הזמנים, המיקום והעיתוי להצבת המחסומים, נתונה לשיקול דעת המפקד הטריטוריאלי.
       
היו"ר ראובן ריבלין:
       
       שאילתא מס' 2449, של יושב-ראש הוועדה לביקורת המדינה של הכנסת, חבר הכנסת יורי שטרן, בעניין הטרדת דיפלומטים בידי משטרת ההגירה.
       
2449. הטרדת דיפלומטים בידי משטרת ההגירה
       
חבר הכנסת יורי שטרן שאל את השר לביטחון פנים
       ביום י"ז בטבת התשס"ה (29 בדצמבר 2004):
       
       בעקבות האזהרה החריפה שקיבלה ישראל מסין נגד הטרדות עובדי שגרירותה בידי משטרת ההגירה, רצוני לשאול:
       
       1. האם באזור השגרירות הסינית ואחרות קיים נוהל מיוחד נוכח הימצאותם של דיפלומטים זרים? 
       
       2. כיצד תימנע הטרדת דיפלומטים זרים ואזרחי ישראל הנחשדים על-ידי משטרת ההגירה?
       
סגן השר לביטחון פנים יעקב אדרי:
       
       1-2. על-פי חוק החזקת תעודת זהות והצגתה, התשמ"ג-1983, חובתו של מי שאינו תושב ישראל לשאת תעודה רשמית המעידה על זהותו. אין מה לעשות, תושב ישראלי חייב לשאת תעודת זהות, מי שאינו תושב ישראל חייב לשאת תעודה שמזהה אותו.
       
       עם זאת, קיימת הנחיה של אגף המבצעים במינהלת ההגירה, שלפיה אין לבצע מעצרים סמוך לקונסוליות או שגרירויות, וכן לערוך בירור מיידי באשר לזהות הנתין והיותו עובד השגרירות. מטרת ההנחיות היא צמצום ומניעת הטרדה מיותרת, תוך עריכת בירור קצר ויעיל.
       
       יש לציין כי מינהלת ההגירה התנצלה בפני עובדי השגרירות בגין ההטרדה שנגרמה עקב פעילות שוטריה.

היו"ר ראובן ריבלין:


       תודה רבה. חבר הכנסת יורי שטרן, שאלה נוספת.

יורי שטרן (האיחוד הלאומי - ישראל ביתנו):
       
       כבוד סגן השר, יש מקרים רבים, רבים מדי, של הטרדת אזרחי ישראל ושל הטרדת הדיפלומטים; זה לא המקרה היחיד. לכן, השאלה היא אם לא כדאי לבדוק מחדש את הנהלים ואת היעדים שהציבו בפני משטרת ההגירה. אני חושב שיש לה מספיק מידע בשביל ללכת כמעט "על בטוח" לאותם מקומות שיש בהם שוהים בלתי חוקיים, במקום ללכת למין ציד כזה ברחובות, שמי הם קורבנותיו? אלה שיש להם מבטא רוסי, למשל, כי אז מייד חושבים שהם עובדים זרים בלתי חוקיים, או מי שנראים אסיאתים, כי אז אולי הם עובדים בלתי חוקיים מהמזרח הרחוק. לכן, אני חושב שמשהו בהנחיות צריך להשתנות.
       
סגן השר לביטחון פנים יעקב אדרי:
       
       חבר הכנסת יורי שטרן, ההנחיות ברורות. הנושא נדון בשבוע שעבר באריכות, חבל שלא היית. משטרת ההגירה עושה כל אשר לאל יד לצמצם את מספר ההטרדות, ואני חושב שמספר התלונות הולך ופוחת.
       
2470. לבוש המשרתים במשמר האזרחי
       
חברת הכנסת נעמי בלומנטל שאלה את השר לביטחון פנים
       ביום י"ז בטבת התשס"ה (29 בדצמבר 2004):
       
       מפניית ציבור עולה, כי כיום המשרתים במשמר האזרחי מחויבים בלבישת מדים.
       
       רצוני לשאול:
       
       1. הנכונים הדברים?
       
       2. אם כן – מדוע?
       
       3. מדוע אין מסתפקים באמצעי זיהוי אחרים, כדוגמת שכמיות זוהרות?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-3. במשמר האזרחי משרתים כיום כ-74,000 מתנדבים. המתנדבים מחולקים לשתי קטגוריות עיקריות: מתנדבים למשמר האזרחי – אבטחה, המונים כ-53,000. מתנדבים אלה עוסקים בתחום האבטחה ולבושים בביגוד אזרחי, בתוספת סימני זיהוי כגון אפוד זוהר ו/או כובע, המסומנים בסמלי משטרה. מתנדבים ליחידות מיוחדות – המונים כ-21,000. מתנדבים אלה עוסקים בסיוע ישיר ליחידות משטרתיות ייעודיות - סיור, תנועה וכדומה - ופועלים כשהם לבושים במדי משטרה.
       
       עקרונית אין המשטרה מחייבת מתנדבים ללבוש מדי משטרה, אלא אם מדובר במתנדב המתעתד לפעול ביחידה ייעודית, שבה ללבישת המדים יש משמעות מבצעית.
       
       יש לציין שמרבית המתנדבים הממתינים להקצאת מדים אינם מוכנים לפעול עד אשר יסופקו עבורם המדים הנכספים.
       
2505. זריקת בקבוקי תבערה על מסגד "חסן בק" ביפו 
       
חבר הכנסת ג'מאל זחאלקה שאל את השר לביטחון פנים
       ביום כ"ד בטבת התשס"ה (5 בינואר 2005):
       
       נטען, כי ב-26 בדצמבר 2004 נזרקו שני בקבוקי תבערה על מסגד "חסן בק" ביפו בשעת תפילת הבוקר המוקדמת. המסגד הותקף ב-2001, אך לא נעצרו חשודים. 
       
       רצוני לשאול:
       
       1. האם המשטרה חקרה את המקרה, ואם כן – מה הן תוצאות החקירה? 
       
       2. האם למשטרה תוכניות לאבטחת המסגד והמתפללים, ואם כן – מה הן?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. חקירת המקרה על-ידי המשטרה נמצאת בעיצומה בשיתוף עם שירות הביטחון הכללי.
       
       2.  משטרת מרחב הירקון נערכת לפעילות גלויה וסמויה על בסיס הערכות מצב המתקיימות מעת לעת. לאחרונה נערכה פגישת תיאום בין פיקוד המרחב לבין ראשי הדת במסגד "חסן בק". בפגישה לובנו הבעיות וסוכם על שיתוף פעולה בין הצדדים.
       
       
2516. ידיעה על אלימות שוטרי משמר הגבול כלפי צעיר ערבי
       
חבר הכנסת עסאם מח'ול שאל את השר לביטחון פנים
       ביום כ"ד בטבת התשס"ה (5 בינואר 2005):
       
       צעיר שנפגע על-ידי רכב פרטי בעיר אום-אל-פחם ב-16 בדצמבר 2004, הועבר לבית-החולים "העמק". נטען, כי כוח משמר הגבול פרץ למחלקה, הכה אותו והחזירו לג'נין, שם התגלו אצלו שברים ברגליים ופגיעה בעמוד השדרה.
       
       רצוני לשאול:
       
       1. האם נבדקו הטענות ונמצאו מוצדקות?
       
       2. אם כן – מה הן נסיבות המקרה? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. למשטרת ישראל לא הוגשה תלונה בנושא, ולא ידוע לה על אירוע כנטען.
       
       
2575. כתובות נאצה על קירות ישיבה בירושלים
       
חבר הכנסת נסים דהן שאל את השר לביטחון פנים
       ביום ט' בשבט התשס"ה (19 בינואר 2005):
       
       פורסם, כי על קירות בית-המדרש ישיבת "השלום" בירושלים צוירו כתובות נאצה המעידות, לכאורה, שהן פרי הבאושים של חברי "כת השטן". עוד פורסם, כי ראשי הישיבה טוענים שהמשטרה אינה מטפלת בעניין, למרות תלונותיהם.
       
       רצוני לשאול:
       
       1. האם נחקר עניין כתובות הנאצה?
       
       2. האם המשטרה מטפלת בתלונותיהם של ראשי הישיבה, ואם לא – מדוע?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. בתאריך 17 בינואר 2005, אחר הצהריים, הגיעו פקחני מחלק הנוער של משטרת מרחב ציון לישיבת "השלום" כדי לבדוק אם יש במקום כתובות נאצה. מנהל הישיבה והרב לא היו במקום.
       
       בשיחה עם הרב בצרי נמסר, כי ידוע לו על כתובת שנכתבה על דלת אחורית של הישיבה, אך אינו יודע מה מסמל הציור ומתי קרה האירוע, ובכל מקרה, אנשי הישיבה מחקו את הכתובת.
       
       בשיחה עם בנו של רב הישיבה נמסר, שרק ראה כתבה על האירוע בעיתון, אך הוא ואביו לא התייחסו לכתבה ולא הגישו תלונה.
       
       הכתובת כאמור נמחקה, ובכך הוכשלה חקירת המשטרה, שכן לא ניתן להתחקות אחר עקבות המשחיתים.
       
היו"ר ראובן ריבלין:
       
       אני מאוד מודה לסגן השר. תם-סדר היום. הישיבה הבאה תתקיים, אם ירצה השם, ביום שני, ה' באדר א' התשס"ה, 14 לחודש פברואר 2005 למניינם, בשעה 16:00. ישיבה זו נעולה.
       
       
       הישיבה ננעלה בשעה  17:14.
       
     
עמוד 196 מתוך 196

