    תוכן העניינים
ישיבה מיוחדת לציון מלאות שישים שנה לניצחון על גרמניה הנאצית	3
המשנה לראש הממשלה שמעון פרס:	6
יוסף לפיד (שינוי):	8
רן כהן (יחד):	9
גדעון סער (הליכוד):	12
יורי שטרן (האיחוד הלאומי - ישראל ביתנו):	14
עזמי בשארה (בל"ד):	15
נאומים בני דקה	18
אורי אריאל (האיחוד הלאומי - ישראל ביתנו):	18
ג'מאל זחאלקה (בל"ד):	19
מאיר פרוש (אגודת ישראל - יהדות התורה והשבת):	19
אילן שלגי (שינוי):	20
גאלב מג'אדלה (העבודה-מימד):	20
אהוד יתום (הליכוד):	21
אבשלום וילן (יחד):	21
אליעזר כהן (האיחוד הלאומי - ישראל ביתנו):	22
שמואל הלפרט (אגודת ישראל - יהדות התורה והשבת):	22
עבד-אלמאלכ דהאמשה (רע"ם):	23
אתי לבני (שינוי):	24
גילה פינקלשטיין (מפד"ל):	25
ואסל טאהא (בל"ד):	27
אריה אלדד (האיחוד הלאומי - ישראל ביתנו):	29
עסאם מח'ול (חד"ש-תע"ל):	30
יולי-יואל אדלשטיין (הליכוד):	31
נסים זאב (ש"ס):	31
שאילתות ותשובות	32
סגן שרת החינוך, התרבות והספורט מיכאל מלכיאור:	32
2787. פערי תקציב בין החינוך הערבי לחינוך היהודי	32
2826. מכרז לחקירת מבקשי הבטחת הכנסה	34
2886. תשלומי הורים	35
2904. איחוד בתי-ספר ממלכתיים בצפת	36
סגן שרת החינוך, התרבות והספורט מיכאל מלכיאור:	37
הצעת חוק שירות המדינה (מינויים) (תיקון מס' 13)  (ייצוג הולם לבני העדה האתיופית), התשס"ה-2005	38
מיכאל איתן (הליכוד):	38
עזמי בשארה (בל"ד):	40
חיים אורון (יחד):	42
ג'מאל זחאלקה (בל"ד):	45
אורי אריאל (האיחוד הלאומי - ישראל ביתנו):	45
עסאם מח'ול (חד"ש-תע"ל):	46
יגאל יאסינוב (שינוי):	47
נסים זאב (ש"ס):	48
עבד-אלמאלכ דהאמשה (רע"ם):	49
מסמכים שהונחו על שולחן הכנסת	54
סגן מזכיר הכנסת דוד לב:	54
הצעת חוק החברות הממשלתיות (תיקון מס' 17)  ( ייצוג הולם לעולים חדשים), התשס"ה-2005	54
יורי שטרן (האיחוד הלאומי - ישראל ביתנו):	55
נסים זאב (ש"ס):	58
יגאל יאסינוב (שינוי):	59
רומן ברונפמן (יחד):	60
יורי שטרן (האיחוד הלאומי - ישראל ביתנו):	60
הצעת חוק שיווי זכויות האשה (תיקון מס' 3)  (ייצוג הולם לבני שני המינים בוועדות ציבוריות), התשס"ה-2005	61
מל פולישוק-בלוך (שינוי):	61
נסים זאב (ש"ס):	63
הצעת חוק הבטיחות במקומות ציבוריים (תיקון מס' 3)  (החמרת ענישה באירועי ספורט), התשס"ה-2005	65
אבשלום וילן (יחד):	66
נסים זאב (ש"ס):	68
    
       

       חוברת כ"ט
       ישיבה רמ"ו
       
       
       
       
       
       
הישיבה המאתיים-וארבעים-ושש של הכנסת השש-עשרה
יום שלישי, ח' באייר התשס"ה (17 במאי 2005)
ירושלים, הכנסת, שעה 16:00
       
       
ישיבה מיוחדת לציון מלאות שישים שנה לניצחון על גרמניה הנאצית


היו"ר ראובן ריבלין:
       
       אדוני המשנה לראש הממשלה, רבותי, היום יום שלישי, ח' באייר התשס"ה, 17 בחודש מאי 2005. אני מתכבד לפתוח את הישיבה המיוחדת של הכנסת.
       
מזכיר הכנסת אריה האן:

       בבקשה לקום. כבוד הנשיא!
       
       (חברי הכנסת מקדמים בקימה את פני נשיא המדינה.)
       
היו"ר ראובן ריבלין:
       
       זו ישיבה מיוחדת של הכנסת לציון מלאות 60 שנה לניצחון על גרמניה הנאצית. 
       
       כבוד נשיא המדינה והגברת גילה קצב, אדוני המשנה לראש הממשלה וראש הממשלה לשעבר מר שמעון פרס, ראש הממשלה לשעבר אהוד ברק, ראש האופוזיציה חבר הכנסת יוסף טומי לפיד, יושב-ראש הכנסת לשעבר דב שילנסקי, השרים, חברי וחברות הכנסת, יושב-ראש הוועדה לענייני ביקורת המדינה ומרכז אירועי הכנסת לציון מלאות 60 שנה לסיום מלחמת העולם השנייה, חבר הכנסת יורי שטרן, חברת הכנסת לשעבר ויושבת-ראש הוועד המנהל של בית לוחמי הגטאות, הגברת עדנה סולודר, ואחרונים חביבים, ותיקי מלחמת העולם השנייה מכל הארגונים, אורחים נכבדים. 
       
       בראש ובראשונה, אבקש לקדם בברכה אורח רם מעלה ומשלחת חשובה שאנחנו מארחים פה בביתנו, מר פייר ללוש, נשיא האספה הפרלמנטרית של נאט"ו, חברי פמלייתו, סגניו, נציגי צרפת, טורקיה, קנדה ואיטליה. בשמם של חברי הכנסת ובשמי אני מודה לכם על שבאתם אלינו למפגש פתוח וגלוי לב בנושאי מפתח שמעסיקים אותנו ואת נאט"ו. 
       
       בשנים האחרונות התרחבו השורות, ומדינות מזרח-אירופה הן היום חברות רצויות בנאט"ו. זה עשור מתקיים דיאלוג רצוף בין נאט"ו לבין מדינות הים התיכון, לאחר שהארגון קבע שהביטחון והיציבות בים התיכון בכלל ובמזרח התיכון בפרט מקרינים על ביטחון אירופה. 
       
       בכנסת 120 חברי כנסת המבטאים השקפות עולם שונות. זהו פרלמנט תוסס ופעיל. אדוני נשיא האספה הפרלמנטרית של נאט"ו, מר ללוש, הרוח המפעמת בפרלמנט האירופי והרוח המפעמת בכנסת היא אותה רוח, רוח הדמוקרטיה. 
       
       למדינות אירופה ולישראל ערכים משותפים. מדובר במדינות דמוקרטיות וחופשיות, השומרות על חירות האזרח בסיוע חופש ביטוי, שלטון חוק, קדושת החיים וכבוד האדם. אני מאמין, אדוני, שבביקורכם אצלנו תוכלו לעמוד על המתרחש כאן במזרח התיכון, כאן במדינת ישראל, ולהבין טוב יותר את המציאות באזור שאנו חיים בו. ברוכים הבאים.
       
       Welcome to Jerusalem, the capital of Israel, and to the Knesset, shrine of the Israeli democracy.

       חברי הכנסת, לוחמי בעלות הברית, אורחים נכבדים, העולם כולו מציין השנה בסדרה ארוכה של אירועי זיכרון מלאות 60 שנה למיגור הנאצים ובעלי בריתם. תחושתם של רבים היא, כי השנה מועבר לפיד הזיכרון לא רק אצלנו היהודים, אלא בעולם החופשי כולו, מעדי הראייה, הלוחמים, הניצולים והגיבורים, אל עדי השמיעה, בני הדורות הבאים. 

	תרשו לי להעביר את שרביט ניהול הישיבה הזאת לחברי הטוב ולאחד מבכירי חברי הכנסת, השר לשעבר וסגן יושב-ראש הכנסת יולי אדלשטיין. 

היו"ר יולי-יואל אדלשטיין:

	כבוד נשיא המדינה והגברת קצב, אדוני המשנה לראש הממשלה חבר הכנסת שמעון פרס, אדוני יושב-ראש האופוזיציה, חברי הכנסת, הווטרנים ואורחים נכבדים, אפתח בקריאת מברק שבימים אלה מלאו 60 שנה לכתיבתו: "משימתו של כוח בעלות הברית הושלמה בשעה 03:00, על-פי השעון המקומי, 7 במאי 1945. על החתום, אייזנהאואר". מברק זה נשלח לראשי המטות המשולבים הלוחמים בנאצים ובישר את קץ הקרבות. למחרת היום נערך ונחתם בברלין הסכם הכניעה הסופי. מלחמת העולם השנייה, הגדולה במלחמות והעקובה מדם מכולן, תמה. "זה יום נכספנו לו עוד יעל ויבוא", כשירת הפרטיזנים, יום זה סוף-סוף התגשם. 

	במחנות הריכוז ובמכלאות האסירים צהלו המשוחררים. הם ענדו את הסמלים הלאומיים של ארצותיהם והתכוננו לשיבה הביתה. היהודים שניצלו היו קרועים בנפשם. להם לא נותר בית לחזור אליו. איש לא רצה בהם במקומות שמהם יצאו. העם היהודי, פצוע וכואב, עמד ומתיו מוטלים לפניו. שליש מבניו הושמדו. עבור העם היהודי הניצחון איחר לבוא בהרבה. עד היום רוחם של ששת המיליונים ממשיכה לרחף כצל על הניצחון הגדול. 

       אנחנו, בני העם היהודי, מייצגים לא רק את הצד המנצח, כי אם גם את צד הנרצחים בשואה. נוסף על המחיר האישי של רבים מאתנו, המחיר הלאומי כבד. עד היום, 60 שנה לאחר השואה, לא הגיעה אוכלוסיית היהודים במדינת ישראל למספר הנספים. הגירעון הנורא במספר היהודים בעולם – טרם התמלא.
       
       רק בדמיוננו אנחנו יכולים להעלות איזו מדינה היתה יכולה להיות לנו, לשער מה היתה דמותנו לו רק חלק מן המושמדים יכול היה לבנות כאן, אתנו, את חייו.

	בשנות האימה של מלחמת העולם השנייה לחמו כתף אל כתף עם הצבאות הלוחמים בנאצים למעלה ממיליון יהודים. רובם גיבורים אלמונים. הם טסו במטוסים, נהגו בטנקים, ירו בתותחים, צלחו נהרות ולחמו ביערות. הם הסתערו על מעוזי האויב, חילצו פצועים, ובכל מקום שאליו הגיעו שחררו את שארית בני עמם שנותרו לפליטה. סיפוריהם מעידים על חלקו של העם היהודי במלחמה הגדולה. 
       
       עם הלוחמים נמנים כ-30,000 מתנדבים מהיישוב היהודי הקטן בארץ-ישראל.
       
       90,000 פרטיזנים נלחמו בכל מקום: במרידה בגטאות, ביערות, בהצלת יהודים ובמאבק הנואש במשרפות. סיפוריהם מאירים את תרומתו של העם היהודי במערכה.
       
       275 מעפילים, שרידים מוצלים מן המלחמה, נפלו בקרבות מלחמת השחרור, בלי להשאיר קרובי משפחה.
       
       חברי הכנסת, בברית-המועצות היו בפרוץ מלחמת העולם השנייה כ-3.5 מיליוני יהודים, מתוכם לחמו במסגרת הצבא הסובייטי כחצי מיליון. כ-200,000 מהם, שיעור שלא היו כמוהו, נפלו בקרבות. בצבא האדום היו 67 גנרלים יהודים. כ-160,000 יהודים זכו באותות הצטיינות, ל-120 מהם הוענק העיטור הגבוה ביותר – גיבור ברית-המועצות.
       
       אנחנו גאים לארח היום ביציע האורחים בכנסת חלק, חלק קטן מאותם לוחמים אמיצים שעלו לארץ וחיים פה אתנו. 
       
       אחי גיבורי המלחמה, תודה על חלקכם בהשגת הניצחון הנפלא. אנו שואבים מכם את עוז הרוח. זהו כוח עמידתנו. במלאות 60 שנה לניצחון על גרמניה הנאצית, הכנסת מצדיעה לכם. 
       
       (נושא דברים בשפה הרוסית; להלן תרגומם לעברית:
       
       וטרנים נכבדים, תודה רבה לכם. היו ברוכים.)
       
       (מחיאות כפיים)

היו"ר יולי-יואל אדלשטיין:
       
       לא מוחאים כפיים.
       
       ברשות יושב-ראש הכנסת, אני מתכבד להזמין את המשנה לראש הממשלה, חבר הכנסת שמעון פרס, לשאת את דבריו.
       
המשנה לראש הממשלה שמעון פרס:
       
       כבוד נשיא המדינה, הגברת קצב, אדוני יושב-ראש הכנסת, חברי הכנסת, אורחים יקרים, ותיקי מלחמת העולם השנייה, וטרנים לוחמים גיבורים, המשלחת הפרלמנטרית של נאט"ו בראשותו של מר פייר ללוש, ידידים יקרים, הניצחון על גרמניה הנאצית הוא ניצחון האדם. זהו ניצחון של הטוב שבאדם על השטן שבו. בל"ג בעומר, במאי 1945, הובסו הנאצים סופית. צבאות בעלות הברית, ובתוכם מאות אלפי חיילים יהודים, גברו על הטירוף הנאצי והצילו את העולם, הצילו את האדם, הצילו את האנושות.
       
       יום הניצחון היה עבורנו יום של התעלות, אבל היה זה גם יום של נהי. הדמעות שנכלאו בגופנו במשך שנים של סבל, הישרדות ומאבק פרצו ביום הניצחון. לבנו בכה בדמעות שליש, דמעות שלא ייבשו לעולם. עמנו שילם מחיר כבד מנשוא – שליש ממנו הוכחד לדורי דורות. שני מיליוני ילדים שלנו נרצחו. בתום המלחמה התגלתה לנו הזוועה בהיקפה המלא, ההשמדה ההמונית של בני עמנו, שעד היום קשה לתפוס אותה במלוא עוצמתה. 
       
       ביום הניצחון יצאנו לחפש אודים מוצלים מאש, וכשמצאנו אותם שאלנו, התחיינה העצמות האלה? ראינו את האובדן הנורא. קברי אחים במקום קהילות אדם. שאלנו, הנותר עוד בית, עוד שריד, עוד סימן, עוד זכר? הנותר עוד זיק של תקווה?
       
       ביום הניצחון השלכנו פרחים לעבר החיילים הבריטים, האמריקנים, הסובייטים ובעלי בריתם, שהביאו את הניצחון החשוב ביותר לעולם בשעה הקודרת ביותר בתולדותיו. חיבקנו את החיילים שלנו, את חיילי הבריגדה היהודית, את המתנדבים לצבא הבריטי, את החיילים והפרטיזנים האמיצים היהודים, ששירתו בכל צבאות הברית, שלחמו בהיטלר, ובראשם הלוחמים הרבים היהודים בברית-המועצות.
       
       ביום המחרת יצאנו לבנות עולם חדש לנו ולשרידי הפליטה. מתוך תחושת שליחות ודחיפות שאין כמותה, פעלנו לשחרורה ולהקמתה של מדינת ישראל כבית לאומי לעם היהודי. גם במחיר של ויתור על שטח העדפנו לבנות מדינה יהודית לאלתר. בעולם לא נמצא מקום ליהודים, ועל כן לא היה זמן ליהודים לחכות. ידענו שרק מדינה משלנו תוכל להעניק לנו תוחלת חיים חדשה. השואה חייבה תקומה מדינית ללא דיחוי, שכן אילו היתה לנו מדינה לפני השואה, ייתכן שגם השואה היתה נמנעת. מול שערי האומות שנסגרו בפני ניצולי השואה, ידענו שרק שער אחד תמיד יישאר פתוח לכל יהודי שירצה לשקם את עתידו – שערה של מדינה יהודית, ריבונית לגורלו של עמנו.
       
       במלאות 60 שנה לניצחון על גרמניה הנאצית עלינו להעיף מבט מפוכח אל העתיד. אכן יש גרמניה אחרת, ובלי לשכוח את העבר אנו מנסים לבנות עתיד אחר בין גרמניה לבינינו, עתיד שבו גרמניה תמנע את חזרתו של השיגעון הנאצי ותסייע בידי ישראל להגן על ביטחונו ועתידו של העם היהודי.
       
       אבל, עלינו גם לראות בדאגה מחוזות אחרים. יש עוד רוע לעקור מן העולם, ויש עוד טירוף המחפש להשמיד את השונה ממנו. כמו שאין להשלים עם עליונות של גזע, כך גם אין להשלים עם עליונות של דת. כל אדם רשאי להאמין על-פי דרכו, אך לאף אדם אין רשות לאיים על אנשים מפני שהם אינם שייכים לדתו שלו. העולם איננו מתחלק בין מאמינים שמגיע להם הכול לבין כופרים שאין להם זכות לחיות. אסור לקבל את עליונות האייטולות, שמינו עצמם לכוח עליון, שנטלו רשות לעצמם לאיים על עם אחר, וששואפים לאמץ לעצמם נשק להשמדה המונית, כאשר ההשמדה מותרת בעיניהם. גרעונה של אירן עלול להביא לגרעונו של האזור כולו ולהעמיד כל סכסוך בצלו המאיים של נשק גרעיני. 
       
       יש להבחין בין עם מאיים לבין עם מאוים. השלטון באירן הוא שלטון מאיים, כאשר איש אינו מאיים על אירן עצמה. ישראל נתונה תחת איום, ואף-על-פי-כן היא התחייבה שלא להיות הראשונה להכנסת נשק גרעיני למזרח התיכון. האויב של ישראל אינו עם, אינו דת, אינו קבוצה אתנית. האויב שלנו הוא המלחמה, הסכנה בעינינו היא הקריאה להשמדה. לנו אסור לשכוח, לנו אסור להיות תלויים בזולתנו. וכגודל כוחנו כן יהיה גם גודל אמונתנו. נוסיף להיות, כפי שהיינו תמיד, עם השואף ליצור עולם כפי שצריך להיות, ולא לחיות בעולם כפי שהינו.
       
       יש לנו על מה לבכות, יש לנו במה להתגאות. אבל אין לנו רשות להתייאש. לא הקורבן הנורא ולא הנוער הנפלא נתנו לנו רשות להתייאש. הם נתנו לנו רשות אחת: לקוות ולהפוך את התקווה למציאות חדשה.
       
היו"ר יולי-יואל אדלשטיין:
       
       אני מודה למשנה לראש הממשלה, חבר הכנסת שמעון פרס, ומתכבד להזמין את יושב-ראש האופוזיציה, חבר הכנסת יוסף טומי לפיד. בבקשה, אדוני. 
       
יוסף לפיד (שינוי):
       
       אדוני נשיא המדינה ורעייתו, המשנה לראש הממשלה ושר הפנים, אינני יודע מדוע רק שניים מתוך 23 שרי ממשלת ישראל מכבדים אותנו בישיבה הזאת, שאילולא הניצחון לפני 60 שנה, הם לא היו שרים ולא היתה ישראל. 
       
       חברי הכנסת, קהל מאוד נכבד, וטרנים וחברי המשלחת של הפרלמנט של נאט"ו, בראשותו של חבר הפרלמנט הצרפתי מר ללוש - we salute you, כי הם הנאט"ו ששחרר את העולם מעול הנאצים. הם הארגון שיחד עם הצבא הסובייטי, הצבא האדום, "קרסנאיה ארמיה", שחרר את העולם מעול הנאצים, ובדיוק היום הם מבקרים בפרלמנט של העם היהודי. 
       
       רבותי, ילדים הם עם אכזר, ולעולם לא אסלח לעצמי שבמשך חודשים במרתף בבית בגטו בודפשט חזרתי וביקשתי מאמי לחם. "אמא, אני רוצה לחם", ואמא לא יכולה היתה לתת לי לחם, גם לה לא היה לחם. לאף אחד לא היה לחם. היום אני יודע כסבא, מה אני הייתי מרגיש אילו אחד הנכדים שלי היה אומר לי "סבא, אני רוצה לחם", ולא הייתי יכול לתת לו לחם. 
       
       היינו רעבים, היינו קפואים. הצבא הסובייטי עמד בשערי בודפשט ונכנס לתוך בודפשט ולחם מרחוב לרחוב. כשאנחנו שוכבים על הרצפה של המרתף הקפוא וישנים, אני התעוררתי ואמרתי לאמא שלי: אני שומע קולות בסרבית. אני נולדתי ביוגוסלביה ואני יודע סרבית, ואני שמעתי קולות סלביים וחשבתי שזה סרבית. אמא אמרה: אתה חולם, בן, תמשיך לישון. אמרתי: לא, אמא, אני שומע קולות סרביים - ואלה היו חיילים רוסים שדיברו ביניהם רוסית. 
       
       הגרמנים וההונגרים היו למעלה בבתים, והחיילים הרוסים עברו ממקלט למקלט מתחת לבתים, במרתפים, כדי לעקוף את כל מי שנמצאים מולם, האויבים, ולהגיע אל מאחורי גבם. ככה הם עברו דרך המרתף שלנו ודיברו ביניהם. 
       
       אני ראיתי חייל רוסי, ובאותו רגע, ב-10 בינואר 1945, מלחמת העולם השנייה נגמרה עבורי. ראיתי חייל רוסי, והמלחמה נגמרה. אמרתי לו "חְלֶבּה, חְלֶבּה", זה בסרבית "לחם", והוא נתן לי לחם. 
       
       לצערי, הם הגיעו מאוחר מדי. את אבא שלי כבר לא הספיקו לשחרר, ולא הספיקו לשחרר שישה מיליוני יהודים, אבל זה לא גורע כהוא זה מגבורתם ומהקרבתם ומגדולתם של המיליונים שלחמו בנאצים: רוסים ואמריקנים ובריטים וצרפתים ועמים אחרים שהיו בצד הטוב. 
       
       מעולם לא היתה מלחמה כל כך ברורה של בני אור בבני חושך. ברוב מלחמות העולם אפשר היה למצוא נקודות תורפה אצל הטובים ונקודות זכות אצל הרעים. מלחמת העולם השנייה היתה אולי המלחמה היחידה בהיסטוריה שבה הטובים נלחמו ברעים. 
       
       אנחנו מספידים היום שישה מיליוני קורבנות שלנו, מפני שאנחנו היינו עם בלי מדינה. בשבילי, שזכיתי לנאום במלאות 60 שנה לניצחון על הנאצים בפרלמנט היהודי, אנחנו פה התשובה על מה שקרה לנו במלחמת העולם השנייה. 
       
       מדינת ישראל היא העדות לכך שהרצל צדק כשהזהיר את היהודים. מדינת ישראל היא העדות לכך שבסופו של דבר אנחנו יכולים לסמוך רק על עצמנו. אני מרגיש אסיר תודה לגורל שהעניק לי את הכבוד, אדוני נשיא מדינת ישראל, להופיע הערב בפניך ובפני מה שאתה מסמל ולדבר על מלחמת העולם השנייה כזיכרון רע מילדותי ולהיות אזרח חופשי במדינת היהודים. 
       
היו"ר יולי-יואל אדלשטיין:
       
       אני מודה מאוד ליושב-ראש האופוזיציה, חבר הכנסת יוסף טומי לפיד, על דבריו הנרגשים. 
       
מזכיר הכנסת אריה האן:
       
       בבקשה לקום. כבוד הנשיא!
       
       (חברי הכנסת מכבדים בקימה את צאת נשיא המדינה מאולם המליאה.)
       
היו"ר יולי-יואל אדלשטיין:
       
	חברי הכנסת, אנחנו ממשיכים בסדר-היום. אני מזמין את חבר הכנסת רן כהן לשאת את דבריו. בבקשה, אדוני. 

רן כהן (יחד):
       
       אדוני היושב-ראש, כבוד יושב-ראש הכנסת, אדוני המשנה לראש הממשלה, שר הפנים, חברות וחברי הכנסת, ותיקי מלחמת העולם השנייה וגיבוריה, מר ללוש, קהל נכבד, הניצחון על גרמניה הנאצית היה ללא ספק הניצחון הצבאי, האידיאולוגי והמוסרי החשוב ביותר בהיסטוריה האנושית מאז ומעולם; ניצחון היסטורי שבלעדיו פני העולם והאנושות היו שונים מהקצה אל הקצה. מבחינתנו, די בהשמדת עמנו כדי שהעולם המבהיל ההוא יהיה לרע המוחלט, אלא שמוראות השלטון הנאצי והפאשיסטי לא כוונו כלפי היהודים בלבד, אלא כלפי העולם כולו, ואלמלא קמו להכרית אותו, היו חיים כולם בעולם רע ומר. 
       
       אדוני היושב-ראש, מדי פעם אני מייצג בגאווה את הכנסת בכינוסי מועצת אירופה בשטרסבורג, על 46 המדינות המיוצגות בה. שוב ושוב אני צובט שם את עצמי, מנסה להבין ולהטמיע כיצד קידשו האירופים באופן עמוק ורציני כל כך את הדמוקרטיה ואת זכויות האדם והפכו אותם לתורתם ולאומנותם. 
       
       לא יכול להיות ספק כי הנאציזם והפאשיזם, שאיימו בכינון דיקטטורה צבאית מזה ובהכחדה גזענית של זכויות אדם אלמנטריות מזה, הם הם ואימתם ביסוד המוטיבציה האירופית לסגוד, ממש לסגוד לערכים אנושיים ולמשטר הדמוקרטי כאל לוחות הברית. 
       
       4,469 ימי הפחד והאימה, ימי ההרס, הרצח, הקטל וההשמדה שחלפו מאז עליית היטלר לשלטון ועד התאבדותו ב-30 באפריל 1945, הם ימים שחורים, שבהם נהרגו 18 מיליון חיילים ועוד 20 מיליון אזרחים - רובם זקנים, נשים וטף בני עמים רבים, ובהם שישה מיליונים מבני עמנו. נוסף עליהם נפגעו ונפצעו לצמיתות עוד מיליוני בני-אדם, מחוסרי בית או מחוסרי טעם לחיים, נפגעי הלם ונכים, אנשים שנהרסו חייהם בצורות שונות ובאימות משונות. כל אלה עדיין מעוררים תדהמה ושאלה: הכיצד העולם המתקדם כביכול, המשכיל והתרבותי, הצמיח את המפלצת הנוראה בתבל מאז ומעולם?
       
       בבסיסה של ההתרחשות שהולידה את המפלצת הארורה הזאת עומד, לעניות דעתי, שילוב של המרת המשטר הרפובליקני במשטר רודני ועריץ, שאימץ אידיאולוגיה גזענית מטורפת של עם אדונים שנמשח כביכול על-ידי ההיסטוריה למלוך על העולם כולו, והשתמש בה לצורך מסע צלב קניבלי נגד עמנו - זהו אותו מרכיב שהוליד את התוכנית השטנית להשמדת העם היהודי כמהלך ישיר הנובע מאותה אידיאולוגיה.
       
       אף אחד מבני משפחתי, אדוני היושב-ראש, לא נספה בשואה. ובכל זאת היא, במלוא אכזריותה, כולה שלי ושל עמי.
       
       הזיכרון הראשון שלי כילד קטן מאוד הוא מהפוגרום שעשו הפרו-נאצים ביהודים בעירק, ה"פרהוד" שהתרחש בבגדד ב-1941. עד לשם הגיעו שלוחותיה של גרמניה הנאצית, שגם במקומות שאליהם לא התקרבה, כבר הכינו חסידיה ומשתפי הפעולה עמה את הקרקע לניצחונה. גם שם הם שימנו את דרכם אל השלטון ברצח, שרפה, אונס וביזה של יהודים. רק שכנים טובים ואמיצי לב, שסיכנו את חייהם מול הפורעים והרוצחים הפרו-נאצים כאשר העבירונו ממשטח הגג שלנו אל שלהם, רק אלה הצילו את משפחתי ואותי מהסכין השלופה שכבר היתה מוכנה לשסף את גרוננו. האיום היה על כל העולם אומנם, אך אנו היינו שמן המדורות בדרכם של הנאצים ועוזריהם אל השלטון הטוטלי והסופי.
       
       הלקחים שלנו, אדוני היושב-ראש, הם שניים לפחות. האחד, הלקח העצמי שלנו, השייך מאוד מאוד אל עמנו: ללא ספק, מדינת ישראל, בריאה, צודקת וחזקה, היא התשובה האולטימטיבית, בלעדיה לא יהיה לנו ביטחון קיומי אפילו אם העולם יהיה מקום קצת פחות רע וקשה.
       
       והלקח השני, האוניברסלי, הוא לעמוד על משמר הדמוקרטיה, כאן ובכל מקום בעולם, להילחם ברודנות כאן ובכל ומקום, תהא כסותה אשר תהא: ימנית, לאומנית-פטריוטית כביכול או פסבדו-שמאלנית. בכל מקום שבו ייטלו את זכויות האדם וחירותו - לחזור ולהילחם עליהן. הדמוקרטיה וזכויות האדם הן הן המצודה והחומה בפני משטרים עריצים וקטלניים.
       
       בנאום בבית הזה, שנשא ידידי חבר הכנסת והשר לשעבר יאיר צבן לפני 22 שנה, במלאות 50 שנה לעליית הנאצים לשלטון בגרמניה, הוא אמר כאן, ובצדק אמר כל מלה: "לקחים אלה מן הדין שייחרתו ככתובת על הקיר, על קיר ביתם של גרמנים ואיטלקים, של ספרדים וצרפתים, של יוונים ופורטוגלים. שום עם אינו פטור מצפייה אל הכתובת הזאת, גם לא אנו, אנו שהיינו הקורבן האומלל מכל הקורבנות".
        
       בלשוני שלי אומר: עלינו לשמור וליישר את המדינה שלנו ולהילחם בכל המשטרים הרודניים דהיום כמו שנלחמו אז בנאצים בגבורה. עלינו להילחם בטרור הבין-לאומי והאזורי, כיוון שהוא הוא האיום הנוכחי האמיתי על שלום האזור והעולם. עלינו להילחם ולקטוע באבו כל זרע של ערעור או איום על היסוד הדמוקרטי והלגיטימי שעליו מושתתת מדינתנו, גם אם לעתים הוא נדמה שברירי ועדין. עלינו לשאוף להנהיג אותה אל עבר חיים של שלום, פיוס וחירות לכול באזורנו, אם חפצי חיים ראויים אנו.
       
       ואולי עוד משהו חשוב, אדוני היושב-ראש. בזוכרנו היום את הניצחון על גרמניה הנאצית, אין לשכוח כי אז לא היו לנו הכוח והעוצמה שיש לנו היום, ומלבד אירועי הגבורה המדהימים של מרד לוחמי הגטאות, מלחמת הגבורה של הפרטיזנים בחיה הנאצית ומלחמתם של חיילים יהודים בצבאות רוסיה, בריטניה, ארצות-הברית וצרפת ומדינות הברית, חלקם של היהודים בניצחון על הנאצים אינו עומד בשום פרופורציה למחיר העצום ששילמנו כקורבן של המפלצת הנאצית. מדינת ישראל והעם היהודי מחויבים היום, על-פי צו המצפון והמוסר, להיות שותפים ויוזמים בכל מאבק נגד הגזענות, אי-כיבוד זכויות האדם ואי-כיבוד חירויות העמים. זהו הלקח וזהו הצו לעתיד. תודה רבה.
       
היו"ר יולי-יואל אדלשטיין:
       
       תודה לחבר הכנסת רן כהן. אני מתכבד להזמין את יושב-ראש הקואליציה, חבר הכנסת גדעון סער, לשאת את דבריו. 
       
גדעון סער (הליכוד):
       
       אדוני היושב-ראש, כבוד המשנה לראש הממשלה, יושב-ראש האופוזיציה – תודה לך על דבריך המרגשים - יושב-ראש הכנסת לשעבר, חבר הכנסת לשעבר דב שילנסקי, וטרנים, לוחמים במלחמת העולם השנייה, ניצולים, ניצחון הקואליציה האנטי-נאצית במלחמת העולם השנייה לפני 60 שנה הוא ללא ספק המאורע ההיסטורי החשוב ביותר בהיסטוריה המודרנית.
       
       במושגים היסטוריים – 60 שנה אינן יכולות להיחשב תקופה ארוכה. לנו קשה היום לדמיין, ואולי גם איננו רוצים לדמיין, את פני העולם והאנושות אילו תוצאות המלחמה ההיא היו שונות.
       
       האפיזודה הנאצית והפאשיסטית, במונחים היסטוריים, היתה רגעית, ועם זאת המיטה על האנושות ועל העמים אסונות כה גדולים. ניצחון של מדינות הציר באותה מלחמה היה מטיל את העולם לתקופת חושך ארוכה ובלתי ידועה. לא תהיה זאת הגזמה לומר כי האנושות היתה משנה את פניה. אם החיה הנאצית היתה מנצחת, החיה שבאדם היתה משתלטת על הקיום האנושי עצמו וגוזלת מהאדם את האנושי שבו, מתת האל, לתקופה בלתי ידועה.
       
       כניעת גרמניה הנאצית במאי 1945 שמה קץ לשתי תופעות שכמותן לא ידעה האנושות: האחת – שלטון רשע שמטרתו המוצהרת היתה השתלטות כוחנית של העולם כולו ושעבודם של כל העמים לגזע אחד עליון, כביכול. השנייה – שאיפה גלויה של השלטון הנאצי להשמיד השמדה מוחלטת עם שלם, את העם היהודי; עם ללא מדינה, שהותקף ללא סיבה בכל מקום שאליו הגיעה החיה הנאצית.

	השוני בקוד הפעולה של המשטר הנאצי הכה את הקהילה האנושית בתדהמה, עד להתעשתותה. חודשים ספורים לפני פרוץ המלחמה שאל ראש הממשלה הבריטי נוויל צ'מברליין בתדהמה: Is this an attempt to dominate the world by force?"".

	לא היתה זו מלחמה בין שני מחנות או שתי אידיאולוגיות גרידא. גם לא היתה זו מלחמה בין עריצות לחופש בלבד. מלחמות בין עריצות לחופש היו רבות במאה הזאת, ויש כאלה גם היום. היתה זו מלחמה בין מי שביקש לשמור על צלם האדם לבין מי שקם על הערכים היסודיים של האנושות. החיה הנאצית ביקשה להפוך את עצמה לגזע אחד, בעצם לאלוהים עלי אדמות, שאותו ישרתו בכפייה בני כל העמים האחרים.

       במקביל לניסיון לייחס תכונות על-אנושיות לגזע אחד, ביקשה האידיאולוגיה הנאצית להפוך את שאר בני-האדם לתת-אדם, נטולי זכויות היסוד שמוקנות לכל אדם. כל זאת על בסיס "תורת הגזע", תורה חדשה שבאה לעולם דווקא בימי הציוויליזציה המודרנית.
       
       מולם קמה באיחור ניכר הקואליציה האנטי-היטלראית, שהובילו ארצות-הברית, רוסיה ובריטניה. האיחור הוא תוצאת המדיניות הפייסנית של העולם החופשי כלפי היטלר, מדיניות שעליה שילמה אירופה ושילמה האנושות כולה מחיר כבד. 
       
       הלקח המדיני הראשון מהמלחמה הזאת הוא לקח נזקה של הפייסנות, ובעיקר נזקה של הפייסנות מול משטרים טוטליטריים. הלקח השני נוגע לאחדות. עד לאותה אחדות שהיתה, המדינות הנאורות באירופה נתנו יד להקרבתה של צ'כוסלובקיה. רוסיה חתמה על הסכם ריבנטרופ-מולוטוב. כל אחד התנהל במסלול משל עצמו. רק כאשר קמה האחדות מול המפלצת הנאצית, היתה דרך לנצח במלחמה. גם מול האתגרים הנוכחיים, מול שלום האנושות, מול סכנת הטרור, העולם הבין באיחור את הסכנות הללו, ועדיין אי-אפשר לומר שיש אחדות מלאה בדרך לניצחון. 
       
       העם היהודי איבד שישה מיליונים מבניו ובנותיו, שליש ממניינו, בימים הנוראים ההם. הטרגדיה הנוראית שידע עמנו במאה שעברה העניקה לנו כוח ונחישות להיאבק על הקמת מדינתנו העצמאית ולשמור על קיומה מכל משמר. נשבענו: לעולם לא עוד. 
       
       לא מצאתי מלים מתאימות לזיקה בין האסון שעבר עמנו להקמת המדינה והמשמעות שלה יותר מהמלים משירו של אורי צבי גרינברג "בכל לב, בכל לב" מתוך "רחובות הנהר": 
       
       "שבאמת הם אינם בעולם, שרצחום-לי גויים; /  שקבורת כלבים הם קברו את גופי היקרים; / שתבואות שמש עליהם עד-קציר ופרפרים ססגוניים /  ומרחבים של דשאים ושם רועים עדרים, עדרים - - // 
       
       שלשם לא אוכל אף לבוא כרוכב עלי סוס / ויורד בשדה המלבלב לעת ערב סגול / ותר לקברם הנעלם תחת שחק עגול, / כדי שאבכה יחידי ונוכרי את בכיי / כבנם יתומם ולהרטיב ולנשק רגבים, /שהם לא-שלי וקדושים: מדמי הם רווים - - // - - -
       
       שילדי נעמנינו שוכבים עם זקנינו בחיק / בלי דעת מדוע ועל מה באכזר לקחום / הגויים הרעים מערוגת אמם ליהרג; / למה הובאו אל הבור ככבשים וטבחום; / ועינינו צופות לבורם בלילות-בלילות: /  איך הם רקבים-נספגים בשכבות אפלות - - // 
       
       ועודנו שומעים בלילות מן אותם השדות / היערים, הנהרות – מי-הפחד ההם - - - / באשר שם בכו בבלויים ילדים וילדות, / קול בכיים המכמיר לב חיות בשדות ויערים; / קול בכיים הקורע כפים, אך לא לב הגויים; / קול בכיים הקדוש שנדם ולא בא לאלוהים - - // - - -
       
       איך נחיה עם העצב הזה, עם מכאוב דעת זו / מיום אלי ליל ומלילה אל יום, / עם פסיפס הפנים הקדושים בלבנו עד תום / ונלך כה בארץ עם טעמי ניגונם בכל חך / במסע-השעות-לכל-חי עד שעה שהיא תהום? - - // 
       
       אם לא יקום המבשר ברחובנו לפתע-פתאום / וישמיענו בשורה: כי יש יום-שילומים-ממרום – / והיינו כיוצאי כלאים וכעולי תהום / לשדה הפתוח: מאופק עד אופק לנשום - - / וזה יום חג-במצלתי-על-מגוג: יום-לאום יום-לאום!"
       
       חברי הכנסת, ההיסטוריה לימדה אותנו להאמין למי שאומר בגלוי שהוא רוצה להשמידנו. כאשר מנהיגי מדינה החברה באו"ם – אירן, קוראים בגלוי להשמדה של מדינה אחרת החברה באו"ם – ישראל, אנו מתייחסים לדבריהם כפשוטם. 
       
       אנו מזהירים את חברינו בעולם החופשי, השותפים לעולם הערכים שלנו: אל תקלו עוד ראש בדבריהם ובשאיפותיהם של גורמים רדיקליים, יהיו אלה משטרים קיצוניים או ארגוני טרור. אל תאפשרו להם לאיים על שלום האנושות. תודה.
       
היו"ר יולי-יואל אדלשטיין:
       
       אני מודה ליושב-ראש הקואליציה, חבר הכנסת גדעון סער, ומתכבד להזמין את חבר הכנסת ד"ר יורי שטרן, מרכז אירועי הכנסת לציון מלאות 60 שנה לניצחון על גרמניה הנאצית.
       
יורי שטרן (האיחוד הלאומי - ישראל ביתנו):
       
       כבוד יושב-ראש הכנסת, יושב-ראש הישיבה, המשנה לראש הממשלה, ראש האופוזיציה, חברי חברי הכנסת, ותיקי מלחמת העולם השנייה וניצולי השואה שהוזמנו היום לאירוע אצלנו, נאמרו פה כל הדברים החשובים והנכונים על המלחמה ההיא, על השואה, על הגבורה, על הלחימה, על החוב, שאי-אפשר לפרוע אותו, שאנחנו חבים לכל אלה שלחמו והצילו אותנו כעם במלחמה ההיא. 
       
       אני רוצה לציין היבט אחד שלא הוזכר פה, והוא ההיבט של התודעה הציבורית והזיכרון הקולקטיבי שלנו במדינת ישראל. הרי שולחן הממשלה זועק לשמים - הכיסאות הריקים האלה. איך זה קרה שהמדינה, שכולה חייבת את עצם קיומה, מדינת העם שכולו חי וקיים רק הודות לניצחון שהיה לפני 60 שנה - האירועים האלה הם כל כך בשוליים של החיים הציבוריים שלנו? 
       
       השאלה המרכזית פה כפולה: מה אנחנו רוצים לזכור מן העבר? רק את הסבל או גם את הלחימה והניצחון? השאלה השנייה היא: מי אנחנו? האם אנחנו יורשים של העם היהודי לדורותיו, על כל מקומות היישוב שלו, על כל ההיסטוריה שלו? האם אנחנו ממשיכי דרך של גיבורי העם הזה, גדולי ישראל, או שאנחנו שבט מהשבטים, וכל מה שמעניין אותנו זה מסורת השבט הזה והחגים שלו והזיכרון הצר שלו? זאת שאלה גורלית למדינת ישראל, לפניה של החברה הישראלית. איך אנחנו רואים את עצמנו בשרשרת הדורות היהודית? האם אנחנו מקדשים רק את אלה שהצליחו, השכילו, ידעו לפני 60 ו-70 ו-100 שנה להגיע לארץ-ישראל ולהקים פה את המדינה, למרות כל הקשיים, או שגם את אלה אנחנו זוכרים - אלה שלחמו באותן השנים בשביל שאנחנו נחיה פה?
       
       הלוחמים שנמצאים אתנו פה הם השריד של מיליון וחצי יהודים שלחמו במלחמה; של עשרות מיליוני רוסים ופולנים ואמריקנים ואנגלים וצרפתים ואחרים שלקחו חלק במלחמה - אנחנו יודעים שחלק מהעמים האלה לקחו גם חלק נוראי בשואה - אבל במיוחד ארצות-הברית ורוסיה, שלחמו נגד הנאצים. איך אנחנו רואים את עצמנו על המפה הגדולה הזאת, של ההיסטוריה של העולם וההיסטוריה של העם היהודי?
       
       הכנסת הצליחה לתת משקל נוסף, ואני מודה ליושב-ראש הכנסת, חבר הכנסת רובי ריבלין, על כך שהוביל את זה. ניתן משקל שלא היה קודם לאירועי ציון מלאות 60 שנה לניצחון על הנאצים, אבל זה לא מספיק. עלינו לעשות מאמץ ולהכיר בכך גם בזיכרון הקולקטיבי שלנו ובתודעתנו הקולקטיבית. כל עוד אנחנו לא רואים את מלחמת העולם השנייה, לא כמלחמה הרחוקה ההיא, ואת החיילים בה - לא כגיבורי הסרטים שעדיין מופיעים על מסכי הקולנוע, אלא כחלק מאתנו, מההיסטוריה שלנו. אנחנו פה - במקרה, יושב-ראש הישיבה ואנוכי - נולדנו כדור בנים ללוחמים. נולדנו במדינה שבה המלה "מלחמה" לא היתה צריכה להיות מלווה בשום תארים כדי לדעת שמדובר על המלחמה ההיא, הגדולה והנוראית מכולן. אנחנו באנו מהמקום שבו ללוחם יש כבוד, כי כולם יודעים מה חייבים לו, ולה, לאלה שהיו במלחמה. אנחנו רוצים שזה יהיה גם אצלנו. כל עוד זה לא קורה, יש פגם, ואנחנו צריכים להשלים את החלק התודעתי הזה בשביל הדורות הבאים, בשביל הגאווה של החייל היהודי, שידע שגם אם הסבא שלו לא היה פה בין מקימי המדינה ולא נלחם במלחמת השחרור, אלא רק בסטלינגרד או בנורמנדי, גם הוא חלק מאלה שהצילו והקימו את המדינה. 
       
       זה חשוב לנו. חשוב לנו לדעת על הגבורה לא פחות מאשר על הסבל, וחשוב לנו להופיע בעולם מול החברים והלא-חברים שלנו במוסדות השונים במדינות השונות, לא רק עם התביעה הזאת של אלה שסבלו סבל נוראי בשואה, אלא גם כחלק מהקואליציה ההיא שניצחה את כוחות החושך. לכן, אנחנו מתיימרים גם היום להיות חלק מאותה קואליציה אנטי-נאצית ביסודה, שהיא הבסיס היחיד להצלת העולם גם בימינו.
       
היו"ר יולי-יואל אדלשטיין:
       
       תודה רבה לחבר הכנסת ד"ר יורי שטרן. ביקשתי לא למחוא כפיים, אף שלתוכן דבריו אולי מגיעות מחיאות כפיים.
       
       אחרון הדוברים הוא חבר הכנסת עזמי בשארה. בבקשה.
       
עזמי בשארה (בל"ד):
       
       אדוני היושב-ראש, כנסת נכבדה, אורחים מכובדים מגיבורי מלחמת העולם השנייה, אני חושב שנוכחותכם כאן רק מוכיחה חלק גדול מאמיתות דבריו של חבר הכנסת יורי שטרן, שבהרבה דברים אני חלוק עליו, אבל הסכמתי, יותר ממה שחלקתי עליו, עם הדברים שאמר עכשיו לגבי זיכרון ולגבי הטעות שבמטאפורה של הצאן לטבח. יהודים נלחמו גם לפני הציונות, והם נלחמו גם בצבאות נגד הגורל המר של הכחדת יהדות אירופה ושל המפלצת הנאצית.
       
       קשה להגיד שהעולם חגג את יום הניצחון ה-60 על גרמניה הנאצית ב-9 במאי לפי הכרונולוגיה של הצבא האדום. מדובר היה בסך הכול באירועים רשמיים, בכנסים של היסטוריונים ובקבלות פנים של נשיאים. זה גם מובן, כי מדובר ב-60 שנה, שנות דור, המספיקות להפוך את הזיכרון למקצוע, היסטוריוגרפיה קוראים לזה, מפרספקטיבה אחרת אפשר גם לקרוא לזה אידיאולוגיה, ואפילו פוליטיקה. איך אפשר אחרת להבין את זיכרונן הפוליטי הסלקטיבי של שתי מדינות בלטיות אשר סירבו להופיע או להגיע לחגיגות במוסקבה?
       
       אין ספק שהיה משהו אוניברסלי גם בקואליציה וגם בניצחון על הנאציזם - הוסר מהעולם איום מפלצתי בממדיו, אשר עלה בחייהם של יותר מ-50 מיליון בני-אדם ובמחיר השמדת או הכחדת יהדות אירופה.
       
       המלחמה הקרה, שבאה אחרי הניצחון, בין שני משטרים ושתי השקפות עולם, הכפיפה לכלליה גם את ייחוס הניצחון על הנאציזם וגם את פרשנות תופעת הנאציזם. עשורים שלמים התווכחו בין היתר על השאלה מי ניצח את גרמניה הנאצית, הקומוניזם או השיטה הקפיטליסטית - אם מישהו זוכר. ואפילו כאשר הכירו מדינות המערב בתפקידו הגורלי והמכריע של הצבא האדום, הן ייחסו זאת כמובן למלחמה הפטריוטית הגדולה ולהתעוררות הלאומית הרוסית לנוכח התוקפנות הגרמנית, כלומר ללאומנות, ולא לשיטה המתחרה.
       
       המפגש של בוש ופוטין בחגיגות ה-60 לא הוכיח רק שהוויכוח הזה דעך בלי שיוכרע, ושעיתונאים וחוקרים בזבזו עשורים על ויכוחי סרק, אלא גם עורר שאלות אחרות שנשאלו בשולי האקדמיה וההגות המערבית. הניצחון על הנאציזם לא הכחיד את הרוע מהעולם, ואם מי שחוגג אותו זה בוש ופוטין, זה אומר שגם אם הניצחון על הנאציזם היה ניצחון על הרוע, אלה שניצחו הם לא החבר'ה הטובים, the good guys.
       
       אחד מאבירי ההגות הפוסט-מודרנית, פרנסואה ליוטארד, אמר: Nazism was not refuted, it was shot like a dog - הנאציזם לא הופרך, הוא נורה כמו כלב. אם כן, אני מסכים עם ליוטארד משתי סיבות. אמירתו עלולה להתפרש כאילו עם הנאציזם היה צריך להתווכח ולא לירות, ואני בטוח שלא זו היתה כוונתו, אבל אני גם לא מסכים שהוא נורה כמו שיורים בכלב, הלוואי שזה היה נכון. הנאציזם תקף, וכאשר מדינות התגוננו מפניו הוא הראה כושר לחימה והתנגדות, וכל זה ביחד גרם לכ-60 מיליון קורבנות בתוך תקופה קצרה יחסית. הדמיון האנושי מתאפס מול המשימה של הדמיית משמעותם של מספרים כאלה, במיוחד בהעדר אפשרות של קונספטואליזציה, ואיך אפשר לעשות קונספטואליזציה, כלומר המשגה, לסבל של מיליוני בני-אדם?
       
       אבל, אנשים כמו ליוטארד ולפניו אדורנו והורקהיימר וחנה ארנדט והרבה אחרים לא התכוונו להפחית מערכו של הניצחון על הנאציזם, חלקם היו בעצמם קורבן הנאציזם. חלקם היו יהודים, כמובן. הכוונה היא שהנאציזם הוא לא מין כוח טבעי מסתורי שבא מחוץ לעולם האנושי, וכינויו במלים כמו החיה או המפלצת הנאצית כאשר הוא עובר את המטאפורה אל ההמשגה רק מטשטש את העובדה הזאת. אלו היו בני-אדם. בני-אדם כן מסוגלים למעשים מסוג זה. 
       
       הנאציזם גם לא היה תופעה מעולם טרום-מודרני שנכחד, מין פרהיסטוריה שחלפה לה מן העולם והשאירה זיכרון מר וחגיגות ניצחון, אלא חלק מההיסטוריה המודרנית. היא לא קמה לה וקרמה עור וגידים באיזה משטר דספוטיזם אסיאתי בפינה נידחת במציאות או בדמיון האוריינטליסטי, אלא במרכז הציוויליזציה האירופית. היא גם לא היתה שריד של ימי הביניים במסגרת ההיסטוריה האירופית עצמה, שנותר כפי ששרדה האנטישמיות הדתית, אלא במסגרת הנאורות האירופית ובתוך המסגרת התרבותית של "הידע הוא כוח", והאינסטרומנטליזציה של התבונה ומימוש תורות ביולוגיות וגנטיות על הבנת ההיסטוריה והחברה האנושות והעלאת ערך המדינה עד כדי שליחות. 
       
       היא לא רק תוצר של הגות מודרנית, פסבדו-מדעית, אלא גם תוצרת של ארגון מודרני של החברה עד כדי הנדסה חברתית וניסיון ליצור חפיפה טוטלית בין הלאום למדינה, חפיפה שפוסחת על מושג האזרחות ומחליפה את האזרח ב-Volksgenosse, חברות בעם, בקבוצה האתנית, העם שהוא לא קבוצת האזרחים, העם שהוא מעל למדינה, המדינה מגלמת שליחות, והמנהיגים הם מייצגי הגניוס של העם, של רצון העם שלא מתבטא בבחירות אלא ב-revelation, במין התגלות.
       
       הנאציזם לא היה תופעה מסורתית שהניחה הרמוניה אורגנית בין אדם, קהילה וטבע. ההיפך הוא הנכון - כמו כל תורה מודרנית, הוא הניח את ההפרדה בין אדם לחברה וקיומו של הפרט המודרני, הוא הניח היפרדות מהטבע וניסיון לשלוט עליו, אבל כמו כל רומנטיקה לאומנית או אחרת, הוא לא חי בשלום עם ההפרדה הזאת, עם הקרעים האלה, ולא ניסה ליצור ביניהם יחסים רציונליים והוגנים, אלא ניסה בכוח ליצור מחדש את האחדות בין האדם לטבע על-ידי מושג הגזע והדם והאדמה והיער ונופי המולדת, ובין האדם לחברה על-ידי רוח העם, Volksgeist, ובין כולם ביחד על-ידי גניוס הפיהרר.
       
       לירות במפלצת הטוטליטרית שנוצרה היה משימה גורלית לאנושות, ויש לראות בביצוע המשימה ניצחון מהולל. אך גורלי לא פחות הוא לזכור, שמרכיביה ממשיכים להיות פזורים ושזורים בחיי המדינות והחברות המודרניות. הגזענות והלאומנות הקיצונית לא נעלמו, גם החשיבה שלמדינה יש שליחות מעל לדאגה לרווחת האזרחים ולביטחונם, גם החשיבה שלמדינה צריכה להיות משימה לאומית או היסטורית מקודשת העוברת את גבולות האזרחות, גם החשיבה שלעם, כמושג פוליטי, יש גזע, והשייכות לעם היא שייכות של קשר דם וגזע ושלכל זה יש משמעות פוליטית. 

       יש לזכור שהנאציזם לא היה דיקטטורה, משטר עריצות מצוי מהסוג שקם בדרום אירופה, באמריקה הלטינית ובעולם השלישי עם תום עידן הקולוניאליזם. הנאציזם הוא, בין היתר, משטר טוטליטרי המנסה ליצור הזדהות טוטלית בין פרט, חברה ומדינה גם באידיאולוגיה, דבר שלא התקיים באף דיקטטורה מצויה. אף משטר עריצות לא הצליח בזה. עם התייצבות החברה והמדינה בסלון של כל בית על-ידי הטלוויזיה ומה שמכונה אמצעי התקשורת ההמוניים, סכנה זו של יצירת חפיפות קיימת, והטכנולוגיה המאפשרת את יצירתה עוברת אפילו את דמיונם של הוגי הנאציזם, ובחברה מודרנית יותר מאשר בחברות פרה-מודרניות. 
       
       הניצחון הצבאי המהולל, אבל העקוב מדם, קרה לפני 60 שנה. מותר ואפילו חובה לחגוג אותו, למרות הסבל הרב. הפרכת הנאציזם היא משימה נמשכת. תודה רבה. 
       
היו"ר יולי-יואל אדלשטיין:
       
       תודה רבה לחבר הכנסת עזמי בשארה. 
       
       חברי הכנסת, בכך מסתיימת הישיבה המיוחדת של הכנסת לציון מלאות 60 שנה לניצחון על גרמניה הנאצית. באווירה הצבאית אפילו עמדנו יפה מאוד בלוח הזמנים. השעה היא 17:00, ואנחנו נעבור לסדר-היום השגרתי. אני מתכבד להזמין את יושב-ראש הכנסת להמשיך בניהול הישיבה. 
       
       
נאומים בני דקה

היו"ר ראובן ריבלין:
       
       רבותי חברי הכנסת, אנחנו ממשיכים בישיבה רגילה של הכנסת. נעבור לנאומים בני דקה. אני  מודה למשנה לראש הממשלה וראש הממשלה לשעבר, שמעון פרס. אני נותן ציון לשבח לשר הפנים, אשר מצא לנכון להשתתף בישיבה חשובה זו של הכנסת כפרלמנטר. הוא מקפיד בכבוד הכנסת בצורה שניתן רק לכבדה. 
       
       רבותי, אני מבקש לעזור לי עם הנאומים בני דקה. כל המבקש להשתתף, נא להצביע. ראשון הדוברים - חבר הכנסת אורי אריאל. בבקשה, אדוני. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ביום הזה, במלאות 60 שנה לניצחון בעלות הברית והעם היהודי על הנאצים, אני, אורי יהודה בן נעמי, זיכרונה לברכה, חש שזה ניצחון של העם היהודי כולו לדורותיו. כאן בכנסת ישראל נמשיך בדרך היהודית. 
       
       אני מבקש לומר עוד מלה על ביקורו של השגריר בוושינגטון אצל העצור היהודי יונתן פולארד. 20 שנה הוא כלוא. זה ארבע שנים ראש ממשלתנו, מר שרון, שלא נכח כאן בטקס, לא מצא לנכון לשלוח את שגרירנו לאזרח שיושב ללא קציבת זמן. הביזיון הזה, שראש הממשלה שוכח לקחת את עצומת חברי הכנסת ורק עכשיו שולח את השגריר, צריך תיקון גדול. העוול הזה לא יכול להימשך. הוא לא מגיע ליונתן פולארד, והוא גם לא מגיע לנו. תודה. 
       
היו"ר ראובן ריבלין:
       
       תודה רבה לאורי אריאל. חבר הכנסת זחאלקה, בבקשה. אחריו – חבר הכנסת מאיר פרוש.
       
ג'מאל זחאלקה (בל"ד):
       
       כבוד היושב-ראש, ההתפרעויות של הימין הקיצוני אתמול וחסימת 40 צמתים ברחבי הארץ עברו ללא יריות, ללא פצועים, כמובן ללא הרוגים. נעצרו אנשים ורובם שוחררו. בהפגנות הלגיטימיות של אזרחים ערבים באוקטובר 2000 נהרגו 13 אזרחים ערבים, מאות נפצעו ומאות נעצרו. אין מנוס, אדוני היושב-ראש, מהמסקנה, שכאשר יהודים מפגינים מתנהגים אליהם כאל אזרחים, אך כאשר אזרחים ערבים מפגינים מתנהגים אליהם כאל אויבים. ההפגנות של אתמול מוכיחות עד כמה צדקנו כשאמרנו שההרג באוקטובר 2000 לא אירע בשל ההפגנות, אלא בגלל היות המפגינים ערבים. תודה.
       
       
היו"ר ראובן ריבלין:
       
       תודה. חבר הכנסת פרוש, ואחריו – חבר הכנסת שלגי. 
       
       חבר הכנסת הלפרט, גם בישיבה החגיגית – לפחות תורידו את הצליל של הטלפון, תשימו אותו על רטט, אבל בוודאי לא לדבר בטלפון בזמן שאנחנו  מקיימים ישיבה. רבותי, יש תקנון לכנסת. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, נתונים שפורסמו ביממה האחרונה מראים, כי הלוואות המשכנתה לזכאי משרד השיכון – רובם, כידוע, זוגות צעירים - הולכות ונעלמות. מרכיב הלוואות הזכאות מסך המשכנתה ירד מתחילת השנה ב-50% בהשוואה לתקופה המקבילה אשתקד. 
       
       כך אנחנו עדים לכמה תופעות בענף הנדל"ן: א. מענקי הדיור בפריפריה עדיין לא הוחזרו; ב. הזוגות הצעירים נמנעים מליטול משכנתה מהלוואות האוצר; ג. הריביות של הבנקים משתלמות יותר מהלוואות האוצר; ד. הזכאים שאינם נוטלים משכנתאות של האוצר, הבנקים מפחיתים את המימון ל-60% במקום 90%. הנתון הקשה ביותר הוא, ש-80,000 משפחות בארץ מפגרות בתשלומי המשכנתה. זו התפוררות והתרסקות של מערך הסיוע לדיור לזכאים, דווקא כאשר הריבית נמוכה יחסית. 
       
       אני מציע לשרי השיכון והאוצר להקים ועדה ציבורית לעריכת רוויזיה במשכנתאות לזכאים שתותאם למצב המשק ב-2005, ויפה שעה אחת קודם, אדוני.
       
היו"ר ראובן ריבלין:
       
       תודה רבה. השעה יפה. חבר הכנסת שלגי, בבקשה, ואחריו – חבר הכנסת מג'אדלה. 
       
אילן שלגי (שינוי):
       
       אדוני היושב-ראש, חברות וחברי הכנסת, עיתון חשוב יוצא היום בכותרת ראשית "עברתם כל גבול". מדובר שם על תחושת הבושה והמיאוס של האזרחים, שוחד מסך לשרים בכירים, אשת שר החוץ המתוארת כרמאית מעורבת במינויים ובהדחות בשירות החוץ. 
       
       מבקר המדינה הזהיר כאן בכנסת  בשבוע שעבר: השחיתות השלטונית היא הסכנה הגדולה ביותר למדינת ישראל, יותר מכל סכנה אחרת. השופט בדימוס יצחק זמיר אמר: השחיתות השלטונית היא סכנה קיומית. שלטון מושחת מפורר את החברה כולה. 
       
       שרי הליכוד מתחרים ביניהם על תואר אלוף המינויים הפוליטיים. צחי הנגבי, כוכב דוח קודם של המבקר, נחקר במשטרה ונחשב ליקיר מרכז הליכוד, אך ישראל כץ עוקף אותו בסיבוב ומככב בדוח המבקר האחרון, והמשטרה כבר חוקרת. העם אומר לכם: מושחתים, נמאסתם. מושחתים, נמאסתם.
       
היו"ר ראובן ריבלין:
       
       אני מודה לחבר הכנסת שלגי על דבריו. חבר הכנסת מג'אדלה, ואחריו – חבר הכנסת אהוד יתום. 
       
גאלב מג'אדלה (העבודה-מימד):
       
       אדוני היושב-ראש, מכובדי חברי הכנסת, היום לפני 60 שנה הוכרע המשטר הנאצי. זה היה הניצחון של האומה כולה, של העולם כולו. 
       
       אני רוצה לספר לחברי ולשתף אותם, שבשני יישובים גדולים בגליל פותחים קברים מלפני 30 שנה – במג'ד-אל-כרום ובעראבה - וקוברים במקומם מתים מהיום. כל זה כיוון  שמינהל מקרקעי ישראל, שידע להפקיע הרבה קרקעות מהציבור הערבי לפני 40 ו-50 שנה, לא יודע היום להקצות קרקע לאותה אוכלוסייה שהפקיע ממנה מאות אלפי דונמים לצורכי ציבור. בושה וחרפה למוסד הזה שנמצא ומתנהל במדינה דמוקרטית כמו שלנו. תודה.
       
היו"ר ראובן ריבלין:
       
       תודה לחבר הכנסת מג'אדלה. חבר הכנסת אהוד יתום, ואחריו – חבר הכנסת וילן.
       
אהוד יתום (הליכוד):
       
       אדוני היושב-ראש, חברי חברי הכנסת, אני חושב שאנחנו צריכים לקרוא בקול גדול לחברינו הטובים, אנשי הימין, שישבו את הלבבות בפרחים ובחיוכים ולא בעוצר שהם עושים על הכבישים. אנחנו צריכים להתנחל בלבבות של תושבי המדינה אם אנחנו רוצים להמשיך ולהתנחל בכל המקומות החשובים, ואני אומר זאת כמי שמתנגד באופן נחרץ, ומתפלל ומייחל שתוכנית ההינתקות הזאת, הרעה לעם ישראל, לא תצא אל הפועל. אבל, אחי, ברוח טובה, בנועם הליכות, בקרינה ובהקרנה של טוב לב וחיוכים אנחנו נתנחל בלבבות האזרחים, ולא בדרך שבה נמאיס את עצמנו על תושבי המדינה.
       
       ועוד הערה קטנה למה שנאמר כאן קודם. עדיין – בואו לא נהיה נאיביים - אין להשוות את מה שהתחולל אתמול למה שהתחולל בעוצר הכללי שעשו ערביי ישראל בכביש 65 ובצפון הארץ לפני כמה שנים.
       
היו"ר ראובן ריבלין:
       
       תודה. אדוני יכול לייחד את דיבורו לאחד משני הדברים. חבר הכנסת וילן, בבקשה. אחריו – חבר הכנסת אליעזר כהן. 
       
אבשלום וילן (יחד):
       
       אדוני היושב-ראש, בהמשך לדבריו של חבר הכנסת אהוד יתום, אני חושב שאם חוגי הימין לא ישימו סוף לעוצר בכבישים - זה לא מרי אזרחי - זה ייגמר באלימות, ולא מצד המשטרה. זה ייגמר באלימות מצד אזרחים שעוצרים אותם בדרכם מהעבודה הביתה, או אמבולנסים שצריכים להגיע לבתי-חולים. במקרה, אתמול בדרכי לבית-חולים, נתקעתי במין תפיסת כבישים כזאת. זה נראה די צופי: ילדים, אנשים צעירים, אבל אני חושב שאם זה יסלים, זה ייגמר לא טוב. 
       
       אמר חבר הכנסת יתום, ובצדק, שזה עובד לרעת הימין, לרעת כל מי שחושב שצריך לעצור את ההתנתקות. 
       
       אבל, מי שחושב שהוא ישבש את החיים בכבישים, שהוא ינסה בבוא ההתנתקות להפריע לרשת הסלולר, לנתק קווי חשמל, לפגוע בקווי מים ולעשות מרי אזרחי אלים - הדמוקרטיה הישראלית תדע להתגונן, ותתגונן היטב. חבל שנעלה על הדרך הזאת. 
       
       בחידון התנ"ך ביום העצמאות הראו שתי בנות איך אפשר להיות אפקטיבי ולעשות מחאה נכונה.
       
היו"ר ראובן ריבלין:
       
       תודה רבה. חבר הכנסת אליעזר כהן, בבקשה.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, אני רוצה להזכיר לחברי הבית, שבפגרה נסעה משלחת של חברי ועדת החוקה, חוק ומשפט, בת תשעה חברים, מתרומה של כספי יהדות צפון-אמריקה; היא גם נפגשה אתם ליום עיון שלם ולשיחה על החוקה שאנחנו עומדים להציע, ומה יש להם להגיד על החוקה שאנחנו עומדים להציע. היה לה גם מפגש מעניין ביותר עם ראשי הממשל, המשפט וחוק וחוקה בקנדה, ומפגש מעניין עוד יותר עם ראשי החוקה והממשל בוושינגטון ובניו-יורק. 
       
       המשלחת חזרה טעונה בהרבה מאוד ידיעות אחרי המפגש עם האנשים החשובים והמלומדים, ונמשיך במרץ במושב הקרוב בהכנת הצעת טיוטה לחוקה. תודה רבה.
       
היו"ר ראובן ריבלין:
       
       תודה רבה לחבר הכנסת כהן. חבר הכנסת הלפרט, ואחריו – חבר הכנסת עבד-אלמאלכ דהאמשה.
       
שמואל הלפרט (אגודת ישראל - יהדות התורה והשבת):
       
       אדוני היושב-ראש, שר האוצר, שהצליח בתקופת כהונתו להוריד מאות אלפים אל מתחת לקו העוני, שגורם להרעבת מאות אלפי ילדים על לא עוול בכפם, הכריז אתמול על הבשורה הגדולה, שיפעל להקמת קזינו באילת.  
       
       על הסכנות והתופעות השליליות של קזינו מיותר לדבר. מדינות רבות שהיה בהן קזינו, סגרו אותו. מה שברור, שקזינו יגרום לרבבות אנשים לעזוב את מקום עבודתם ולנסות את מזלם בקזינו. קזינו יגרום לרבבות להפסיד את כל רכושם, לרבות המגורים, בן לילה, ויוריד עוד רבבות אל מתחת לקו העוני. לכן, אני פונה לשר האוצר לגנוז מיד את הרעיון הנוראי, שעלול לגרום נזק בלתי הפיך למאות אלפים. תודה.
       
היו"ר ראובן ריבלין:
       
       תודה לחבר הכנסת הלפרט. חבר הכנסת עבד-אלמאלכ דהאמשה, ואחריו - חברת הכנסת אתי לבני.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, פורסם היום, בעיתונות הפלסטינית בעיקר ובאתרי אינטרנט, כי שר הבריאות הפלסטיני, מר ד'הני אל-וחידי, התריע על הסכנה של הטמנת 80 טונות של  פסולת גרעינית ישראלית בקרבת העיר שכם. נאמר שם שהיו הטמנות דומות גם בקרבת ערים אחרות בגדה, לרבות עזה. 
       
       אני שואל - אינני רוצה להאמין, לא מתיישב עם השכל שדבר כזה ייעשה, אבל אם הוא נעשה, זה דבר מאוד חמור. זה דבר שמחייב תגובה, לא רק תקשורתית או ממשלתית, אלא תגובה בפועל. לא יכול להיות שכזה פשע ייעשה, אם בשכם אם בתל-אביב אם בכל מקום.
       
היו"ר ראובן ריבלין:
       
       חבר הכנסת דהאמשה, אחד יאמר לי שאחותי גנבת, ואני אומר: אתה צודק, רק אין לי אחות, אז אני לא צריך להתנצל אם היא גנבת או לא גנבת. 
       
עבד-אלמאלכ דהאמשה (רע"ם):
       
       המשל הזה לא עוזר לי. 
       
היו"ר ראובן ריבלין:
       
       אבל אדוני קובע עובדה. כדאי אולי לשאול שאילתא. 
       
עבד-אלמאלכ דהאמשה (רע"ם):
       
       במקרה הזה יש לאדוני אחות. לישראל יש פסולת גרעינית, יש כור גרעיני, וזה כבר לא סוד, את זה אנחנו יודעים.
       
היו"ר ראובן ריבלין:
       
       חבר הכנסת דהאמשה, אני לא מייצג את הממשלה, אבל אני אומר לך: אדוני יגיש שאילתא רגילה, ישאל שאלה. לא יקבל תשובה – יבוא ויאמר: לא רוצים לענות לי, כן רוצים לענות לי.
       
עבד-אלמאלכ דהאמשה (רע"ם):
       
       אדוני מעלה את הנושא במלוא ההתייחסות. אשמע בעצת אדוני, אגיש שאילתא. 
       
היו"ר ראובן ריבלין:
       
       יכול להיות שלא יענו לך, יכול להיות שכן יענו לך. אדוני קובע עובדה, ואחר כך מפתח: אם זה נכון, אז - - - 
       
עבד-אלמאלכ דהאמשה (רע"ם):
       
       אם השאילתא תהיה שלא מהמכסה, אגיש את זה מחר, כי אין לי הרבה שאילתות במכסה. 


היו"ר ראובן ריבלין:
       
       אז תגיש שאילתא רגילה, לא שאילתא בעל-פה, כדי לקבל תשובה. הרי יכול להיות שזה להד"ם. נא לסיים.
       
עבד-אלמאלכ דהאמשה (רע"ם):
       
       הנושא עלה, ואני חושב שחייבת להישמע בבית הזה תגובה ממשלתית ראויה. כולנו מייחלים שאין לעניין הזה יסוד, ולא יכול להיות שכך ייעשה, בוודאי לא בערים – לא פלסטיניות ולא בתוך יבשה כלשהי. המדינות יודעות איך לשים את זה במצולות, אף שזה רע בכל מקום שיהיה. תודה רבה, אדוני.
       
היו"ר ראובן ריבלין:
       
       אני מאוד מודה לך שאתה מבין שבנאום בן דקה אני צריך להסביר לך. קודם אתה אומר: אם זה נכון, ואחר כך אתה מתחיל לפתח. יכול להיות שזה לא נכון. 
       
       חברת הכנסת לבני, בבקשה. אחריה - חברת הכנסת פינקלשטיין. כולם ידברו, לא יהיה אחד שתיפקד זכותו.
       
אתי לבני (שינוי):
       
       אדוני היושב-ראש, חברותי וחברי חברי הכנסת, גם אני רוצה להודות היום לשני עיתונאים, אמנון דנקנר ודן מרגלית, שהעזו היום במאמר ראשי בעיתון "מעריב" לקרוא לילד בשמו, עם כל השמות, עם כל חוסר הבושה, עם כל הדוגמאות, עם כל המקרים, שאי-אפשר לסבול אותם עוד. השחיתות הזאת, הפרחיאדה הזאת, חוסר הבושה הזה, אי-אפשר לסבול את זה יותר. 
       
       אני מציינת את שמותיהם, כי לא כל הזמן המדיה והעיתונות עושה את תפקידה. רק לפני ימים מספר שמענו עיתונאי מאוד בכיר, שאומר שצריך להתייחס לראש הממשלה כמו אל אתרוג, לא לגעת בו, לתת לו לסיים את כל המהלך. אני אומרת לכם, בשם הפוליטיקאים שיש להם אחריות למדינת ישראל: אנחנו לא יכולים לסבול את הדברים האלה יותר. אסור לנו להתעסק בדברים השוליים, בליאורה גלאט-ברקוביץ', במזרחי בעוזי כהן, ולהפנות לשם את תשומת הלב. לא שם הבעיה, הבעיה היא בשחיתות הפושה. אני קוראת לכולם - - - 
       
היו"ר ראובן ריבלין:
       
       את קוראת לכולם, וכולם שמעו, אבל אין יותר מדקה.
       
       חברת הכנסת גילה פינקלשטיין, אני מבקש להפנות את תשומת לבך לכך שתקנון הכנסת, סעיף 71א, קובע במפורש, שאין לעשות דבר שהוא בבחינת הפגנה באולם המליאה, אפילו אם ההפגנה היא לא בעיני חבר הכנסת אלא יכולה להתפרש בדעת הבריות. לכן, אני מבקש ממך להואיל בטובך - - - 
       
גילה פינקלשטיין (מפד"ל):
       
       כבוד היושב-ראש, זאת הדמוקרטיה. 
       
היו"ר ראובן ריבלין:
       
       לא, פה הזירה שבה את יכולה לומר כל מה שאת רוצה. אסור לך להפגין. האם העניין מובן? נא להוריד את הכובע. אני מבקש ממך פעם אחרונה להופיע במליאה עם חולצה. בבקשה.
       
גילה פינקלשטיין (מפד"ל):
       
       למרות שזאת הדמוקרטיה.
     
היו"ר ראובן ריבלין:
       
       אני לא חרד לדמוקרטיה פחות ממך, ופעמים רבות יש עלי ביקורת בשל דברים שאני אומר. לא יכולים לומר לי מה לומר. אבל לעשות הפגנה אני לא יכול.
       
גילה פינקלשטיין (מפד"ל):
       
       אבל זו מחאה על ההליכים הלא-דמוקרטיים. 
       
היו"ר ראובן ריבלין:
       
       גברתי יכולה למחות מחוץ לאולם זה כמה שהיא רוצה. היא לא יכולה למחות, כי התקנון לא מאפשר לנו זאת. בבקשה.
       
גילה פינקלשטיין (מפד"ל):
       
       קיבלתי. קיבלתי. 
       
נסים זאב (ש"ס):
       
       - - -
       
גילה פינקלשטיין (מפד"ל):
       
       אדוני היושב-ראש, כנסת נכבדה, מעבר לכל מחלוקת פוליטית, אני מפנה את תשומת לבכם לתופעות חמורות של דיכוי וסתימת פיות. מפקד מחלקה בבה"ד-1, בית-הספר לקצינים של צה"ל, אוים על-ידי מפקדי בה"ד-1, שאם לא יעסוק בהטפה חינוכית בעד ההתנתקות בקרב חיילים – שזה, כמובן, נגד השקפת עולמו – ישללו ממנו את דרגותיו והוא יודח מבה"ד-1 ומצה"ל. 
       
       לצערי, מפקדי הצבא החליטו להרחיק את טובי החיילים, אלה המורעלים על צה"ל, מבית-הגידול שלהם, שגידל אותם בחממה שאוהבת עם, מולדת וכל רגב אדמה. אותם רוצים להרחיק מצה"ל, את אלו שאוהבים את צה"ל ומורעלים על צה"ל. 
       
       מר מופז, שר הביטחון, את מי אתה משרת בכך שאתה הופך את צה"ל לצבא פוליטי עוין השונא את טובי חייליו, תחת פעולות המדכאות את המחשבה? טובי החיילים והמפקדים, שמצאו אותם ראויים לפקד ולחנך את קציני העתיד. האם הפך צה"ל להיות נחלתם הפרטית של פוליטיקאים קטנים?
       
       
היו"ר ראובן ריבלין:
       
       תודה. חברת הכנסת פינקלשטיין, אני מבקש להזכיר – פשוט לא רציתי שתסירי את החולצה כאן, אבל בפעם הבאה לא לבוא בדבר שיכול להתפרש כהפגנה באולם המליאה. 
       
       בבקשה. חבר הכנסת הבא אחריה הוא חבר הכנסת טאהא. בבקשה, אדוני. אחריו - חבר הכנסת אלדד. 
       
ואסל טאהא (בל"ד):
       
       אדוני היושב-ראש, חברי הכנסת, אחרי שמשרד הפנים ביטל את הרישום של השייכות הלאומית בתעודת הזהות, מה שהיה בבחינת צעד נכון כדי שהמשרד יתייחס אל האזרחים כאזרחים, הופתענו למקרא הגילוי והפרסום שהיה ב"ידיעות אחרונות", שבתעודות הזהות הערביות נותרו סימנים שמצביעים על השייכות הלאומית שלהם. זה שהשמיטו את תאריך הלידה העברי מכל תעודת הזהות של כל ערבי - טוב עשה שר הפנים שנקט צעד אמיץ והורה לבטל את כל תעודות הזהות האלה. אבל, אני חושש שנותרו עוד סימנים. אנחנו רוצים שהפקידים האחראים, שמעצבים את המדיניות, ינקטו צעדים כאלה, ולא רק השר. 
       
       מה מטרת הסימון? הסימון מטרתו להצביע לפקיד, לאחראי, למשרד - - 
       
היו"ר ראובן ריבלין:
       
       ברור. 
       
ואסל טאהא (בל"ד):
       
       - - למי שעומד מולו, שזה ערבי, שזה חשוד, לכן זה מסוכן. ורק היום אנחנו, אתם, כולנו יודעים איפה התרבות הזאת נולדה. 
       
היו"ר ראובן ריבלין:
       
       תודה. רק – חבר הכנסת דהאמשה, האם למוסלמי לקבל תאריך עברי הוא – זה לא - זה כמו תאריך גריגוריאני?
       
ואסל טאהא (בל"ד):
       
       - - -
       
       
עסאם מח'ול (חד"ש-תע"ל):
       
       - - -
       
עבד-אלמאלכ דהאמשה (רע"ם):
       
       - - -
       
היו"ר ראובן ריבלין:
       
       זאת אומרת שאין מניעה. יכול להיות שיבקש מוסלמי לרשום את אלה. הרי אין אדם מתבייש בלאומיותו. הרי אין בושה. השאלה היא, מדוע לא עלה על דעתכם אי-פעם לבקש שבתעודת הזהות הישראלית ייכתב התאריך האסלאמי. אני לא מדבר על מח'ול. 
       
עסאם מח'ול (חד"ש-תע"ל):
       
       לכולם. אני מדבר לכולם.
       
עבד-אלמאלכ דהאמשה (רע"ם):
       
       אם אדוני ייתן לי – אדוני היושב-ראש, יש לי בדיוק בעניין הזה תשובה, והיא במקרה אישית. 
       
היו"ר ראובן ריבלין:
       
       הרי אני לא מתבייש שאני יהודי ואתה לא מתבייש שאתה ערבי. לכן, אין בושה. לא עושים פה דבר שהוא בושה. 
       
ואסל טאהא (בל"ד):
       
       אבל זאת אינטגרציה. זה סימון. 
       
עבד-אלמאלכ דהאמשה (רע"ם):
       
       כאשר נולד לי הבן הראשון, אני פניתי למשרד הפנים וביקשתי שליד השם בעברית יירשם השם בערבית. 
       
היו"ר ראובן ריבלין:
       
       בוודאי. 
       
עבד-אלמאלכ דהאמשה (רע"ם):
       
       הם אמרו שלא ניתן לעשות את זה מבחינת המחשבים, אבל, רשמו את זה בכתב יד. וכך רשמו את כל הבנים. עכשיו אני מעלה את זה שוב. זכותנו – חובת המדינה, לדעתי – שהיא תרשום את שמות אזרחיה גם בשפה הערבית. זה אנחנו כן ביקשנו ואנחנו מבקשים; אני לא יודע אם זה ייעשה. 
       
היו"ר ראובן ריבלין:
       
       בסדר, זה עניין  ראוי לדיון. 
       
עבד-אלמאלכ דהאמשה (רע"ם):
       
       כן, אבל לא לעניין של - - -. זה לא עלה. 
       
היו"ר ראובן ריבלין:
       
       כל הסימנים לגבי אזרח הם דבר לא טוב. הם דבר שלא נראה טוב.  
       
       טוב, אני מאוד מודה. רק רציתי לומר - לפני חבר הכנסת אלדד - חבר הכנסת דהאמשה, רק רציתי להפנות את תשומת לבך: מזכיר הכנסת ביקר בסינגפור באביב, ביקור בהזמנת הפרלמנט, ושם נקבע שאסור לצטט מהעיתונות, אלא אם כן חבר הפרלמנט בדק ומצא שהידיעה נכונה. יש בכך משום הגבלה על חופש הביטוי, אני מוכרח לומר, אבל בהחלט יש עניין אתי, שבאים ואומרים: אנחנו לא יודעים אם זה נכון או לא נכון, אבל אם זה נכון – שב, שב. אתה לא צריך לתת לי תשובה. רק אני אומר לך. 
       
עבד-אלמאלכ דהאמשה (רע"ם):
       
       - - -
       
היו"ר ראובן ריבלין:
       
       נדבר על כך בנשיאות בשבוע הבא. בבקשה. חבר הכנסת אלדד, בבקשה, ואחריו - חבר הכנסת מח'ול. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אחדים מחברי הכנסת הביעו היום את דאגתם מפני המחאה שחסמה אתמול כבישים ברחבי הארץ. ואני מציע, שכל מי שמחאה כזאת אינה מקובלת עליו, יתמוך – להיפך, ייאבק על כך שתתאפשר מחאה לגיטימית בכל אתר ואתר. אינני יודע אם כולכם יודעים, אבל היום מי שיבוא בחולצה כתומה – כמו חברת הכנסת פינקלשטיין כאן - לרחבת הכותל המערבי, תיאסר עליו הכניסה לשם. על-פי הוראת המשטרה. לא רק שהוא לובש - - -
       
היו"ר ראובן ריבלין:
       
       תסלח לי שאני עוצר אותך שנייה. הוגשה שאילתא בעל-פה, ומחר הממשלה תשיב. אינני רואה איזה מקום – נראה מוזר בעיני שאנשים לא יוכלו, במקומות שבהם מותר להפגין, ללכת עם כל דבר הנראה בעיניהם. 
       
       בכנסת קבענו לעצמנו, שהזירה עצמה לא תשמש אלא למקום שבו יוכלו חברי הכנסת להביע את דעתם ללא מורא, אבל לא יפגינו הפגנה. אסור להציג מוצגים ואסור ללבוש מלבושים שהם בבחינת הפגנה. 
       
       אבל, אני לא מאמין למשמע אוזני, ואכן אישרנו – אישרתי את זה, בסמכותי אישרתי שאילתא בעל-פה שהגיש חבר הכנסת כחלון בעניין שאתה מדבר בו. בבקשה להמשיך. 
       
אריה אלדד (האיחוד הלאומי - ישראל ביתנו):
       
       אני בטוח שתשובת הממשלה מחר תחכים אותנו בעניין הזה, אבל אני מדבר על הקו העקרוני. בכל מקום שניתן להתיר מחאה לגיטימית ולתמוך בה, גם חברי הכנסת התומכים בהתנתקות צריכים להיאבק על זכותו של מיעוט, או מי שנטען שהוא מיעוט, להביע את דעתו. אם ישתיקו אותם, יקבלו מחאה לא לגיטימית. תודה רבה. 
       
היו"ר ראובן ריבלין:
       
       תודה לחבר הכנסת אלדד. חבר הכנסת מח'ול - בבקשה, אדוני. ואחריו - חבר הכנסת אדלשטיין, אחרון הדוברים. 
       
עסאם מח'ול (חד"ש-תע"ל):
       
       אדוני היושב-ראש, אם להתייחס להצעה בעניין הרישום בתעודת הזהות, אני הייתי מסכים שיירשמו התאריכים העבריים והמוסלמיים לכולם – ובתנאי שזה לכולם – יחד עם התאריך הגריגוריאני.
       
       אני רוצה להקדיש את מה שנשאר לי מהדקה לשבעה בתים המאוימים בהריסה בלוד. שבעה בתים שנבנו על קרקע פרטית עם טאבו - אף אחד לא חולק על השייכות של הקרקע הזאת. הם לא באים על חשבון שום תוכנית – שכונת תעאיוש - הם לא מצליחים, זה שנים, אחרי מאבק של שנים, להגיע לאיזה הסדר, כיוון שאין תכנון לאזור הזה בלוד וכיוון  שהעירייה מעכבת את התכנון. צווי ההריסה מאיימים כל רגע רק מפני – ככה מסבירים לי, לפחות, מעיריית לוד – שמשרד ראש הממשלה לוחץ לבצע איזה מינימום מסוים של הריסות בלוד. 
       
       אני חושב שהגישה הזאת היא גישה הרסנית, היא גישה בלתי נסבלת, והגיע הזמן שגם הממשלה, גם העירייה, יחפשו את הדרך לפתור את בעיית הדיור והמגורים בלוד, ולא לחפש מכסה של הריסות לבתים ערביים שם.
       
היו"ר ראובן ריבלין:
       
       תודה. חבר הכנסת אדלשטיין - בבקשה, אדוני. 
       
יולי-יואל אדלשטיין (הליכוד):
       
       תודה. 
       
       אדוני היושב-ראש, גם היום לא צפויה הפתעה מבחינת הנאום בן הדקה שלי. אני מזכיר בפעם המי-יודע-כמה את גורלו של יונתן פולארד. אומנם היום אפילו יש קצת חדשות, אחרי כמעט 20 שנה שגריר ישראל בוושינגטון מבקר אצל פולארד. למיטב ידיעתי, בזמן שהיינו כאן בדיון החשוב הקודם, גם התקיימה הפגנה של אסירי ציון לשעבר מול משרד החוץ הישראלי באותו נושא. 
       
       כולי תקווה שאולי האווירה הזאת אכן מבשרת איזה שינוי, ובקרוב נזכה לראות את יונתן פולארד כאן, במדינת ישראל. תודה רבה. 
       
היו"ר ראובן ריבלין:
       
       תודה רבה. חבר הכנסת נסים זאב, אדוני רוצה לסיים?
       
נסים זאב (ש"ס):
       
       - - -
       
היו"ר ראובן ריבלין:
       
       אני לא יודע. אני לא עמדתי על זכותי שאתה תדבר, אלא אם אדוני רוצה, כי נשארה עוד דקה. 
       
נסים זאב (ש"ס):
       
       אדוני, אני לא בבחינת כופין אותו עד שאומר רוצה אני. אני מרגיש משוחרר לומר את הדברים שיש על לבי. 
       
       אני רוצה לומר, שלמעשה כל הפוליטיקה של שחרור אבי דיכטר מראשות השב"כ כאילו הגיע הזמן בדיוק ערב ההינתקות, זו החלטה  פוליטית. אבל תראו מה קרה בעצם: בא דיסקין ואומר בדיוק את מה שדיכטר אמר, אבל קצת יותר חזק. והוא אומר לראש הממשלה: הנה, תשמע אותי טוב. אני מודיע לך כהאי לישנא, שמישהו לא יעלה על דעתו וישלה את עצמו שכאשר אנחנו נבצע את ההינתקות לא יהיה פה מרחץ דמים. אנחנו צריכים לדעת שהפלסטינים מכינים את המלחמה הבאה. השאלה, האם ראש הממשלה שומע רק את עצמו, או שהוא באמת שומע מה חושבים אנשי השב"כ, ולפחות את מה שדיסקין אמר  רק היום בשעות הצהריים?
       
היו"ר ראובן ריבלין:
       
       תודה לחבר הכנסת נסים זאב. תמה סדרת הנאומים בני דקה לשבוע זה, שהוא השבוע הראשון בכנס הקיץ של המושב השלישי של הכנסת השש-עשרה. אנחנו עוברים להמשך סדר-היום. 


שאילתות ותשובות

היו"ר ראובן ריבלין:
       
       שאילתות ותשובות לסגן שרת החינוך, בבקשה. ובכן, סגן שרת החינוך, התרבות והספורט ישיב על שאילתות אלה. שאילתא מס' 2787, של חבר הכנסת גאלב מג'אדלה: פערים בין החינוך הערבי לחינוך היהודי. חבר הכנסת מג'אדלה אינו נוכח - לפרוטוקול.
       
        אדוני יכול להשיב גם אם הוא לא נוכח, אם הוא רוצה לומר איזה דבר. 

סגן שרת החינוך, התרבות והספורט מיכאל מלכיאור:
       
        אני דווקא כן מעוניין להשיב, כי עבדנו הרבה על הכנת התשובות. 
       
היו"ר ראובן ריבלין:
       
       בבקשה. אדוני יכול להשיב גם אם חבר הכנסת לא מצא לנכון להגיע. 
       
2787. פערי תקציב בין החינוך הערבי לחינוך היהודי
       
חבר הכנסת גאלב מג'אדלה שאל את שרת החינוך, התרבות והספורט
       ביום כ"ח באדר א' התשס"ה (9 במרס 2005):
       
       נתוני הלשכה המרכזית לסטטיסטיקה מצביעים על פערים משמעותיים בין תקציבי החינוך הערבי לתקציבי החינוך היהודי, דבר המשליך על כל היבטי החינוך הערבי.
       
       רצוני לשאול:
       
       כיצד יצומצם הפער התקציבי, ומה היא סיבתו?
       
סגן שרת החינוך, התרבות והספורט מיכאל מלכיאור:
       
       חבר הכנסת  ידידי המכובד שאל על הפערים המשמעותיים שיש בין תקציבי החינוך הערבי והיהודי, איך יצומצמו פערי התקציבים ומה סיבתם. אני חושב שזו שאלה מאוד חשובה. אני עבדתי, וגם בשבועיים האחרונים עשיתי סיורים  בטירה, בטייבה, בנצרת, בסח'נין, בכאבול ובמקומות נוספים כדי ללמוד את הנושא של החינוך הערבי והפערים הקיימים. אני רוצה פה באמת להזים בכל לשון את הנתונים המופצים על הפערים בהקצאות בין החינוך היהודי לערבי בתקופה הזאת. 

       צריך לדעת, שהנתונים של ועדת המעקב לחינוך הערבי, הנסמכים על נתוני הלמ"ס משנת הלימודים תשס"א,  וגם לדברי הלמ"ס הם רק ממצאים ראשוניים וארעיים, הם לא רלוונטיים והם לא  משקפים  בכלל את השינוי  שחל בהקצאת השעות למגזר הערבי בעקבות יישום התקצוב הדיפרנציאלי פר-תלמיד, מה שנקרא דוח-שושני.  
       
       אני רוצה להדגיש, שבעקבות דוח-שושני קרה דבר משמעותי בישראל, ובאמת במערכת החינוך בשנות הלימודים תשס"ג ותשס"ד והשנה - חשוב שנהיה מודעים לכך שהיום נותנים כסף לפי ההכנסה של המשפחה,  וזה, לצערי או למזלנו, נותן יתרון משמעותי לשכבות היותר-עניות במדינת ישראל. כפי שאנחנו יודעים, זה אומר שבמיוחד ביישובים הערביים יש יתרון  מאוד גדול. יש לי גם  פרטי ההקצאות, וחבר הכנסת מג'אדלה יוכל לעיין בהם אם יגיע. 
       
       בכסף ממש, אני יכול להגיד, שבמעבר משנת הלימודים תשס"ג לתשס"ד התווספו למגזר הערבי  10,783 שעות, ובמעבר מתשס"ד לתשס"ה התווספו למגזר זה 13,347 שעות שבועיות, מתוך כ–16,000 שעות שבועיות שהוקצו לכלל המערכת.
       
       לכן, אחוזי התוספת למגזר הערבי בשנים תשס"ג--תשס"ה היו ממוצע שעות לתלמיד - מ-1.36 שעות ל-1.42 שעות לתלמיד. שיעור תוספת השעות  הוא 10.2%. לעומת זאת,  במגזר היהודי, בעקבות הקיצוצים, לצערנו פחת מספר השעות בשנים הללו ב-3%, וממוצע השעות לתלמיד פחת מ-1.55 ל-1.49. כמובן, זה עדיין  משאיר פער, אבל הרבה הרבה יותר קטן מהפער שהיה. 

היו"ר נסים דהן:
       
       תודה רבה. כבוד סגן השרה ישיב על שאילתא מס' 2826, של חבר הכנסת נסים זאב, והוא נוכח, בנושא: מכרז לחקירת מבקשי הבטחת הכנסה. 
       
2826. מכרז לחקירת מבקשי הבטחת הכנסה
       
חבר הכנסת נסים זאב שאל את שרת החינוך, התרבות והספורט
       ביום י"ב באדר ב' התשס"ה (23 במרס 2005):
       
       פורסם כי משרדך פרסם מכרז לביצוע חקירות לבדיקת הצהרות אברכים לצורך הבטחת הכנסה.
       
       רצוני לשאול:
       
       1. האם הידיעה נכונה?
 
       2. אם כן  -  מי יזם זאת ומנין התקציב לכך?
       
       3. האם בעבר פרסם משרדך מכרזים דומים לביצוע חקירות למבקשים בתחומים אחרים, כגון תיאטרונים ומוסדות להשכלה גבוהה, ואם כן – מתי ולאילו גורמים?
       
סגן שרת החינוך, התרבות והספורט מיכאל מלכיאור:
       
        1-2. קודם כול, הידיעה נכונה. אבל, אני רוצה להדגיש מטעם משרד החינוך, שאין מדובר ביוזמה חדשה. גם כאשר פעלה המחלקה להבטחת הכנסה במסגרת משרד דתות, גם  בראשות שרי הדתות השונים, גם אז היו אותם דברים. כמובן, אותה  מחלקה, כפי  שוודאי ידוע לך, הועברה למשרד החינוך, התרבות והספורט בתחילת שנת 2004. היתה אז המלצה של ועדת הבטחת הכנסה, באישור פרקליטת המדינה דאז, להעסיק חוקרים פרטיים שיבצעו בדיקות מזדמנות בקרב מגישי בקשות, או זכאים, על מנת לוודא שההצהרה בעת הגשת בקשה לקבלת מלגת הבטחת הכנסה היא נכונה ושהמבקשים עומדים בתנאי הזכאות. עוד בטרם פורק המשרד לענייני דתות, באמת הועסקה חברת חקירות שביצעה חקירות בנושא.
       
       ב-2004 היתה פנייה לוועדת המכרזים של משרד החינוך לצורך התקשרות עם חברת חקירות. בסופו של דבר, בשל התמשכות ההליכים בוועדת המכרזים, ההתקשרות לא יצאה אל הפועל בשנת 2004. ההליכים  האלו אמורים להסתיים בימים אלה. 
       
       התקציב לביצוע החקירות עומד על סך כ-200,000 שקל, והוא כ-0.18% מתקציב הבטחת הכנסה. למען הסר ספק אדגיש גם, שהתקציב נלקח מתקציב הבטחת הכנסה.
       
       3. יש גם בנושאים נוספים מכרזים דומים. אני ניסיתי לעשות בדיקה במשרד. לדוגמה, יש מכרז שהוא עדיין בתוקף לחקירת הכנסות של מי שמבקשים הנחות לגני-ילדים או למוסדות לימוד. עושים גם את זה באותה דרך, ויש עוד כמה נושאים, לפי מה שנאמר לי בדרג המקצועי במשרד, שבהם  מקיימים בדיקות כדי לוודא שהכול נעשה כשורה.
       

היו"ר נסים דהן:
       
       תודה. חבר הכנסת נסים זאב, שאלה, זכותך. 
       
נסים זאב (ש"ס):
       
       אדוני היושב-ראש, אני רוצה לומר שהתחושה היא של רדיפת אברכים שמקבלים פרוטות זעומות,  וחשוב לי לדעת אם זה מדגמי או על-פי חשד. זאת אומרת, כשמחליטים לחקור, האם כיוון שיש משרד חקירות שמקבל אולי תקציב מסוים לחקור, נגיד, 2,000 אברכים, אז לא משנה - חשוד, לא חשוד, הוא מזמין 2,000 לפי אל"ף-בי"ת, לפי השמות, נגיד מאל"ף 100 ומבי"ת עוד 100? האם זה כך נעשה? למה להוציא 200,000 שקל מראש אם אין  לי בכלל חשדות בנושא הזה? למה המשרד צריך להיכנס בכלל לנישה הזאת? 
       
סגן שרת החינוך, התרבות והספורט מיכאל מלכיאור:
       
       לפי מה שאני הבנתי, מוציאים את הכסף כיוון שיש חשדות בנושא והיו דיווחים כוזבים במשרד הדתות, ובגלל זה בדיונים במשרד הדתות הגיעו לידי מסקנה, שחייבים לעשות בדיקה חיצונית של העניין. 200,000 שקל זה הרבה כסף, אבל זה גם מעט כסף. אני חושב שראוי וטוב שנהיה באמת בטוחים שמעט הכסף - אני מאוד מסכים אתך, אני חושב שזה היה צריך להיות הרבה יותר, אבל מעט הכסף שיש  שילך באמת למי שראוי וזקוק לזה, ולא לאנשים שמביאים דיווחים כוזבים. מי שראוי לזה, אין לו מה לחשוש. 
       
היו"ר נסים דהן:
       
       אנו עוברים לשאילתא מס' 2886, של חבר הכנסת גפני. הוא אינו נוכח. אדוני סגן השר לא חייב לענות.
       
2886. תשלומי הורים
       
חבר הכנסת משה גפני שאל את שרת החינוך, התרבות והספורט
       ביום י"ט באדר ב' התשס"ה (30 במרס 2005):
       
       בשנת הלימודים תשס"ה נכנסו לתוקף תקנות לימוד חובה - ייעוד כספי תשלומים. כן קבע משרד החינוך בחוזר מנכ"ל את גובה הסכומים המותרים בשלומי הורים.
       
       רצוני לשאול:
       
       1. האם בדק משרדך את יישום התקנות והחוזר בעניין תשלומי הורים?
       
       2. אם כן – בכמה בתי-ספר נערכה הבדיקה, באילו בתי-ספר, ומה הם ממצאיה?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)
       
       1. יישום תקנות לימוד חובה – ייעוד כספי תשלומים, וכן גובה הסכומים הנגבים בגין תשלומי הורים, נמצא בניטור מתמיד במחוזות משרד החינוך. בכל מחוז מונה רפרנט, המטפל בנושא תשלומי הורים על כל היבטיו. מנהלי בתי-הספר הונחו להעביר לאישור המחוז, בתחילת כל שנת לימודים, את טיוטת החוזר הבית-ספרי שהם מפנים אל ההורים בציון הסכומים שבית-הספר מבקש לגבות ולשולחו להורים רק לאחר קבלת אישור. כל תלונה על חריגה מטופלת ברמת המחוז על-ידי הרפרנט, ובמידת הצורך – על-ידי מנהל המחוז. 
       
       2. כפי שציינתי, הטיפול בחריגות וכן הבקרה על פתיחת חשבונות בנק נפרדים לתשלומי הורים נעשים ברמת המחוז. האחראים לנושא במטה משרד החינוך נועדו עם הרפרנטים במחוזות, לבדיקת היקף החריגים והבעיות המתעוררות, כדי להפיק לקחים ולעצב הנחיות מתאימות לקראת שנת הלימודים התשס"ו. לאחרונה ביקשנו מהמחוזות לדווח על פתיחה של חשבונות בנק נפרדים לתשלומי הורים, והבדיקה בעיצומה.
       
       אשר לפתיחת חשבונות נפרדים לתשלומי הורים, ראוי לציין שהתהליך מתקדם באטיות, עקב שאלות רבות, משפטיות ומעשיות, המתעוררות ברמת הביצוע ברשויות המקומיות וברשתות החינוך המפעילות בתי-ספר. לפיכך טרם הושלם ההליך. 
       
היו"ר נסים דהן:
       
       אנו עוברים לשאילתא מס' 2904: איחוד בתי-ספר ממלכתיים בצפת, של חבר הכנסת איתן כבל. הוא אינו נוכח.
       
2904. איחוד בתי-ספר ממלכתיים בצפת
       
חבר הכנסת איתן כבל שאל את שרת החינוך, התרבות והספורט
       ביום כ"ו באדר ב' התשס"ה (6 באפריל 2005):
       
       
       לאחרונה הוחלט לאחד את שני בתי-הספר הממלכתיים א' וג' בצפת. נודע לי, כי למרות המלצת הוועדה שהוקמה לאכלסם במבנה חדש או בבית-הספר ג', החליט ראש העירייה לאכלסם בבית-הספר א', הקטן ביותר והלא-בטיחותי.
       
       רצוני לשאול:
       
       1. האם הפרטים מדויקים? 
       
       2. אם כן – האם יורה משרדך על יישום המלצת הוועדה, ואם לא – מדוע?
       
סגן שרת החינוך, התרבות והספורט מיכאל מלכיאור:
       
       מאחר שעשינו הרבה עבודה בנושא הזה, והיושב-ראש אמר לי שאפשר לענות - - -
       
היו"ר נסים דהן:
       
       אני יודע שאפשר, אבל אני מציע שנעביר את זה לפרוטוקול. 
       
סגן שרת החינוך, התרבות והספורט מיכאל מלכיאור:
       
       זו אולי שאלה שכלל עם ישראל רוצה לדעת עליה, איחוד שני בתי-ספר בצפת. העניין הזה הטריד את חבר הכנסת כבל, ואני יכול להגיד לו שעכשיו, לפני פחות משבועיים היתה ישיבה והוחלט לדחות את איחוד בתי-הספר. לגבי שנת הלימודים הבאה עלינו לטובה, לא יהיה חשש לסגירה, ולכן כל העניין נדחה. 
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)
       
       הפרטים שהובאו לידיעתך אינם מדויקים. ראש העיר צפת אכן מינה ועדת בדיקה שתדון בסוגיית איחוד בתי-הספר הממלכתיים בעיר, אך כפי שנמסר לי, הוא לא התחייב לקבל את כל המלצותיה. 
       
       ראוי לציין, שהשיקול לסגירת בית-ספר ממלכתי ג', שאושר על-ידי מנהל מחוז הצפון במשרד החינוך, נבע ממיעוט התלמידים בו, בעוד בבית-הספר הממלכתי א' לומדים תלמידים רבים יותר ויש יותר כיתות. ילדי ממלכתי ג' יכולים להשתלב בו בנקל, לאחר שיערכו כמה התאמות במבנים.
       
       בנוסף, בית-ספר ממלכתי א' נמצא בשכונה שיש בה סיכויים גדולים יותר לקליטת תלמידים נוספים, והמימון הנדרש אפוא להסעת תלמידי בית-ספר ממלכתי ג' לממלכתי א' הוא קטן יותר, בשל מיעוט התלמידים הנזקקים להסעה. 
       
       ראוי לציין, שהעברת מבני חינוך מתפנים תבוצע רק על-פי הוראות מנכ"ל משרד הפנים והשלטון המקומי, בתיאום עם משרד החינוך.
       
היו"ר נסים דהן:
       
       תודה רבה. סיימנו את שלב השאילתות ואנחנו ממשיכים בסדר-היום.

       
הצעת חוק שירות המדינה (מינויים) (תיקון מס' 13) 
(ייצוג הולם לבני העדה האתיופית), התשס"ה-2005
       [רשומות (הצעות חוק, חוב' כ/69).]
(קריאה ראשונה)

היו"ר נסים דהן:
       
       אנחנו עוברים להצעת חוק שירות המדינה (מינויים) (תיקון מס' 13) (ייצוג הולם לבני העדה האתיופית), של חבר הכנסת מיכאל איתן. כבודו מוזמן להציג את החוק.
       
מיכאל איתן (הליכוד):
       
       אדוני היושב-ראש, כנסת נכבדה, הצעת החוק שאני שמח להביא לקריאה ראשונה היא הצעת חוק שיש בה מסר ויש בה צד מעשי. היא מדברת על כך שבחוק שירות המדינה (מינויים) יבוא סעיף שיאפשר העדפה מתקנת בקרב העובדים בשירות המדינה לבני העדה האתיופית. אם הצעת התיקון הזאת תתקבל, בני העדה האתיופית יוכלו לקבל אותה העדפה המתקנת שהיום כבר יש בשירות המדינה לייצוגם של אנשים עם מוגבלות ושל בני האוכלוסייה הערבית, לרבות הדרוזית והצ'רקסית. 
       
       ההעדפות האלה, שנקבעו בחוק שירות המדינה, נועדו לאפשר קליטה של קבוצות אוכלוסיות מסוימות בשירות המדינה, מתוך מגמה להביא לשילובן בחברה; להביא להעדפה מתקנת על רקע ייצוג מועט של אוכלוסיות אלה בקרב עובדי המדינה ועובדים במקומות אחרים.
       
       באופן הטבעי ביותר אנשים מתקבלים לעבודה, בין השאר, לא רק על סמך קריטריונים ברורים ומקצועיים, אלא גם על יסוד קשרים. כמה שנרצה להילחם בתופעות האלה, הן תהיינה תמיד. כארץ קולטת עלייה, אנחנו יודעים איך כל עדה שחלק ממנה היה כבר בארץ, העולים הוותיקים מאותה עדה, ולפעמים מאותה עיר, דאגו לאלה שבאו בעקבותיהם. 
       
       במקרה של העדה האתיופית אנחנו נתקלים במצבים של בעיות קשות בקליטה, בין השאר בגלל העובדה שמעטים מאוד מבני העדה האתיופית הגיעו לארץ לפני גלי ההגירה האחרונים בסוף המאה הקודמת ובשנים האחרונות. 
       
       הצעת החוק שבאה כרגע לדיון בכנסת באה להיות משהו מעשי, לעזור לבני העדה שחלקם וחלקן - גם שיעור הנשים אינו קטן - עושים מאמצים קשים ומגיעים ללימודים אקדמיים, מסיימים אוניברסיטאות, וקשה להם למצוא מקומות עבודה. בעזרת ההעדפה המתקנת הזאת אנחנו רוצים ליצור עוד כמה מקומות עבודה שבהם בני העדה האתיופית, שהם בעלי כישורים מתאימים - הם יוכלו להיכנס למקומות עבודה בשירות המדינה. 
       
       אני לא רוצה לדבר כרגע על דברים שאולי פעם יצטרכו לקיים עליהם דיון יותר יסודי. מדי פעם בפעם אנחנו נתקלים בתופעות שוליות ומכוערות של אפליה שמופנות כלפי העדה הזאת. בני העדה הזאת הם אולי דוגמה לאהבת ארץ-ישראל, לציונות טבעית שאתה הם חיו, ולרצון לעשות את הכול בשביל לעלות לארץ. גם בארץ הם נקלטים בצבא בצורה נהדרת. הם עושים מאמצים, ולא תמיד המאמצים שהם עושים מקבלים את העידוד המתאים על מנת שהם גם ייקלטו היטב. עדיין יש חבלי קליטה לבני העדה האתיופית. 
       
       על-ידי זה שאנחנו ניתן תמריץ לאלה שעושים את המאמץ והולכים ללימודים אקדמיים, ונקדם אותם, אנחנו נסייע לעדה כולה, ונוכל לתת דוגמאות של אנשים שמשתלבים, מצליחים והופכים להיות בעלי עמדה בממשל, קרי דוגמה טובה לחיקוי לאחרים. לעומת זאת, אקדמאים שמסתובבים מובטלים מהווים דוגמה שלילית.
       
חיים אורון (יחד):
       
       האם מדובר רק באקדמאים?
       
מיכאל איתן (הליכוד):
       
       בשירות המדינה דורשים בהרבה מאוד משרות תארים אקדמיים. הרי לא מדובר פה על כך שיוותרו על כישורים של אנשים, אלא על כך שההעדפה המתקנת תהיה לאנשים שיש להם כישורים מתאימים. אני פניתי לנציב שירות המדינה וביקשתי ממנו לפעול בעניין הזה. נציב השירות אמר לי: מיכאל איתן, אני חושב שאתה צודק, אני חושב שיש מקום שהדבר הזה ייעשה, אבל אני כנציב שירות המדינה לא יכול לעשות זאת אם לא תהיה בחוק הוראה שמאפשרת לי לעשות את המהלך הזה. בהמשך לשיחה אתו, יזמתי את הצעת החוק הזאת. 
       
       אני מניח שלא מדובר במספרים גדולים מאוד של אנשים, כך שזה לא יפגע בסקטורים אחרים. ראיתי ניסיונות ללכת בעקבות זה ולתת העדפה מתקנת לכלל העולים החדשים. אני לא חושב שזה המצב, אני לא חושב שזה צודק ואפשרי. 
       
אליעזר כהן (האיחוד הלאומי - ישראל ביתנו):
       
       - - -
       
מיכאל איתן (הליכוד):
       
       אני מנסה לומר, שעל-ידי החקיקה של החוק הזה אנחנו מעבירים מסר חיובי. אנחנו אומרים לבני העדה האתיופית, שאנחנו, הכנסת, הממשלה והגורמים הציבוריים, ואני מאמין שגם חלקים גדולים בחברה - זה האיתות שלנו לכולם, שאנחנו רוצים לקלוט אותם ולתת להם יד; שאנחנו מבינים את הבעיות הייחודיות של העדה האתיופית, של העלייה החדשה הזאת ושל השונות שיש בה, ואנחנו רוצים לקלוט אותם כמו שקלטו בארץ הזאת עדות אחרות, ואפילו יותר מכך. מאחר שאין להם על מי להישען, אנחנו כולנו נהיה המשענת שלהם. כולנו זה בראש ובראשונה המגזר הציבורי, שצריך לתת דוגמה. יש כאן מסר, ואני מאמין שהמסר הזה יחלחל גם למעסיקים פרטיים. במקום תופעות של אפליה תהיינה תופעות של העדפה. מול תופעות של אפליה, התשובה שלנו צריכה להיות העדפה, חיבוק, חום, קרבה, לתת להם את התחושה ולעשות הכול על מנת לקלוט אותם כאן בארץ. זה במסר הכללי.

	בצורה המעשית, אני מאמין שהחוק הזה יספק כמה עשרות מקומות עבודה נוספים, הלוואי שקצת יותר, ויהיה בכך גם פתרון מעשי של עובדי מדינה בני העדה האתיופית. תודה רבה.

היו"ר נסים דהן:
       
       תודה, אדוני יושב-ראש ועדת החוקה, חוק ומשפט. אנחנו עוברים לרשימת המתדיינים. ראשון המתדיינים, חבר הכנסת חמי דורון – אינו נוכח. חבר הכנסת עבד-אלמאלכ דהאמשה – אינו נוכח. חבר הכנסת עזמי בשארה - בבקשה, אדוני.
       
עזמי בשארה (בל"ד):
       
       אדוני היושב-ראש, חברי הכנסת, אני בעיקרון, כפי שאתם יודעים, תמכתי בכנסת הזאת – גם הגשתי כמה חוקים – בנושא העדפה מתקנת, כאשר הנושא היה אי-יכולתה של החברה לספק, בדינמיקה הטבעית שלה, בהתפתחות הטבעית, גישור על פערים, גם לא כאשר נואמים, גם לא כאשר מטיפים, אלא שהיה צורך בהתערבות החוק לשם העדפת אנשים ממוצא מסוים עם אותו כשרון או עם אותה סמכות או עם אותם כישורים, מכיוון שהחברה במשך עשרות שנים הפלתה אותם על שום מוצאם. כלומר, אין כאן העדפה מתקנת כל כך כמו פיצוי על עשרות שנים של אפליה, או פיצוי על כך שנקודת הזינוק שלהם, בגלל מדיניות החברה, היתה פחותה.
       
       אדוני היושב-ראש, לא חשבתי אף פעם שצריך להתייחס לזה התייחסות גורפת. יש דברים שצריך להשאיר מחוץ לעניין הזה, למשל תפקידים הרי גורל, כמו קבלת כירורגים בבתי-חולים לפי מוצאם, תוך העדפת אנשים ממוצא מסוים. גם לא חשבתי אף פעם שבית-המשפט העליון צריך להכפיף עצמו לדברים כאלה, לקבל אנשים בגלל מוצאם או להעדיפם. אין ספק. צריך להביא את זה בחשבון. אבל יש דברים רחבי ממדים, כמו השירות ציבורי, כמו חברות ממשלתיות, תחומים שלמים שמוצאים מסוימים נעדרו בהם בגלל אפליה, לא בגלל חוסר כישורים, וכן הלאה. 
       
       הדוגמה הכי טובה לא היתה הדוגמה של הערבים, אלא של הנשים. זה התחום שבו ה-affirmative action בכלל התחיל בארצות-הברית, גם לא בשחורים, השחורים באו מאוחר יותר. הנשים נאבקו למען הדבר הזה. תנועות הנשים היו מודעות לכך שזה עלול להנציח את נחיתותן, מכיוון שהן אף פעם לא יקבלו הזדמנויות שוות כל עוד המדינה מתערבת למען ייצוגן. 
       
       גם לי, אגב, יש החששות שלי שזה יצמיח כל מיני הסתמכויות. במקום כישורים יסתמכו על מוצא, ויתקבל מרצה לאוניברסיטה אחרי תקופת אפליה כל כך ארוכה כיוון שהוא בתקן של ערבי, שצריך להיות מין ערבי-חצר משום שהוא ערבי. זה  מנציח גם פיגור אקדמי וגם את האפליה. ללא שום ספק, אני חושב שצריך לנצל את זה בזהירות.
       	
       הגענו בבית הזה למסקנה, שבלי התערבות החוק הפער ילך ויגדל והאפליה תלך ותגדל. אי-אפשר לסמוך על דעיכת הדעות הקודמות לבדן, והיה צריך להתערב. 
       
היו"ר נסים דהן:
       
       תודה.
       
עזמי בשארה (בל"ד):
       
       אני לא מסכים, אדוני, למקרים שבהם הופכים את היהודים במדינת ישראל, וזה משפט המפתח – אדוני, אני מסיים - שהם הרוב במקרה הזה, שהמדינה נקראת עליהם, את הרוב היהודי לקבוצת מיעוטים שכולם צריכים העדפה מתקנת. כלומר, במקום מדינת הרוב יהפכו היהודים ויתחרו אתנו כשהם גם מיעוטים מדוכאים. אני לא מסכים לזה. אבל במקרה המיוחד של האתיופים אני כן מסכים. אני יודע למה, ואין לי זמן להסביר למה. אני יודע למה, ואני חושב שמיקי איתן לא במקרה לא אמר המרוקאים, לא אמר הרוסים, אלא אמר: אתיופים. לכן אני מסכים אתך. תודה רבה.
       
היו"ר נסים דהן:
       
       תודה. חבר הכנסת חיים אורון. אחריו – חבר הכנסת ג'מאל זחאלקה. נראה מי ידבר על המרוקאים.
       
חיים אורון (יחד):
       
       אדוני היושב-ראש, חברי הכנסת, אני מצטרף לכל משפטי ההתניה שחבר הכנסת עזמי בשארה אמר בדבריו, ומסיבה דומה אני לא אתנגד לחוק, אני רק רוצה להעיר שלוש הערות. 
       
       הערה ראשונה - חבר הכנסת מיקי איתן, מנגנון כזה קיים לגבי הסקטור הערבי, והוא גורם לתסכול עצום, כי לא מצליחים ליישם אותו. בהתחלה זה מוצג כהישג, ואפילו יש פוליטיקאים שמתגדרים בו ומסתובבים על פני כל הארץ ואומרים: אני.
       
       רק השבוע בוועדת הכספים – מותר לדבר פה דוגרי, כי אף אחד לא שומע אותנו, אנחנו מעטים – מפלגה מסוימת הצביעה בעד תקציב ההתנתקות כי הבטיחו מקומות בבנק ישראל. ואני אמרתי: דחילכום, צריכים מקומות בבנק ישראל דרך ההצבעה בוועדת הכספים?  

עזמי בשארה (בל"ד):
       
       איזו מפלגה? 
       
חיים אורון (יחד):
       
       אתה לא מכיר אותה.
       
עזמי בשארה (בל"ד):
       
       מפלגה אנונימית?
       
היו"ר נסים דהן:
       
       מפלגה שהצביעה בעד, אז זה לא יכול להיות ש"ס.
       
חיים אורון (יחד):
       
       היא הצביעה בעד חוק ההתנתקות.
       
היו"ר נסים דהן:
       
       זה לא יכול להיות ש"ס, כי היא הצביעה נגד.
       
מיכאל איתן (הליכוד):
       
       לשם שינוי אתה לא מכיר אותה.
       
עסאם מח'ול (חד"ש-תע"ל):
       
       - - -
       
חיים אורון (יחד):
       
       חבר מפלגתך, עסאם מח'ול - עזוב, התחלק לי כך תוך כדי הדיון. אני לא רוצה להמשיך יותר. חברים. למה אני אומר את זה, חבר הכנסת איתן?
       
עסאם מח'ול (חד"ש-תע"ל):
       
       לא משנה מי עשה את זה, זה מעשה זנות פוליטית.
       
חיים אורון (יחד):
       
       למה אני אומר את זה? אני חוזר לעניין - - -
       
היו"ר נסים דהן:
       
       אילו היה עושה את זה מישהו מש"ס, היו מעמידים אותו לדין פלילי.
       
חיים אורון (יחד):
       
       עזמי בשארה, אני מסתמך עליך, ואתה גם מפריע לי וגם הולך.
       
עזמי בשארה (בל"ד):
       
       אני הולך לפי מיטב המסורת שלך, אבל אני נשאר.
       
חיים אורון (יחד):
       
       מהאמירה שלי, חבר הכנסת איתן, אני הולך לשלב הבא. כמעט אי-אפשר להתנגד להצעה הזאת, ואני אתמוך בה, אין לי עם זה בעיה. אבל צריך להביא בחשבון שיכולת האכיפה של חוקים מהסוג הזה היא מאוד מאוד מוגבלת. אחרי שנגמרת חגיגת ההצהרה מגיע היום הקשה, שבאים נציגי העדה, או במקרה אחר נציגי הסקטור, עם הטבלאות ואומרים: תראו מה שקורה. מה עשינו? 
       
       ומצד שני, ולא בניגוד להצעה שלך, למשל, אני חושב שאחת התרומות הכי גדולות לעדה האתיופית היתה דבר נורא אלמנטרי, אם היה נאכף ברצינות בארץ - חוק שכר מינימום. חלקים גדולים מהעדה הזאת עובדים במקומות עבודה שאין בהם שכר מינימום, והוא לא נאכף, ומבחינת היקף הבעיה, האמן לי, היא הרבה יותר רחבה. 
       
       עוד הפעם, אני אומר את זה מתוך הסכמה אתך. הקבוצות החלשות וקבוצות המיעוטים תמיד נפגעות יותר מקבוצות אחרות מהחולשות של החברה כולה, לכן הן קבוצות נפגעות. ואם חוק שכר מינימום לא נאכף, ואם חסרים קציני ביקור סדיר בבתי-הספר, ואני מדבר רק על דוגמאות שאני מכיר מקרוב, הנפגעים הם בני הקבוצות היותר חלשות, ובכללם באזורים מסוימים בני העדה האתיופית. אני מדבר על מקום מסוים שאני מכיר מידע אישי - - -
       
היו"ר נסים דהן:
       
       נא לסיים.
       
       
חיים אורון (יחד):
       
       יש משהו אולי לא לגמרי הגון במה שאני אומר לך, שאני כאילו תומך, אבל. לצערי הרב, האפקט של חוקים מהסוג הזה הוא הרבה הרבה יותר מוגבל מהרושם שנוצר בציבורים מסוימים שכאילו הוא יפתור את העניין.
       
היו"ר נסים דהן:
       
       תודה. חבר הכנסת ג'מאל זחאלקה.
       
מיכאל איתן (הליכוד):
       
       אמרתי שאני מקווה שזה יביא לכמה עשרות אנשים - לא אמרתי שזה יפתור, אבל כמסר, אני מקווה שזה ישפיע גם על המעסיקים הפרטיים.
       
רן כהן (יחד):
       
       אם זה יפתור בעיה לכמה עשרות אנשים, תאמין לי, הרווחת.
       
היו"ר נסים דהן:
       
       שלוש דקות לרשותך, חבר הכנסת ג'מאל זחאלקה. התחילו שלוש הדקות. קדימה. אחריו – חבר הכנסת משה גפני.
       
ג'מאל זחאלקה (בל"ד):
       
       כבוד היושב-ראש, החוקים של ייצוג הולם בשירות המדינה הם בעייתיים, וחבר הכנסת מיקי איתן אולי יודע יותר מחברי כנסת אחרים מה הבעיה העיקרית של החוקים האלה - שהם חוקים חסרי שיניים. כלומר, היה חוק של ייצוג הולם של האזרחים הערבים. מאז חוקק החוק יש שיפור קטן מאוד, שולי, ובמשרדים ממשלתיים מסוימים יש אפילו נסיגה, ואין מה לעשות. החוק לא קובע איזו דרך לכפות את החוק על המדינה.
       
       יש כאן בעיה חוקתית: כאשר מדובר בחוק שנכפה על אזרח או אפילו על גוף ציבורי, יש דרך לכפות אותו עליו. אבל כשמדובר בממשלה, היא פטורה מלקיים את החוק. לכן, חבר הכנסת מיקי איתן, אנחנו נאשר את החוק ונתמוך בו. אין לי שום בעיה עם החוק. אבל אני רוצה שניפגש בעוד חמש שנים - החוק הזה יהיה דיו על נייר. אין לו ערך.
       
       אנו צריכים לחשוב בוועדת החוקה, אני מבקש ממך, גם החוקים הקיימים – חוק ייצוג הולם לאזרחים ערבים והחוק הזה וחוקים אחרים של ייצוג הולם, הממשלה לא מקיימת אותם. גם הכנסת וגם הוועדה לא יכולות לכפות את זה על הממשלה. אנחנו צריכים למצוא את הדרך החוקית כדי להכריח את הממשלה לא להפר את החוק. זאת המשימה העיקרית, כי אחרת אין טעם בחוקים האלה.
       
היו"ר נסים דהן:
       
       תודה רבה, אדוני. חבר הכנסת משה גפני – לא נוכח. חבר הכנסת אורי אריאל. אחריו – חבר הכנסת מאיר פרוש, ואחריו – חבר הכנסת אריה אלדד. אני קורא את השמות כדי שחברי הכנסת שיודעים שתורם מתקרב יעשו את ההכנות להיות ליד הפודיום בזמן. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, יפה עשה ידידי חבר הכנסת מיכאל איתן שהעלה את הצעת החוק הזאת. נדמה לי שיש בעניין הזה הסכמה מקיר לקיר, שראויה העדה החשובה הזאת, שכה התאמצה להגיע אלינו, לסיוע בצורות שונות, ובתוכן גם הסיוע הזה שמעלה פה חבר הכנסת מיכאל איתן.
       
       העדה הזאת, שהלכה ברגל בשנות ה-90 למדינת ישראל, וממשיכה ללכת, ראויה לעידוד בכל דרך. לצערנו הרב, ממשלת ישראל, שהואילה אחרי הרבה זמן לעשות שינוי ולקבוע שמעלים כל חודש במקום 300 עולים מאתיופיה, 600 עולים, ואפשר לומר שזה הישג; מצד שני, לשאול את השאלה: באיזו מדינה נוספת מדינת ישראל קבעה מכסות לעלייה? האם העולים מרוסיה, האם העולים מארצות-הברית, האם העולים מהודו, האם העולים ממרוקו, נמצאים במכסה כלשהי? התשובה היא – לא. לא ממרוקו, לא מהודו, גם לא מצ'ילה, ולא מכל מקום אחר בעולם. רק במקום אחד ראש הממשלה כינס את השרים הנוגעים בדבר והם קבעו מכסה. הבושה הזאת שרשומה כהחלטת ממשלה צריכה להיעלם, אדוני ראש הממשלה, ויפה שעה אחת קודם. תודה. 
       
היו"ר נסים דהן:
       
       תודה רבה. חבר הכנסת מאיר פרוש – מוותר. חבר הכנסת אריה אלדד – מוותר. חבר הכנסת איוב קרא – לא נוכח. חבר הכנסת אבשלום וילן – לא נוכח. חבר הכנסת דניאל בנלולו – אינו נוכח. חבר הכנסת עסאם מח'ול. חבר הכנסת בייגה שוחט – לא נוכח. חבר הכנסת יעקב מרגי – לא נוכח. חבר הכנסת מגלי והבה. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, הצעת החוק היא מסוג הצעות החוק שיש בהן אלמנט של צעד בכיוון הנכון או רצון לשפר או לתקן עוול, אבל יש בהן הרבה מן האשליה. יש בה הרבה מהאשליה, מכיוון שלא כך בונים שוויון. לא כך מטפלים, לדעתי, בשאלה של אפליה, גם כאשר היא אפליה לאומית, או אפליה עדתית, או אפליה מגדרית. 
       
       קודם כול, המציאות מוכיחה, שחוק להעדפה מתקנת לא משנה את המציאות של אותו מגזר, של אותו מיעוט או של אותה קבוצה עדתית.
       
       אני חושב שהאשליה יכולה לבוא על חשבון הצורך לנהל את המאבק האמיתי להשגת השוויון ומתן המקום הנכון לערך השוויון בחיים החברתיים והאזרחיים של החברה הישראלית. לכן, הנושא הזה הוא נושא רגיש. מצד אחד, יש בו אלמנטים של רצון טוב, רצון לשנות את המציאות, אבל אני חושש שהוא מפריע לשינוי המציאות, בסופו של דבר, מכיוון שהוא לא מנהל את המערכה הנכונה, בצורה הנכונה, במקום הנכון ובכיוון הנכון.

	אני חושב שזה חוק שיעבור, וכרגע, בתנאים הקיימים, אי-אפשר להתנגד לו, מכיוון שהוא פותח פתח, פותח פרצה. אבל קשה להיות שלם עם זה.

       אני חושב שהמבחן האמיתי, גם של ועדת החוקה, חוק ומשפט וגם של הכנסת, וחברי הכנסת שדואגים לטיפול בבעיות האלה, הוא: האם נוכל להעביר חוק שוויון? חוק שערך השוויון בו הוא הערך הקובע, כערך אוניברסלי, לא כערך שמיטיב עם קבוצה זו, שנותן הטבה לקבוצה אחרת, אלא כחוק שמחייב את המדינה להתייחס לכלל האזרחים בצורה שווה, בתחומים שונים, בתחומים בסיסיים, במתן השירותים הבסיסיים, גם במתן העמדות הנכונות ובחלוקה נכונה.

       אני חושב שההתאמה בין האחוזים של קבוצה זאת לבין האחוזים של הפקידים בפקידות המדינה  תיווצר מעצמה כאשר תינתן אפשרות וייווצרו תנאים לשוויון נכון ואמיתי בין כולם. תודה רבה.

היו"ר נסים דהן:
       
       חבר הכנסת צבי הנדל – לא נוכח. חבר הכנסת יגאל יאסינוב, ביקשת לדבר. אחריו – חבר הכנסת נסים זאב. אחרון הדוברים - חבר הכנסת עבד-אלמאלכ דהאמשה. חבר הכנסת דהאמשה, אחר כך תגיד שמתגרים בך, נא לא להפריע. 
       
יגאל יאסינוב (שינוי):
       
       אדוני היושב-ראש, חברי חברי הכנסת, לצערי, כמו בהרבה פעמים, אני לא רואה פה את נציגי הממשלה. לא הופתעתי. 

היו"ר נסים דהן:
       
       זאת קריאה ראשונה, אין צורך בנציגי ממשלה. יושב-ראש הוועדה נמצא פה והוא שומע אותך בכובד ראש.

יגאל יאסינוב (שינוי):
       
       בכל זאת חשבתי שיש אחריות על ממשלת ישראל לשלוח נציג ולשמוע דיונים על חקיקה שקשורה דווקא להתנהלות המדינה. כי אנחנו מדברים על ייצוג הולם ליוצאי אתיופיה. איפה? בחברות ממשלתיות. אז אם נציגי הממשלה לא באים, הם כנראה אינם מקבלים ברצינות את הדבר הזה.

היו"ר נסים דהן:
       
       אתה צודק, צריכים להיות כאן השרים אופיר פינס-פז ובנימין בן-אליעזר. 
       
יגאל יאסינוב (שינוי):
       
       דווקא השרים שבמשרדים שלהם הכי הרבה חברות. אני רוצה להגיד, שלצערי החוק הזה והחוק הבא שנדבר עליו באו מאוחר. החוק הראשון מהסוג הזה היה צריך לבוא לפני הרבה מאוד זמן, עוד כשהיתה עלייה הגדולה מהמזרח. כי גם אז אנשים לא קיבלו אפשרות להתקדם. לקח להם הרבה מאוד שנים. כרגע אנחנו מנסים ללמוד על העבר, כדי שנוכל לתת ליוצאי אתיופיה, ובחוק הבא - לעולים חדשים, אפשרות להתקדם בשירות המדינה.

       אני חושב שכל מי שיצביע נגד, יעשה טעות, ולא רק שיעשה טעות, אלא יצטרך אחר כך להתנצל בפני עצמו, בפני שכנים, בפני חברים ובפני ידידים. ידוע שבחוק הזה ובחוק הבא, לצערי אני לא בין המגישים, ובכל זאת אגן על דברים ששמעתי ברמזים. החוקים הם לא פוליטיים. בכל זאת, לכל שר יהיה מקורב מעדה אחת או מעדה אחרת, ואז שימנה אותו, שיעזור למנות אותו, כי בכל זאת אדם שימנו אותו לדירקטוריון צריך להיות זה שעונה על קריטריונים שהממשלה תבנה אותם, וחבל שנציגי ממשלה לא נמצאים פה.
       
היו"ר נסים דהן:
       
       תודה. חבר הכנסת נסים זאב, בבקשה. אחרון הדוברים בחוק הוא חבר הכנסת עבד-אלמאלכ דהאמשה.
       
נסים זאב (ש"ס):
       
       אדוני היושב בראש, כנסת נכבדה, אפשר לחשוב שיום לאחר קבלת החוק ייפתחו השערים לעולי אתיופיה - איזו שהיא אשליה. הרי זו הצהרה בעלמא. אולי בשבילנו, אולי לשנות את התרבות אצלנו, אולי קצת לעורר אותנו בעניין הגזענות שיש במדינת ישראל כלפי השחורים. 20 שנה של עלייה מאז "מבצע משה", כשעלו 8,000 אתיופים ואחר כך עלו עוד כ-14,000 - כמה חיכו, כמה מתו בדרך, עד שעלו לארץ-ישראל? אנחנו מדברים על מה שהיה לפני 20 שנה. אני זוכר כשהיה שר הפנים הרב פרץ, איך הוא קיבל אותם - בדיוק היה "מבצע שלמה" - באיזה חום, באיזו אהבה. אבל כל זה רק כשהם עולים. כשהם מתיישבים יום לאחר מכן - נו, אנחנו כבר יצאנו ידי חובה.
       
       הם, האתיופים, אוהבים את המדינה. אני רוצה לומר, שגם אלה שהיה ספק אם הם יהודים או לא יהודים, קיבלו את הגיור כדת וכדין, והם ציונים ואוהבי מדינת ישראל, והם מקבלים את היהדות כמו שצריך. 
       
       אני חייב לומר, שהדבר הזה לא קיים בקרב עולי רוסיה. אספר לכם מעשה שהיה רק היום, כשנתקלנו בזוג שהיא יהודייה והוא רוסי. הוא אמר: אני גוי. שאלו אותו: איך אתה מסביר את חיי הנישואים שלכם? והוא אמר: עשינו הסכם - אני נשאר גוי והיא יהודייה, וזה לא מפריע לשנינו. כל אחד חי את החיים שלו. אנחנו בונים ביחד רק משפחה. הוא יכול ללכת לכנסייה והיא יכולה ללכת לבית-הכנסת. אני רוצה לומר לכם, שזה לא קיים אצל האתיופים, וקשה למצוא דבר כזה. אם הוא מתגייר ואם הוא נהיה יהודי, הוא מקבל על עצמו את היהדות והעלייה היא עלייה.
       
       אני רוצה לומר דבר נוסף. כששמעתי את חבר הכנסת יאסינוב חשבתי איזה אוהד אתיופים הוא והסיעה שלו בשינוי. צריך לזכור שכשפורז היה שר הפנים, הוא עשה את הכול שאותם עולים לא יעלו לפה, למרות החלטת הממשלה להביא את עולי אתיופיה. למרות כל האזהרות וההתרעות על השוהים שנמקים ומתים שם במחנות שלהם ברעב, בצמא ובמחלות, העלייה התעכבה יותר מדי. גם היום הם עולים קמעה קמעה. אז כשאנחנו כל כך דואגים לאלה שנמצאים פה, צריך לזכור שאחיהם עדיין נמצאים שם וצריכים להעלות אותם.
       
       
היו"ר נסים דהן:
       
       תודה. חבר הכנסת עבד-אלמאלכ דהאמשה, בבקשה - בקיצור. אחריו תחל הצבעה מייד, אלא אם ליושב-ראש הוועדה יש מה לומר.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, ברשותך, הרשה לי לברך את משלחת מנהיגי הסטודנטים הערבים באוניברסיטה העברית בירושלים, אגודת "אלרסאלה", היושב-ראש לשעבר - -
       
היו"ר נסים דהן:
       
       ברוכים הבאים.
       
עבד-אלמאלכ דהאמשה (רע"ם):
       
       - - וביניהם גם בני, שיושב למעלה. אהלן וסהלן.
       
אורי אריאל (האיחוד הלאומי - ישראל ביתנו):
       
       הם בתא - - -?
       
עבד-אלמאלכ דהאמשה (רע"ם):
       
       חבר הכנסת אריאל, תיכף אגיע גם אליך, אם אתה רוצה. אין לי בעיה.
       
היו"ר נסים דהן:
       
       חבר הכנסת דהאמשה, לא בפני הבן שלך.
       
עבד-אלמאלכ דהאמשה (רע"ם):
       
       הצעת החוק יכולה להיות הצעה צודקת, אבל לדעתי היא מעוררת חלחלה ובושה בכולנו. לא כך צריך להשיג שוויון. זה מעיד על כך שבחברה שלנו, במדינה הזאת, אין שוויון, לא לאתיופים ולא לחלשים אחרים, וודאי לא לערבים. כאשר עושים חקיקה כדי לתקן מצב כזה, זו תעודת עניות. למה אין לאתיופים אחוז הולם, אולי קצת פחות או קצת יותר באופן טבעי, בשירות הציבורי? למה צריך לתקן את זה על-פי חוק? זו בושה וחרפה.
       
       בכל אופן, אני לא אתנגד להצעת החוק, מפני שבעקרון היא צודקת. אם אי-אפשר לעשות את זה אחרת, אז נעשה את זה. אני אולי אמנע בהצבעה. אני גם לא אתנגד מסיבה נוספת - שלא תהיה צרות עין ויגידו שזו הצעת חוק של האיחוד הלאומי. אני עם האיחוד הלאומי, מבחינה פוליטית, ממש בניגודי דעות - הפוכים לגמרי.
       
שר הפנים אופיר פינס-פז:
       
       חבר הכנסת איתן לא עבר לאיחוד הלאומי.
       
עבד-אלמאלכ דהאמשה (רע"ם):
       
       חבר הכנסת איתן - לא ראיתי אותו בין המציעים.
       
היו"ר נסים דהן:
       
       הוא רק הציג את החוק. זו הצעת חוק פרטית.
       
עבד-אלמאלכ דהאמשה (רע"ם):
       
       זו הצעת חוק פרטית של חברי כנסת שכולם מהאיחוד הלאומי.
       
       לכן, אצביע לגופו של עניין, כפי שהצבעתי כל הזמן, ולא לגופו של מציע או לגופם של מציעים.
       
       אדוני היושב-ראש, ברשותך, בשניות שנותרו לי רק אסביר בקצרה את הצעת החוק לצופינו הערבים.
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. הצעת החוק גורסת שהאתיופים המהווים מיעוט במדינה זו, יזכו לייצוג הולם במנגנון שירות המדינה, בהתאמה לשיעורם היחסי באוכלוסייה. אמרתי שהצעה זו היא אות קלון למדינה ולחברה, שכן מלכתחילה צריך היה להנהיג שוויון בין התושבים באפשרותם להגיע למנגנון שירות המדינה, בלי שיהיה צורך לחוקק חוק מיוחד כדי להגיע לתוצאה הצודקת הזאת. 
       
       אמרתי שזה מראה שהשכבות החלשות, ובפרט הציבור הערבי במדינה זו לא זכו עד עתה לייצוג הולם, בהתאמה לשיעורם היחסי באוכלוסייה. עם זאת, אני לא אתנגד להצעת החוק, ואמנע בהצבעה. 
       
       אני אמנע מסיבה נוספת, והיא שהמציעים הם ממפלגה שמנוגדת לגמרי בדעותיה, מבחינה פוליטית, לדברים שבהם אני מאמין ומייצג, ואיני רוצה שתהיה צרות עין. עם זאת, אני אצביע על ההצעה משיקולים ענייניים, וללא קשר לזהותם של המציעים, ולפיכך אמנע בהצבעה.)
       
       תודה רבה.
       
היו"ר נסים דהן:
       
       תודה רבה.
       
       אנחנו עוברים להצבעה. הצעת חוק שירות המדינה (מינויים) (תיקון מס' 13) (ייצוג הולם לבני העדה האתיופית) - מי בעד? מי נגד?
       
מיכאל איתן (הליכוד):
       
       יש תשובה.
       
היו"ר נסים דהן:
       
       שאלתי את אדוני אם הוא רוצה להשיב, והוא לא ענה.
       
מיכאל איתן (הליכוד):
       
       אמרתי: כן.
       
היו"ר נסים דהן:
       
       לא שמעתי ולא ראיתי.
       
מיכאל איתן (הליכוד):
       
       אמרתי בלב.
       
היו"ר נסים דהן:
       
       אמרת בלב, אז אנחנו נצביע בלב עכשיו. אדוני, המיקרופון לרשותך, אף-על-פי שהתחלנו את ההצבעה. אבל אם אתה מבקש - - -
       
נסים זאב (ש"ס):
       
       אז שידבר אחרי ההצבעה.
       
היו"ר נסים דהן:
       
       זו לא קריאה שנייה וקריאה שלישית. מה לברך? בינתיים זה רק קריאה ראשונה. לאט לאט. חבר הכנסת איתן, בבקשה, תעשה זאת בקיצור.
       
מיכאל איתן (הליכוד):
       
       אדוני היושב-ראש, כנסת נכבדה, אני פשוט רוצה לעשות הבחנה בין הצעת החוק הזאת לבין הצעת החוק שבאה בעקבותיה. אין ביניהן דמיון. הדבר הראשון - הצעת החוק הזאת מדברת על בני העדה האתיופית, על מי שהוא או אחד מהוריו נולדו באתיופיה, ומדובר פה באמת בקבוצה קטנה, מתוך רצון לתת העדפה מתקנת. בהצעת החוק השנייה מדובר על דירקטורים בחברות ממשלתיות. אני לא משווה בכלל בין הדברים. להיפך, אני שואל את עצמי: למה עולה חדש צריך להיות בהעדפה מתקנת כדי להיות דירקטור בחברה? בדיוק הפוך, הוא רק עלה וכבר הוא צריך עדיפות על פני מישהו אחר להיות דירקטור בחברה? זה לא מקום עבודה. זה להיות דירקטור. הוא נמצא שנה בארץ. תהרגו אותי, למה הוא צריך לקבל העדפה על פני מישהו אחר ולהיות דירקטור? הוא נמצא שנה בארץ. המציעים אומרים עד 15 שנה. אמרתי למציעים: לפחות תגידו מעשר שנים, אבל עד עשר שנים לא תהיה לו שום עדיפות. אם הוא יהיה טוב, ניקח אותו גם אם הוא עד עשר שנים בארץ. 
       
היו"ר נסים דהן:
       
       חבר הכנסת איתן, אתה גולש לדיון הבא. 
       
מיכאל איתן (הליכוד):
       
       מאחר שאני - - - 
       
היו"ר נסים דהן:
       
       לא תהיה פה, אז החלטת להשתתף בדיון הזה עכשיו.
       
מיכאל איתן (הליכוד):
       
       אני מסיים. 
       
עבד-אלמאלכ דהאמשה (רע"ם):
       
       אתה מדבר על החוק הזה?
       
מיכאל איתן (הליכוד):
       
       דיברתי על החוק השני. אני לא אשתתף בהצבעה, אבל אם בכל אופן תעבור הצעת החוק השנייה, אני מציע שבקריאה השנייה והשלישית יקבעו במפורש שהיא לא חלה אלא אחרי עשר שנים שהאדם היה בארץ. עד עשר שנים הוא יהיה כמו כולם. לגבי מי שנמצא כאן בין 10 ל-15 שנה, ניתן לקבוצה הזאת איזו עדיפות, אבל מה להגיד לכם? לקבוע שהחל מהשנה הראשונה תינתן עדיפות לעולה חדש להתמנות לדירקטור על פני ישראלי - זה מעשה חלם.
       
היו"ר נסים דהן:
       
       תודה. אנחנו עוברים להצבעה. אני מזכיר לכולם שאנחנו לא מצביעים על מה שדיבר עליו חבר הכנסת איתן, אלא על הצעת חוק שירות המדינה (מינויים) (תיקון מס' 13) (ייצוג הולם לבני העדה האתיופית), התשס"ה-2005, קריאה ראשונה. 
       
       ההצבעה החלה. מי בעד? מי נגד?
       
הצבעה מס' 2
       
בעד ההצעה להעביר את הצעת החוק לוועדה – 14
נגד – אין
נמנעים - 1 
ההצעה להעביר את הצעת חוק שירות המדינה (מינויים) (תיקון מס' 13) 
(ייצוג הולם לבני העדה האתיופית), התשס"ה-2005, לוועדת החוקה, חוק ומשפט נתקבלה. 
       
היו"ר נסים דהן:
       
       בעד – 14, אין מתנגדים ונמנע אחד. הצעת החוק התקבלה בקריאה ראשונה, והיא תחזור להכנה לקריאה שנייה ושלישית לוועדת החוקה, חוק ומשפט. תודה. הנושא הסתיים. 
       

מסמכים שהונחו על שולחן הכנסת
       
היו"ר נסים דהן:
       
       הודעה לסגן מזכיר הכנסת. 
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיעכם, כי הונחו היום על שולחן הכנסת – 
       
       לקריאה ראשונה, מטעם הממשלה: הצעת חוק המשטרה (דין משמעתי, בירור קבילות שוטרים, עובדים שאינם שוטרים והוראות שונות), התשס"ה-2005. 
       
       לקריאה ראשונה, מטעם חברי הכנסת: הצעת חוק לתיקון פקודת סדר הדין הפלילי (מעצר וחיפוש) (מס' 11) (חיפוש ותפיסת חומר מחשב), התשס"ה-2005, של חברת הכנסת מל פולישוק-בלוך וקבוצת חברי הכנסת; הצעת חוק שיווי זכויות האשה (תיקון מס' 4) (ייצוג הולם בעיצוב מדיניות לאומית), התשס"ה-2005, של חברת הכנסת יולי תמיר וקבוצת חברי הכנסת; הצעת חוק צער בעלי-חיים (הגנה על בעלי-חיים) (תיקון מס' 3) (הגדלת קנסות), התשס"ה-2005, של חברי הכנסת אחמד טיבי, מוחמד ברכה ועסאם מח'ול. תודה. 
       
היו"ר נסים דהן:
       
       תודה רבה. 
       
       

הצעת חוק החברות הממשלתיות (תיקון מס' 17) 
( ייצוג הולם לעולים חדשים), התשס"ה-2005
       [רשומות (הצעות חוק, חוב' כ/69).]
(קריאה ראשונה)

היו"ר נסים דהן:
       
       אנחנו ממשיכים בסדר-היום: הצעת חוק החברות הממשלתיות (תיקון מס' 17) (ייצוג הולם לעולים חדשים), התשס"ה-2005, של חברי הכנסת בנימין אלון, אורי אריאל, צבי הנדל, אליעזר כהן ויורי שטרן. יציג את החוק חבר הכנסת יורי שטרן. 
       
יורי שטרן (האיחוד הלאומי - ישראל ביתנו):
       
       תודה. 
       
       כבוד היושב-ראש, חברי, אני קודם כול רוצה לברך את חבר הכנסת מיקי איתן על החוק שזה עתה אושר לנו בקריאה ראשונה. אני חושב שיזמת מהלך מאוד נכון. מערכות החברה, לרבות השירות הציבורי, שתקופה מסוימת היו מכשיר לקידום השכבות החלשות ולקידום העלייה, נאטמו מחדש בעשור, עשור וחצי האחרון. לכן, ללא אפליה מתקנת יהיה מאוד קשה לאנשים להתברג למערכת הזאת. אני חושב שעשית דבר טוב, ואני מברך את כל נציגי הקהילה האתיופית והתומכים שלהם, שאני נמנה עמם, על כך שהחוק הזה מתקדם. 
       
       אני חושב שהחוק שאנחנו מביאים להצבעה הוא חוק שבא לפצות את אוכלוסיית העולים החדשים האלה במדינה באותו כיוון ולשם אותה מטרה כמו החוק הקודם. מובן שאני רוצה להגיד לך, חבר הכנסת איתן, לפני שאתה עוזב - - -
       
מיכאל איתן (הליכוד):
       
       אתה לא רוצה שאני אשאר...
       
יורי שטרן (האיחוד הלאומי - ישראל ביתנו):
       
       אני רק רוצה להגיד לך, שיש קריטריונים לבחירת דירקטורים. לא מדובר בכל אחד שזה עתה בא, שלא יודע את השפה ולא מכיר את המציאות הישראלית. מדובר בייצוג הולם ומדובר ב-15 שנות ותק במדינת ישראל. 
       
קריאה:
       
       עד. 
       
יורי שטרן (האיחוד הלאומי - ישראל ביתנו):
       
       עד 15 שנות ותק. חזקה על המערכת, שהיא לא תמציא פה דברים אבסורדיים. 
       
מיכאל איתן (הליכוד):
       
       זה מה שהחוק רוצה. החוק אומר שכל מי שנמצא כאן עד 15 שנה, יש לו הטבה. 
       
יורי שטרן (האיחוד הלאומי - ישראל ביתנו):
       
       עולה הוא כל מי שעלה לישראל ונמצא כאן עד 15 שנה. תאמין לי שעולה חדש ששמו סטנלי פישר, שהוא בארץ פחות משנה, נמצא ראוי למלא תפקיד של נגיד בנק ישראל. לכן גם המגבלה הזאת שאתה מציע, היא לא חייבת להיות. 
       
מיכאל איתן (הליכוד):
       
       מי שלא קיבל העדפה מתקנת - - -
       
היו"ר עבד-אלמאלכ דהאמשה:
       
       יש לך כנראה מה להגיד. תישאר, ואני אתן לך זכות לדבר. תסביר לנו באמת על סטנלי פישר. 
       
יורי שטרן (האיחוד הלאומי - ישראל ביתנו):
       
       ההעדפה המתקנת לבני המיעוט הערבי, לדרוזים, לצ'רקסים ולנשים, לא באה על חשבון התכונות והנתונים הנדרשים בשביל מילוי התפקיד, זה מובן מאליו. אבל בין הקריאה הראשונה לקריאה השנייה והשלישית – ואני מקווה שיהיה דיון - אנחנו יכולים לבדוק מחדש את הקטע הזה, אני בעד לעשות את זה. אני לא חושב שהמגבלה צריכה להיות כזאת אוטומטית, זאת אומרת פחות מכך וכך שנים, אלא היא צריכה להיות איכותית. מדובר באנשים שיש להם יכולת, ויש אנשים כאלה, אלא מה? 
       
היו"ר עבד-אלמאלכ דהאמשה:
       
       כמדומני שסטנלי פישר לא על-פי הצעת חוק קיבל את התפקיד שלו. 
       
יורי שטרן (האיחוד הלאומי - ישראל ביתנו):
       
       הוא לא קיבל לפי הצעת חוק, אבל הוא נותן דוגמה טובה. 
       
נסים דהן (ש"ס):
       
       יש קצת הבדל, לא?
       
יורי שטרן (האיחוד הלאומי - ישראל ביתנו):
       
       רוב העולים בעשור וחצי האחרון הם מברית-המועצות. ייצוגם בשירות המדינה הוא שליש מייצוגם באוכלוסייה. שיעור ייצוגם בשכבה של הדרג היותר בכיר, לפי הגדרת שירות המדינה, הוא 1%. במחקר הזה כללתי את כל העלייה מברית-המועצות, החל משנת 1970. מדובר גם באנשים שנמצאים בארץ 30 שנה ויותר. הדוגמה הכי בולטת היא המערכת הרפואית. 
       
מיכאל איתן (הליכוד):
       
       לאור המשכורות בשירות הציבורי - - -
       
יורי שטרן (האיחוד הלאומי - ישראל ביתנו):
       
       תאמין לי שזה לא בגלל זה, זה לא מפני שהם העדיפו את השוק הפרטי. בשירות הרפואי, במוסדות הרפואיים הממלכתיים, שיעור יוצאי ברית-המועצות בין הרופאים הוא 27%, ובין הבכירים – 1%. במשרד החוץ שיעור יוצאי ברית-המועצות הוא 0.5%, כאשר יותר מעשירית מהמדינות שלמדינת ישראל יש יחסים דיפלומטיים אתן הן מדינות דוברות רוסית. לכן, אנחנו מדברים פה על מערכות סתומות. 
       
       כמו שבאו המחוקקים ואמרו, שבני המיעוטים לא יתקדמו במערכות האלה אם לא ניתן להם תוספת כוח, ואני הצבעתי באופן עקבי בעד כל החקיקות האלה, אני חושב שאנחנו מתקנים פה את העוולות של השיטה. אחרת, אם לא ניתן לאנשים להתקדם, ולהתקדם לדרגים הגבוהים, גם לא יהיה מי שיסייע לפקיד הפשוט להתקבל ואחר כך להתקדם, כי המערכת הביורוקרטית עובדת מלמעלה למטה. כשאדם בדירקטוריון יודע לזהות את הכישורים של אדם שמדבר עם מבטא ויש לו לבוש אחר, וכשיש אדם ברמת מקבלי ההחלטות שמבין את הפוטנציאל ואת היכולת שלו, זה מקדם את החברה כולה, את הכלכלה, את המשק, את המדע ואת התרבות. 
       
       לכן, אחד הפתרונות שחברי - ואני חלק מהקבוצה הזאת – הציעו, זה שנוסף על אפליה מתקנת שיש לבני מיעוטים ולנשים בדירקטוריונים של החברות הממשלתיות, יינתן גם ייצוג הולם לעולים. עולה מוגדר כמי שנמצא בארץ עד 15 שנה, ואפשר לשנות את זה גם עד 20 שנה, כי בסך הכול זו אוכלוסייה שצריכה לבטא את עצמה. נכון, היא צריכה לבטא את עצמה על-ידי אנשים שיש להם כישורים, ידע וותק בארץ והם מתאימים לכך. החוק בעצם קובע את זה, וגם אומר שכיוון שהנושא הזה לוקח זמן, הרי אי-אפשר מהיום למחר למנות את כל הדירקטורים וכו', שכל שר יעשה כמיטב יכולתו, גם באופן מיידי, בשביל להתחיל ולקדם את נציגי העולים, שהם לאו דווקא עולי ברית-המועצות. עולי ברית-המועצות הם הרוב, 80% מסך העלייה שהגיעה ב-15 השנים האחרונות. נוסף על העלייה האתיופית יש העלייה מצרפת, מארגנטינה, מארצות-הברית ומשאר ארצות העולם.
       
       אני מקווה מאוד שחברי חברי הכנסת יתמכו בהצעת חוק זו בקריאה ראשונה. אנחנו נמשיך לקדם אותה, וזה ייטיב לא רק עם אוכלוסיות העולים השונות, אלא גם עם כל המערכות הרלוונטיות במדינת ישראל -  בחברות ממשלתיות שיש להן דירקטוריונים.
       
היו"ר עבד-אלמאלכ דהאמשה:
       
       תודה רבה לחבר הכנסת יורי שטרן, שהציג את הצעת החוק. חברי הכנסת, אנחנו נעבור לדיון. יש רשימה לא מבוטלת של מתדיינים, השאלה אם ירצו להשתתף או שמא הם לא נוכחים או לא ירצו לעלות לדוכן. אני מקריא את הרשימה: חבר הכנסת חמי דורון, חבר הכנסת דהאמשה לא יוכל כמובן, עזמי בשארה, חיים אורון, ג'מאל זחאלקה, משה גפני, מאיר פרוש, איוב קרא, אבשלום וילן, דניאל בנלולו, עסאם מח'ול, אברהם בייגה שוחט, יעקב מרגי, מגלי והבה, יגאל יאסינוב. חבר הכנסת נסים זאב - בבקשה, אדוני. אחריך - חבר הכנסת יגאל יאסינוב.

נסים זאב (ש"ס):
       
       אדוני היושב בראש, דווקא בנושא הזה רציתי לדבר, ומהסיבה הפשוטה, שכאשר ש"ס הקימה את הדגל של התנועה הספרדית על הקיפוח והאפליה, כולם זעקו: מה, איזו אפליה? אנחנו כבר 50 שנה במדינה הזאת ואין שום אפליה. הנה, תראה, גם האשכנזים מקופחים. הרוסים הם אשכנזים, והנה היום, בשנת 2005, עומד כאן יושב-ראש ועדת הפנים לשעבר, יורי שטרן, יושב-ראש הוועדה לענייני ביקורת המדינה היום - אבל כשהיית בוועדת הפנים הבאת את הנושא הזה. אתה אומר שיש אפליה. יש אפליה בדירקטוריונים, בוועדות השונות, והם לא באים לידי ביטוי, וזו האמת. צריך לומר שמתעלמים מהעולים החדשים. זועקים "עלייה, עלייה", וכל עוד הם עולים זה בסדר. כשהם גמרו לעלות, הם בעצם גמרו את התפקיד שלהם והעולים צריכים לנסות ולהתמודד בכוחות עצמם. 
       
       לכן דווקא בנושא הזה, כשמדובר בעלייה מחבר העמים, אני חושב שיש מקום לבוא ולדבר בנושא הזה ולהדגיש אותו. אני שמתי לב שאפילו החוק של האתיופים והרוסים לא עלה ביחד, ושאלתי מדוע שני החוקים לא עולים ביחד. הבנתי שזה אתיופים וזה רוסים וזה לא מתחבר ביחד. זה כאילו ספרדים ואשכנזים - - -

יורי שטרן (האיחוד הלאומי - ישראל ביתנו):
       
       החוק הזה הוא חוק לעולים. הוא לא מבדיל בין הרוסים לאתיופים, ולכן כשמדובר בייצוג הולם מדובר בייצוג הולם לעולים.
       
נסים זאב (ש"ס):
       
       בסדר. ההדגש הוא יותר בנושא של עולי רוסיה, ואתה דיברת על עולי רוסיה. הייתי חייב לומר את הדברים האלה, כי בכל פעם שאנחנו מעלים את נושא הקיפוח, זה נשמע כאילו זה דבר שלא היה ולא נברא. אני שמח שאתה שומע את זה היום מפיו של יורי שטרן.
       
היו"ר עבד-אלמאלכ דהאמשה :
       
       תודה רבה לחבר הכנסת נסים זאב. חבר הכנסת יגאל יאסינוב, בבקשה. יחתום את הדיון חבר הכנסת רומן ברונפמן.
       
יגאל יאסינוב (שינוי):
       
       אדוני היושב-ראש, חברי חברי הכנסת, האמת היא שבמה שאמר חבר הכנסת נסים זאב יש הרבה צדק. יש אפליה, יש גזענות, יש פגיעה. הכול קיים, לצערנו, במדינה שהיתה צריכה להיות מופת לכל העמים האחרים. לכן טוב שהחוק הזה לא מדבר על עולים ממדינה כלשהי. החוק מדבר על כלל העולים. 
       
       יש דבר אחד בחוק שאני חושב שנצטרך להסדיר אותו יותר טוב בין הקריאה הראשונה לקריאה השנייה והשלישית, והוא - כמה שנים אדם נחשב לעולה חדש. על זה נצטרך לדבר, כי כמובן לא יהיו הרבה עולים חדשים בשנה הראשונה לעלייתם ארצה שיהיו מוכנים להיות בדירקטוריונים של חברות, שכן צריך להבין קודם מה קורה במדינה ואת הדרך הניהולית. זה הדבר היחיד שנצטרך לעבוד עליו. 
       
       טוב שהחוק הזה בא. אדוני נסים זאב, אם החוק הזה היה בא לפני 50 שנה, ש"ס לא היתה קמה מהסיבה העדתית. יכול להיות שלא היתה גזענות ולא היתה אפליה. צדקת כשאמרת שזה קיים.
       
       אני רוצה להגיד, שלצערי הרב, השורשים הם בחינוך. החוק הזה בא לחנך ממשלה. אותה ממשלה שעכשיו, בזמן שאנחנו מדברים על חברות ממשלתיות, לא נמצאת פה ולא שומעת ולא רוצה להבין שכל החוקים האלה על אפליה מתקנת באו כדי לתקן מצב חינוכי. אם היה ברור מאליו שבדירקטוריון של חברה ממשלתית צריכים להיות אנשים שמייצגים את כל אוכלוסיות המדינה, לא היו צריכים לעשות מקום לנשים בדירקטוריונים, מקום לערבים, מקום ליוצאי מדינות שונות, לעולים. אבל המדינה לא מחנכת את עצמה, המדינה לא מחנכת את הדורות, ואם לא נעשה את זה היום, זה יהיה עוול.
       
       אני מבקש ממך, אדוני חבר הכנסת נסים זאב, תתמוך בחוק הזה, כמו שאני מבקש מכל חברי הכנסת הנמצאים פה. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת יאסינוב. אחרון הדוברים, חבר הכנסת רומן ברונפמן - בבקשה, אדוני. לאחר מכן נעבור להצבעה.
       
רומן ברונפמן (יחד):
       
       אדוני היושב-ראש, כנסת נכבדה, אני רוצה לברך את חברי חבר הכנסת שטרן על הצעת החוק הזאת, כי אני חושב שהיא תואמת את המציאות הישראלית המאוד מורכבת והמאוד לא פשוטה. מדינת ישראל, שהיא מדינה קולטת עלייה, מדינה שנבנתה רבדים רבדים, שכבות שכבות, על גלים גלים של עולים מתפוצות רבות, מקונטיננטים רבים, בשנה ה-57 לקיומה משכילה להבין - ואני מקווה שהחוק הזה יעבור וייכנס לספר החוקים - המדינה מתחילה להבין שיש לנצל את הפוטנציאל האנושי הגלום בכל עלייה. 
       
       ניגשתי ושאלתי את חבר הכנסת שטרן כרגע, האם מדובר בעולה חדש, או שמדובר באיזו קבוצה אתנית ספציפית, ותשובתו היתה שמדובר על עולים בכלל. ולכן, אני חושב שהצעת החוק הזאת ראויה. אני מבקש מחברי חברי הכנסת לתמוך בהצעה הזאת, ואני חושב שהיא תתקן את המצב המעוות – והטבעי - של הקונקורנציה, של התחרות הקשה בכל התחומים, ובוודאי בתחומי הניהול. אני מאמין שהיא תתקן ולו במעט את המצב הקיים.
       
היו"ר עבד-אלמאלכ דהאמשה:
       
       תודה רבה לחבר הכנסת ברונפמן. ישיב למתדיינים מהמקום חבר הכנסת יורי שטרן.
       
יורי שטרן (האיחוד הלאומי - ישראל ביתנו):
       
       כבוד היושב-ראש - תודה. היה לי הכבוד להציג את הצעת החוק הזאת, אבל אני רוצה להגיד תודה לחבר הכנסת בנימין אלון, שהוא זה שיזם את הרעיון, ולשותפי להצעה, חברי הכנסת אורי אריאל, צבי הנדל ואליעזר כהן. אני חושב שמניתי את כולם. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת שטרן. 
       
       חברי הכנסת, אנחנו נעבור להצבעה בקריאה ראשונה על הצעת חוק החברות הממשלתיות (תיקון מס' 17) (ייצוג הולם לעולים חדשים), התשס"ה-2005. מי בעד? מי נגד? אפשר להצביע. 
       
הצבעה מס' 3
       
בעד ההצעה להעביר את הצעת החוק לוועדה – 11
נגד –  אין
נמנעים – 2 
ההצעה להעביר את הצעת חוק החברות הממשלתיות (תיקון מס' 17) 
(ייצוג הולם לעולים חדשים), התשס"ה-2005, לוועדת החוקה, חוק ומשפט נתקבלה.

היו"ר עבד-אלמאלכ דהאמשה:
       
       ברוב של 11 תומכים, אין מתנגדים ושני נמנעים, הצעת החוק אושרה בקריאה ראשונה והיא תועבר לוועדת החוקה, חוק ומשפט להמשך הכנתה. 

       
הצעת חוק שיווי זכויות האשה (תיקון מס' 3) 
(ייצוג הולם לבני שני המינים בוועדות ציבוריות), התשס"ה-2005
       [רשומות (הצעות חוק, חוב' כ/75).]
(קריאה ראשונה)
       
היו"ר עבד-אלמאלכ דהאמשה:
       
       חברי הכנסת, נעבור לנושא הבא: הצעת חוק שיווי זכויות האשה (תיקון מס' 3) (ייצוג הולם לבני שני המינים בוועדות ציבוריות), התשס"ה-2005, של חברי הכנסת מלי פולישוק-בלוך, רוני בריזון ואתי לבני - קריאה ראשונה. תציג את הצעת החוק חברת הכנסת מלי פולישוק-בלוך, בבקשה. 
       
מל פולישוק-בלוך (שינוי):
       
       אדוני היושב-ראש, חברי הכנסת, הצעת החוק שיווי זכויות האשה (תיקון מס' 3) (ייצוג הולם לבני שני המינים בוועדות ציבוריות), מטרתה לקבוע ייצוג הולם – כשמה כן היא - לשני המינים בוועדות ציבוריות שהממשלה ממנה. היום אנחנו רואים יותר ויותר ועדות שהן על טהרת הגברים בלבד, זכרים לצורך  העניין, כאשר הציבור הנשי במדינת ישראל הוא למעלה מ-50%. 
       
       הדבר הזה אינו ראוי ואינו נכון מכמה סיבות. אנחנו בעצם אומרים להון אנושי, למשאב מאוד מאוד חשוב, שיש לו איכויות משל עצמו: שבו בבית, אל תתערבו לנו בקבלת ההחלטות. כולנו מפסידים מזה, משום שכפי שיש גברים חיוביים, יש גם הרבה נשים חיוביות שיכולות לתרום. 
       
       דבר נוסף, נשים - חוץ מהיותן שותפות גם בשוק התעסוקה, גם בכלכלה, גם בפוליטיקה וגם באקדמיה ובתחומים אחרים - יש להן לפעמים זווית אחרת, ראייה אחרת, שימוש אחר. אני רוצה לתת לכם דוגמה. היום קיימת ועדה לבדיקת הנושא של תאונות הדרכים, ועדה שמינה שר התחבורה. כמדומני שיש שם 17 גברים, אף לא אשה אחת, כאשר – מה לעשות - גם נשים נוהגות ולצערנו נשים הן גם הקורבנות של תאונות הדרכים. נשים יכולות להראות זווית של נשים נוהגות – מה מציק להן או מה הבעיות שלהן וכדומה. 
       
       אני לא אלאה אתכם ואומר כמה נשים יש בכנסת – אתם יודעים את המספר הזעום, רק 15%; אתם יודעים שרק ארבעה יושבי-ראש של ועדות הכנסת הם נשים, ועכשיו המספר הזה ירד; כמה שרות יש לנו – מעט מדי – רק שלוש. 
       
       הנתונים מראים שבבנק הפועלים, למשל, גם המנכ"ל וגם יושבי-הראש הם גברים. יש 14 חברי דירקטוריון ובקושי יש שתי נשים. נכון שבבנק לאומי יש מנכ"ל אשה, אבל יש רק שתי נשים בין חברי ההנהלה הבכירה. וכך הלאה וכך הלאה, אני יכולה למנות לכם מה קורה בצבא, מה קורה בעסקים, מה קורה בכל מקום. 
       
        ההפסד כפול – הנשים גם לא זוכות לממש את יכולתן להגיע לתפקידים בכירים ולשפר את ההכנסה ואת המעמד, וגם אין מי שיציג זווית ראייה שונה על מה קורה בעולם ובתמיכה הנשית וגם אין הראייה הנשית עצמה בבדיקת מערכות ובתהליכי קבלת החלטות. 
       
       אני רוצה לספר לכם, שהגעתי לנושא הזה דווקא מכיוון המחקר. במשרד התמ"ת יש ועדות מחקר שמחלקות כספים לחוקרים. אנחנו רואים שיש מעט מאוד נשים במדע ובטכנולוגיה, ואחת הסיבות לכך היא שנשים לא מקבלות מימון למחקרים שהן יוזמות. אין הרבה סטארט-אפים של נשים וכדומה. הדבר הזה צריך לבוא על תיקונו. נכון שהיום בוועדת המחקר של משרד התמ"ת יש נשים מתוקף תפקידן, אבל שנים רבות לא היתה שם אפילו לא אשה אחת לרפואה. 
       
       בהצעת החוק הזאת של חברי אתי לבני ורוני בריזון ושלי, אנחנו גם רוצים להעלות את המודעות, גם להאיר ולעורר את ההסברה לנושא, להזכיר לכולכם – גם לנשים וגם לגברים - שאנחנו גם ראויות, גם בעלות זכויות וגם יש לנו – וזה הכי חשוב - הרבה מה לתרום. אנחנו רוצים להיות במוקדי קבלת ההחלטות, כי זה מה שקובע את החיים שלנו במדינת ישראל.
       
       אני בטוחה שאחרי הדברים האלה אתם תתמכו בהצעת החוק. תודה. 
       
היו"ר עבד-אלמאלכ דהאמשה:

       
       תודה לחברת הכנסת מלי פולישוק-בלוך. חברי הכנסת, נעבור לרשימת המתדיינים. ראשון הרשומים לדיון, חבר הכנסת מאיר פרוש – אינו נוכח, כך גם חברי הכנסת איוב קרא, אבשלום וילן, דניאל בנלולו, עסאם מח'ול, אברהם בייגה שוחט, יעקב מרגי, מגלי והבה, חמי דורון - עבד-אלמאלכ דהאמשה נמצא אבל לא יכול לדבר - צבי הנדל, עזמי בשארה, חיים אורון, ג'מאל זחאלקה ומשה גפני. חבר הכנסת נסים זאב - לא מוותר. ראשון ואחרון והדובר היחיד יהיה חבר הכנסת נסים זאב. לאחר מכן נעבור להצבעה.
       
נסים זאב (ש"ס):
       
       אדוני היושב בראש, כנסת נכבדה, שוב אנחנו רוצים לתקן עיוותים באפליה מתקנת. עכשיו שמענו שלוש  הצעות חוק בזו אחר זו – בהתחלה על אתיופים, אחר כך על עולים חדשים ועכשיו לגבי נשים. 
       
       אני יכול לומר, שבמגזר החרדי זה כמעט לא קיים, כי נשים יודעות את עבודתן. אם זה בית-ספר לבנות, עובדות בו רק נשים, רק מורות, ואין מורים. בבית-ספר לבנים עובדים רק מורים. אני גם בעד הקמת בית-חולים ליולדות שיהיו שם רק נשים. הרעיון הזה עלה כמה פעמים. עדיף שבדיקות גינקולוגיות, בדיקות של נשים, ייעשו על-ידי רופאות ולא גברים. אני חושב שהדברים האלה באים לידי ביטוי יותר ויותר דווקא במגזר החרדי. 
       
אתי לבני (שינוי):
       
       השוויון, אתה מתכוון.
       
נסים זאב (ש"ס):
       
       בוודאי, זה השוויון. יש שוויון, יש חלוקה – אשה יודעת את תפקידה והבעל יודע את תפקידו. 
       
אתי לבני (שינוי):
       
       מה זה תפקידה, זה להיות בבית - - - 

רוני בריזון (שינוי):
       
- - - 

נסים זאב (ש"ס):

       כשאשה נמצאת בבית היא לא חושבת לרגע שהיא מקופחת ומסכנה. היא יודעת שהיא עושה את תפקידה, ממלאת את חובתה  בחינוך הילדים. זה החלק המרכזי של האשה בבית. תראו מה קרה עם החינוך שלנו במדינת ישראל. 
       
אתי לבני (שינוי):
       
- - -

היו"ר עבד-אלמאלכ דהאמשה:

       
       אני חושב שבכנסת מותר לגברים לדבר גם בלשון שאינה כל כך מקובלת. 
       
אתי לבני (שינוי):
       
       ומותר לנו להגיב. 
       
היו"ר עבד-אלמאלכ דהאמשה:

       
       הנשים דורשות שוויון, אבל לא ימנעו מהגברים לדבר. 

אתי לבני (שינוי):
       
       הוא אמר משהו על האשה ואנחנו מגיבות בדרכים שלנו.
       
היו"ר עבד-אלמאלכ דהאמשה:
       
       הכול במידה. תודה רבה. 
       
נסים זאב (ש"ס):
       
       דבר נוסף, ואמרתי את זה גם בדיון בקריאה הטרומית, מה המשמעות שבוועדות ציבוריות או במשלחות צריכות להיות נשים? הבאתי את הדוגמה של ראש הממשלה. למשל, יש לו את וייסגלס, האם מישהו חושב שיחליפו את דב וייסגלס באשה? 
       
אתי לבני (שינוי):
       
       למה לא? 
       
נסים זאב (ש"ס):
       
       את מי הוא ישלח? זה לא על רקע נשי - - -
       
אתי לבני (שינוי):
       
       דב וייסגלס זה ועדה ציבורית. מה עם קונדוליסה רייס? 
       
נסים זאב (ש"ס):
       
       יכול להיות. אם היא תסכים לבוא, אני בטוח שהוא היה מחליף אותו, כי הוא בעצם מאמץ את המדיניות של ארצות-הברית ולכן הרבה יותר קל לו לפעול בצורה הזאת ששרת החוץ של ארצות-הברית תהיה גם העוזרת שלו. 
       
       את המציאות אנחנו מכירים. לא נבחרים פה נציגי ציבור. אנשים שנמצאים במעמד של בכירים או מנהלים לא צריכים להיבחר רק על הרקע של הסוג הנשי או לא נשי. הבחירה צריכה להיות לפי הכישורים. אני חושב שזה הדבר שצריך להוביל אותנו, ולא להעדיף מצב שכשיש אשה מול גבר, רק מפני שהיא אשה יש לה קדימה בסדר העדיפויות. אני חושב שאת שיקול הדעת צריך לשים בוועדה הציבורית הבוחרת. הנושא הזה לא צריך להוות שיקול.

היו"ר עבד-אלמאלכ דהאמשה:
       
       תודה רבה לחבר הכנסת נסים זאב. 
       
       חברי הכנסת, אנחנו עוברים להצבעה. הצעת חוק שיווי זכויות האשה (תיקון מס' 3) (ייצוג הולם לבני שני המינים בוועדות ציבוריות), התשס"ה-2005, קריאה ראשונה - מי בעד? מי נגד?
       
הצבעה מס' 4
       
בעד ההצעה להעביר את הצעת החוק לוועדה – 12
נגד – אין
נמנעים – 2 
ההצעה להעביר את הצעת חוק שיווי זכויות האשה (תיקון מס' 3) (ייצוג הולם לבני 
שני המינים בוועדות ציבוריות), התשס"ה-2005, לוועדה לקידום מעמד האשה נתקבלה.

היו"ר עבד-אלמאלכ דהאמשה:

       ברוב של 12 תומכים, אפס מתנגדים ושני נמנעים, הצעת החוק אושרה, והיא תועבר לוועדה לקידום מעמד האשה להמשך חקיקתה. תודה רבה.

       
הצעת חוק הבטיחות במקומות ציבוריים (תיקון מס' 3) 
(החמרת ענישה באירועי ספורט), התשס"ה-2005
       [רשומות (הצעות חוק, חוב' כ/72).]
(קריאה ראשונה)
       
היו"ר עבד-אלמאלכ דהאמשה:
       
       אנחנו עוברים לנושא הבא: הצעת חוק הבטיחות במקומות ציבוריים (תיקון מס' 3) (החמרת ענישה באירועי ספורט), התשס"ה-2005, של חבר הכנסת אבשלום וילן - קריאה ראשונה. בבקשה, חבר הכנסת וילן, אתה יכול להציג את הצעת החוק. 
       
אבשלום וילן (יחד):
       
       תודה, אדוני היושב-ראש. ברשותך, הצעת החוק הזאת היא יוזמה של הוועדה למניעת אלימות בספורט. היא עברה בקריאה טרומית פה-אחד. נערך בה דיון בוועדת החינוך של הכנסת. יושבת-ראש ועדת החינוך היוצאת והיושב-ראש הנכנס, החוק הזה אמור להגיע אליכם לוועדה, אז בבקשה - הקשבתכם.
       
היו"ר עבד-אלמאלכ דהאמשה:
       
       חבר הכנסת פורז, חברת הכנסת לבני, אני מבקש לעשות הדיונים האלה מחוץ לאולם. תודה רבה. בבקשה, חבר הכנסת וילן.
       
אבשלום וילן (יחד):
       
       הצעת החוק היא תולדה של דיונים שנערכו בהשתתפות שרת החינוך, השר לביטחון פנים, שר המשפטים ואנשי הפרקליטות, ועיקרה החמרת הענישה לאור גילויי הגזענות והאלימות במגרשי הכדורגל בשנים האחרונות.
       
       אם זכור לך, אדוני היושב-ראש, נפצע נער, אוהד "הפועל תל-אביב", אדהם שבייטה, מהתפוצצות של חזיז. הוא נכנס לאיצטדיון רמת-גן - - - 
       
היו"ר עבד-אלמאלכ דהאמשה:
       
       אוהד של "הפועל תל-אביב".
       
אבשלום וילן (יחד):
       
       במקרה הוא היה האוהד של "הפועל תל-אביב", אבל הוא יכול היה להיות אוהד של כל קבוצה אחרת. כאשר למגרש מוכנסים באמצעי הסלקה שונים ומשונים חומרי חבלה, אז מה זה בסך הכול חזיז, ומה זה בסך הכול זיקוקים, ומה זה בסך הכול רקטה, או מה זה בסך הכול אותן אבוקות שבכל המשחקים? אבל אנחנו משווים את החוק שלנו לסטנדרטים האירופיים, שם אסור להכניס את כל אמצעי הפירוטכניקה אל המגרשים, ומי שעושה כך דינו מאסר עד שנה. 
       
       הקטע השני שעליו היתה הסכמה הוא החוק שגם שר הפנים אופיר פינס, שהיה חבר הוועדה אז, היה שותף לו. החלטנו על הרחקה עד עונה של אותו קומץ מתפרעים שמפריע במגרשים. לצערי הצטבר ניסיון על כל אותם פרחחים שמורחקים על-ידי המשטרה, מגיעים לשיפוט מהיר, ובסופו של דבר די מצפצפים. הם לא בדיוק מתייצבים בתחנות המשטרה כאשר הם צריכים, ובעיקר הם יודעים שאם הענישה היא לחודשיים או שלושה, לגמר העונה, ההרתעה איננה מספיקה. לכן, בהסכמה כללית של כל הגורמים, הגענו למסקנה שיש להגדיל את ההרתעה עד לשלוש עונות, בידיעה ברורה שבחלק גדול מהמקרים לא ימצו את מלוא הענישה, אבל  יש כאלה שאין ברירה, שזה חוזר פעם אחרי פעם, וצריך להרחיקם מהמגרשים ליותר מעונה אחת.
       
       הנקודה השלישית, אדוני היושב-ראש, היתה שנויה במחלוקת, והגעתי להבנה עם אנשי משרד המשפטים ואנשי המשרד לביטחון פנים - נעביר את ההצעה בקריאה ראשונה ונדון בקריאה שנייה ושלישית פעם נוספת. מדובר בכל הנושא של הקריאות הגזעניות. נכון להיום אין חקיקה ספציפית בחוק הבטיחות במקומות ציבוריים נגד קריאות גזעניות, ולכן אפשר לקרוא במגרשים חופשי: "מוות לערבים", "מחבלים", ואפשר לנהום נהמות מכוערות לשחקנים כהי עור. בכל העולם יש קנסות כספיים מאוד כבדים על קריאות גזעניות במגרשים. חשבנו שיש להחמיר את הענישה הספציפית בחוק הזה. 
       
       הטענה של אנשי משרד המשפטים, ובעיקר של המשרד לביטחון פנים, היא שבחוקים אחרים יש מענה לבעיית הגזענות, ואפשר לטפל בכך שם. העובדה היא, שעד היום לא נעצרו, וגם כשנעצרו, עם החוק הרגיל השפיטה היתה מאוד מינורית. 
       
       לכן, המסקנה שלנו היתה, שאם בחוק הבטיחות במקומות ציבוריים נעלה בצורה ברורה את נושא הגזענות ונקבע אותו, והמחוקק יאמר דברים מאוד ברורים לגבי גזענות במקומות ציבוריים, בעיקר באירועי ספורט, יש סיכוי טוב להתחיל להתמודד עם התופעה, גם ברמת הענישה. כל אותם כותבי שירים גזעניים, שמבצעים אותם באיצטדיונים, ידעו שהם עלולים לתת את הדין על כך, וייווצר איזה אלמנט של הרתעה. 
       
       אמרתי לאנשי המשרד לביטחון פנים, שאני מוכן, בהכנה לקריאה שנייה ושלישית – אם יהיה צורך - לדון גם בנוסח מרוכך, כי זה כביכול דרקוני. אבל מה שברור לי - אנחנו הולכים לפרסם בשבועות הקרובים את הדוח המסכם של ועדת החקירה הפרלמנטרית למניעת אלימות בספורט, שעמדתי בראשה במשך ארבע שנים. אם לא יינקטו צעדים מאוד קשים נגד ההתפרעויות והאלימות במגרשים, נגיע למודל האנגלי, דרך המחיר ששילמה אנגליה. 
       
       אנגליה התעוררה ועשתה את כל מה שעשתה אחרי שני אסונות כבדים מאוד במגרשים. אז הוקמה ועדת חקירה ממלכתית בראשות שופט עליון, אז חוקקו את כל החוקים, שההעתק שלהם מופיע פה, ואז התגייסה המערכת לגיוס מלא של כספים ושדרוג מסיבי של כל האיצטדיונים, ובאנגליה הצליחו להתגבר בגדול, או להביא לממדים סבירים בהחלט את בעיית החוליגניות במגרשים וההתפרעויות האלימות מאוד שהיו שם. באנגליה שותים הרבה יותר ומתפרעים לא פחות, זו מולדת הכדורגל, זו מולדת ההתפרעויות בכדורגל. 
       
       אני חושש מאוד, שאם לא ננקוט את הצעדים עכשיו, נחמיר את החקיקה, נפעל במקביל בתחום החינוכי, בתחום ההסברתי ובכל התחומים האחרים שיופיעו בדוח, לרבות ברמת המתקנים - אני אומר עוד משהו, תראה איזה פסטיבל, עד כדי גיחוך, היה עם זכייתה של "מכבי תל-אביב" בגביע אירופה. נשיא המדינה ירד למגרש, זכה לכינויים, לא הייתי אומר הכי מכובדים, ממאמן "מכבי", ראש הממשלה מתקשר בשידור חי, כאילו השידור הוא של "ארץ נהדרת" וזה לא ראש ממשלת ישראל האמיתי. אבל אני עובר על הפולקלור והולך למהות. תראה איזה אושר, כמה אנשים שמחו. 
       
       אני משוכנע, שאם נטפל בכדורגל כראוי, אפשר יהיה גם להגיע לתוצאות, ואותה תקווה ואותה שמחה שאנשים כל כך אוהבים בספורט תבוא לידי ביטוי חיובי. התנאי ההכרחי לכך הוא ניקוי האלימות, הבאתה לממדים הנסבלים, אם יש דבר כזה. לכן, אדוני היושב-ראש, החקיקה הזאת היא רק חלק קטן ממכלול הצעדים שבכוונתנו לנקוט. תודה, אדוני.
       
היו"ר עבד-אלמאלכ דהאמשה:
       
       תודה רבה לחבר הכנסת וילן. יש הצעה מאוד טובה ופרודוקטיבית, ואני חושב שכולנו שותפים לדעתו של המציע, שלפחות את האלימות נצמצם עד המינימום האפשרי, אם לא נזכה גם ביתרונות נוספים. 
       
       חברי הכנסת, יש לנו רשימת מתדיינים גם לגבי ההצעה הזאת. אני רואה באולם רק מתדיין אחד שמופיע ברשימה, חבר הכנסת נסים זאב. אתה רוצה לדבר, חבר הכנסת זאב? בבקשה, הוא יהיה המתדיין היחיד, ולאחר מכן נעבור להצבעה. חבל על הזמן, אני לא רוצה להקריא את הרשימה כאשר כל חברי הכנסת הרשומים לא נמצאים באולם.
       
נסים זאב (ש"ס):
       
       אדוני היושב בראש, כנסת נכבדה, אני יודע שחבר הכנסת אבשלום וילן עשה עבודה נהדרת כיושב-ראש ועדת החקירה הפרלמנטרית בנושא האלימות בספורט, ואני חושב שהעבודה היתה חיונית וממצה, אבל צריך לזכור שהמקרים של ביטויי אלימות וגזענות חוזרים ונשנים, עדיין. אלימות פיזית, אלימות מילולית, שירים, ביטויים גזעניים, זה כבר חלק בלתי נפרד מההווי של המגרשים והמשחקים. ראינו הכאת שופט בבית-ספר. אני מסכים שיש צורך בקביעת סנקציות נגד אוהדים, שלמעשה הם מופרעים, ופורעי חוק, הייתי קורא לזה, בשם האהדה הזאת. אני חושב שהם רק גורמים נזק לתדמית ולענף הספורט, ובאמת, הכוונה היא לא ההוללות הזאת אלא התחרות. 
       
       יש צורך בחינוך ובהסברה יותר מאשר בענישה, ואני בטוח שזה נעשה אבל לא תמיד זה עוזר, כי ברגע שנכנסים אחרי שתיית אלכוהול, ואולי בירה, בדרך כלל זה עושה את שלו. איך אומרים – החום עולה לראש, והחבר'ה לא שולטים בעצמם. לכן אני חושב שכבר בכניסה למגרש צריך לעשות את הכול כדי למנוע אפשרות שמישהו ייכנס עם אלכוהול. כפי שעושים אפילו בכניסה לכותל – בודקים אחד אחד. ולא משנה – חשוד, לא חשוד, לא נותנים. אפילו אם זה רק מזמזם. 
       
היו"ר עבד-אלמאלכ דהאמשה:
       
       אדוני בעד החוק, אני מבין. 
       
נסים זאב (ש"ס):
       
       כן. אני בעד החוק. רק אני אומר - - -
       
היו"ר עבד-אלמאלכ דהאמשה:
       
       שכנעת.
       
נסים זאב (ש"ס):
       
       אני אומר שצריך למנוע את האפשרות שבחורים ייכנסו למגרש, ודאי עם סכינים, אבל כל כלי שיכול לסכן את האנשים שבאים שם למקום האירוע כדי לחזות ולצפות במקום, וזה צריך להיעשות כמו שזה מתחייב.
       
היו"ר עבד-אלמאלכ דהאמשה:
       
       תודה רבה לחבר הכנסת נסים זאב. 
       
       חברי הכנסת, אנחנו נעבור להצבעה. הצעת חוק הבטיחות במקומות ציבוריים (תיקון מס' 3) (החמרת ענישה באירועי ספורט), התשס"ה-2005, קריאה ראשונה - מי בעד ומי נגד? אפשר להצביע. 
       
הצבעה מס' 5
       
בעד ההצעה להעביר את הצעת החוק לוועדה – 6
נגד – אין
נמנעים – אין
ההצעה להעביר את הצעת חוק הבטיחות במקומות ציבוריים (תיקון מס' 3) (החמרת ענישה 
באירועי ספורט), התשס"ה-2005, לוועדת החינוך, התרבות והספורט נתקבלה. 
       
היו"ר עבד-אלמאלכ דהאמשה:
       
       ובכן, ברוב של שישה תומכים, אין מתנגדים ואין נמנעים, הצעת החוק אושרה בקריאה ראשונה, והיא תועבר לוועדת החינוך, התרבות והספורט להמשך הכנתה. 
       
       חברי הכנסת, תם סדר-היום. הישיבה הבאה - מחר, יום רביעי, ט' באייר התשס"ה, 18 במאי 2005, בשעה 11:00. ישיבה זו נעולה. אני חוזר: הישיבה נעולה. תודה רבה. 
       
       הישיבה ננעלה בשעה: 19:03.
     
עמוד 70 מתוך 70

