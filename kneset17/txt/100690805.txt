    תוכן העניינים
שאילתות בעל-פה	8
283. תעשיית ניתוחי הפלסטיקה	9
שר הבריאות דני נוה:	9
דוד טל (נוי):	11
אריה אלדד (האיחוד הלאומי - ישראל ביתנו):	13
עבד-אלמאלכ דהאמשה (רע"ם):	13
מאיר פרוש (אגודת ישראל - יהדות התורה והשבת):	14
שר הבריאות דני נוה:	14
עבד-אלמאלכ דהאמשה (רע"ם):	18
שאילתות ותשובות	21
3050. מינוי דיינים	21
הצעת חוק הירושה (תיקון - יורש שאינו על-פי דין), התשס"ה-2005	28
יוסף פריצקי (צל"ש - ציונות, ליברליות ושוויון):	28
הצעת חוק מימון מפלגות (תיקון - עידוד ייצוג לשני המינים), התשס"ה-2005	30
שרת החינוך, התרבות והספורט לימור לבנת:	32
אברהם רביץ (דגל התורה):	37
גדעון סער (הליכוד):	39
הצעת חוק נפגעי פוליו, התשס"ה-2005	42
עזמי בשארה (בל"ד):	43
הצעת חוק נפגעי פוליו, התשס"ה-2005	48
אליעזר כהן (האיחוד הלאומי - ישראל ביתנו):	49
סגן שר הרווחה אברהם רביץ:	50
הצעת חוק האזרחות (תיקון - הבעת תמיכה בשלטון הנאצי), התשס"ה-2005	55
אליעזר זנדברג (שינוי):	56
הודעת יושב-ראש ועדת הכנסת	57
רוני בר-און (יו"ר ועדת הכנסת):	57
הצעת חוק תגמולים לחיילים ולבני-משפחותיהם (חבלה שלא בעת מילוי תפקיד) (תיקון - חיילים בשירות מילואים פעיל), התשס"ג-2003	57
אמנון כהן (ש"ס):	58
הצעת חוק חינוך ממלכתי (תיקון - הכללת המורשת הערבית), התשס"ד-2004	60
עסאם מח'ול (חד"ש-תע"ל):	60
סגן שרת החינוך, התרבות והספורט מגלי והבה:	64
הצעת חוק שעות עבודה ומנוחה (תיקון - ביטול סמכות הארכת יום עבודה  בתחום השמירה), התשס"ה-2005	73
יגאל יאסינוב (שינוי):	73
שר התעשייה, המסחר והתעסוקה אהוד אולמרט:	75
יגאל יאסינוב (שינוי):	75
שר התעשייה, המסחר והתעסוקה אהוד אולמרט:	78
הצעת חוק הגבלת טמפרטורת המים, התשס"ה-2005	80
אריה אלדד (האיחוד הלאומי - ישראל ביתנו):	80
שר התעשייה, המסחר והתעסוקה אהוד אולמרט:	81
רן כהן (יחד):	82
הצעת חוק ניירות ערך (תיקון - תקנון הבורסה), התשס"ד- 2004	84
נעמי בלומנטל (הליכוד):	84
הצעת חוק העונשין (תיקון - סיכון חיי אנשים בנתיב תחבורה), התשס"ה-2005	85
ניסן סלומינסקי (מפד"ל):	86
שרת המשפטים ציפי לבני:	87
ניסן סלומינסקי (מפד"ל):	88
הצעת חוק העונשין (תיקון - תקיפת קטין או חסר ישע), התשס"ה-2005	89
שרת המשפטים ציפי לבני:	89
רן כהן (יחד):	89
שרת המשפטים ציפי לבני:	90
הצעת חוק העונשין (תיקון - איסור התארגנות ניאו-נאצית), התשס"ה-2005	91
אילן שלגי (שינוי):	92
הצעת חוק העונשין (תיקון - חברות בארגון נאצי), התשס"ה-2005	92
איתן כבל (העבודה - מימד - עם אחד):	92
הצעת חוק איסור הכחשת השואה (תיקון - אהדה או הזדהות עם מעשים שבוצעו בתקופת השלטון הנאצי), התשס"ה-2005	93
משה גפני (דגל התורה):	93
שרת המשפטים ציפי לבני:	94
עבד-אלמאלכ דהאמשה (רע"ם):	97
הצעת חוק הנכים (תגמולים ושיקום) (תיקון - גמלאות כפל), התשס"ה-2005,	98
איתן כבל (העבודה - מימד - עם אחד):	99
סגן שר הביטחון זאב בוים:	99
סגן שר הביטחון זאב בוים:	100
הצעת חוק בית יד לבנים, התשס"ה-2005	101
יעקב מרגי (ש"ס):	101
סגן שר הביטחון זאב בוים:	102
הצעת חוק המרכז לתרומות של חלב אם, התשס"ד-2004	103
נעמי בלומנטל (הליכוד):	104
שר הבריאות דני נוה:	105
הצעת חוק לתיקון פקודת התעבורה (דחיית גיל קבלת רשיון נהיגה למעורב  בעבירות אלימות), התשס"ה-2005	106
רוני בר-און (הליכוד):	106
סגן שר התחבורה שמואל הלפרט:	107
טלב אלסאנע (רע"ם):	109
טלב אלסאנע (רע"ם):	109
הצעת חוק לתיקון פקודת התעבורה (שכרות), התשס"ה-2004	110
חמי דורון (שינוי):	111
סגן שר התחבורה שמואל הלפרט:	112
עבד-אלמאלכ דהאמשה (רע"ם):	112
הצעת חוק לתיקון פקודת הכלבת (בידוד בעל-חיים), התשס"ה-2005	116
יוסי שריד (יחד):	117
סגן שרת החינוך, התרבות והספורט מגלי והבה:	117
שאילתות ותשובות	119
2874. גביית ארנונה מסטודנטים	119
סגנית שר הפנים רוחמה אברהם:	120
2909. לשכת משרד הפנים מזרח-ירושלים	120
2935. איחוד הרשויות המקומיות	122
3010. רישום ילדים במרשם אוכלוסין	123
3011. התנהלות ראש עיריית חולון	124
הצעות לסדר-היום	127
הונאה במכירת דלק	127
חמי דורון (שינוי):	127
יצחק כהן (ש"ס):	129
אליעזר זנדברג (שינוי):	131
הצעה לסדר-היום	132
פגיעה בקדושתה של העיר ירושלים בקיום מצעד התועבה	132
מאיר פרוש (אגודת ישראל - יהדות התורה והשבת):	133
שר הפנים אופיר פינס-פז:	135
נסים זאב (ש"ס):	140
אילן שלגי (שינוי):	141
הצעה לסדר-היום	145
תוכנית הבנייה במערב-ירושלים	145
גאלב מג'אדלה (העבודה - מימד - עם אחד):	145
שר הפנים אופיר פינס-פז:	149
שר התעשייה, המסחר והתעסוקה אהוד אולמרט:	155
שר התעשייה, המסחר והתעסוקה אהוד אולמרט:	158
עבד-אלמאלכ דהאמשה (רע"ם):	159
הצעה לסדר-היום	159
העסקת עובדי קבלן בניקיון בבנק אוצר החייל	159
מיכאל רצון (הליכוד):	160
שר התעשייה, המסחר והתעסוקה אהוד אולמרט:	161
שר התעשייה, המסחר והתעסוקה אהוד אולמרט:	161
מסמכים שהונחו על שולחן הכנסת	162
סגן מזכיר הכנסת דוד לב:	162
הצעה לסדר-היום	163
תוכנית למדרוג שכר הדירה בדיור הציבורי	163
משה כחלון (הליכוד):	163
סגן שר הבינוי והשיכון אלי בן-מנחם:	167
הצעה לסדר-היום	177
תפקוד משטרת ישראל והפרקליטות בעת יישום תוכנית ההתנתקות	177
משה כחלון (הליכוד):	177
סגן השר לביטחון פנים יעקב אדרי:	179
אורי אריאל (האיחוד הלאומי - ישראל ביתנו):	180
הצעה לסדר-היום	181
תנאי הכליאה ושלילת זכויותיהם, בעיקר הדתיות, של עצורי ההתנתקות	181
נסים זאב (ש"ס):	181
סגן השר לביטחון פנים יעקב אדרי:	186
סגן השר לביטחון פנים יעקב אדרי:	188
אורי אריאל (האיחוד הלאומי - ישראל ביתנו):	188
שאילתות ותשובות	190
סגן השר לביטחון פנים יעקב אדרי:	190
1978. היחס לבני-ישיבות בבסיס קליטה ומיון בתל-השומר	192
2869. שמירת קלטות של האזנות סתר בידי המשטרה	194
2898. הריגה במהלך ניסיון שוד בכפר-קרע	195
2931. אכיפת חוק האוסר כבילה באזיקים	196
2981. מדיניות שירות בתי-הסוהר כלפי אסירים נשאי איידס	197
2984. התנהגות המשטרה כלפי חוסמי הכבישים	197
3033. הטיפול במאבטחים שהשתמשו בשוקרים חשמליים נגד מפגינים	199
3056. החזקת אסיר ללא כתב אישום	200
3058. מוכנות משטרת ישראל לקראת ההתנתקות	202
3085. חקירת תלונה נגד נהג אוטובוס	203
3120. התנהגות שוטרים במהלך עימותים בחיפה	204
מוחמד ברכה (חד"ש-תע"ל):	204
סגן השר לביטחון פנים יעקב אדרי:	205
הצעה לסדר-היום	214
כשלים וחוסר שקיפות בענף הטלפונים הסלולריים	214
דוד טל (נוי):	215
שאילתות ותשובות	221
2625. קיצוץ בתקציב מרכז מילמן בחיפה	221
2785. סקר על תפקוד קופות-החולים	222
2824. סקר על תלונות למערכת הבריאות	223
2902. תלונה בדבר רשלנות רפואית בבית-החולים "שיבא"	224
2923. נוהג מציצת דם בטקס ברית-מילה	225
2952. נטילת אנטיביוטיקה ללא מרשם	225
2975. שימוש חוזר בציוד רפואי חד-פעמי	226
3022. שימוש חוזר בציוד רפואי חד-פעמי	227
3023. ניתוחי שאיבת שומן	228
3106. מינוי נשיא למגן-דוד-אדום	229
3108. שימוש חוזר במחטים בחדרי המיון	229
שר הבריאות דני נוה:	230
הצעה לסדר-היום	231
הסתרת מידע מרופאים על תרופות חדשות שאושרו ולא נמצאות בסל הבריאות	231
יעקב ליצמן (אגודת ישראל - יהדות התורה והשבת):	232
שר הבריאות דני נוה:	234
מוחמד ברכה (חד"ש-תע"ל):	236
הצעה לסדר-היום	237
זיופי כשרות – 3,000 מקרים במחצית שנת 2005	237
דוד אזולאי (ש"ס):	238
סגן שר במשרד ראש הממשלה מיכאל מלכיאור:	241
יעקב מרגי (ש"ס):	243
הצעות לסדר-היום	244
העלאת מחירי ספרי הלימוד	244
משולם נהרי (ש"ס):	244
יורי שטרן (האיחוד הלאומי - ישראל ביתנו):	245
גילה פינקלשטיין (מפד"ל):	246
סגן שרת החינוך, התרבות והספורט מגלי והבה:	248
סגן שרת החינוך, התרבות והספורט מגלי והבה:	251
מוחמד ברכה (חד"ש-תע"ל):	252
מיכאל נודלמן (האיחוד הלאומי - ישראל ביתנו):	253
חמי דורון (שינוי):	253
אחמד טיבי (חד"ש-תע"ל):	254
גאלב מג'אדלה (העבודה - מימד - עם אחד):	254
שאילתות ותשובות	255
2445. ביטול שירות טרום-טיסה לנוסעי חברות-תעופה זרות	255
2499. התחבורה הציבורית בשכונת נווה-יעקב בירושלים	256
2608. ביטול קו "מהדרין" בירושלים	257
2729. כבישים מסוכנים בארץ	257
2753. מכרז למתן שירותי חקירה בבית-דין משמעתי לימאים	258
2775. תנאים לנכים בתחבורה הציבורית	260
2792. תקינות גשרי הכבישים בישראל	262
2793. נגישות אוטובוסים לנכים	263
2813. סכנה בטיחותית מציפורים באזור נמל התעופה בן-גוריון	264
2814. עבודות ההכנה לרכבת הקלה בשכונות שועפאט ובית-חנינא	265
2815. מטרדי שדה-התעופה מחניים לקיבוץ מחניים	266
2816. כביש בין נצרת-עילית לצומת בית-רימון	267
2844. אישור ייבוא כלי רכב מסוג "טויוטה קוסטר" L-50	268
2896. הפעלת "קווי מהדרין" על-ידי חברת "אגד"	269
2913. עיכוב תקציבי הרשות הלאומית לבטיחות בדרכים ברשויות המקומיות	270
2942. תנאי העסקתם של נהגי משאיות	271
2971. חגירת תלמידים בהסעות	272
3060. פירוט נסיעות בכביש 6	272
מסמכים שהונחו על שולחן הכנסת	274
סגנית מזכיר הכנסת ירדנה מלר-הורוביץ:	274
הצעות לסדר-היום	274
סגירת רצועת-עזה והאירועים במואסי	274
חיים אורון (יחד):	275
מוחמד ברכה (חד"ש-תע"ל):	276
סגן שר התחבורה שמואל הלפרט:	277
הצעת חוק לתיקון פקודת מס הכנסה (מס' 147), התשס"ה-2005	279
שר הבריאות דני נוה:	279
עבד-אלמאלכ דהאמשה (רע"ם):	287
אהוד רצאבי (שינוי):	291
חיים אורון (יחד):	293
יגאל יאסינוב (שינוי):	295
בנימין אלון (האיחוד הלאומי - ישראל ביתנו):	297
מוחמד ברכה (חד"ש-תע"ל):	298
חמי דורון (שינוי):	299
    
       

       חוברת ל"ו
       ישיבה רס"ז
       
       

הישיבה המאתיים-ושישים-ושבע של הכנסת השש-עשרה
יום רביעי, כ"ט בסיוון התשס"ה (6 ביולי 2005)
ירושלים, הכנסת, שעה 11:02

שאילתות בעל-פה
       
היו"ר ראובן ריבלין:
       
       רבותי השרים וחברי הכנסת, היום יום רביעי, כ"ט בסיוון התשס"ה, 6 בחודש יולי 2005 למניינם. אני מתכבד לפתוח את ישיבת הכנסת. 
       
       על סדר-היום, כמובן, בראשית הישיבה ביום רביעי, שאילתות בעל-פה. היום אושרו שלוש שאילתות, אולם שניים מהשואלים חזרו בהם משאלתם, לכן נותרה לנו רק שאילתא אחת, והיא בנושא תעשיית ניתוחי הפלסטיקה, של חבר הכנסת דוד טל, שעליה צריך להשיב כמובן שר הבריאות, שנמצא כאן. 
       
       אבל, ראה זה פלא, חבר כנסת טורח, יש לו שתי שאילתות בקווטה במושב, ולצערי הרב, חבר הכנסת טל, אשר זכה לתשומת-לב הנשיאות ואושרה לו שאילתא בעל-פה, ושר הבריאות הטריח את עצמו מהיום למחר, שכן הפרוצדורה קובעת שבשאילתות בעל-פה ניתנים לשר זמן ומרחב של 48 שעות להביא את תשובתו לכנסת - ואני מוכרח לציין את שר הבריאות, שמעולם לא ביקש דחייה מאיזו סיבה - אני רואה שהוא לא נמצא כאן. בכל זאת, אקרא את השאילתא במקומו, כבוד השר יעלה, ישיב על השאילתא משום שהיא חשובה, גם לציבור, לא רק לשואל, ולאחר מכן יוכלו חברים לשאול שאלה נוספת. כבוד השר יעלה.
       
עבד-אלמאלכ דהאמשה (רע"ם):
       
       כנראה שיקול הדעת לא היה כל כך במקום. יש שאילתות שאנשים מגיעים לשאול, ואדוני לא מוצא לנכון לענות להם.
       
היו"ר ראובן ריבלין:
       
       בוודאי, בכל שבוע אנשים מגיעים, הרי אנשים מבקשים וטורחים וממש מייחלים לפתחה של הנשיאות על מנת שיאשרו להם שאילתא בעל-פה, אבל, נראה שאנחנו נמצאים היום בדור אחר, שבו כנראה יש עיסוקים יותר חשובים לחברי הכנסת, אשר זכו באותה מנה שהתקנון מאפשר להם.
       
283. תעשיית ניתוחי הפלסטיקה
       
היו"ר ראובן ריבלין:
       
       לאחרונה, נאמר בשאילתא, אירעו סיבוכים רבים בניתוחי פלסטיקה, שמקורם, לכאורה, בטיפול לא מקצועי ובהעדר פיקוח של משרדך.
       
       רצוני לשאול:
       
       1. כמה ניתוחים חוזרים מבוצעים מדי שנה כתוצאה מסיבוך?
       
       2. מה הוא אומדן הנזק לקופה הציבורית ממקרים אלו?
       
       3. האם תוכנס תעשיית הפלסטיקה תחת פיקוח משרדך?
       
       זו שאלתו של דוד טל, שעכשיו הגיע אלינו, חבל שלא הגיע לפני כן. הוא יוכל לשאול שאלה נוספת לאחר מכן. אני יודע עד כמה חשובה השאילתא, ולכן ביקשתי מהשר להשיב עליה. גם השר רוצה להשיב על מנת שהציבור ידע. בירכתי את חבר הכנסת טל על כך שהוא העלה את הנושא והעיר את תשומת הלב הנשיאות. לא יכולתי לברך אותו על כך שהוא לא היה נוכח בזמן. אם באים ב-11:07, מדוע אי-אפשר להגיע ב-11:00? תודה רבה. 
       
דוד טל (נוי):
       
       אדוני צודק.
       
היו"ר ראובן ריבלין:
       
       בבקשה, כבוד השר.
       
שר הבריאות דני נוה:
       
       אדוני היושב-ראש, קודם כול, לגבי הנתונים, אני חייב לומר שאין נתונים. אין נתונים שאפשר לומר עליהם שהם הקיימים היום. אין ריכוז נתונים מן הסוג הזה. 
       
       לגבי העניין עצמו, לפי הכללים כפי שהם קבועים היום בחוק, או בתקנות, כפי שהן נהוגות כיום, מי שרשאי לעסוק בכירורגיה הוא למעשה כל מי שקיבל רשיון לעסוק ברפואה, והוא רשאי לעסוק בזאת בכל בית-חולים ומרפאה שקיבלו אישור או רשיון ממשרד הבריאות לעסוק בתחום הכירורגיה. זה המצב שקיים היום במדינת ישראל, ובמלים פשוטות, אתה לא צריך להיות רופא מומחה בתחום כירורגי מסוים כדי שתוכל לבצע ניתוח באותו תחום.
       
       מה שעומד להשתנות: קודם כול, חתמתי על תקנות - שלחתי אותן למשרד המשפטים לאחרונה – שיוצרות שינוי די משמעותי בתחום הזה. התקנות החדשות קובעות, שמי שיהיה רשאי לעסוק בתחום כירורגיה מסוים, או במלים פשוטות, לבצע ניתוח בתחום מסוים - רק מי שהוא רופא מומחה באותו תחום רלוונטי או בתחום קרוב מאוד, שאנחנו נכיר בו כתחום קרוב מאוד ורלוונטי.
       
       רק כדי להמחיש את זה, מי שלמעשה יוכל לעסוק בניתוח בתחום אף-אוזן-גרון, זה רק רופא שמומחיותו היא בתחום אף-אוזן-גרון או בתחומי מומחיות אחרים קרובים, שמשרד הבריאות יכיר בהם כתחומי מומחיות קרובים, אבל לא כל רופא שקיבל רשיון לעסוק ברפואה, מה שנקרא "רופא כללי", יוכל לעסוק בניתוחים בכל תחום שעולה על הדעת.
       
       חתמתי על התקנות האלה והעברתי אותן למשרד המשפטים. אנחנו מחכים ומקווים שמשרד המשפטים יאשר אותן במהרה, והן ייכנסו לתוקף. נוכל להביא אותן לכאן לאישור ועדת העבודה והרווחה של הכנסת. זה מבחינת הסדרת העניין בכללים ובתקנות.
       
       לא פעם אחת ולא פעמיים יש תחושה, בצדק, בעיקר בתחום הפרטי, של מרפאות פרטיות, שאדם יכול להיכנס למרפאה פרטית כזאת או אחרת - מה שעלה לכותרות זה בעיקר נושא הפלסטיקה, אבל זה יכול להיות לא רק בתחום הפלסטיקה - ולמצוא שמי שאמור לבצע את הניתוח הוא רופא שמעולם לא התמחה, לא קיבל מומחיות בניתוחים או בכירורגיה באותו תחום ספציפי. את זה אנחנו מסדרים באמצעות התקנות החדשות.
       
       ההיבט השני הוא הפיקוח. צריך להעמיק את הפיקוח של משרד הבריאות בנושא הזה. הנחיתי את אנשי המשרד שלי לעסוק בצורה הרבה יותר אינטנסיבית בפיקוח על המרפאות הפרטיות. כבר בשבוע שעבר התקיים מבצע ראשון מסוגו, ובו בזמן, באותו יום, צוותים של משרד הבריאות התפרסו בשורה ארוכה של מרפאות, בעיקר בתחום הכירורגיה הפלסטית ברחבי הארץ, לפעולות של בקרה ופיקוח. בחלק מהמקומות נמצאו ממצאים לקויים, והמקרים האלה מטופלים ומבוערים בימים אלה. אנחנו נמשיך במבצעים דומים מן הסוג הזה גם בעתיד.
       
       אני חושב שכשמדברים על תפקידיו של משרד הבריאות, אין ספק בעיני שזה אחד התפקידים המרכזיים שלו מבחינת הדאגה לבריאות הציבור. לכן נערכים מבצעים כאלה, ואנשי משרד הבריאות, שכוללים רופאים מרדימים ואנשים בתחומי מומחיות שונים, פשוט נכנסים, ללא התרעה, למרפאות ובודקים את הכללים שהמרפאות חייבות לקיים על-פי חוק או על-פי תנאי הרשיון. הדברים האלה יתקיימו מעת לעת בשורה של מרפאות ברחבי הארץ.
       
היו"ר ראובן ריבלין:
       
       חבר הכנסת טל, בבקשה. אדוני, שאלה נוספת. אחריו – חבר הכנסת אלדד וחבר הכנסת דהאמשה.
       
מאיר פרוש (אגודת ישראל - יהדות התורה והשבת):
       
       המזכיר יודע שביקשתי קודם.

דוד טל (נוי):
       
       אדוני היושב ראש - - -
       
היו"ר ראובן ריבלין:
       
       חבר הכנסת פרוש, לא רק המזכיר ראה, אלא גם אני ראיתי. בטרם ישב אדוני, חברי הכנסת דהאמשה ואלדד הצביעו.
       
דוד טל (נוי):
       
       אדוני היושב-ראש, קודם כול, אני רוצה להתנצל על שלא הגעתי בזמן, וזאת משום שבסדר-היום היה כתוב שהשר עונה בסוף היום, אבל התברר שזה על שאילתות רגילות.
       
שר הבריאות דני נוה:
       
       - - -
       
דוד טל (נוי):
       
       בסדר, זו טעות שלי.
       
       אדוני השר, בכל אופן, בתקנות שקבעת וחתמת עליהן והעברת אותן למשרד המשפטים נקבע, שפעולות כירורגיות יבוצעו רק במרפאות כירורגיות ורק על-ידי רופאים מומחים בתחום הניתוח. עם זאת, נקבע כי רופא יוכל לבצע ניתוח שלא בתחום המומחיות שלו, אם מנהל המרפאה אישר זאת. זהו סעיף המעבר. עוד נכתב, כי רופא יוכל לבצע ניתוח שלא בתחום מומחיותו, אם הוא יוכיח שעסק במיומנות בהיקף גדול בענף המומחיות שהוא מעוניין לנתח בו, בבית-חולים או במרפאה כירורגית רשומה במשך חמש שנים לפחות לפני כניסתן של התקנות לתוקף. 
       
       אני רוצה לשאול: כיצד ייתכן שרופא יבצע ניתוחים ללא הכשרה פורמלית מתאימה? למה צריך לאפשר למי שפשע במשך שנים, ארבע-חמש שנים,  להמשיך לפשוע ולתת לפעולה הזאת תוקף חוקי? האם מי שהצליח לחמוק מעונש בחמש השנים האחרונות יקבל כפרס אישור לנתח? 
       
       השר אמר שנעשתה בדיקה, ובשניים מהמכונים שבדקתם נמצאו ליקויים. מה מתכוון בעצם משרדך לעשות? איזו סנקציה הוא  מתכוון לנקוט? האם הוא מתכוון להתלות את רשיונות הרופאים שנבדקו ונמצאו לא תקינים?
       
היו"ר ראובן ריבלין:
       
       תודה רבה.  נפלה פה איזו אי-הבנה. אני ראיתי את חבר הכנסת אלדד מצביע, והמזכיר ראה את חבר הכנסת פרוש מצביע. לכן, יהיו שלושה שואלים נוספים.

שר הבריאות דני נוה:
       
       מה עוד שפרופסור אלדד תחום מומחיותו הוא רפואה פלסטית.
       
היו"ר ראובן ריבלין:
       
       לא. הוא היה הראשון, אפילו לפני שחבר הכנסת דהאמשה הצביע. ראשון יהיה חבר הכנסת אלדד, ואחריו - חברי הכנסת דהאמשה ופרוש.
       
שר הבריאות דני נוה:
       
       בתחום הזה העניין של פרופסור אלדד מאוד רלוונטי.
       
היו"ר ראובן ריבלין:
       
       אסור לנו לפי התקנון - - -
       
שר הבריאות דני נוה:
       
       אסור לנו לפי תקנון הכנסת - - -
       
היו"ר ראובן ריבלין:
       
       נכון. וזאת, מאז מרכז הליכוד שבו אמרו: היום גמרנו דוקטור, ומחר נגמור פרופסור. ראה שם מ-1986, לכל המעוניין.
       
אריה אלדד (האיחוד הלאומי - ישראל ביתנו):
       
       אדוני השר, אדוני היושב-ראש, לסוגיה הזאת אינני יודע אם אני גאה להיות מנתח פלסטי או מתבייש,  כי הקונטקסט הוא באמת רע.  אבל, אני מבקש לברך את משרד הבריאות, שהתחיל לעשות סדר, אף שיש עוד המון עבודה בעניין הזה. אני יודע ששנים המשרד נמנע, בגלל הקטטות בתוך ההסתדרות הרפואית והמחלוקות בין הדיסציפלינות השונות איזה תחום אחראי על מה, אבל כיוון שהתקלות כל כך מרובות, ברור היום שצריך לעסוק בזה. צריך לעסוק בזה לפי איזה פירוט שאומר: יש לעסוק בדברים הכי דחופים והכי בוערים. יש כל כך הרבה כסף בפלסטיקה, שרצוי מאוד לעסוק בזה עכשיו.
       
       תחום נוסף, שאני שואל אם המשרד מתכוון לנגוע בו, הוא כל אותם מכונים שבהם לאו דווקא רופאים עוסקים. אתה הדגשת שבתקנות אתם תחייבו רופאים לעסוק בתחומים מסוימים. אבל בתחום הזה, דווקא מכיוון שכל כך הרבה כסף מסתובב שם, הרבה אנשים שאינם רופאים פותחים מכונים לעיסוק בתחום הזה. הפרצה ענקית והנזקים לציבור גדולים.
       
היו"ר ראובן ריבלין:
       
       תודה. חבר הכנסת דהאמשה, בבקשה. אדוני השר יענה לכולם יחד.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אני רוצה לשאול את השר: האם האזרח הפלסטיני הילאל מג'יידה, אשר בוצע בו לינץ' בשבוע שעבר, וקרוב לוודאי שיזדקק לניתוחים פלסטיים כאלה ואחרים, יוכל לזכות בטיפול בתוך ישראל, והאם השר יכול להנחות את בתי-החולים או להודיע לנו שאכן הוא יקבל את הניתוחים האלה פה בארץ, כמובן, בנסיבות העניין, ללא תשלום, בכל מקרה מצדו כאזרח וכאדם שהיה קורבן למעורבות כזאת או אחרת.
       
       לא רק זאת, אני הייתי רוצה לשמוע - ואני מפנה את הדברים ליושב-ראש, ולא לאדוני השר עכשיו - תשובה מוסמכת מהשר לביטחון פנים, והגשתי שאילתא בנדון. כך נוכל לשמוע באמת בצורה מוסמכת ומפורטת אם נעצרו האנשים שגרמו לכך - והם צולמו בכל אמצעי התקשורת, ואין שום  חילוקי דעות מי הם שעשו זאת. אני שמעתי רק מהתקשורת שאחד נעצר לפני כמה ימים ושני נעצר אתמול. מה קורה בעניין ומה הולך להיות בעניין זה? אני לא יודע. אני הייתי מזמין את היושב-ראש לשקול שוב אם לאשר לי את השאילתא בעל-פה בעניין הזה. אדוני, תודה רבה.
       
היו"ר ראובן ריבלין:
       
       תודה רבה. חבר הכנסת פרוש, בבקשה.
       
מאיר פרוש (אגודת ישראל - יהדות התורה והשבת):
       
       אדוני היושב-ראש, מכובדי השר, מאחר שהיושב ראש אינו מאפשר לשאול את השר דברים שהם לא ממין העניין, בנושא הזה, מאחר שהיושב-ראש כבר יודע לענות, בכל אופן אשאל את השאלה. מה עם האחיות בתחנת טיפת-חלב באלעד? השר, לפחות עשר פעמים פה מעל הדוכן, בהזדמנויות של שאילתות בעל-פה ובהזדמנויות אחרות, ענה שהעניין הזה יסודר בהקדם. רק כאשר חלילה תפרוץ שם מחלה והדברים יהיו קשים, אז יטפלו בעניין?
       
היו"ר ראובן ריבלין:
       
       תודה. מובן שאדוני השר מוכן לשאלות, אבל אם הוא מוכן לענות, בבקשה.

שר הבריאות דני נוה:
       
       אני אענה.
       
רן כהן (יחד):
       
       התשובה היא שמשרד האוצר קיצץ לו.
       
שר הבריאות דני נוה:
       
       לגבי השאלות שהפנה אלי חבר הכנסת דוד טל בנושא השאילתא המקורית, אני חייב להדגיש שאין סמכות ולא תהיה סמכות למנהל מרפאה מסוימת להתיר לרופא שנמצא במרפאה שלו לעסוק בתחום מסוים. התקנות החדשות אומרות, שאם רופא עוסק בפועל במשך חמש השנים האחרונות בתחום כירורגי מסוים, יש שיקול דעת וסמכות למשרד הבריאות לאשר לו להמשיך לעסוק באותו תחום, גם אם הוא איננו רופא מומחה.
       
       חבר הכנסת דוד טל, תחילה, ברשותך, אני רוצה לתקן אותך. אמרת: איך אפשר להכשיר פשיעה? עד היום זה איננו פשע וזו איננה עבירה. כלומר, הרופאים שעסקו בזה או שביצעו ניתוחים אף שאינם רופאים מומחים באותו תחום לא עברו שום עבירה, כי החוק והתקנות במדינת ישראל נכון להיום מתירים ומאפשרים זאת. לא מדובר פה בעבירה שעשו הרופאים האלה. מה שאנו משנים הוא, שמעתה ואילך מי שיוכלו לעסוק בכך או לבצע ניתוחים בתחום מסוים, הם רק מי שזה תחום מומחיותם, שהתמחו בנושא הזה. אבל, עד היום זה לא נחשב לעבירה.
       
       כדי שלא לשבור את מטה לחמם של אנשים שבמשך שנים ארוכות עוסקים בזה, ויוכח לנו ונשתכנע שאכן הם עוסקים בזאת ושאין חולק על מומחיותם המעשית ועל הכשרתם, אנו רוצים להתיר להם באותם מקרים להמשיך ולעסוק בזאת. לא מדובר באישור גורף, אלא מדובר באישור קפדני, שיינתן על-ידי מנכ"ל משרד הבריאות לאחר בחינה של כל מקרה ומקרה ובחינת כל בקשה לגופו של עניין.
       
       לגבי הטיפול בליקויים - אינני רוצה כרגע לחשוף את כל הממצאים, כי אנחנו גם בהידברות עם המרפאות שנמצאו בהן הליקויים האלה, ומחכים ומקווים לקבל בימים הקרובים תשובות והסברים על מספר ליקויים ספציפי, ומובן שאנחנו נוקטים את מלוא האמצעים ומתייחסים במלוא החומרה לממצאים שנמצאו ומטפלים בזאת בהתאם לכל הסמכויות שיש לנו על-פי החוק.
       
       אני רוצה לומר לפרופסור אלדד, שאכן אנחנו מתקדמים בדבר הזה, והתקנות שהצגתי פה הן צעד חשוב בעניין הזה בתחום הפיקוח. עיקר הדגש הוא, כמו שאמרת, פרופסור אלדד - בנושא הרפואה הפלסטית או הכירורגיה הפלסטית. צריך לטפל גם באותם מכונים שעוסקים בהם אנשים שאינם רופאים, כאשר מיותר להגיד שמי שאיננו רופא ומבצע פעילות ניתוחית עובר עבירה חמורה ביותר על החוק. אני לא מודע היום למקום מסוים שבו אדם שאיננו רופא ואין לו רשיון לעסוק ברפואה מבצע פעילות כירורגית, אבל אם הדבר הזה נעשה, צריך להודיע ולדווח על כך, כי ודאי שהדבר  אסור, ולא צריך שום שינוי חוק ושום שינוי תקנה כדי לשלול זאת.
       
       שאלת, חבר הכנסת דהאמשה - חבר הכנסת דהאמשה, אני יכול לומר לך, כפי שאתה יודע, שפלסטינים תושבי יהודה, שומרון וחבל-עזה מקבלים טיפולים בבתי-חולים במדינת ישראל באופן שגרתי ושוטף, אלפים רבים מדי שנה. אפילו בתקופות הגרועות ביותר מבחינה ביטחונית, בתקופות הגרועות ביותר מבחינת פעילות טרור פה בלב ישראל, עדיין המשכנו לטפל באוכלוסייה הפלסטינית. ילדים פלסטינים עברו ניתוחי לב בתל-אביב בזמן שמרמאללה, שממנה הם יצאו, יצאו גם מפגעים. אנחנו ממשיכים במדיניות ההומניטרית הזאת, ונמשיך בה. אני לא מכיר את המקרה הספציפי מבחינת המעמד הפורמלי של - - -
       
עבד-אלמאלכ דהאמשה (רע"ם):
       
       פלסטיני מח'אן-יונס שהוכה על-ידי מתנחלים.
       
שר הבריאות דני נוה:
       
       חבר הכנסת דהאמשה, אני לא רואה, עקרונית, על פניו, מניעה שהוא יקבל טיפול בבית-חולים ישראלי, כמו שפלסטינים רבים אחרים מקבלים טיפול בבתי-חולים במדינת ישראל. בוודאי, במקרה הזה של הנער, במקרה המצער מאוד הזה שכולנו מכירים, אני לא רואה מניעה עקרונית לזה שהוא יקבל טיפולים בבתי-חולים במדינת ישראל. מעבר לזה, לגבי כל הפרטים שנוגעים לנושא הזה, אני בוודאי - - -
       
עבד-אלמאלכ דהאמשה (רע"ם):
       
       השאלה היא, אם זה חינם.
       
היו"ר ראובן ריבלין:
       
       חבר הכנסת דהאמשה, זה לא שאלות ותשובות. אדוני כל פעם מקבל את הרשות לשאול.
       
עבד-אלמאלכ דהאמשה (רע"ם):
       
       - - -

היו"ר ראובן ריבלין:
       
       חבר הכנסת דהאמשה, אתה גם שואל שאלות שאינן ממין העניין, ואני מרשה לך כל שבוע להיות השואל השני הבלעדי כמעט, ואתה ממשיך עכשיו.
       
עבד-אלמאלכ דהאמשה (רע"ם):
       
       שאלתי רק שאלה אחת.
       
היו"ר ראובן ריבלין:
       
       אתה שאלת, והוא יענה, ובזה נגמר העניין. אתה לא משתלט פה על העניין.
       
עבד-אלמאלכ דהאמשה (רע"ם):
       
       אני רק מבהיר את השאלה - אם הוא יקבל חינם. זה הסיפור.
       
היו"ר ראובן ריבלין:
       
       אתה תכתוב לו מכתב, והוא יסביר לך. יש גם גבול לסבלנות.
       
עבד-אלמאלכ דהאמשה (רע"ם):
       
       שיקבל חינם.
       
היו"ר ראובן ריבלין:
       
       תודה רבה. הוא עונה לך עכשיו. אין פה דו-שיח.
       
עבד-אלמאלכ דהאמשה (רע"ם):
       
       בסדר. אתה לא צריך להתפרץ ככה - - -
       
היו"ר ראובן ריבלין:
       
       אדוני, כבר לפני שבוע ביקשתי ממך. אמרתי שלא יכול להיות מצב כזה. אתה מצביע ראשון ואתה מצטיין ואתה נמצא פה ואתה ער לתקנון, ואני נותן לך את זכויותיך, אף שיש מי שאומרים: הוא כבר היה קודם. אין פה שום קודם. מי שטוב, מצוין. אבל, אתה שואל שאלה אחת, ולא מתחיל אחר כך דו-שיח.

עבד-אלמאלכ דהאמשה (רע"ם):
       
       לא אמרתי משהו שונה מתמיד.
       
שר הבריאות דני נוה:
       
       אדוני היושב-ראש - - -
       
היו"ר ראובן ריבלין:
       
       בסדר. לפני שבוע לא רציתי לכעוס עליך, כי דובר בקוראן הקדוש, ולא רציתי שיהיה מצב שאני כועס עליך על דבר שיוצא מנהמת לבך. אבל, אני אומר שאתה גם בכל עניין מתפרץ.
       
שר הבריאות דני נוה:
       
       אשר לשאלתו של חבר הכנסת פרוש לגבי אלעד, הרי אנחנו הוספנו תחנה נוספת לאם ולילד באלעד. יש באלעד, ולא רק באלעד, מחסור חמור מאוד בתקנים של אחיות בריאות הציבור וטיפות-חלב. לצערי הרב, עדיין לא הצלחנו להגיע עם משרד האוצר לסיכום על תוספת תקציב לשם תוספת אחיות בתחנות טיפות-חלב ברחבי הארץ. יש מאין איננו יודעים ליצור. ברגע שהבעיה התקציבית הזאת תיפתר, ואני מאוד מקווה שהיא תיפתר, ונוכל לקבל את התקציב שאנחנו דורשים כדי להוסיף אחיות בתחנות טיפות-חלב בארץ - אין לי ספק שאלעד הוא אחד המקומות הראשונים שיזכו לתוספת הזאת. אני ממשיך לפעול ולעשות כל מה שבכוחי כדי לקבל את התקציב הנדרש וכדי שאפשר יהיה גם באלעד להוסיף תקנים לאחיות בריאות הציבור.
       
היו"ר ראובן ריבלין:
       
       אדוני ימתין פה שנייה. רבותי חברי הכנסת, אני רוצה לנצל את ההזדמנות ולתת לך, אדוני השר, קומפלימנט. בידי דוח כללי על שאילתות שהוגשו למשרדים שונים. יש משרדים שיש בהם פיגורים במענה על שאילתות של 323 יום, וגם פיגורים סבירים של 34 יום. יש פיגורים של 120 יום, ופיגורים, לא בשאילתות מעטות, של 85 יום. יש פיגורים של 498 יום, שזה כבר ודאי לא של השר אלא של השר בדור השלישי. כמו כן, יש פיגורים של 260 יום. אדוני, לגבי משרד הבריאות תחת שרביטך, ונציין גם את קודמיך, אין אפילו שאילתא אחת שיש בה פיגור אפילו של יום אחד. תבוא עליך הברכה. אתה דוגמה לשרים אחרים, כיצד משרתים את הציבור. תודה רבה לאדוני.
       
שר הבריאות דני נוה:
       
       תודה רבה. זה בלי סגן שר.

היו"ר ראובן ריבלין:
       
       זה בלי סגן שר. ברוב המקומות באמת אין סגני שרים.
       
       חבר הכנסת דהאמשה, אני מתנצל על כך שהרמתי את קולי יותר מדי, אבל החשבון מלפני שבוע היה על לבי. אני אומר לך "על לבי", כי לדעתי גם לפני שבוע לא צדקת.
       
עבד-אלמאלכ דהאמשה (רע"ם):
       
       שאלתי שאלה פשוטה.
       
היו"ר ראובן ריבלין:
       
       אדוני שואל שאלה בצורה נינוחה ונוקבת ותקיפה, והוא לא יכול אחרי זה לומר. לא יכול להיות שכל דבר כזה יהיה - - - חבר הכנסת פרוש עשה לו מנהג קבוע, וזו זכותו.
       
עבד-אלמאלכ דהאמשה (רע"ם):
       
       אדוני היושב-ראש, אני מקווה שזכותי על-פי התקנון והפרוטוקול לשאול שאלות ומימוש זכותי זו אינם מרגיזים את אדוני.
       
היו"ר ראובן ריבלין:
       
       בוודאי.
       
עבד-אלמאלכ דהאמשה (רע"ם):
       
       אני בטוח שזה לא. למה אדוני התפרץ היום? אני בסך הכול הערתי לשר, ששאלתי היתה בנושא אחד מסוים: האם הטיפול הזה יינתן חינם? השר ענה שטיפול שגרתי נותנים. זו השאלה: האם הוא יקבל טיפול חינם בנסיבות העניין? זה הכול. זה לא צריך היה לגרום  להתפרצות של אדוני.
       
היו"ר ראובן ריבלין:
       
       חבר הכנסת דהאמשה, יושב-ראש תנועת רע"ם, אני שואל אותך: האם אתה רוצה שאני אתחיל לעשות צנזורה על דברי חברי הכנסת?
       
עבד-אלמאלכ דהאמשה (רע"ם):
       
       לא, אבל - - -
       
היו"ר ראובן ריבלין:
       
       אז מה אתה רוצה? השר הוא לא חבר כנסת? אתה שואל, והוא משיב.
       
עבד-אלמאלכ דהאמשה (רע"ם):
       
       בסדר. הוא השיב.
       
היו"ר ראובן ריבלין:
       
       אתמול קיבלתי הערה מאדם שחושב שאני מזלזל. שילך ויבדוק בציציותיו מי מזלזל ומי מקפיד, והוא בעל רמה גבוהה בממשלת ישראל. לא זלזלתי מעולם באדם.
       
עבד-אלמאלכ דהאמשה (רע"ם):
       
       אדוני, ההערה שלי - - -
       
היו"ר ראובן ריבלין:
       
       אדוני, אני אומר לך: אתה שאלת שאלה, וגם היא לא היתה ממין השאילתא של חבר הכנסת טל. כל שבוע אני נותן לך.
       
עבד-אלמאלכ דהאמשה (רע"ם):
       
       היא קשורה לעניין של ניתוח פלסטי: האם הוא יקבל אותו חינם או לא? זה לב השאלה. רציתי שהשר יתייחס לשאלה האם הוא יקבל את הטיפול חינם או לא. זה כל העניין.
       
היו"ר ראובן ריבלין:
       
       בסדר.
       
עבד-אלמאלכ דהאמשה (רע"ם):
       
       זה לא צריך לגרום להתפרצות. אין פה משהו מתריס. אין פה משהו לא - - -

היו"ר ראובן ריבלין:
       
       לא. אבל אדוני חושב שכל פעם שהוא מקבל רשות לשאלה הוא יכול אחר כך להתווכח. זה לא היה השבוע הראשון שזה קרה. זה כל שבוע.
       
עבד-אלמאלכ דהאמשה (רע"ם):
       
       אני רוצה לומר עוד מלה לעניין הקוראן. לידיעתך, אם לא קיבלת את המכתב של הוועדה, אתה תקבל את זה עוד הבוקר, ונדמה לי שזה כבר במשרדך - - -
       
היו"ר ראובן ריבלין:
       
       לא התווכחתי אתך בגלל קדושת הקוראן.
       
עבד-אלמאלכ דהאמשה (רע"ם):
       
       - - - ביקרה בכלא ומצאה שכל מה שאמרתי היה נכון, והסיכום היה שעל המשרד לביטחון פנים ושב"ס למצוא את הדרך להתנצל בפני או לפצות אותי על הנזק שגרמו לי בהודעה בלתי מבוססת שמסרו לתקשורת. תודה רבה.
       
היו"ר ראובן ריבלין:
       
        מאה אחוז. עכשיו, אדוני, אין פה מי שישיב. אני לא יודע.
       
עבד-אלמאלכ דהאמשה (רע"ם):
       
       תודה רבה. בסדר.
       
היו"ר ראובן ריבלין:
       
       חבר הכנסת טיבי, קיבלתי כרגע טלפונים בהולים מהרבה מהצופים בערוץ-99, שאמרו: מה קרה לחבר הכנסת טיבי? האם בתור דוקטור קרה משהו לשמיעה שלו? יש כאלה שחוששים שאדוני שם אוזניית טלפון שאסורה במליאה. תודה רבה.
       

שאילתות ותשובות
       
היו"ר ראובן ריבלין:
       
       רבותי חברי הכנסת, השר רמון נמצא פה. כבוד השר רמון, חבר הכנסת איתם לא נמצא ואתה יכול להשיב על השאילתא לפרוטוקול. אתה יכול לענות על השאילתא אם אתה רוצה. אדוני השר ישיב על שאילתא רגילה מס' 3050 של חבר הכנסת אפי איתם.

משה גפני (דגל התורה):
       
       אולי אפשר שהוא ישיב אף שחבר הכנסת איתם איננו.
       
היו"ר ראובן ריבלין:
       
       אני משאיר זאת לשיקול דעת השר. רבותי, אל תמציאו לי תקנון חדש.
       
       כבוד השר חיים רמון ישיב על שאילתא מס' 3050, של חבר הכנסת אפי איתם, בעניין מינוי דיינים. חבר הכנסת איתם איננו נמצא, ואם אדוני רוצה - יעביר את השאילתא לפרוטוקול. אם אדוני חפץ יוכל לענות.
       
3050. מינוי דיינים
       
חבר הכנסת אפי איתם שאל את השר חיים רמון
       ביום א' בסיוון התשס"ה (8 ביוני 2005):
       
       פורסם, כי השר לא יתמוך במינוי דיינים מהציבור הדתי-לאומי לבית-הדין הרבני, מחשש שדעותיהם הפוליטיות אינו מתיישבות עם תוכנית ההתנתקות.
       
       רצוני לשאול:
       
       1. האם אכן תפסול דיינים ציונים-דתיים?
       
       2. האם בחנת את דעותיהם הפוליטיות, ומדוע התאמתם לדיינות מוטלת בספק? 
       
       3. האם בחנת את המועמדים מבחינה מקצועית, ואם לא – מדוע?
       
       4. מדוע לא תשקף חלוקת משרות הדיינים את הרכב האוכלוסייה?
       
השר חיים רמון:
       
       אני חפץ לענות.
       
היו"ר ראובן ריבלין:
       
       חפץ - ישיב. אם חפצת - בקשתך ניתנה לך.
       
השר חיים רמון:
       
       אדוני היושב-ראש, חברי הכנסת, הפרסומים על אודות עמדותי בנושא מינוי דיינים לבית-הדין הרבני, שעליהם מסתמכת השאילתא, היו מגמתיים ואין להם שחר. אני רוצה להבהיר, באופן חד-משמעי, שמעולם לא עלה על דעתי לפסול דיין שנניח עמדותיו הן נגד ההתנתקות. מותר לכל אזרח בישראל להביע עמדה, והעמדה הזאת איננה פוסלת אותו ואיננה מונעת ממנו להיות דיין. 
       
       מה שאני סברתי ואני סובר הוא, שרבנים אשר רוצים להיות דיינים, לא ראוי שיופיעו בעצומות שקוראות לחיילים לסרב פקודה. העליתי את עמדתי זו בוועדה למינוי דיינים, וכולם ללא יוצא מן הכלל תמכו בעמדתי. אני חוזר עליה כאן באופן מוחלט: כל מועמד לדיינות, אני בודק בהחלט אם שמו מופיע באחת העצומות שקוראות לחיילים לסרב פקודה. מועמד לדיינות שאמצא ששמו נמצא בעצומות האלה או שאני יודע שפעל באופן אקטיבי בקריאה לחיילים לסרב פקודה, אני אעשה כמיטב יכולתי כדי שהוא לא יתמנה לדיין. 
       
       אני מקווה שהעמדה הזאת מקובלת על כל חלקי הבית, גם אם הדיין הזה הוא הדיין המקל ביותר בענייני נשים.
       
אתי לבני (שינוי):
       
       למה?
       
השר חיים רמון:
       
       אם הוא קורא לחיילים לסרב פקודה, הוא לא יכול להיות - לא דיין ולא שופט.
       
משה גפני (דגל התורה):
       
       השתקת אותה עכשיו.
       
השר חיים רמון:
       
       חברת הכנסת אתי לבני, אני משוכנע מאוד שאת לא תרצי, גם אם היית חברה בוועדה לענייני דיינים, שעל כס השיפוט במדינת ישראל ישב אדם שקורא לחיילים לסרב פקודה.
       
אתי לבני (שינוי):
       
       לא הייתי רוצה.
       
השר חיים רמון:
       
       זו בדיוק עמדתי. וזאת, גם אם הוא היה מקל שבמקלים, שרואה זוג ומגרש אותם.
       
אתי לבני (שינוי):
       
       אם הוא באופן אקטיבי פועל. אם - - -
       
השר חיים רמון:
       
       חברת הכנסת אתי לבני, בשעה שהיית עסוקה בניירות, זה בדיוק מה שאמרתי. אני בודק כל מועמד לדיינות.
       
היו"ר ראובן ריבלין:
       
       השר רמון, ובלבד שלא יגרש אותם אם הם לא רוצים.
       
השר חיים רמון:
       
       גם אם רוצים, גם אם הם לא רוצים.
       
       אני חוזר ואומר לכבוד חברת הכנסת אתי לבני: אני בודק אם שמו מופיע בעצומה שקוראת לסירוב פקודה, אם הוא פעל וקרא לסירוב פקודה. אם הוא ישב בבית ואמר לאשתו הרבנית שהוא בעד סירוב פקודה, על כך אין לי מושג ואני לא יודע ואני לא פוסל אותו.
       
נסים דהן (ש"ס):
       
       היא פרסמה זאת ברבים.
       
השר חיים רמון:
       
       אני רוצה לומר, יתירה מכך - - -
       
בנימין אלון (האיחוד הלאומי - ישראל ביתנו):
       
       לצותת - - -
       
השר חיים רמון:
       
       לא. לצותת אני משאיר לכם. אתם בזה הרבה יותר טובים. זו המומחיות שלכם. לעבור על החוק זו המומחיות שלכם.
       
       בישיבה הראשונה והיחידה שהשתתפתי כחבר בוועדה למינוי דיינים, הוועדה קיבלה את הצעתי שלא נמנה שישה דיינים אלא נמנה תשעה דיינים. פעלתי גם באוצר כדי שיהיו תקנים. עשיתי זאת, כי אינני רוצה בעוד חודשיים, שלושה חודשים לעבור שוב את מחול השדים שאני עובר עכשיו בכל הקשור למינוי דיינים. חשבתי שמן הראוי למנות יותר דיינים כאן ועכשיו, גם בגלל המצוקה הקיימת בבתי-הדין הרבניים. 
       
       בניגוד למצב שמצאתי כשהגעתי, אני רוצה שיהיה ייצוג לכל הזרמים ביהדות; הן הזרם הספרדי החרדי, הן הזרם האשכנזי החרדי והן הזרם הציוני הדתי. 
       
שמואל הלפרט (אגודת ישראל - יהדות התורה והשבת):
       
       מה עם הזרם החסידי?
       
השר חיים רמון:
       
       הוא נכלל בזרם החרדי האשכנזי, עד כמה שאני לא יודע. לא ירדתי לפרטי הזרמים.
       
שמואל הלפרט (אגודת ישראל - יהדות התורה והשבת):
       
       30 שנה היה הזרם החסידי מוחרם.
       
היו"ר ראובן ריבלין:
       
       כשתישמע התפילה "ויצמח פורקניה" בטח גם החסידים יהיו.
       
השר חיים רמון:
       
       חבר הכנסת הלפרט, כרגע התיישבת ליד חבר הכנסת גפני, ואני משוכנע שהוא ער למצוקות של הציבור החרדי האשכנזי החסידי הרבה יותר ממני. גם אני חרד, אבל הוא יותר.
       
שמואל הלפרט (אגודת ישראל - יהדות התורה והשבת):
       
       אני לא כל כך משוכנע. 
       
השר חיים רמון:
       
       אתה לא משוכנע? לא יכול להיות.

היו"ר ראובן ריבלין:
       
       בשביל זה בחרנו את השר רמון, להיות עזר כנגדו.
       
השר חיים רמון:
       
       אני מציע, והצעתי, שהזרם החרדי האשכנזי החסידי והזרם החרדי האשכנזי הליטאי ישבו יחדיו, ואם הם לא יגיעו להבנה אני מוכן לסייע בידם. 
       
       אבל בגדול, בלי להיכנס לפרטי פרטים, אמרתי זאת, בניגוד לשאר הפרסומים. 
       
       עוד הערה, מנסים ליצור מצב שיש רבנים מאוד מקלים ורבנים מאוד קפדניים, יש כאלה שההלכה היא נר לרגליהם ויש כאלה שהיא לא. בדקתי את כל הדיינים, לרבות אלה שנקראים ציונים דתיים. ההבדלים שקיימים בין הדיינים הם מזעריים, אני לא מדבר על אלה שמועמדים. אין כמעט הבדלים בפסיקות, וכשיש, זה לא לפי הזרמים, זה לפי האישיות של הדיין. יש תעמולה כאילו הציונים הדתיים כולם מקלים והאחרים לא. בדקתי לפי פסיקות של דיינים מכהנים - יש ציונים לאומיים שהם קפדנים יותר מחרדים אשכנזים ויש להיפך. לכן, באצטלה של מסכת דאגה לנשים מנסים להשיג יתרונות פוליטיים.
       
ניסן סלומינסקי (מפד"ל):
       
       איך בדקת את זה? 
       
השר חיים רמון:
       
       שאלתי בבתי-דין, שאלתי דיינים. ביקשתי גם פסיקות, שיוכיחו לי.
       
משה גפני (דגל התורה):
       
       זה לא נכון.
       
השר חיים רמון:
       
       סליחה, חבר הכנסת גפני, אם אני לא מסתדר, אני מייד מבקש ממך שתעזור לי. 
       
       ביקשתי פסיקות, חבר הכנסת סלומינסקי, ואני פונה אליך, תביא לי פסיקות שמראות. אני יכול להביא לך פסיקות של דיינים חרדים שמקלים ולהיפך, דיינים חרדים שמקשים ולהיפך. זה לא מתחלק לפי הזרמים, לצערי. אני רוצה שיהיו דיינים כמה שיותר מקלים בנושאי נשים. גם בעניין הזה יש הרבה תעמולה ומעט אמת. 
       
       עם זאת, אני מצטער על שאני צריך לעמוד פה ולדבר על הנושא, כשאני חבר בוועדה שהיא מעין שיפוטית. 
       
בנימין אלון (האיחוד הלאומי - ישראל ביתנו):
       
       - - - 
       
השר חיים רמון:
       
       אני נאלץ לעשות את זה, חבר הכנסת אלון, כי החל מסע תעמולה כזה שאמרתי: אני לא יכול לענות, אני חבר בוועדה מעין שיפוטית. סירבתי להתראיין, סירבתי להתגונן, והדבר היחיד שאמרתי הוא, שאין לדברים שחר, ואני חבר בוועדה מעין שיפוטית. אבל מסע התעמולה הלך - - - 
       
יוסף פריצקי (צל"ש - ציונות, ליברליות ושוויון):
       
       זה לא נכון.
       
השר חיים רמון:
       
       ככה הרגשתי.
       
היו"ר ראובן ריבלין:
       
       רבותי, אנחנו לא מקיימים דיון כרגע. השר רמון משיב על שאילתא, שאפילו חבר הכנסת לא נמצא פה. יפה, הוא חפץ להשיב והוא משיב. אני יודע את הפורקן של השר רמון, שכחבר כנסת אהב לעמוד ולדבר, ולכן אני לא מפסיק אותו. אבל בסך הכול זו שאילתא רגילה, והכי הרבה שהיה אמור להיות פה על הבמה זה  דקה וחצי, שתי דקות. אבל אנחנו מבינים.
       
השר חיים רמון:
       
       אני שמח שהיושב-ראש מבין ללבי. לא אנצל את טוב לבו של היושב-ראש מעבר למה שראוי שאנצל. אני מודה לו על ההזדמנות שניתנה לי להסביר את העניין באופן מוסמך ורציני מעל דוכן הכנסת ולשים קץ לגל השמועות.
       
היו"ר ראובן ריבלין:
       
       אני מציע שעת שאילתות, שעה של שאילתות בעל-פה לשר רמון בעניין בתי-הדין הרבניים. אדוני יעמוד שעה, חברי הכנסת ישאלו - - - 
       
השר חיים רמון:
       
       מותר לשכלל את ההצעה? שעה של שאילתות בכל הנושאים. 
       
היו"ר ראובן ריבלין:
       
       מטבע הדברים, גם חבר הכנסת דהאמשה ישאל אותך שאלה, ממין העניין או לא ממין העניין, וגם חבר הכנסת פרוש ישאל אותך. 
       
עבד-אלמאלכ דהאמשה (רע"ם):
       
       שאלה ממין הנושא.
       
היו"ר ראובן ריבלין:
       
       בוודאי, ממין הנושא, זאת זכותם. אם אדוני מתנדב, אולי השר יסכים בשבוע הבא, ביום שלישי, להיות המשיב. אני מאוד מודה לשר.
       
       תם הפרק הזה בענייני שאילתות. הודעה ליושב-ראש ועדת הכנסת – אינו נוכח. אם ככה - בשלב מאוחר יותר.
       

הצעת חוק הירושה (תיקון - יורש שאינו על-פי דין), התשס"ה-2005
[הצעת חוק פ/3133; נספחות.]
(הצעת חבר הכנסת יוסף פריצקי)

היו"ר ראובן ריבלין:
       
       אנחנו עוברים לחקיקה. יעלה חבר הכנסת יוסף פריצקי על מנת להרצות את נימוקיו מדוע הכנסת צריכה לתת את לבה ולהצביע בעד הצעת חוק הירושה (תיקון – יורש שאינו על-פי דין). הממשלה מתנגדת.
       
יוסף פריצקי (צל"ש - ציונות, ליברליות ושוויון):
       
       לא, אדוני. אסביר. 
       
היו"ר ראובן ריבלין:
       
       ההצבעה במועד מאוחר יותר.
       
יוסף פריצקי (צל"ש - ציונות, ליברליות ושוויון):
       
       כך אני מניח, לא קיבלתי תשובה מוסמכת. 
       
היו"ר ראובן ריבלין:
       
       אדוני יושב-ראש הקואליציה, האם בנושא הראשון תשובה והצבעה במועד מאוחר יותר? חבר הכנסת פריצקי, אתה מסכים?
       
יוסף פריצקי (צל"ש - ציונות, ליברליות ושוויון):
       
       כן. 
       
       אדוני היושב-ראש, כנסת נכבדה, הנושא לא פוליטי ולא מפלגתי, הוא נושא של דיני ירושות וצוואות, נושא מעניין כשלעצמו. במדינת ישראל, כפי שידוע ליושב-ראש ולכמה מעמיתי חברי הכנסת, יש ארבעה סוגי צוואות: צוואה בכתב, צוואה בעדים, צוואה בפני רשות וצוואה שנקראת צוואת שכיב מרע. צוואה בפני עדים כשמה כן היא, היא נכתבת, המצווה מצווה בפני שני עדים ואומר שזאת צוואתו, שני העדים צריכים לאשר את הצוואה, הכול כקבוע בחוק ואין בעיה. צוואה בפני רשות - המצווה הולך לשופט, דיין או נוטריון ומצווה. צוואת שכיב מרע היא בכלל עניין אחר. אדם הרואה את עצמו נוכח פני המוות רשאי לצוות את רכושו בשני עדים. זאת צוואה תקפה רק אם המצווה נפטר זמן קצר לאחר שהוא עשה אותה. 
       
       אבל, יש לנו במדינת ישראל צוואה אחת מאוד מעניינת, שנקראת צוואה בכתב, והיא צוואה משונה. למה? כי יכול אדם לשבת ספון בד' אמותיו ולכתוב צוואה, וכל עוד הוא עושה אותה בכתב ידו, חותם ומתארך אותה, היא תקפה. לבד בחדרו או לבד על מפתנו, ועל פניה, אם היא ממלאת אחר הדרישות הצורניות היא צוואה תקפה. 
       
       למה זאת תופעה משונה כל כך, אדוני היושב-ראש? אני חושב שהסעיף הזה טוב לו יותר שיעבור בכלל מהעולם, כי אדם שמקנה את רכושו עושה את זה בפני איזה מישהו. נניח שאני רוצה למכור את דירתי, אני עושה שטר מכר והולך לעורך-דין. אדם שהולך לבית-עולמו במדינת ישראל, אנחנו מכירים בכך שדי שיכתוב על פיסת נייר, ובלבד שיהיה בכתב ידו, מתוארך וחתום, זאת תהיה צוואה תקפה. אני תמה, אני חושב שמן הראוי לבטל את הסעיף הזה, אבל ניחא. 
       
       איפה מתחילה הבעיה? הבעיה מתחילה שמורישים שכותבים צוואה בכתב יד, לפעמים אינם מורישים לבני המשפחה. יש מקרים שיש בהם ריח לא טוב. אתן דוגמה. אדם נמצא בבית-חולים, מטפלים בו יפה וכיאה מישהו או מישהי, והוא פתאום מוריש בכתב-יד את כל רכושו להם. אדם מחליט לפני מותו שהוא מוריש את כל רכושו לבית-חולים לחתולים, אדם מחליט פתאום שהוא מוריש את רכושו לאיזו קרן.
       
       אני לא אומר שזה לא יכול להיות, זה בהחלט יכול להיות. אלא שכאשר אין עדים, הוא ישב וכתב בכתב-יד, אומרים למתנגד לצוואה: לך ותוכיח אתה שהמצווה לא ידע בטיבה של צוואה, לא הבחין בה, היה לא שפוי, לא הבין. ואיך יוכיח כדבר הזה? 
       
       כל מה שאני מבקש לעשות בהצעת החוק הזאת הוא כך: אם יש צוואה בעדים והעדים חיים – שאני, זה בסדר גמור. אפשר לחקור ולשאול את העדים. ודאי שאם יש צוואה בפני רשות וודאי שאם יש צוואת שכיב מרע. אבל צוואה שלא נעשית בפני עדים והיא לא מורישה ליורש על-פי דין, כלומר, שבה המוריש אינו מוריש לבנו או לבתו או למשפחתו אלא מוריש למישהו אחר, כל שאני מבקש לעשות הוא לא לבטל את הצוואה הזאת, אלא להפוך את נטל ההוכחה. כלומר, לבוא ולומר: מי שנהנה על-פי צוואה כזאת, שייכבד ויוכיח שהמצווה הבין בטיבה של צוואה, שהבין מה הוא עשה, כי הרי עדים אין. 
       
       מקובל עלי, שוב, אם הולך אדם בפני דיין מצווה – אין לי ספק שהדיין דובר אמת אם ייחקר וגם השופט. אדם עושה את זה בפני שני עדים – אם אחד מהם חי, ניתן לחקור ולשאול אותו. אבל אם אדם במדינת ישראל, מותר לו לכתוב על פיסת נייר את צוואתו ואין איש יודע איך כתב אותה, באיזה מצב כתב אותה ומה עשה אתה, והצוואה מדירה את בני-משפחתו הקרובים - לא שזה לא יכול להיות. זה יכול להיות. אבל לפחות, מי שמחזיק בצוואה כזאת ומי שמבקש לקיים אותה, שייכבד הוא ויוכיח שהמצווה הבין בטיבה של צוואה. ההוכחה לא צריכה להיות מי-יודע-מה גדולה, אבל צריכה להיות איזו הוכחה, צריך להיות איזה דבר-מה נוסף.
       
       אני הבנתי בהתחלה שוועדת השרים לענייני חקיקה מתנגדת להצעת החוק הזאת, משום שהיא הבינה שאני מתכוון בכל מקרה של צוואה שיש בה יורש על-פי דין, להעבירה לבית-המשפט להתנגדות. ובכן, לא זאת הכוונה. הבהרתי את כוונתי, שוחחתי אתמול עם משרד המשפטים ושמחתי לשמוע שיש שם אוזן קשבת. 
       
       אני מבין שהתשובה וההצבעה במועד אחר, ושרת המשפטים, כך אני מקווה, תקבל את העמדה הזאת. הנושא לפחות ראוי לדיון בוועדת החוקה, ואולי, נגיע למצב, כפי שאני מקווה, שכל נושא הצוואה בכתב-יד, שלדעתי הוא פגום ופסול, יעבור מן העולם. תודה רבה, אדוני היושב-ראש.
       
היו"ר ראובן ריבלין:
       
       תודה רבה. ובכן, תשובה והצבעה במועד אחר.
       

הצעת חוק מימון מפלגות 
(תיקון - עידוד ייצוג לשני המינים), התשס"ה-2005
 ["דברי הכנסת", חוב' ל"ה, עמ' .]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת אתי לבני, זהבה גלאון וגדעון סער, זו הצעת החוק שלכם. שרת המשפטים ציפי לבני אינה נוכחת. אני הולך להצביע מייד על הצעת החוק. יש פה תשובה והצבעה.
       
קריאות:

	- - - 

היו"ר ראובן ריבלין:
       
       חברת הכנסת גלאון הציגה - - -

אליהו ישי (ש"ס):
       
       מצביעים?

היו"ר ראובן ריבלין:
       
       ודאי שמצביעים. הכנסת זו תוכנית כבקשתך? מה זה? שרי הממשלה יודעים שהם צריכים להיות בזמן. בדרך כלל, השרה המדוברת מקפידה להופיע בזמן, ואם היא לא באה, היא כנראה מסכימה שנצביע. 
       
       רבותי, הואיל ואין תשובה אנחנו עוברים להצבעה. אנחנו מדברים על הצעת החוק מימון מפלגות (תיקון – עידוד ייצוג לשני המינים), התשס"ה-2005.

גדעון סער (הליכוד):
       
       יש פה נציגת ממשלה.

קריאות:

       לא היה צלצול?


היו"ר ראובן ריבלין:
       
       לא היה צלצול. נא לצלצל. אני מצביע מייד אחרי.

קריאות:

	- - - 

גדעון סער (הליכוד):
       
       אדוני היושב-ראש, מאחר שאכן לא היתה הצבעה, ואני זוכר כיצד בפעמים אחרות אתה עומד על העיקרון הזה, אני חושב שחשוב להתריע שאין צורך לבצע מחטף.
       
       אני רוצה לבקש דבר נוסף, מעבר לסוגיית ההצבעה: אכן, היתה צריכה לייצג את הממשלה בנושא זה שרת המשפטים. מאחר ששרת המשפטים איננה, אני מבקש ששרת החינוך תציג את עמדת הממשלה.

אברהם רביץ (דגל התורה):
       
       אני מבקש להתנגד.

היו"ר ראובן ריבלין:
       
       רק רגע. כבוד השר רביץ, הממשלה מוסמכת לענות והיא תענה. בבקשה.

אברהם רביץ (דגל התורה):
       
       היא תענה - - -

היו"ר ראובן ריבלין:
       
       אם עמדת הממשלה תהיה בעד, יהיה רשאי מישהו להתנגד. השר רביץ הוא גם חבר הכנסת ואם הוא רוצה להתנגד – שיתנגד. זה בעיה של הממשלה ולא בעיה שלי. בבקשה.

שרת החינוך, התרבות והספורט לימור לבנת:
       
       אדוני היושב-ראש, חברי הכנסת, אני רוצה להשיב בשם הממשלה על הצעת החוק של חברי הכנסת אתי לבני, זהבה גלאון וגדעון סער.
       
גדעון סער (הליכוד):
       
       איך זה שיש עשר דקות להשיב?

היו"ר ראובן ריבלין:
       
       לא, זה עוד מההצעה של פריצקי.

נסים דהן (ש"ס):
       
       - - -

היו"ר ראובן ריבלין:
       
       חברי הכנסת, אדוני, חבר הכנסת דהן, אין פה שום תרגיל. חבר הכנסת דהן, אדוני יושב פה. אמר לי המזכיר שלא היה צלצול. חבר הכנסת דהן, כאשר פריצקי עלה, שאלתי אותו אם תשובה והצבעה במועד מאוחר יותר, אמר לי כן, אמרתי לפרוטוקול לא לצלצל. עכשיו הוא סיים. הואיל והשרה אינה נמצאת, אמרתי שאני הולך להצבעה. אמר לי המזכיר: לא צלצלתי. יש חמש דקות להזעיק את חברי הכנסת. באה הממשלה ואמרה: יש לי תשובה. אני לא מקפיד עם הממשלה על זמן הדיבור אבל ודאי שהיא לא תדבר יותר מעשר דקות.
       
שרת החינוך, התרבות והספורט לימור לבנת:
       
       אני לא מבינה למה אני לא רשאית להשיב, חבר הכנסת דהן.

היו"ר ראובן ריבלין:
       
       למה לענות להם? ודאי שאת רשאית. בבקשה.

שרת החינוך, התרבות והספורט לימור לבנת:
       
       אדוני היושב-ראש, חברי הכנסת, אני מבקשת להשיב בשם הממשלה על הצעת החוק של חברי הכנסת אתי לבני, זהבה גלאון וגדעון סער. אני רוצה לברך את שלושת חברי הכנסת על כך שהגישו את הצעת החוק. אני יכולה לומר, שאלמלא הייתי שרה בממשלה, אני מניחה שהייתי חתומה על הצעת החוק הזאת יחד אתם. אני רוצה לברך במיוחד - -
       
גדעון סער (הליכוד):
       
       אני רוצה להזכיר לך שכאשר עמדת בראש ועדת שרים למעמד האשה - - -

היו"ר ראובן ריבלין:
       
       כבוד יושב-ראש הקואליציה, אי-אפשר לשוחח עם השרה שלא מן המקום. שב במקומך.

שרת החינוך, התרבות והספורט לימור לבנת:
       
       - - את חבר הכנסת סער, יושב-ראש הקואליציה, מפני שהוא, כחבר כנסת ולא כחברת כנסת, ראה לנכון להיות חתום על הצעת החוק. 
       
       למעשה, הצעת החוק באה לתמרץ ולעודד מפלגות לייצג או לעודד ייצוג נשים ברשימותיהן לכנסת. מדובר בהצעת חוק מהפכנית, הצעת חוק שהיא מהפכנית לא רק בישראל, אם כי היא קיימת גם במדינות אחרות, והיא נועדה - - - 

אברהם פורז (שינוי):
       
       זה סחר בנשים.

שרת החינוך, התרבות והספורט לימור לבנת:
       
       חבר הכנסת פורז, אני מציעה שלא להשתמש בכינויים בוטים שאין להם מקום כאן, אלא הם גם אינם נכונים כלל ועיקר. זה לא מוזר בעיני חבר הכנסת פורז שכל הסיעות בבית יש בהן רוב מוחלט לחברי כנסת גברים ולא לנשים. חבר הכנסת פורז, הייתי מצפה ממך, כאשר אתה יודע היטב שיש סיעות בבית הזה שיש בהן רק גברים - חבר הכנסת פורז, תרשה לי; חבר הכנסת פורז, אני רוצה להסביר גם לחבר הכנסת לפיד - - -

אברהם פורז (שינוי):
       
       את נחותה - - -

שרת החינוך, התרבות והספורט לימור לבנת:
       
       אני אענה לך. חבר הכנסת פורז, אני אענה לך אבל תרשה לי קודם להעיר למה שאמרת לפני שנייה; אני אודה לחבר הכנסת לפיד, יושב-ראש האופוזיציה, אם יאזין לי לשנייה אחת. אתם יודעים שיש בבית הזה סיעות שאין ולו אשה אחת שמיוצגת ברשימה שלהן לכנסת - - -

אברהם פורז (שינוי):
       
       שלא יצביעו בשבילן - - -

שרת החינוך, התרבות והספורט לימור לבנת:
       
       רגע. - - - אבל גם אין סיכוי שתהיה בהן ולו חברת כנסת אחת ברשימתן, גם בעתיד. לכן, אני מאוד מתפלאת, חברי הכנסת משינוי, על הקואליציה שלכם עם מפלגות שלא מעוניינות בחברות כנסת וממילא הן מתנגדות להצעת החוק הליברלית הזאת, המתקדמת הזאת.

קריאות:

	- - - 

שרת החינוך, התרבות והספורט לימור לבנת:
       
       לכן, אדוני היושב-ראש, אני רוצה להבהיר. חבר הכנסת פורז, אני רוצה להשיב על שאלתך - - -

אברהם פורז (שינוי):
       
       יש שלוש נשים שנבחרו - - -

שרת החינוך, התרבות והספורט לימור לבנת:
       
       חבר הכנסת פורז, אני מעולם לא נבחרתי בשריון. נבחרתי לראשונה לכנסת בשנת 1992, ב-1996 וב-1999 וב-2001 ולאחר מכן. לכל הכנסות האלה מעולם לא נבחרתי בשריון. לכולן נבחרתי בזכות עצמי, בהתמודדות חופשית. למרות זאת, אני אומרת כך: לנשים יותר קשה להיבחר, וכדי להבטיח ייצוגן של נשים וכדי לעודד מפלגות להציב ברשימותיהן חברות כנסת, יש מקום לתמרץ ולתגמל מפלגות במימון מפלגות, בתקציבן. זו הדרך היחידה שבה מפלגות יבינו: דרך המימון, דרך התקציב, שמפלגה שתציג ברשימתה נשים מועמדות לכנסת תדע שהיא תתוגמל ותתוקצב בתקציב יתר. 
       
       ממה נפשך? אם אתם תומכים בזה, אם זה קורה ממילא – תתמכו.
       
היו"ר ראובן ריבלין:
       
       כבוד השרה, אני נוטה להצביע, באופן אישי, בעד החוק. אבל האם אין פה פגיעה בשוויוניות?
       
שרת החינוך, התרבות והספורט לימור לבנת:
       
       אדרבה, יש פה כדי לעודד שוויוניות, אדוני היושב-ראש. אדרבה. הרי הפגיעה בשוויוניות היא המצב הקיים כרגע, ובכך יש כדי לעודד שוויוניות.

משה גפני (דגל התורה):
       
       זו פגיעה בשוויוניות באופן מוחלט.
       
שרת החינוך, התרבות והספורט לימור לבנת:
       
       חבר הכנסת גפני, הרי מפלגה שאין בה נשים היא זו הפוגעת בשוויוניות.
       
היו"ר ראובן ריבלין:
       
       רבותי, אני לא היועץ המשפטי, קטונתי מלהיות היועץ המשפטי של הכנסת. זה צריך להיות אדם שיכול לעמוד בעניין החוקתיות ללא כחל ושרק מול בית-המשפט העליון. אבל, נדמה לי שבקריאה ראשונה, שנייה ושלישית נצטרך את רוב חברי הכנסת. לא בטרומית. בבקשה. זה עניין של חוק-יסוד.

משה גפני (דגל התורה):
       
       זה אנטי-שוויוני לחלוטין.
       
היו"ר ראובן ריבלין:
       
       זה חוק-יסוד. חברת הכנסת לבני, אפילו בלשכת עורכי-הדין לא זכיתי להיות נציג.
       
אתי לבני (שינוי):
       
       חוק-היסוד קובע - - -

מל פולישוק-בלוך (שינוי):
       
       - - -

היו"ר ראובן ריבלין:
       
       בקריאה טרומית מספיק רוב. אני לא שומע אתכם, עזבו. השרה מייצגת אתכם פה ברוח גאה.
       
       
שרת החינוך, התרבות והספורט לימור לבנת:
       
       ברוח גאה מאוד, אני חייבת לומר. ולכן, אדוני היושב-ראש, אני חוזרת ומברכת את חברות הכנסת אתי לבני וזהבה גלאון, את חבר הכנסת גדעון סער, יושב-ראש סיעת הליכוד ויושב-ראש הקואליציה, על היוזמה להביא את הצעת החוק הזאת, שמתגלגלת זה שנים ארוכות וסוף-סוף מובאת היום להצבעה.
       
       אני קוראת לחברי הכנסת - - -

היו"ר ראובן ריבלין:
       
       הוא רוצה לשאול שאלה, את מסכימה?

שרת החינוך, התרבות והספורט לימור לבנת:
       
       לא. אני קוראת לחברי הכנסת לבוא היום ברוח הזאת ולהצביע בעד הצעת החוק המתקדמת הזאת. אני מודה ליושב-ראש על שאפשר לי להשיב. תודה רבה.

היו"ר ראובן ריבלין:
       
       רבותי, הואיל והממשלה מסכימה, סגן השר רביץ רוצה להתנגד. אני לא נכנס לבעיות הממשלה, אבל רשאי חבר כנסת להתנגד, וחבר הכנסת רביץ היה הראשון. 
       
קריאות:
       
       - - -

היו"ר ראובן ריבלין:
       
       לממשלה אין עמדה, אז הוא רשאי. זאת עמדת השרה, לממשלה אין עמדה. אחד מכם יוכל להשיב. סגן השר רביץ רוצה להתנגד. הוא גם חבר כנסת ומותר לו. בבקשה.

אברהם רביץ (דגל התורה):
       
       אדוני היושב-ראש, חברי הכנסת, אני רוצה לעשות סדר בדבר: הממשלה לא החליטה להצביע בעד החוק. הממשלה נתנה חופש הצבעה, ולכן בשלב זה אין סכסוך ממשלתי.
       
       לגופו של עניין, נכון אמרת, אדוני היושב-ראש, אבל אני מוסיף את המלה "בעליל". ההצעה הזאת היא הצעה אנטי-חוקתית בעליל - - -

יולי תמיר (העבודה - מימד - עם אחד):
       
       לא נכון.

היו"ר ראובן ריבלין:
       
       כבוד השר, היא לא אנטי-חוקתית, השאלה אם הכנסת תקבל אותה ברוב.

אברהם רביץ (דגל התורה):
       
       אני אמרתי את דעתי ולא את דעתך. כך אני מרגיש כמחוקק. הצעות פחות הזויות מזאת היו נדחות על הסף. 
       
       לא רק זאת, רבותי חברי הכנסת, הרי במה אנחנו עוסקים? אנחנו עוסקים בלקנות שלטון בהון. הרי במה מדובר כאן? תבוא אשה למפלגה ותאמר לה: אני מביאה לכם עוד 50%, תצביעו עבורי בגלל הכסף שאני מביאה לכם. אתן לא מתביישות? התארגנו כל הנשים. אני מסכים שיש לעשות אפליה מתקנת איפה שצריך, אבל בכבוד ולא בביזיון.

אתי לבני (שינוי):
       
       - - -

אברהם רביץ (דגל התורה):
       
       אתן באות עם צרור כסף למפלגות ואומרות להן: אל תבחרו בטוב. אל תבחרו בי כי אני טובה מאחרים. זהבה גלאון, לך אין הרי בעיות. את טובה מכמה גברים אצלכם. למה את מצטרפת למין חוק הזוי כזה? את רוצה לרוץ לכנסת עם שקית הכסף?

מל פולישוק-בלוך (שינוי):

	- - -

אתי לבני (שינוי):
       
       כן.

אברהם רביץ (דגל התורה):
       
       מי אמר פה "כן"? אדוני, יושב-ראש שינוי, יש מישהי שאמרה כן. ואם מחר יבוא - - -
       
היו"ר ראובן ריבלין:
       
       כבוד השר, נא לא להתריס כלפי חברי כנסת כי אחר כך - - -

אברהם רביץ (דגל התורה):
       
       אבל היא צעקה את ה"כן" ולא אני.
       
היו"ר ראובן ריבלין:
       
       תתעלם ממנה. אני אטפל בה.

אברהם רביץ (דגל התורה):
       
       מחר יבוא בורז'ה, איזה קפיטליסט, איזה איל הון, איזה אוליגרך מאיזו מדינה וייתן כסף למאן דהוא, גבר או אשה, ויאמר לה או לו: תיגש למפלגה ותציע להם הרבה יותר מאשר מחצית מימון המפלגות. כבר היו דברים כאלה, שאנשים באו עם הון. היה כאן חבר כנסת שישב קדנציה שלמה או שתי קדנציות, פשוט, "אשכרה" בגלל כסף. אז לכך אתם רוצים להביא את בית-המחוקקים, שאנשים מביעים בו את עמדות הציבור, את תפיסות העולם? מה, אתן לא מתביישות? כך לבוא לכנסת? על זה תהיה תפארתכן?
       
       אני פונה לגברים שנמצאים כאן, אם יש עדיין, אל תפחדו. אני ראיתי את המסע הליברלי כביכול, המזויף. תהיו גברים פעם אחת, ואני קורא לנשים שתהיינה גברים, כמונח, לא חס ושלום במובנים אחרים.
       
       אדוני היושב-ראש, אני חושב שבאמת יש לפסול זאת על הסף. אני אומר לך, לו הייתי עדיין בנשיאות, כפי שהייתי פעם, לא הייתי מאפשר להעלות הצעת חוק בזויה כזאת, בזויה בראש ובראשונה לנשים.
       
היו"ר ראובן ריבלין:
       
       כבוד הרב רביץ, חבר הכנסת, סגן השר והשר בשבילי, אתה נואם פה כמתנגד, ולכן זמנך עבר. אני נותן לך לסיים. אתה לא עומד פה כשר.

אברהם רביץ (דגל התורה):
       
       אדוני היושב-ראש, אני רוצה לסיים. בואו נחזור לשפיות. כל אחד יבחר בכוחו, בכשרונותיו, ביושרו, אפילו בנעימות שלו ואפילו בחן. מותר להשתמש בחן וחסד כדי להופיע לפני ציבור - חן וחסד, אבל לא חן וכסף. כסף לפעמים זה כיסופים ולפעמים זאת בושה. תודה רבה. 

היו"ר ראובן ריבלין:
       
       תודה רבה לחבר הכנסת רביץ שהוא סגן השר והשר לענייני רווחה. התשובה יכולה להינתן מפי אחד משלושת המבקשים. חבר הכנסת סער, בשם שלושת המבקשים, ישיב על ההתנגדות. לרשות אדוני שלוש דקות. מייד אחרי זה אנחנו עוברים להצבעה. 
       
גדעון סער (הליכוד):
       
       אדוני היושב-ראש, כנסת נכבדה, ההצעה הזאת היא לא לטובת הנשים בלבד. העיקרון של ייצוג הולם של נשים במערכת הפוליטית הוא אינטרס חברתי כולל, שכל בני החברה צריכים להיות שותפים לו. 
       
משה גפני (דגל התורה):
       
       כמה שרות יש בממשלה?
       
גדעון סער (הליכוד):
       
       רק שלוש שרות; בעזרת השם יהיו יותר שרות. 
       
היו"ר ראובן ריבלין:
       
       חבר הכנסת גפני, אתה מוזמן להגיש הצעת חוק שכל ממשלה שיהיו בה יותר שרות, נגדיל לה את התקציב. מה אתה רוצה? אתה רשאי לעשות זאת. 
       
גדעון סער (הליכוד):
       
       אדוני היושב-ראש, יש שיטות בעולם הדמוקרטי, במדינות נאורות, שמחייבות אחוז מסוים של נשים ברשימות. אנחנו לא הולכים בדרך הזאת, כי אנחנו בצדק מכבדים את האוטונומיה של המפלגות, ואנחנו יודעים שיש מפלגות דתיות אשר כעניין שבעיקרון לא רוצות בזה ויש נשים שמצביעות עבורן. אבל, אל תחסמו גם את האפשרות לעודד ייצוג הולם לנשים גם בדרך שאיננה בכפייה, כי התוצאה של ההתנגדות העיקשת שלכם תהיה חוקים של כפייה. 

משה גפני (דגל התורה):
       
       עוד הפעם איומים? 
       
גדעון סער (הליכוד):
       
       מדינת ישראל איננה יכולה להיות המדינה האחרונה בעולם בנושא של ייצוג הולם לנשים. אי-אפשר רק לדבר על זה גבוהה גבוהה - כי בכל הדרכים האחרות לא הגענו לייצוג הולם של נשים בכנסת הזאת. 
       
משה גפני (דגל התורה):
       
       מאה אחוז, תמשיך לאיים. 
       
גדעון סער (הליכוד):
       
       אני פשוט מסביר לך את התהליך. 
       
משה גפני (דגל התורה):
       
       כמה שרות היו לשינוי לפני שהם פרשו?
       
גדעון סער (הליכוד):
       
       חבר הכנסת גפני, לא תמיד אתה רואה את התהליכים בצורה נכונה. אני רוצה להסביר לך את התהליך. ציין פה היושב-ראש – אינני יודע, צריך לבדוק את זה – מהו הרוב הדרוש בקריאות הבאות. צריך לבדוק את העניין. לא נחסום את האפשרות לייצוג הולם לנשים בקריאה הטרומית, כי זה פשוט יהיה מסר גרוע שהכנסת תעביר היום. 
       
       אני מציע לכל החברים לתמוך בהצעת החוק. תודה. 
       
משה גפני (דגל התורה):
       
- - -

קריאה:
       
       - - -
       
היו"ר ראובן ריבלין:
       
       אדוני ראש הממשלה לשעבר פרס, אדוני כל כך אוהב את הכנסת. יש תקנון, מה אני יכול לעשות? הרי אני יודע שיש דברים יותר חשובים, אבל אדוני כל כך דואג לדמוקרטיה, וזה התקנון. תדעו שביום רביעי צריכים להיות פה, זה הכול. 
       
המשנה לראש הממשלה שמעון פרס:
       
- - -
       
היו"ר ראובן ריבלין:
       
       רבותי חברי הכנסת, אנחנו עוברים להצבעה. נא לשבת. רבותי השרים וחברי הכנסת, לא יאמר אדם "לא הספקתי". נא לשבת. אני עובר להצבעה. 
       
משה גפני (דגל התורה):
       
       יש רוב נגד. זה חוק פופוליסטי. 
       
היו"ר ראובן ריבלין:
       
       שמעתי, תודה רבה. מרגע זה אני מכריז על הצבעה. חבר הכנסת גפני, אני קורא אותך לסדר פעם ראשונה. מי שיפריע להצבעה, גם לא יצביע. 
       
       רבותי חברי הכנסת, אני עובר להצבעה על הצעת חוק מימון מפלגות (תיקון – עידוד ייצוג לשני המינים), התשס"ה-2005. מי בעד? מי נגד? מי נמנע? נא להצביע. הכול בקריאה טרומית. 
       
הצבעה מס' 1
       
בעד ההצעה להעביר את הצעת החוק לדיון מוקדם בוועדה – 53
בעד ההצעה להסיר מסדר-היום את הצעת החוק – 22
נמנעים – 4
ההצעה להעביר את הצעת חוק מימון מפלגות (תיקון – עידוד ייצוג לשני המינים), 
התשס"ה-2005, לדיון מוקדם בוועדה שתקבע ועדת הכנסת נתקבלה. 
       
היו"ר ראובן ריבלין:
       
       53 בעד, 22 נגד, ארבעה נמנעים. אני קובע שהצעת החוק עברה בקריאה טרומית ותועבר לוועדת החוקה, חוק ומשפט, על מנת להכינה לקריאה ראשונה. 
       
משה גפני (דגל התורה):
       
       ועדת הכספים, אדוני היושב-ראש. 
       
היו"ר ראובן ריבלין:
       
       אם כך, ההצעה תעבור לוועדת הכנסת על מנת שתכריע בעניין. הואיל והדבר הזה חוקתי, הוא יעבור לוועדת החוקה, חוק ומשפט, אבל מובן שוועדת הכנסת יכולה להחליט מה שהיא רוצה. 
       
משה גפני (דגל התורה):
       
       זה חוק תקציבי. 
       
היו"ר ראובן ריבלין:
       
       רבותי, תודה. 
       

הצעת חוק נפגעי פוליו, התשס"ה-2005
[הצעת חוק פ/3435; נספחות.]
(הצעת קבוצת חברי הכנסת)

היו"ר ראובן ריבלין:
       
       יעלה ויבוא חבר הכנסת עזמי בשארה, על מנת להציג את הצעת חוק נפגעי פוליו. בבקשה, אדוני. ישיב סגן השר, שהוא השר רביץ. אני מבין שהממשלה מתנגדת. בבקשה, אדוני. 
       
עזמי בשארה (בל"ד):
       
       אדוני היושב-ראש, חברי הכנסת, מחלת הפוליו, Poliomyelitis, היא מחלה שכמעט נכחדה מהעולם. בודדים חולים היום במחלה הזאת כתוצאה מהחיסונים. חברי כנסת רבים מכל הסיעות ואני יזמנו הצעת חוק. 
       
       תאמינו לי שזה יותר חשוב מהחוק הקודם, ואני אומר את זה גם לחברות הכנסת. 
       
היו"ר ראובן ריבלין:
       
       כבוד ממלא-המקום היחיד של ראש הממשלה וגברתי שרת המשפטים, אני לא אתן להפריע פה. 
       
עזמי בשארה (בל"ד):
       
       זה יותר חשוב מכסף למפלגות ולפוליטיקאיות. 
       
היו"ר ראובן ריבלין:
       
       אני אגן עליך, חבר הכנסת בשארה. מי שלא רוצה להאזין לא יהיה כאן ויפריע. 
       
עזמי בשארה (בל"ד):
       
       חתמו על הצעת החוק חברי כנסת מהליכוד, מש"ס, משינוי, מכל הסיעות. דאגתי שיחתמו חברי כנסת מכל הסיעות על החוק הזה, מכיוון שזה חוק שעושה טוב לקבוצת אנשים מאוד יקרה. מדובר ב-2,000 בני-אדם כמעט, לא יותר. 
       
       מדובר בחולי פוליו שחלו במחלה בשנות ה-50. אתם יודעים שהמחלה הזאת התפרצה פעמיים במדינה הזאת - ב-1953-1955 ובסביבות שנת 1958. בתקופה הזאת באמת ניתנו חיסונים, אבל החיסון לא הגיע לשני מקומות. אני מבקש מחברי הכנסת מש"ס ומחברי הכנסת הערבים לשמוע. קודם כול, פעמים רבות החיסון לא הגיע לפריפריה, ואתם יודעים מי גר בפריפריה. לא הגיעו חיסונים, פשוט מאוד. יש אנשים שחלו מפני שהם גרו בפריפריה והחיסון לא הגיע אליהם. היה חיסון במדינת ישראל, אבל הוא לא הגיע. 
       
       במקרים אחרים השתמשו בפעם הראשונה במה שנקרא חיסון עם נגיף מוחלש, לא עם נגיף מומת. מה זה נגיף מוחלש - חיסון שהנגיף בו מומת, inactivated vaccine, היריעה שלו מכסה כמעט את כל המחלה. לנגיף המוחלש יש תופעת לוואי. תאמינו או לא תאמינו, מהי תופעת הלוואי של הנגיף המוחלש שחיסנו בו? הופעת השיתוק. זאת תופעת הלוואי שלו. כלומר, יכול להיות שכתוצאה מהחיסון מישהו יחלה במחלה. ביישובים מסוימים בפריפריה, בכפרים מסוימים, מבין אלה שקיבלו את החיסון באותה קליניקה באותה שנה חלו שישה, שבעה אנשים במחלת הפוליו. 
       
אילנה כהן (העבודה - מימד - עם אחד):
       
       - - -
       
עזמי בשארה (בל"ד):
       
       אין שום ספק בלבי שמוטלת על המדינה פה אחריות, משהו דומה למה שהוצע בנושא הגזזת. יש פה אחריות שמוטלת על המדינה. המדינה מתייחסת לחולי הפוליו כאל חולים עם בעיות ניידות כשהם בעצם נכים, כי אחרי שנות ה-50 לחייהם מופיעה התסמונת שנקראת פוסט-פוליו, שהופכת אותם למשותקים לגמרי, והם לא יכולים לעשות דבר בחלק גדול מהמקרים. 
       
       אני הצעתי מודל בחוק הזה, ושמחתי שהוא מקובל על כל סיעות הבית. אחר כך באה הצעת הממשלה. אני לא מבין את הממשלה. לא מדובר בהרבה כסף. המחלה הזאת כמעט שאיננה. 
       
היו"ר ראובן ריבלין:
       
       בכמה מדובר מבחינה תקציבית?
       
עזמי בשארה (בל"ד):
       
       מ-1990 עד 2004 היו אפס מחלות. מ-1985 עד 1989 היו ארבעה חולים. התכתבתי עם "הדסה" וקיבלתי את הנתונים מהמרכז שלהם. בין השנים 1950 ו-1954 היו 900 מקרים. בין השנים 1955 ו-1959 היו 303 מקרים. אחר כך מדובר בעשרות מקרים, ואחר כך זה נגמר. זאת בעצם תופעה מוגדרת וברורה. 
       
חיים אורון (יחד):
       
       מדובר ב-1,200 איש?
       
עזמי בשארה (בל"ד):
       
       כן, 1,000 ומשהו חולים. אני רוצה להגיד – רע לי להגיד את זה, אני לא יכול להגיד את זה, אבל תוחלת החיים של חולי פוליו קצרה. זה המצב. ממוצע התמותה שלהם גבוה מהממוצע הכללי. 
       
       אדוני היושב-ראש, כל מה שאני הצעתי זה פיצוי חד-פעמי, שהוא אחוז הנכות שנקבע בחוק, לפי ועדה רפואית, כפול השכר הממוצע כפול השנים; וזה תשלום חד-פעמי. אחר כך אני מציע שיהיה תשלום חודשי בלי השנים, כלומר אחוז הנכות כפול השכר הממוצע כתשלום חודשי. זה מה שאני הצעתי. זה לא הרבה, אבל זה סוגר את הפרק הכאוב הזה של חולי הפוליו, שלא מתייחסים אליהם, כי הם לא נכים ב-100% והם יכולים לעבוד בחלק מהמקרים, אבל יש להם בעיות ניידות. 
       
       אני רוצה לברך בשמכם את נציגי ארגוני הנכים שנמצאים בכנסת. הם תומכים מאוד בחוק. אגב, אני חושב שיושב-ראש הארגון שלהם הוא גם חולה פוליו. 
       
       אני מבין שלחבר הכנסת אליעזר כהן יש הצעת חוק דומה שהוצמדה עכשיו. יש לכם אפשרות לבחור בין עזמי בשארה לאליעזר כהן. אני מציע שכל סיעות הבית יתאחדו בנושא הזה בסולידריות. 
       
אילנה כהן (העבודה - מימד - עם אחד):
       
       תבדוק מה קרה עם חולי הגזזת, כי נתנו להם פיצוי. אם זה אכן נכון, תן להם פיצוי. אתה צריך להקביל את זה לגזזת. 
       
עזמי בשארה (בל"ד):
       
       בסדר, אני הזכרתי את הגזזת. את ועמיר פרץ עשיתם עבודה מצוינת בנושא הגזזת, ואני לקחתי את המודל הזה. אני שמח מאוד על כך. אנחנו תמכנו בחוק ההוא, כי חשבנו שהוא יפתור בעיה. אבל הבעיה של חולי הפוליו היא בעיה של כל החברה, במיוחד של חלקיה החלשים שגרו בפריפריה בשנות ה-50. 
       
       יש כל מיני שמועות, אם עשו עליהם ניסויים או לא עשו עליהם ניסויים. אני לא נכנסתי לזה, אני לא רוצה להיכנס לשמועות האלה. חלק גדול מהשמועות האלה לא נבדק. אני לא רוצה להיכנס לזה. אכפת לי מהבעיה. יש לי כל הפרטים בנושאים האלה. הבעיה היא אכן כאובה, ואפשר לפתור אותה. 

היו"ר ראובן ריבלין:
       
       נא להוציא את חבר הכנסת פרוש. הוא באופן קבוע מדבר מאולם המליאה. אני אומר לו "החוצה", והוא חוזר ומדבר מתוך אולם המליאה. 
       
עזמי בשארה (בל"ד):
       
       יש כ-1,500 איש שמחכים לחוק הזה של הכנסת. אני לא רוצה לעשות השוואות, אבל ראיתי את ההתלהבות מהחוק שעבר, ומה זה בסך הכול? על פוליטיקה ועל מפלגות. כל הכבוד, הצבעתם בעד. מדובר בפוליטיקאיות ובמפלגות, וראיתי את ההתלהבות בכנסת ואת ההתגייסות לחוק מאותה ממשלה. אני מדבר על חולי פוליו, שמחכים בבית לחוק, כי הם צריכים עזרה וסיוע. 
       
       אני מאוד מאוד מקווה שהכנסת תגלה אחריות בנושא הזה. לא מדובר במיליונים. 
       
היו"ר ראובן ריבלין:
       
       מה השערוך של העלות התקציבית?
       
עזמי בשארה (בל"ד):
       
       לא מדובר בהרבה מיליונים, מדובר במיליונים מעטים. 
       
היו"ר ראובן ריבלין:
       
       חבר הכנסת רמון, אתה יודע על מה מדובר מבחינה תקציבית?
       
קריאה:
       
       - - -
       
היו"ר ראובן ריבלין:
       
       אין פה הערכה. 
       
עזמי בשארה (בל"ד):
       
       אבל לא מדובר בהרבה. 
       
היו"ר ראובן ריבלין:
       
       אני יודע מה היה עם הגזזת. אני כשר התקשורת בזמני הסכמתי אפילו לתרום חלק מתקציב המשרד. 
       
יולי תמיר (העבודה - מימד - עם אחד):
       
       מדובר ב-2,000 איש. 
       
עזמי בשארה (בל"ד):
       
       א. פחות מ-2,000 איש; ב. אני לא יודע איפה שר הבריאות, אבל יש קרן פיצויים שיש בה עכשיו מיליונים לנפגעי חיסונים. 
       
נסים דהן (ש"ס):
       
       25,000 שקל בלבד. 
       
עזמי בשארה (בל"ד):
       
       לא ידעתי זאת. 
       
נסים דהן (ש"ס):
       
       לפי החוק הקיים, ניתן פיצוי עד 25,000 שקל. 
       
עזמי בשארה (בל"ד):
       
       הכסף קיים, והם לא יודעים להוכיח את הקשר בין החיסון לבין הנכות. זה בלתי אפשרי, ולכן אני הלכתי על החוק - אחרת היינו מסתמכים על הקרן הזאת. 
       
נסים דהן (ש"ס):
       
       עד 25,000 שקל לא צריך להוכיח. אם יש הוכחה - - - 
       
עזמי בשארה (בל"ד):
       
       אבל הכסף קיים בקרן הזאת. יש כסף. אפשר להשתמש בו, ולא נוגעים בו, כי אי-אפשר להוכיח את הקשר הסיבתי בין בעיה בחיסון לבין התפרצות המחלה, ולכן כמעט שלא נותנים כסף. מדובר במיליונים, ואני מציע להשתמש בזה. כלומר, זאת לא הבעיה, אדוני היושב-ראש. 
       
היו"ר ראובן ריבלין:
       
       ברור שהיה חיסון?
       
עזמי בשארה (בל"ד):
       
       כן. 
       
היו"ר ראובן ריבלין:
       
       אז נדמה לי שנטל ההוכחה עובר לצד האחר. הדבר מדבר בעד עצמו. 
       
עזמי בשארה (בל"ד):
       
       יש מקרים שהיה חיסון ויש מקרים שלא היה חיסון. 
       
היו"ר ראובן ריבלין:
       
       אם לא היה חיסון, אין קשר סיבתי בעליל. השאלה על מי חובת ההוכחה. 
       
עזמי בשארה (בל"ד):
       
       לא חייב להיות קשר סיבתי. על כל פנים, אנחנו באנו עם החוק הזה. יש פה חלוקה לשני חלקים: אלה שחוסנו ואלה שלא הגיעו אליהם מפני שהם גרו בפריפריה. תודה רבה. 
       
היו"ר ראובן ריבלין:
       
       אני מאוד מודה לחבר הכנסת בשארה על הצגת הנושא בצורה בהירה. 
       
קריאה:
       
       - - -
       
היו"ר ראובן ריבלין:
       
       ישיב שר העבודה והרווחה, סגן השר רביץ. סליחה, כבוד השר.
       

הצעת חוק נפגעי הפוליו, התשס"ה-2005
[הצעת חוק פ/3339; נספחות.]
(הצעת חבר הכנסת אליעזר כהן)
       
היו"ר ראובן ריבלין:
       
       חבר הכנסת אליעזר כהן, יש לך שלוש דקות. הצעתך נספחת. 
       
אליעזר כהן (האיחוד הלאומי - ישראל ביתנו):
       
       רבותי, החוק הזה חשוב מאוד ורגיש מאוד. בכנסת הקודמת טיפלנו בזה כמה חברי כנסת והעברנו את החוק בקריאה טרומית, אבל לא היה לו המשך מכל מיני סיבות. מי שמנמק מטעם הממשלה היום, חבר הכנסת רביץ, היה אתנו בחוק הזה. הוא היה בעד החוק הזה. היום הוא יעלה לנמק נימוקים אחרים. 
       
       חבר הכנסת יאיר פרץ ואני מעלים מחדש את החוק הזה, מפני שחולי הפוליו נמצאים במצב מאוד מאוד מיוחד. יש טעות אופטית לחשוב שחולי פוליו נפגעו רק בגפיהם. זה לא נכון מבחינה רפואית. יש פה רופא שיכול להסביר לכם את זה. רופאים יכולים להסביר לכם שהם נפגעו בכל גופם. מאות מהם נפטרו כתוצאה מזה שמערכות אחרות בגופם נפגעו, ובגיל מבוגר הם נפגעים יותר ויותר, ומטרת החוק היא לעזור להם. 
       
       אני רוצה להעלות שני דברים נוסף על מה שהעלה חבר הכנסת בשארה, והוא דיבר על מה קרה ואיך. האחד – לעזור לאנשים שנפגעו בתחילת שנות ה-50 במגפה, שהמדינה לא טיפלה בה, והמדינה מודה שהיא לא טיפלה בה. יהודים וערבים מכל מיני מקומות נפגעו בפוליו. אתם יודעים כמה מהם נותרו היום? 2,000 איש. מדובר ב-2,000 איש בגיל מבוגר, שמערכות הגוף שלהם קורסות ודורשות טיפול מיוחד. החוק בא לעזור להם לחיות כבני-אדם, בזמן שנותר להם לחיות, ונקווה שיגיעו עד מאה-ועשרים. 
       
       אני מבקש להבליט את הבקשה של הקואליציה. יושב-ראש הקואליציה ביקש ממני לדחות את ההצבעה בשבוע - מטעמים כספיים. אנחנו נשמע מה יגיד ממלא-מקום השר וסגן השר רביץ.  
       
היו"ר ראובן ריבלין:
       
       עם כל הכבוד שאני רוחש לאדוני, לסיעתו וגם לעמדת השר, מי ששולט בהחלטה אם להצביע או לא להצביע זה חבר הכנסת בשארה. אדוני נצמד אליו. 
       
אליעזר כהן (האיחוד הלאומי - ישראל ביתנו):
       
       בסדר. אני רוצה לומר, שהנימוק התקציבי גם הוא לא נימוק, מפני שמדובר במעט מאוד אנשים ובתוספת כספית קטנה. 
       
היו"ר ראובן ריבלין:
       
       אם הוא יחליט שמצביעים, תהיה הצבעה. 
       
אליעזר כהן (האיחוד הלאומי - ישראל ביתנו):
       
       היום הכנסת תפעל לפי החלטות חברי הכנסת, אבל אני ממליץ לחברי הכנסת לתמוך בחברי הכנסת יאיר פרץ, עזמי בשארה ובי יחד. זה נושא מאוד חשוב ורגיש. 
       
היו"ר ראובן ריבלין:
       
       אני מאוד מודה לך. כבוד שר הרווחה, סגן השר רביץ, בבקשה. תשובת הממשלה, בבקשה. 
       
סגן שר הרווחה אברהם רביץ:
       
       אדוני היושב-ראש, חברי הכנסת, אני מתכוון להשיב בשם הממשלה על הצעות חוק של חבר הכנסת אליעזר כהן, של חבר הכנסת עזמי בשארה ושל חבר הכנסת אברהם רביץ. 
       
קריאה:
       
       למה רביץ?
       
סגן שר הרווחה אברהם רביץ:
       
       כי השם שלי חובר להצעת החוק של עזמי בשארה. עוד לא הספיקו למחוק את השם שלי, אז אני שם. 
       
היו"ר ראובן ריבלין:
       
       עם כניסתך לממשלה, בטלה חתימתך. 
       
סגן שר הרווחה אברהם רביץ:
       
       ברור, זה כמעט אוטומטי.                               
     
       אני בעצם רוצה לומר לכם מה כתבתי בהצעת החוק בדברי ההסבר. שם כתבתי כך: "מן הראוי למצוא דרך לפיצוי הולם לחולים אלה כפי שנעשה לגבי קבוצות אחרות של חולים שהמדינה מצאה דרך לפצותם לפי חוק".
       
       ובכל זאת, נראה שדברים שרואים מפה לא רואים משם, ולהיפך. מעמדתי - - - 

יולי תמיר (העבודה - מימד - עם אחד):
       
       יש לך הערכה בכמה מדובר?
       
סגן שר הרווחה אברהם רביץ:
       
       זהו, על זה אני עומד לומר משהו. 
       
       כבר אמר ראש הממשלה בהזדמנות אחרת, דברים שרואים מפה לא רואים משם – גם אני. אני עכשיו פה. 
       
היו"ר ראובן ריבלין:
       
       כבוד סגן השר, אם העלות היא למעלה מאותן עלויות, בלאו הכי יצטרכו 50 חברי כנסת. ואם העלות היא באמת כל כך מזערית, ונעשה פה צדק לקבוצה, ואין על זה ויכוח, מדוע לא נדון על זה - - - 
       
סגן שר הרווחה אברהם רביץ:
       
       רבותי, תנו לי להשיב והכול יהיה ברור בתוך כמה דקות. הכול יהיה ברור. 
       
       הצעת החוק מבקשת בעצם שלושה דברים: לתת פיצוי חד-פעמי, להעניק קצבה חודשית לאלה שלא מוענקת להם קצבה כזאת, וכן שתהיה אפשרות להגיש תביעות למשרד הבריאות.
       
       אני מוכרח לומר לכם, שההערכה הנוכחית של אנשי המקצוע במשרדי היא, כי אין היגיון במתן הטבות אלה רק לנפגעי הפוליו, ולא לעשרות אחרות של סוגי נכים אחרים, ויש בכך יצירת עיוות, הם אומרים, ולכן ועדת השרים לענייני חקיקה החליטה להתנגד להצעת החוק ולכן מוצע להסירה מסדר-היום. 
       
       עדיין לא סיימתי. זאת התגובה שכתבו לי מומחי המשרד. אני רוצה לפנות בזה לשני המציעים. 
       
       חברים, אי-אפשר ככה, חברי סגן השר עמיתי הרב הלפרט וסגן השר עמיתי הרב מלכיאור, שני רבנים, שני סגני שרים מפריעים לרב סגן שר שלישי. ראיתם דבר כזה בכנסת?

דני יתום (העבודה - מימד - עם אחד):


	שלושה רבנים רבים. 


סגן שר הרווחה אברהם רביץ:
       
       אני רוצה להציע לכם כך: כפי שאמר באמת היושב-ראש בקיצור, בקצירת האומר, אני חושב שראוי שנבדוק את העניין הזה בוועדת העבודה, הרווחה והבריאות. חזקה על חבר הכנסת יהלום, שאם ייפול לידיו פרי כזה, הוא ידע לבדוק אותו ישר והפוך. אני מציע שזה לא יהיה תחת איום של הצעת חוק טרומית. אני מציע להפוך את ההצעה להצעה לסדר-היום. 
       
       מה שאני יכול לומר לכם, אם השם יעזור, ואם עד אז עדיין אהיה סגן שר, הבדיקה מבחינתי תהיה רק בשני מובנים: האם יש להצעה כזאת השפעת רוחב על נכים אחרים, או שבאמת יש כאן, כפי שאמר חבר הכנסת בשארה, וגם חבר הכנסת כהן, אחריות מיוחדת של הממשלה, שהיא לא פעלה כיאות כדי לתת את החיסון בזמן.
       
היו"ר ראובן ריבלין:
       
       כבוד השר, היתה לנו פרשה בעניין הגזזת. אז ראש הממשלה, כראש האופוזיציה, מאוד תמך. אחר כך כראש הממשלה גם מילא אחר הדבר, כי הוא ראה בזה דבר שניתן לפתרון. אומר לך מה היה: האוצר דיבר על מאות מיליונים. פה האוצר אומר שהחוק עולה 1.2 מיליארד. חבר הכנסת בשארה מסכים, אני כבר אומר לך, שאם זה עולה 1.2 מיליארד הוא לא יקדם את הצעת החוק שלו. מדוע לא נעביר בקריאה טרומית, ואם אכן האוצר צודק, גם חבר הכנסת בשארה מתחייב שלא לקדם אותה. 
       
עזמי בשארה (בל"ד):
       
       נכון. 
       
היו"ר ראובן ריבלין:
       
       ואם הוא צודק, מדוע לא יסכים אדוני לדבר כזה?

סגן שר הרווחה אברהם רביץ:
       
       בדיקה אחת תהיה על השפעת רוחב. הבדיקה השנייה תהיה כמה זה באמת עולה. הנה כאן, חבר הכנסת בשארה אומר שיש 1,000 חולים. 
       
היו"ר ראובן ריבלין:
       
       הוא אמר 2,000. 
       
סגן שר הרווחה אברהם רביץ:
       
       חבר הכנסת כהן אמר שיש 2,000. בואו נבדוק ונראה. אם לא כצעקתה, אני אומר לכם, כמשרד, אנחנו נתמוך בזה. 
       
היו"ר ראובן ריבלין:
       
       אומר לך חבר הכנסת בשארה, נעביר את זה בטרומית, ואם יש יותר מ-2,000 אני עוצר. 
       
אליעזר כהן (האיחוד הלאומי - ישראל ביתנו):
       
       אני אומר אותו דבר. 

היו"ר ראובן ריבלין:
       
       בבקשה, יושב-ראש הקואליציה. 
       
גדעון סער (הליכוד):
       
       אדוני היושב-ראש, הנושא רגיש מבחינה חברתית. הממשלה קבעה עמדה. יש ויכוח מה היקף העלות התקציבית, והמציעים מסכימים שבשלב הוועדות לא יעשו את זה ללא תיאום. בנסיבות האלה, לפי סמכות שיש לי, אני מאפשר חופש הצבעה לחברי הקואליציה, ובזה פותר את הנושא. 
       
היו"ר ראובן ריבלין:
       
       ברוך תהיה. 
       
גדעון סער (הליכוד):
       
       בקריאה הטרומית. 
       
סגן שר הרווחה אברהם רביץ:
       
       רק רגע, רבותי חברי הכנסת. מכיוון שיושב-ראש הקואליציה אמר שהוא נותן חופש הצבעה, אז כשר לעניין הזה, ברגע זה אני אומר שאני ממליץ להצביע בעד בקריאה הטרומית.
       
היו"ר ראובן ריבלין:
       
       רבותי חברי הכנסת, האם יש מישהו שמתנגד? אין מתנגדים. אנחנו עוברים להצבעה. לקואליציה - חופש הצבעה. נא להצביע. 
       
       הצעת חוק נפגעי הפוליו, התשס"ה-2005 - מי בעד? מי נגד? מי נמנע? נא להצביע. 
       
הצבעה מס 2

בעד ההצעה להעביר את הצעת החוק לדיון מוקדם בוועדה - 62
נגד - 1
נמנעים – אין
ההצעה להעביר את הצעת חוק נפגעי פוליו, התשס"ה 2004, 
לדיון מוקדם בוועדה שתקבע ועדת הכנסת נתקבלה.

דניאל בנלולו (הליכוד):
       
       לוועדת הכספים.

היו"ר ראובן ריבלין:
       
       ועדת הכנסת תקבע. למה אתם הולכים נגד התקנון בראש? הרי כל רגע אתם אומרים אחרת.
       
       רבותי חברי הכנסת, הצעת חוק נפגעי הפוליו, התשס"ה-2005, של חבר הכנסת אליעזר כהן - נא להצביע. מי בעד? מי נגד? מי נמנע?
       
       
הצבעה מס' 3

בעד ההצעה להעביר את הצעת החוק לדיון מוקדם בוועדה - 62
נגד – אין
נמנעים - אין 
ההצעה להעביר את הצעת חוק נפגעי הפוליו, התשס"ה-2005, 
לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:
       
       62 בעד, אין מתנגדים, אין נמנעים. אני קובע שהצעת חוק נפגעי הפוליו, של חבר הכנסת אליעזר כהן, עברה ותועבר לוועדת הכנסת על מנת שתקבע מי הוועדה המוסכמת לדון בה. תודה. 
       
       כבוד יושב-ראש האופוזיציה, בבקשה.  

יוסף לפיד (שינוי):
       
       בהצבעה הקודמת, כשראיתי שאני לבד על הלוח באדום, הבנתי שהצבעתי בטעות. 

היו"ר ראובן ריבלין:
       
       יושב-ראש האופוזיציה מציין שהצבעתו האישית בעניין הפוליו נרשמה נגד בעוד שהוא התכוון להצביע בעד. אינני משנה את ההצבעה. בכנסת, בדורות הבאים ישאלו: מה מצא לנכון יושב-ראש האופוזיציה להצביע לבד נגד החוק, ואז יקראו מה שאני ואתה אמרנו הרגע, ובזה עבר היום. אני לא משנה את ההצבעה. צריך להיזהר בהצבעות. 


הצעת חוק האזרחות (תיקון - הבעת תמיכה 
בשלטון הנאצי), התשס"ה-2005
[הצעת חוק פ/3697; נספחות.]
(הצעת קבוצת חברי הכנסת)

היו"ר ראובן ריבלין:
       
       חבר הכנסת אליעזר זנדברג יעלה את הצעת חוק האזרחות (תיקון - הבעת תמיכה בשלטון הנאצי). 
       
       תשובה והצבעה, אדוני שר הפנים?
       
סגנית שר הפנים רוחמה אברהם:
       
       לא, לא, תשובה והצבעה במועד אחר. 
       
היו"ר ראובן ריבלין:
       
       תשובה והצבעה במועד אחר. רגע, אגיד לך אם זה נכון. אתה מסכים?

אליעזר זנדברג (שינוי):
       
       כן. 
       
היו"ר ראובן ריבלין:
       
       ובכן, בהסכמת הממשלה והמציע, תשובה והצבעה במועד אחר. בבקשה. 

אליעזר זנדברג (שינוי):
       
       אדוני היושב-ראש, אדוני ראש הממשלה, רבותי חברי הכנסת, לאחרונה התפרסמו בכלי התקשורת ידיעות על התארגנויות להבעת הזדהות עם תנועות נאציות, עם תנועות ניאו-נאציות, והדברים האלה התרחשו במדינת ישראל. זה דבר שהדעת אינה סובלת ודבר שמחייב את כולנו להזדעק ולצאת כנגד. 
       
       מבדיקה שערכתי התברר, שאם אדם עלה לישראל, התאזרח בישראל, קיבל אזרחות ישראלית, והוא אומר, אני נאצי, אני מזדהה עם ארגונים ניאו-נאציים – אי-אפשר לבטל את ההחלטה המינהלית לתת לו אזרחות ישראלית. שר הפנים יכול לטפל בכל נושא באופן קבוע, אבל כשמזדמן מולו אדם שאומר, אני נאצי – הוא לא יכול לשלול את אזרחותו אחרי שהוא נתן לו אותה. רבותי, זה לא יקרה ואסור שיקרה במדינת ישראל. 
       
       לצערי הרב, מתברר לי שלא כולם חושבים כמוני. למשל, משרד המשפטים במדינת ישראל חושב אחרת. הוא חושב שאסור לתת לשר הפנים את הסמכות לשלול אזרחות מאדם שמזדהה עם ארגון ניאו-נאצי או מזדהה עם הנאצים. משרד המשפטים חושב שזה דבר לא טוב. 
       
       לכן, קיימנו סוג של מגעים והחלטנו לצמצם את הצעת החוק, על מנת שנקבל את תמיכת הממשלה בהעברת הצעה שמאפשרת לשר הפנים לעצור תהליך התאזרחות אם יתברר שהמתאזרח הוא אדם שמביע הזדהות עם ארגון ניאו-נאצי או תמיכה בנאצים ובכל מי שפעל פעולות של הזדהות או תמיכה בהם בתקופת השלטון הנאצי. 
       
       לדעתי, פעולות הזדהות כאלה חייבים לסלק מישראל בצורה הכי בוטה, הכי ברורה והכי מיידית. צר לי שממשלת ישראל לא חושבת שצריך לטפל באזרחים שהגיעו לארץ, התאזרחו, קיבלו ממדינת ישראל את ההזדמנות להפוך לאזרחים, ואחר כך מודיעים שהם תומכים בארגונים נאציים. אני מתבייש בכך מאוד, אבל אני רוצה גם להעביר את הצעת החוק, ולו במתכונתה המצומצמת. 
       
       אני חושב שאזרחי ישראל צריכים לדעת: משרד המשפטים בממשלתכם חושב, שמי שהוא נאצי, עלה לארץ ואומר: כן, אני מזדהה עם הנאצים, עדיין צריך להמשיך להיות אזרח. בושה וכלימה, אבל יש נסיבות פוליטיות, ואני מקווה שבשבוע הבא נוכל לקבל את התשובה ולהעביר את הצעת החוק. 
       
       כפי שאמרתי, אני מסכים לתיקון, לכשיעלה, שאומר ששר הפנים יוכל לעצור את תהליך ההתאזרחות ברמה של חובה לעשות כן, ומדובר בתהליך ההתאזרחות עד למתן האזרחות, לא לאחר מתן האזרחות. ההצעה המקורית שלי עסקה במי שכבר קיבל את האזרחות. תודה רבה.  
       
היו"ר ראובן ריבלין:
       
       תודה רבה. תשובה והצבעה במועד מאוחר יותר. 

       
הודעת יושב-ראש ועדת הכנסת

היו"ר ראובן ריבלין:
       
       הודעה ליושב-ראש ועדת הכנסת, בבקשה. 
       
רוני בר-און (יו"ר ועדת הכנסת):
       
       אדוני היושב-ראש, חברי הכנסת, הריני מתכבד להודיע בזאת, כי ועדת הכנסת קבעה את הוועדות הבאות לדיון בהצעות חוק:
       
       ועדת הפנים ואיכות הסביבה תדון בהצעת חוק האזרחות (תיקון – אזרחות לקרובי חייל), התשס"ד-2004, של חבר הכנסת חיים אורון - פ/2002, וכן בהצעת חוק האזרחות (תיקון – אזרחות להורי חייל), התשס"ד-2004, של חבר הכנסת ויקטור בריילובסקי וקבוצת חברי הכנסת - פ/3204. 
       
       ועדת העבודה, הרווחה והבריאות תדון בהצעת חוק הביטוח הלאומי (תיקון – דרישת תקופת אכשרה ממי שנמצא בהכשרה מקצועית), התשס"ג-2003, של חבר הכנסת אמנון כהן - פ/1190. 
       
       ועדת הכלכלה תדון בהצעת חוק הרשות הלאומית לתרבות יהדות בוכרה, התשס"ה-2005, של חבר הכנסת אמנון כהן - פ/3493. תודה, אדוני. 
       
היו"ר ראובן ריבלין:
       
       תודה רבה. 

       
הצעת חוק תגמולים לחיילים ולבני משפחותיהם 
(חבלה שלא בעת מילוי תפקיד) (תיקון - חיילים 
בשירות מילואים פעיל), התשס"ג-2003
[הצעת חוק פ/1052; נספחות.]
(הצעת חבר הכנסת אמנון כהן)
       
היו"ר ראובן ריבלין:
       
       יעלה ויבוא חבר הכנסת אמנון כהן על מנת להציג את חוק תגמולים לחיילים ולבני משפחותיהם (חבלה שלא בעת מילוי תפקיד) (תיקון – חיילים בשירות מילואים פעיל), התשס"ג-2003. אני מבין שאדוני מסכים שתשובה והצבעה במועד אחר. 
       
אמנון כהן (ש"ס):
       
       אני רוצה להשיג קואליציה, אני רוצה שיתמכו. 
       
היו"ר ראובן ריבלין:
       
       סגן שר הביטחון, האם תשובה והצבעה במועד אחר?
       
סגן שר הביטחון זאב בוים:
       
       נכון. 
       
היו"ר ראובן ריבלין:
       
       ובכן, כך יהיה. בבקשה, חבר הכנסת כהן. 
       
אמנון כהן (ש"ס):
       
       אדוני היושב-ראש, אדוני ראש הממשלה, שרים, חברי הכנסת, צה"ל הוא צבא העם, וכשאני אומר צה"ל אני מתכוון על כל הרכבו – חיילי החובה, חיילי הקבע ומשרתי המילואים אשר נושאים בנטל הביטחון של עם ישראל זה לצד זה.
       
       אם כן, אני שואל את עצמי מדוע ייגרע חלקם של משרתי המילואים משאר החיילים. הדין החל כיום אינו מחיל דין שווה על חיילי סדיר ומילואים. למשל: במצב שבו שני חיילים, האחד בשירות סדיר והאחר בשירות מילואים פעיל, השלימו משימת ביטחון שוטף שנמשכה כשבועיים, ומפקדם העניק להם חופשה קצרה בטרם ישלימו את משימותיהם בשבועיים הבאים. אם חלילה נפצעו השניים במהלך חופשתם, בהתאם לדין החל היום לא יהיה חייל המילואים זכאי לתגמולים בשל פציעתו, ולעומתו על המשרת בשירות סדיר יחולו הוראות חוק הנכים (תגמולים ושיקום), התשי"ט-1959.
       
       זכויות חייל בשירות מילואים פעיל חייבות להיות שוות לאלה של חייל בשירות סדיר. למה צריכה להיות כאן אפליה? וכשאני אומר "פעיל", זאת אומרת שהוא ממלא תפקיד לאורך כל שעות היממה כחייל, גם אם הוא בביתו ומוזעק למשימה כזאת או אחרת, גם אם הוא בדרך מהבסיס לביתו או מביתו לבסיס.
       
       אשר על כן, מוצע לתקן את החוק ולקבוע דין זהה לחיילי מילואים ולמשרתים בשירות סדיר. 
       
       אני רוצה לציין שהצעת החוק הזאת עברה בקריאה טרומית בכנסת החמש-עשרה - 17 היו בעד, לא היו מתנגדים ולא היו נמנעים. הצעת החוק עברה לדיון בוועדה משותפת של ועדת החוץ והביטחון וועדת העבודה, הרווחה והבריאות. אבל לצערי התקיימו בחירות - לא אני אשם. לכן צריך להעביר את ההצעה שוב בקריאה טרומית, ופתאום הבנתי שהממשלה מתנגדת. 
       
       בכוונתי לקיים דיונים עם משרד הביטחון. ייקח לנו שבוע, אולי קצת יותר, על מנת שנביא את ההצעה לקריאה טרומית ותהיה הסכמת הממשלה. לכן נעניתי לבקשה, וביקשתי שאם הם מתנגדים, בדין ודברים נמצא את הפשרה המתאימה. 
       
היו"ר ראובן ריבלין:
       
       ואם לא, נצביע. 
       
אמנון כהן (ש"ס):
       
       ואם לא, נצביע. 

סגן שר הביטחון זאב בוים:

אין בכך התחייבות לקבל את - - - 

היו"ר ראובן ריבלין:
       
       ברור. כל עוד אין תשובה, אתה לא צריך להביע את עמדתך. הוא לא מתחייב כלפיך. 
       
אמנון כהן (ש"ס):
       
       הוא מביע את נכונותו הכנה, שהוא מוכן לשקול ולבדוק ואף לעזור. 
       
       
היו"ר ראובן ריבלין:
       
       חבר הכנסת כהן, זה על דעתך ועל אחריותך. זאת אומרת, זה מה שאתה מרגיש שהוא אמר לך. אין לזה נפקות, משפטית. 
       

הצעת חוק חינוך ממלכתי (תיקון - הכללת 
המורשת הערבית), התשס"ד-2004
[הצעת חוק פ/2680; נספחות.]
(הצעת קבוצת חברי הכנסת) 

היו"ר ראובן ריבלין:
       
       חבר הכנסת עסאם מח'ול יבוא ויעלה את הצעת חוק חינוך ממלכתי (תיקון – הכללת המורשת הערבית), התשס"ד-2004. ישיב סגן שרת החינוך, התרבות והספורט מגלי והבה. נצביע, כי יש כאן עמדה. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, הצעת החוק שאני מביא היא הצעת חוק לתיקון חוק חינוך ממלכתי. ההצעה קובעת, ש"בחוק חינוך ממלכתי, התשי"ג-1953, בסעיף 1, אחרי ההגדרה 'תוכנית השלמה למוסד חינוך ממלכתי-דתי' יבוא: 'תוכנית השלמה למוסד חינוך ערבי' פירושו - תוכנית השלמה שתכלול לימודי תרבות, מסורת ומורשת ערבית-פלסטינית שבכתב ובעל-פה בין כותלי המוסד:. 
       
       התיקון השני מתייחס לסעיף 2 לחוק העיקרי, ושם אחרי "ערכי תרבות ישראל" יבוא: "ערכי שני עמי הארץ וערכים אוניברסליים"; בנוסף על ערכי עם ישראל. 
       
       התיקון הנוסף מתייחס ללימודי מורשת ערבית וקובע ש"לימודי המורשת הדתית של בני עדות המיעוט הלאומי הערבי יתקיימו במסגרת משותפת לכלל בני העדות". 
       
       אדוני היושב-ראש, היום לפני 11 שנים בדיוק, ב-5 ביולי 1994, ליווינו לדרכו האחרונה את המשורר הערבי הפלסטיני, אחד ממנהיגיו הבולטים של המיעוט הלאומי הערבי בישראל, את חבר הכנסת לשעבר תופיק זיאד, שנהרג בתאונת דרכים בדרך המובילה מיריחו לירושלים, בעיקולי הדרך הפתלתולה, המובילים בין מלחמה לשלום בין שני עמי הארץ הזאת. 
       
       תופיק זיאד, שהיה משורר סוער וסוחף, מנהיג קומוניסטי אהוב ואהוד, היה ממעצביה ומחוקריה הבולטים של התרבות הערבית הפלסטינית שהתפתחה בתוך מדינת ישראל ואשר ביטאה בעיקר את ההוויה המיוחדת של החלק הזה של העם הערבי הפלסטיני, את המאבקים שלו, את המאוויים שלו, את הכמיהות ואת השאיפות של המיעוט הלאומי הערבי בתוך מדינת ישראל. 
       
       לזכרו של תופיק זיאד אני מביא את הצעת החוק הזאת. 
       
       נוסף על תופיק זיאד יש שורה של סופרים שסיעתי שלחה לכנסת הזאת והפכו להיות סמלים של התרבות הפלסטינית, של המיעוט הלאומי הערבי, של החלק הזה של העם הפלסטיני, בהם הסופר אמיל חביבי, הסופר מוחמד נפאע ועוד היד נטויה. 
       
היו"ר ראובן ריבלין:
       
       האם אדוני מתכוון להתחיל לכתוב שירים?
       
עסאם מח'ול (חד"ש-תע"ל):
       
       אם לא, נדאג שמישהו - - -
       
היו"ר ראובן ריבלין:
       
       אם לא, ברכה. 
       
עסאם מח'ול (חד"ש-תע"ל):
       
       אני רוצה להגיד לכנסת ולציבור ששומע אותנו, שאי-אפשר להמשיך ולהרגיש רתיעה כאשר מדובר בתרבות ובמורשת ספרותית, בשירה ובאמנות של המיעוט הלאומי הערבי-הפלסטיני בישראל. אי-אפשר להמשיך במציאות שבה כל המורשת הזאת תישאר מחוץ לתחום כאשר מדובר בתוכנית הלימודים, וכאשר מדובר בהטמעת תוכנית הלימודים גם בבתי-הספר הערביים וגם בבתי-הספר היהודיים, לחשוף את הציבור, את הנוער ואת התלמידים למורשת התרבותית של שני העמים. כפי שאני נהנה לקרוא, ללמוד ולחפש את היופי בשירת טשרניחובסקי או ביאליק, אני חושב שמן הראוי שנער יהודי-ישראלי יהיה חשוף לקרוא את שיריו של תופיק זיאד, את סיפוריו של אמיל חביבי ואת ההיסטוריוגרפיה של אמיל תומא ואת יצירותיהם של סופרים ואמנים אחרים. 
       
       אין צורך להיבהל. אני אקרא לפחות שיר אחד, שאני אוהב יותר מכולם, של תופיק זיאד. 
       
       (קורא שיר בשפה הערבית)
       
בנימין אלון (האיחוד הלאומי - ישראל ביתנו):

	- - - 
       
היו"ר ראובן ריבלין:
       
       מותר לו לפי התקנון. 
       
עסאם מח'ול (חד"ש-תע"ל):
       
       אני אנסה לתת תרגום חופשי לשיר הזה. 
       
היו"ר ראובן ריבלין:
       
       האם חבר הכנסת אלון מציע שנעשה צנזורה על דבריהם של חברי כנסת? 
       
בנימין אלון (האיחוד הלאומי - ישראל ביתנו):
       
       לא. כשתופיק זיאד מצוטט  - - -
       
היו"ר ראובן ריבלין:
       
       מה אני יכול לעשות ולפי תקנון הכנסת השפה הערבית היא השפה הרשמית במדינת ישראל? בפני כל חבר כנסת פתוחה הדלת לנסות ולשנות את החוק. היא לא היחידה. כמו העברית, כך השפה הערבית היא שפה רשמית. נכון שאנחנו עושים שימוש רב יותר במדינה היהודית הדמוקרטית, רק אל תשכחו לעולם שהמדינה היהודית היא דמוקרטית. חבר הכנסת מח'ול, אדוני יכול להמשיך, ורצוי מאוד שאדוני יתרגם על מנת שכולנו נוכל להבין. אם נשמע ונבין נוכל גם להתווכח, אם יהיה צורך. 
       
עסאם מח'ול (חד"ש-תע"ל):
       
       אני אתרגם: בואו, משוררים, מעל כל פה נשתול סיגלית וגיטרה. בואו, עובדים, נפעל על מנת שעולמנו הקשיש יפרח מחדש ויעלה ניצנים. בואו, ילדים, נחלום על מחר הממשמש ובא ועל ירחים שנלכוד יחד. בואו, כולם, הרי הדיכוי, ככל שיארך, עוד יגיע לקצו. אתם, אשר ירשתם את היקום כולו, את יופיו, את עושרו ואת סודותיו. 
       
       אני חושב שיש זכות בסיסית לחשוף את המורשת הזאת בפני כולם ולהתווכח עליה, על השיר הזה או על כל שיר או סיפור אחר של סופר ערבי פלסטיני, בן למיעוט הלאומי, אזרח מדינת ישראל. אני לא אומר שצריך לאהוב את זה, אבל אני אומר שצריך להיחשף לזה, וזה לא יזיק לאף אחד. דווקא כשמתווכחים אם כן חוקה או לא חוקה ובאים לקראת הבעיה – הכרה ביהדות המדינה כמדינה יהודית ודמוקרטית – זה לא בדיוק כך. יש ניסיון להפוך את האלמנט היהודי בהגדרה "מדינה יהודית ודמוקרטית" למה שמדיר כל דבר אחר אל מחוץ לגבול, אל מחוץ למערכת ואל מחוץ לתוכנית הלימודים. 
       
       זה החלק הראשון של הצעת החוק, שקוראת לאזור אומץ ולהכניס את התרבות הזאת, שהיא תוצר של התנגשות תרבויות, שהחלה ב-1948, התנגשות שיכלה להביא בסופו של דבר למפגש של תרבויות שהעשירו זו את זו. זו חוויה מיוחדת של הציבור הערבי בישראל כחלק מהעם הפלסטיני, שהעם הפלסטיני לא חווה בשום מקום אחר, חוויה של אזרחות בתוך מדינת ישראל, עם תרבות אחרת, שהפכה להיות תרבות הרוב. זה מזכיר את ההתנגשות שיזמו אתמול-שלשום בין החללית של נאס"א עם שביט כדי ללמוד ממנו יותר. אני חושב שיש הרבה מה להפיק מהחיכוך בין שתי התרבויות ואין מה לפחד ולהיבהל. צריך לדאוג שהמורשת הזאת תהיה חלק מתוכנית הלימודים. 
       
       עוד שתי נקודות קצרות, ברשותו של היושב-ראש. 
       
היו"ר ראובן ריבלין:
       
       אדוני סיים את זמנו. 
       
עסאם מח'ול (חד"ש-תע"ל):
       
       אני אעשה את זה בקצרה. בצל המציאות הישראלית, ולא אכנס לדיון הפוליטי שנקיים, שנוגע לנסיגת הדמוקרטיה, לנסיגת הערכים האוניברסליים, לעליית קרנה של הגזענות, לעליית קרנה של תפיסה גזענית שהולכת ומתרחבת – המחקרים של סמוחה שהתפרסמו בחודש האחרון. 
       
היו"ר ראובן ריבלין:
       
       אדוני, זאת כבר פרשה אחרת. 
       
עסאם מח'ול (חד"ש-תע"ל):
       
       זה חלק מהחוק, אדוני. 

היו"ר ראובן ריבלין:
       
       חלק מהחוק בעשר דקות. 
       
עסאם מח'ול (חד"ש-תע"ל):
       
       אני הופרעתי לכל אורך הדרך. אני מנסה לציין שתי נקודות בקצרה, ממש בקיצור. 
       
היו"ר ראובן ריבלין:
       
       לא בקיצור. אדוני צריך להסתפק בזמן המוקצב לו. אל תגיד לי, בקיצור רב. אני נותן לך לסיים. 
       
עסאם מח'ול (חד"ש-תע"ל):
       
       כשמדובר בהדגשת מיקומם של ערכים אוניברסליים, מדובר בהפחתת האופציה ומרווח החיים של דעות גזעניות. הדבר השני שאני מוסיף בחוק הזה, ובזה אני מסיים, הוא שכאשר אנחנו מלמדים מורשת דתית של תלמידים ערבים מבית-ספר ערבי, אני תובע בהצעת החוק הזאת שלא להפריד את בני העדות השונות כך שכל אחד ילך וילמד בבית-הספר הממלכתי את הדת שלו, שילמד את הדת שלו במקום אחר, במוסד הדתי. על הדתות ועל המורשת הדתית של כל עדה ועדה שווה שכל התלמידים ילמדו, וזה ימנע את התופעות הבזויות שראינו ואנחנו רואים, שעל בסיסן מעודדים עדתיות, פירוד עדתי ואפילו גזענות ברמה מסוימת, ברמה עדתית. לכן אני אומר שהצעת החוק הזאת יכולה להעביר את החינוך הממלכתי פאזה אחת יותר גבוה לחינוך יותר אנושי, יותר אוניברסלי, שעונה על הערכים ומכיר במורשת של העם האחר. 
       
היו"ר ראובן ריבלין:
       
       תודה. אדוני בהחלט רהוט בדיבורו ובמחשבתו. יכין את הדברים לעשר דקות. הדברים שאמרת היו צריכים לבוא בהתחלה, ולאחר מכן לתת את הנימוקים. 
       
עסאם מח'ול (חד"ש-תע"ל):
       
       ביקשתם תרגום, אדוני היושב-ראש. 
       
היו"ר ראובן ריבלין:
       
       אדוני צודק, אבל אם אדוני קורא שיר בערבית, הוא צריך להביא בחשבון שזה לוקח יותר זמן. אני מאוד מודה לאדוני. סגן שרת החינוך, בבקשה. 
       
       רבותי חברי הכנסת, אנחנו מקדמים בברכה משלחת נשים מטעם המפלגה הדמוקרטית הערבית, שחבר הכנסת מח'ול יכול היה לדבר אליה, ואת מזכירת הנשים במפלגה – קיבלנו היום הצעת חוק שנוגעת לנשים – הגברת סועד הינדווי. כבוד סגן השרה, בבקשה. 
       
סגן שרת החינוך, התרבות והספורט מגלי והבה:
       
       אדוני היושב-ראש, ראש הממשלה, השרים, חברי הכנסת, הצעת החוק של חבר הכנסת עסאם מח'ול מבקשת לתקן את חוק חינוך ממלכתי, התשי"ג-1953, ולהכליל את המורשת הערבית על מכלול היבטיה כחלק בלתי נפרד מהחוק הנ"ל. 
       
       תקנות חוק חינוך ממלכתי (מועצה מייעצת לחינוך הערבי), התשנ"ו-1996, מאפשרות כבר היום הקמת מועצה מייעצת לשר, המוסמכת להציע מדיניות חינוכית ופדגוגית למערכת החינוך הממלכתית הערבית. 
       
       חלק ניכר מסעיפי ההצעה מצאו ביטוי בתיקון החוק בתש"ס, הקובע בסעיף 2(11) לחוק חינוך ממלכתי "להכיר את השפה, התרבות, ההיסטוריה, המורשת, המסורת הייחודית של האוכלוסייה הערבית ושל קבוצות אוכלוסייה אחרות במדינת ישראל, ולהכיר בזכויות השוות של כל אזרחי ישראל". 
       
       סעיפים אחרים בהצעה מנוגדים לסעיפים בחוק הקיים; למשל סעיף 4, הקובע כי: "השר יקבע את תוכניות הלימודים של כל מוסד חינוכי רשמי. במוסדות חינוך לא יהודיים תותאם תוכנית הלימודים לתנאיהם המיוחדים".
       
יולי תמיר (העבודה - מימד - עם אחד):
       
       מגלי, אתה לא מתבייש?
       
סגן שרת החינוך, התרבות והספורט מגלי והבה:
       
       למה את פונה אלי ואומרת שאני צריך להתבייש? את צריכה להתבייש כי את לא מקשיבה, פרופסור וחברת כנסת. 
       
היו"ר ראובן ריבלין:
       
       חברת הכנסת תמיר, אני מצטער אבל אף פעם לא למדתי להיות פטרון. לא למדתי. אף פעם לא הייתי סוציאליסט ולא התמזל מזלי להיות פטרון. אני עוד צעיר ויכול להיות שאני אגיע לימים. עובדה שיש אנשים שמשנים את דעתם. אני חמור, לא משנה את דעתי, אבל מה זה לומר לסגן שר "אתה לא מתבייש" על רקע לאומי?
       
יולי תמיר (העבודה - מימד - עם אחד):
       
       זה לא על רקע לאומי. 
       
סגן שרת החינוך, התרבות והספורט מגלי והבה:
       
       את צריכה קודם כול להתנצל לפני שאת פונה אלי. מי שצריך להתבייש, שלא מקשיב לאנשים - - - תקשיבי עד הסוף, את לא יודעת. 
       
מוחמד ברכה (חד"ש-תע"ל):
       
להתבייש זו תכונה טובה. 

סגן שרת החינוך, התרבות והספורט מגלי והבה:
       
       ההבדל בינינו, חבר הכנסת ברכה, הוא שאני תורם לדו-קיום ולאהבת האחר במדינה הזאת, ולא כמוך, שכל היום מטיף איך להרחיק את שני הצדדים, איך להגביר את הפערים. זה כל ההבדל. 
       
היו"ר ראובן ריבלין:
       
       יש לך זכות תשובה. חבר הכנסת ברכה, יש לך זכות תשובה. 
       
מוחמד ברכה (חד"ש-תע"ל):
       
       יש הבדל תהומי. אני לא משת"פ של מפלגה ציונית. אני נאמן לערכים שלי. 
       
היו"ר ראובן ריבלין:
       
       התחלתם?
       
סגן שרת החינוך, התרבות והספורט מגלי והבה:
       
       לך תתראיין איפה שהתראיינת אתמול. שם תטיף להם מוסר. 
       
היו"ר ראובן ריבלין:
       
       חבר הכנסת ברכה, לא לפגוע בחבר כנסת שהוא סגן שר או שר בגלל מוצאו, דתו או לאומיותו. הוא אומר את עמדת הממשלה. הוא אומר את עמדת הממשלה. 
       
סגן שרת החינוך, התרבות והספורט מגלי והבה:

	כשאני אזרח שווה כמו כולם ובא להיות שותף במשרד שקובע מדיניות - - -

מוחמד ברכה (חד"ש-תע"ל):
       
       למה הוא מדבר - - -
       
גדעון סער (הליכוד):
       
       מה ההשתוללות הזאת?
       
היו"ר ראובן ריבלין:
       
       אני מייד מרגיע אותו. 
       
גלעד ארדן (הליכוד):

	- - - 
       
היו"ר ראובן ריבלין:
       
       חבר הכנסת ארדן, אני מאוד מודה לך. חבר הכנסת ברכה, סיימת את מכסת קריאות הביניים. 
       
מוחמד ברכה (חד"ש-תע"ל):
       
       הוא שלח - - -
       
היו"ר ראובן ריבלין:
       
       חבר הכנסת ברכה, אני קורא לך לסדר בפעם הראשונה. סגן השרה, בבקשה. 
       
סגן שרת החינוך, התרבות והספורט מגלי והבה:
       
       זאת בדיוק דוגמה לבן-מיעוט, שחי במדינה, ששווה כמו כולם ומגיע למקום קבלת ההחלטות כמו משרד ממשלתי מכובד, כמו משרד החינוך והתרבות, ששותף להחלטות. באתי ומצאתי משרד עם שוויוניות, נושא שהכניסה השרה בתפקידה האחרון כשרת החינוך, להבדיל משרים קודמים. היא שמה על השולחן את נושא השוויוניות כדי לקדם את כל הנושאים שנוגעים למיעוטים. 
       
       אני שומע אותה קלטת כל הזמן מאותם חברי כנסת, לא רק פה ולא רק מעל במת הכנסת, אלא מעל כל במה אפשרית. הם רק חוזרים ואומרים איך להגדיל את הפערים. זאת דוגמה - כשאני בא להסביר את עמדת משרדי, וגם זה לא מקובל עליהם. מה כן מקובל עליכם?
       
       אני רוצה לחזור להצעת החוק. אכן, בתוכניות הלימודים שהן ייחודיות לאוכלוסיות, במיוחד לאוכלוסייה הערבית, יש ועדה מקצועית שמתמנית על-ידי שרת החינוך וכל חבריה ערבים. הם קובעים את תוכניות הלימודים גם בהיסטוריה, גם במורשת וגם בנושאים אחרים. כל התוכניות האלה, לאחר שאותה ועדה מייעצת מביאה אותן לאישור השרה, מקבלות חוות דעת של אנשי אקדמיה ערבים. יכול להיות שבתוכניות האלה לא מוצאים את כל הווייתם של המשוררים ואנשי הרוח, אבל אנחנו לא נרשה ללמד את אותם אנשים ומשוררים שדיברו דברים שנוגדים את עקרונות המדינה הזאת. אני לא רוצה להביא ציטוטים גם שלך וגם של אחרים, שבכלל אינם מקובלים, לא רק בוועדות מקצועיות ובבתי-ספר, אלא בכלל בתפיסת עולם של אזרח שרוצה לחיות ולהיות שווה בין כולם. 
       
מוחמד ברכה (חד"ש-תע"ל):
       
       מה זה שייך להצעת החוק? מה המשפט הפוליטי הזה?
       
היו"ר ראובן ריבלין:
       
       חבר הכנסת ברכה, אתה יכול לענות אחרי כן. יש לכם זכות תשובה. 
       
סגן שרת החינוך, התרבות והספורט מגלי והבה:
       
       אני רוצה לסיים את דברי ולומר, שהואיל והחקיקה הקיימת כוללת את כל הדברים שחבר הכנסת מנסה לערער עליהם, והוא רוצה להכניס את הפן שהוא חושב שצריך להיות שם, התיקון המוצע מיותר, ואני תומך בהחלטת ועדת השרים לענייני חקיקה להתנגד להצעת החוק. 
       
היו"ר ראובן ריבלין:
       
       תודה רבה. חבר הכנסת מח'ול או ברכה או טיבי, מי משיב? חבר הכנסת מח'ול, בבקשה. מייד לאחר מכן אנחנו עוברים להצבעה. לזכות חבר הכנסת מח'ול שלוש דקות להשיב. 
       
נסים זאב (ש"ס):
       
       המורשת הערבית זה לערבים או ליהודים?
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, לא הייתי מתייחס למשיב. 
       

היו"ר ראובן ריבלין:
       
       אני מציע שלא תתייחס אישית. 
       
עסאם מח'ול (חד"ש-תע"ל):
       
       ראינו דוגמה של סגן שרת חינוך שעושה דבר לא חינוכי בעליל. ראינו התנהגות - - -

מוחמד ברכה (חד"ש-תע"ל):
       
       גם השרה וגם הסגן. הלך עלינו.

היו"ר ראובן ריבלין:
       
       חבר הכנסת ברכה, השעון ממשיך. אל תפריע, אני אקח את הזמן בחשבון.

רוני בר-און (הליכוד):
       
	- - - 

היו"ר ראובן ריבלין:
       
       הערתי לו. אמרתי והערתי, הדברים ברורים.

עסאם מח'ול (חד"ש-תע"ל):
       
       אין טעם גם לנסות ולהפוך את נושא הדיון. חבר הכנסת מאז שהוא נכנס, כל מה שהוא יודע, כל קיומו הפוליטי מבוסס על כך שהוא משתלח בחברי כנסת ורואים גם שזה פוגע בהם והם עונים לו, הם מגיבים על ההסתה וההשתלחות שלו.

גדעון סער (הליכוד):
       
       הוא משתלח?

היו"ר ראובן ריבלין:
       
       חבר הכנסת מח'ול, רק רגע. עלה סגן שרת החינוך על מנת להביא את עמדת הממשלה.

עסאם מח'ול (חד"ש-תע"ל):
       
       על מה הוא דיבר?

היו"ר ראובן ריבלין:
       
       אמרה לו חברת הכנסת תמיר - אני מזכיר לחברי הכנסת מהקואליציה - את אשר אמרה לו, לאחר מכן הוא השיב לה, ואז התערב חבר הכנסת ברכה.

עסאם מח'ול (חד"ש-תע"ל):
       
       מה אמר חבר הכנסת ברכה? 

היו"ר ראובן ריבלין:

        אני מציע לכם, חברי הכנסת, לדון לגופו של החוק ולא לגופם של אנשים. ואידך זיל גמור.

מוחמד ברכה (חד"ש-תע"ל):
       
 - - -    

עסאם מח'ול (חד"ש-תע"ל):
       
       אדוני היושב-ראש, אני חושב שהעמדתי את הנושא והעמדתי את הצעת החוק רק לגופו של העניין, וכל כולה של התשובה, אולי לא כל כולה, אולי הוא התחיל - - - 

היו"ר ראובן ריבלין:
       
	מעתה יש לך דקה ו-48 שניות להשיב לגופו של עניין.

עסאם מח'ול (חד"ש-תע"ל):
       
       לכן אני חושב, אדוני היושב-ראש, שיש ניסיון להתחמק שנית, על-ידי ועדה כזאת וועדות אחרות, מהדרישה או מהתביעה ההגיונית, הנכונה ביותר, בדיוק בתנאים אלה שמנסים למכור לנו שעוסקים ופועלים להציע חוקה למדינת ישראל שתביא בחשבון את כל האזרחים. 
       
       אני חושב שאין אתגר גדול מהאתגר הזה שנזרק לכם היום. זה שיש כאן עמדה ויהי מה - ענזה וולאו טארת; הם ימשיכו לדבוק בה, לא לתת ביטוי בתוכנית הלימודים למורשת התרבותית המתקדמת של האוכלוסייה הערבית, של המיעוט הלאומי הערבי. זה ניסיון לייצר פירוד בין יהודים לערבים, זה ניסיון לייצר סתירות מיותרות בין יהודים לערבים ובין תלמידים יהודים לתלמידים ערבים. אני חושב שיש כאן הצמחה של חשיבה שבטית והתעלמות מהצורך שבמדינה מודרנית, במדינה נאורה, צריך לתת ביטוי תרבותי גם למיעוט הלאומי. אני חושב שזה המבחן של הדמוקרטיה הישראלית, זה המבחן של הממשלה. והממשלה החליטה להיכשל במבחן הזה, היא החליטה לבוא חשבון על דברים שלא באים אתם חשבון.
       
היו"ר ראובן ריבלין:
       
       תודה רבה.
       
רוני בר-און (הליכוד):

	- - - 

היו"ר ראובן ריבלין:
       
       למה להתערב? ענזה וולאו טארת זה לא יהיה אשר יהיה?
       
מוחמד ברכה (חד"ש-תע"ל):
       
       לא.

היו"ר ראובן ריבלין:
       
       תודה רבה. נא לשבת. רבותי חברי הכנסת, עמדת הממשלה ברורה. הצעת החוק ברורה. אנחנו עוברים להצבעה. 
       
       רבותי חברי הכנסת, הצעת חוק חינוך ממלכתי (תיקון – הכללת המורשת הערבית), התשס"ד-2004 - נא להצביע. מי בעד? מי נגד? מי נמנע?  
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה - 10
בעד ההצעה להסיר מסדר-היום את הצעת החוק  – 51
 נמנעים – אין
ההצעה להסיר מסדר-היום את הצעת חוק חינוך ממלכתי 
(תיקון - הכללת המורשת הערבית), התשס"ד-2004, נתקבלה.

נסים זאב (ש"ס):
       
       שילמד את המורשת היהודית.

היו"ר ראובן ריבלין:
       
       חבר הכנסת זאב, לא מפריעים בשעת הצבעה. לך זה לא מפריע, לי זה מפריע להתרכז איך להצביע.
       
       עשרה בעד, 51 נגד, אין נמנעים. אני קובע שהצעת החוק לא נתקבלה. 
       
מוחמד ברכה (חד"ש-תע"ל):
       
       אדוני, חבר הכנסת גפני הצביע והוא לא נמצא באולם. 

היו"ר ראובן ריבלין:
       
       הוא הצביע בעד.

מוחמד ברכה (חד"ש-תע"ל):
       
       אני מבקש לבטל את ההצבעה. 

היו"ר ראובן ריבלין:
       
       מישהו נגע שם במחשב. כדי להסיר כל ספק - - - 

אלי בן-מנחם (העבודה - מימד - עם אחד):
       
       לא, זה חבר הכנסת וילן.

היו"ר ראובן ריבלין:
       
       חבר הכנסת וילן הצביע.
       
חיים אורון (יחד):
       
       לא. וילן הצביע בעד.

היו"ר ראובן ריבלין:
       
       אני אברר את העניין. נא לברר כיצד ומה היה במצלמות, איך הצביע חבר הכנסת גפני שלא היה פה, האם וילן טעה. אני לא משנה את ההצבעה, כי ההצבעה היתה ברורה לחלוטין.

משה גפני (דגל התורה):
       
       אדוני היושב-ראש, הייתי.

היו"ר ראובן ריבלין:
       
       חבר הכנסת גפני הצביע, כך שבכלל - - - חבר הכנסת גפני, אתה זריז מדי בשבילנו. 
       
משה גפני (דגל התורה):
       
       הצבעתי.

היו"ר ראובן ריבלין:
       
       אני מבין. הצבעת ורצת, עשר שניות. אדוני יכול באולימפיאדה לעשות שיא ב-100 מטר. 100 מטר - עשר שניות. פחות מעשר שניות זה דבר גדול. חבר הכנסת גפני מודיע שהוא הצביע. אנחנו ממשיכים. רבותי, לא ליצור דרמות מדברים שאין צורך.

       
הצעת חוק שעות עבודה ומנוחה (תיקון - ביטול סמכות 
הארכת יום עבודה בתחום השמירה), התשס"ה-2005
[הצעת חוק פ/3491; נספחות.]
(הצעת קבוצת חברי הכנסת)


היו"ר ראובן ריבלין:
       
       אנו עוברים להצעת חוק שעות עבודה ומנוחה (תיקון - ביטול סמכות הארכת יום עבודה בתחום השמירה). חבר הכנסת יגאל יאסינוב, בבקשה. ישיב שר התעשייה. האם שר המסחר והתעשייה נמצא פה? אם לא, נעבור להצבעה מייד. האם שרת המשפטים תנמק במקומו? על כל פנים, אם אין תשובת ממשלה אנחנו מצביעים מייד.

גדעון סער (הליכוד):
       
       יש סיכום עם הממשלה.

היו"ר ראובן ריבלין:
       
       נא להודיע לי לפני כן. חבר הכנסת יאסינוב, האם אתה מסכים לנמק את הצעת החוק ותשובת הממשלה תהיה במועד אחר?

יגאל יאסינוב (שינוי):
       
       ההסדר עם הממשלה היה שאני מסכים להפוך את ההצעה להצעה לסדר-היום בתנאי שנציג הממשלה מודיע, בשם המשרד, שהם מתחייבים לבטל את התקנה בעצמם בתוך כמה חודשים. הנה שר התמ"ת הגיע. 

היו"ר ראובן ריבלין:
       
       אני לא עורך קידושין על תנאי. ממלא-מקום ראש הממשלה האחד והיחיד, האם אדוני מסכים לתנאי שהוא הציב?

גדעון סער (הליכוד):
       
       שיחזור על הדברים.

יגאל יאסינוב (שינוי):

	ההסדר עם משרדך היה, שאני הופך את ההצעה להצעה לסדר-היום, אתה מודיע פה במליאה שאתם מבטלים את התקנה בתוך כמה חודשים - והייתם צריכים לתת לי היום את מספר החודשים - ואנחנו מעבירים את ההצעה לוועדת העבודה והרווחה.

היו"ר ראובן ריבלין:
       
       כבוד ממלא-מקום ראש הממשלה ושר המסחר, התעשייה ורשות השידור, האם אתה מסכים לתנאי?

שר התעשייה, המסחר והתעסוקה אהוד אולמרט:
       
       אני צריך לראות את הנייר ולוודא שיש התאמה בין עמדת משרדי לדברים.

קריאה:
       
       - - -

היו"ר ראובן ריבלין:
       
       לא הבנתי. אמרתי ממלא-המקום האחד והיחיד. אמרתי דבר רע? אם פגעתי בך אני מתנצל. אמרתי ממלא-מקום ראש הממשלה האחד והיחיד.

דני יתום (העבודה - מימד - עם אחד):
       
       מה עם ההשלמה של התואר שלך?

היו"ר ראובן ריבלין:
       
       בדרך כלל ממלא-מקום ראש הממשלה שמח כאשר אני אומר זאת.
       
שר התעשייה, המסחר והתעסוקה אהוד אולמרט:
       
       אדוני, אני יכול להתייחס?

היו"ר ראובן ריבלין:
       
       בהחלט, אדוני. בבקשה.
       
שר התעשייה, המסחר והתעסוקה אהוד אולמרט:

       אדוני היושב-ראש, אנחנו מתחייבים לבטל את התקנות הקיימות בפרק זמן של שישה חודשים - זה מה שביקשת. בינתיים אתם מעבירים את הצעת החוק להצעה לסדר-היום. זה מקובל עלי.

היו"ר ראובן ריבלין:
       
       ובכן, התנייתו של חבר הכנסת יאסינוב נתקבלה על-ידי הממשלה, ולכן הוא מעביר את הצעת החוק והופכה להצעה לסדר-היום. השר אולמרט, האם אדוני ישיב על ההצעה לסדר-היום? 

שר התעשייה, המסחר והתעסוקה אהוד אולמרט:
       
       בעניין הזה?

היו"ר ראובן ריבלין:
       
       כן.

שר התעשייה, המסחר והתעסוקה אהוד אולמרט:
       
       אם חבר הכנסת יעמוד בלוח הזמנים כמו שהתקנון קובע, אני אשיב.

היו"ר ראובן ריבלין:
       
       בהחלט. אני אדאג שהוא יעמוד. בבקשה, עשר דקות לרשותך. לאחר מכן ישיב השר. זו הצעה לסדר-היום, רבותי.

יגאל יאסינוב (שינוי):

	תודה. 

       אדוני היושב-ראש, אדוני ראש הממשלה, אדוני שר התמ"ת, שרים, חברי כנסת, אני רוצה להסביר לכם את ההסכם שנעשה היום עם הממשלה. 

       לפני חודשים מספר הכנתי לוועדת העבודה, הרווחה והבריאות דוח על זכויות עובדים בענפים שונים, והתמקדתי בדוגמאות מענף השמירה והאבטחה. גילינו, בין היתר, לקונה שקיימת בחקיקה ובתקנות. 
       
       יש חוק שעות עבודה ומנוחה, שמגדיר את יום העבודה כשמונה שעות וכמה דקות, או עד תשע שעות, מי שעובד חמישה ימים בשבוע, והתקנה שהיתה קיימת מ-1951, זאת אומרת, יותר מ-50 שנה, הגדירה את יום העבודה למאבטחים ולשומרים כעשר שעות. הדבר מנע מרוב האנשים שעובדים בענף לקבל תגמול על שעות נוספות - אפילו שאחרי זה היה הסכם קיבוצי וחוקק חוק שעות עבודה ומנוחה. יותר מזה, היו החלטות ברורות של בית-הדין לעבודה, אך הרבה מאוד מהמעסיקים החליטו להתעלם מהחוק, מהחלטות בית-הדין ומההסכם הקיבוצי ולא לשלם לשומרים ולמאבטחים עבור שעות נוספות. בדקנו את המצב וגילינו שיש כמה תקנות שנוגדות את החוק. 
       
       למה הממשלה, כפי שהבנתי מהמשא-ומתן, ביקשה חצי שנה? היא רוצה להפריד בין שומרים למאבטחים שעובדים בחברות פרטיות, שאנחנו נתקלים בהם כל יום בחניונים, בקניונים, בבתי-ספר וכן הלאה, לבין חלק קטן של שומרים ומאבטחים שעובדים בשירות השב"כ ובשירות אחר, ושם כנראה יחול עליהם הסדר אחר. אמרתי שאני כמובן לא אתערב בביטחון המדינה, בחלק חשוב כזה, והגענו להסכם עם הממשלה, שביקשה כמה חודשים, היום שמעתי שזה חצי שנה, כדי להסדיר את הדבר. 
       
       בכל זאת, המסר שאנחנו היום שולחים הוא שמעבידים לא יכולים להשתמש עוד בתירוץ של התקנות האלה.
       
       אדוני ראש הממשלה, כשהכנתי את הצעת החוק קראתי את אחת התגובות של חברה שעסקה בשמירה ובאבטחה; היא סיפרה לבית-הדין לענייני עבודה למה היא לא שילמה. הם אמרו שיש תקנה, והתקנה מגדירה יום עבודה כעשר שעות, רק אם זה רצוף, וכביכול צריך לשלם רק משעה 23:00, אבל לא עובדים אצלם רצוף כמה שעות, ומעבירים אותם מפרויקט לפרויקט. כל פרויקט זה משמרת חדשה, ואפשר להתעלם מזכויות עובדים.
       
       יש עוד כמה דברים שהם מאוד-מאוד בעייתיים במשק הישראלי. לדוגמה, מי אחראי לזכויות של עובדי קבלן ועובדים של חברות שנותנות שירותים, ספקי שירותים, כמו אבטחה, ניקיון ושירות אחר? מי אחראי? בחוק יש עוד לקונה. החוק קובע שמי שאחראי הוא מי שנותן פקודות בפועל. לדוגמה, מי שנותן פקודות בפועל לשומר זה פקח, אבל פקח נותן את הפקודות בהתאם להוראות של מי שנקרא אב"ד, אחראי ביטחון של משרד כלשהו, ברובם אלה משרדים ממשלתיים. הוא מעסיק בפועל, הוא נותן הוראות, הוא קובע שעות עבודה, הוא קובע אחריות, הוא קובע הכול, אבל הוא לא אחראי, הוא לא אחראי לתת לעובדים זכויות כלשהן. 
       
       העניין הזה של מעסיק כפול, של התעלמות מחוקי מגן – בעצם חוקי מגן אלה חוקים שאפילו עובד לא רוצה לקבל, הוא לא יכול שלא לקבל את זכותו לתגמול, לחופש או להפסקה, ולצערנו יש אצלנו התעלמות מסיבית מכך.
       
       הבעיה העיקרית היא, שרוב המעסיקים הכפולים האלה, מה שנקרא "מעסיקים בפועל", אלה משרדי ממשלה, והממשלה היא בעצם הגוף הגדול שמפר את החוקים, שלא שומר על זכויות עובדים.
       
שר התעשייה, המסחר והתעסוקה אהוד אולמרט:
       
       אדוני.
       
יגאל יאסינוב (שינוי):
       
       אדוני השר, יש לי עוד שלוש דקות וחצי, אני מבטיח שאני לא אדבר אפילו שנייה יותר, ואפילו אנסה לדבר קצת פחות. 
       
       אני רוצה להביא דוגמה ממכרזים של משרד החינוך לאבטחת מוסדות חינוך. זה דבר חשוב מאוד, אבטחה על עתיד המדינה, על ילדים, על אותם חיילים לעתיד, מאבטחים לעתיד, שרים לעתיד, חברי כנסת. ומה קורה? המדינה קובעת שהיא מעבירה עבור שעת עבודה 20 שקלים וכמה אגורות, ובעצם היא קובעת שזה השכר של מאבטח. אדוני ראש הממשלה, המדינה מפרסמת מכרז כשמראש היא דורשת ממי שזוכה להפר חוקים, כי מי שזכה במכרז בסכום כזה לא יכול, גם אם הוא רוצה, אין לו ממה לשלם, אין לו ממה להרוויח, והוא לא יכול לשמור על זכויות העובדים. הוא איננו יכול לשלם לאדם משכורת. 
       
       כאשר הכנתי את הדוח ראיתי מאות אנשים שלא ידעו כלל שמגיעה להם חופשה, שלא ידעו כלל שיש מוסד כזה שמשלמים בעבור חגים, הם לא ידעו שיש הבראה. הם לא קיבלו את הדברים האלה. 
       
       יותר מזה, יש בעיה של אכיפת חוקי מגן ושמירת זכויות עובדים. במשרד התעשייה, המסחר והתעסוקה, לפחות בשנים האחרונות, מנסים מאוד במחלקת האכיפה לתקן את המצב, והאמת שלאחרונה הם הביאו הצעת חוק, וישבנו כרגע בוועדת העבודה והרווחה על הצעת החוק שמסדירה את הפעילות של לשכות פרטיות, חברות כוח-אדם.
       
       רק צריך לזכור, שאנחנו פה כנבחרי ציבור נבחרנו לשמור על זכויות האדם, לשמור על זכויות העובדים ולאפשר לכל בן-אדם לעבוד בכבוד, לחזור הביתה עם משכורת שהוא הרוויח בכבוד ולהראות לילדים שהוא עצמו שלם עם עבודתו והוא עצמו שלם עם מה שקורה. 
       
       מאבטח ששומר עלינו הוא המגן האחרון בינינו לבין המחבלים. כשהוא עושה זאת ללא ביטוח, ללא זכויות עובדים, הוא לא יעשה את זה טוב.
       
       לסיום, העולים החדשים הם רק 12% מכל כוח העבודה, ובשמירה ובאבטחה הם 45%. תבינו מה הם חושבים על המדינה. תודה.
       
היו"ר ראובן ריבלין:
       
       תודה רבה לחבר הכנסת יאסינוב. כבוד השר. אדוני יכול להשיב מהדוכן אם הוא רוצה.
       
שר התעשייה, המסחר והתעסוקה אהוד אולמרט:
       
       חבל, אני רוצה לחסוך זמן למליאה.
       
       כבוד היושב-ראש, כפי שאמרתי קודם לכן, בעיקרון המגמה הזאת לקצר את שעות יום העבודה בשמירה לשמונה שעות, ככלל נראית לנו נכונה, ולכן התחייבתי גם לבטל את התקנות בתוך שישה חודשים.
       
       עם זאת, מגמת החוק מבחינה זו נכונה, אבל הביטול הגורף של סמכות השר נראה לי מופרז מדי, משום שבגלל רגישות התחום הזה יכולים להיות מצבים שבהם תהיה הצדקה להאריך את שעות יום העבודה - דווקא בתחום הזה של שמירה, בגלל היבטים ביטחוניים שכרוכים בכך. לכן, משהו מהסמכות צריך יהיה לשמר. איך ומה - אנחנו נבדוק. מכל מקום - - -
       
היו"ר ראובן ריבלין:
       
       אבל, התקנות נתקנות על-ידי השר. 
       
שר התעשייה, המסחר והתעסוקה אהוד אולמרט:
       
       אינני מתנגד שזה יידון בוועדה.

היו"ר ראובן ריבלין:
       
       תודה רבה. רבותי, מדובר פה בהצעה לסדר-היום. אדוני, האם אתה מסכים להעביר לוועדה כפי שהציע השר?
       
שר התעשייה, המסחר והתעסוקה אהוד אולמרט:
       
       לוועדה או למליאה, מה שהוא רוצה.
       
היו"ר ראובן ריבלין:
       
       השר הציע ועדה. אתה מסכים?
       
יגאל יאסינוב (שינוי):
       
       כן, ועדה - ועדת העבודה.
       
היו"ר ראובן ריבלין:
       
       בסדר, ועדת העבודה והרווחה.
       
       אנחנו נצביע. מי שבעד - בעד העברתה לוועדה, ומי שנגד - בעד להסירה מסדר-היום. לכן, רבותי חברי הכנסת, נא להצביע על הצעה לסדר-היום בעניין חוק שעות עבודה ומנוחה של חבר הכנסת יאסינוב. נא להצביע. מי בעד העברה למליאה? מי נגד? 
       
       מדובר בהצעה לסדר-היום, שאם תתקבל תועבר לדיון בוועדת העבודה והרווחה.
       
הצבעה מס' 5
       
בעד ההצעה להעביר את הנושא לוועדה - 32
נגד - אין
נמנעים - אין
ההצעה להעביר את הנושא לוועדת העבודה, הרווחה והבריאות נתקבלה.
       
היו"ר ראובן ריבלין:
       
       32 חברי כנסת, באין מתנגדים ונמנעים, קבעו שהם מסכימים להעביר את הנושא לדיון בוועדת העבודה והרווחה לא כהצעת חוק אלא כהצעה לסדר-היום. תודה רבה.

       
הצעת חוק הגבלת טמפרטורת המים, התשס"ה-2005
[הצעת חוק פ/3680; נספחות.]
(הצעת חבר הכנסת אריה אלדד)
       
       
היו"ר ראובן ריבלין:
       
       הצעת חוק הגבלת טמפרטורת המים, התשס"ה-2005 - חבר הכנסת אריה אלדד, אדוני קיבל שחרור מחובת הנחה. כבוד השר הנכבד, האם אדוני רוצה להשיב ומתנגד?
       
שר התעשייה, המסחר והתעסוקה אהוד אולמרט:
       
       זה במשפט אחד: דרמטי.
       
היו"ר ראובן ריבלין:
       
       אני רק רוצה לדעת אם הממשלה מסכימה או לא מסכימה.
       
שר התעשייה, המסחר והתעסוקה אהוד אולמרט:
       
       כאשר תשמע אותי - - -
       
היו"ר ראובן ריבלין:
       
       הבנתי. חברי הכנסת, אינני יכול לתת לאף אחד אפשרות להתנגד, כי הממשלה לא הביעה את דעתה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני ראש הממשלה, רבותי השרים, חברי חברי הכנסת, לפני שבאתי להיות חבר כנסת, הייתי מנהל יחידת כוויות. הנושא שאני מבקש לתאר בפניכם בקצרה, הוא נושא שאני בקיא בו מכלי ראשון. כל חיי המקצועיים טיפלתי בחולים האלה. 45,000 נפגעי כוויות יש בישראל מדי שנה, ו-2,500 מהם מאושפזים. כ-150 איש מתים מכוויות או שרפות במדינת ישראל. 900 ילדים מאושפזים מדי שנה, וכמעט כולם סובלים מכוויות מים חמים, מים רותחים, מקומקומים או ממיחמים שהתהפכו עליהם או ממים חמים באמבטיה או במקלחת. גם אוכלוסיית הקשישים היא אוכלוסייה שנפגעת קשה מאוד, וחלקם עם יכולת תנועה מוגבלת וחלקם עם תחושה מוגבלת בגלל סוכרת או מחלות אחרות, והם אינם יכולים להיזהר בדברים האלה.
       
       יש אמצעים פשוטים מאוד להקטין את הסיכון ולצמצם מאוד את הפגיעה הקשה הזאת. האמצעים הללו הם הגבלת טמפטרטורת המים בדודי המים החמים, התקנת וסתים על הברזים והתקנת התקנים שונים שמונעים הישפכות כל תוכן הקומקום או המיחם הרותח על מי שזה נפל עליו כתוצאה מתקלה או מתאונה ביתית.
       
       אני יודע שתחילה היתה כוונה להתנגד להצעת החוק בגלל קיומם של תקנים שונים או עבודת  תקינה, אבל  מדובר בדיני נפשות ומדובר ביכולת אמיתית וצורך אמיתי לצמצם את הפגיעה הקשה הזאת. לא מדובר בשום עלות למדינה כתוצאה מכך. אני מבקש תמיכה בהצעת החוק. תודה רבה.
       
היו"ר ראובן ריבלין:
       
       תודה רבה. כבוד השר, בבקשה.
       
אפרים סנה (העבודה - מימד - עם אחד):
       
       אבקש לדבר.
       
היו"ר ראובן ריבלין:
       
       אתה מבקש להתנגד.
       
אפרים סנה (העבודה - מימד - עם אחד):
       
       לא. להיפך.
       
שר התעשייה, המסחר והתעסוקה אהוד אולמרט:
       
       אדוני היושב-ראש, בכפוף להתחייבותו של המציע, כמקובל במקרים דומים, לתאם את נוסח החוק עם הממשלה, אמליץ לכנסת להעביר את הדיון לוועדה.
       
היו"ר ראובן ריבלין:
       
       הוא מסכים לתאם עם הממשלה. החוק כרגע עובר בנוסחו זה.
       
שר התעשייה, המסחר והתעסוקה אהוד אולמרט:
       
       ודאי שבנוסחו זה, ובמסגרת ההכנה לקריאה ראשונה - -

היו"ר ראובן ריבלין:
       
       לפעמים מסכימים לשנות. הבנתי.
       
שר התעשייה, המסחר והתעסוקה אהוד אולמרט:
       
       - - הוא יתואם עם הממשלה, והוא מתחייב שכך יהיה.
       
היו"ר ראובן ריבלין:
       
       הוא מסכים לתאם עם הממשלה. אני מאוד מודה לך, אבל החוק לא משתנה מבחינת האמירה.
       
       חבר הכנסת רן כהן ימתין בבקשה. חבר הכנסת סנה, מה רצית?
       
אפרים סנה (העבודה - מימד - עם אחד):
       
       לא.
       
היו"ר ראובן ריבלין:
       
       לא רצית. חבר הכנסת רן כהן, בבקשה.
       
רן כהן (יחד):
       
       אדוני היושב-ראש, מאחר שהוועדה לזכויות הילד קבעה דיון בנושא ותומכת בו, אני מבקש להעביר את ההצעה לוועדה שלי.
       
היו"ר ראובן ריבלין:
       
       קודם נעביר. חבר הכנסת אלדד, אתה הסכמת לאמירתו של השר.
       
אריה אלדד (האיחוד הלאומי - ישראל ביתנו):
       
       כן.
       
היו"ר ראובן ריבלין:
       
       זה לא משנה את המהות.
       
       רבותי, אנחנו מצביעים על הצעת חוק הגבלת טמפרטורת המים, התשס"ה-2005. מי בעד? מי נגד? מי נמנע? נא להצביע.
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה - 33
נגד - אין
נמנעים - אין
ההצעה להעביר את הצעת חוק הגבלת טמפרטורת המים, התשס"ה-2005, 
לדיון מוקדם בוועדה שתקבע ועדת הכנסת נתקבלה.
       
היו"ר ראובן ריבלין:
       
       בעד - 33, אין מתנגדים ואין נמנעים.
       
       חבר הכנסת אלדד, הוועדה הייעודית היא ועדת הכלכלה, אבל חבר הכנסת רן כהן מציע שההצעה תועבר לוועדה לזכויות הילד.
       
אריה אלדד (האיחוד הלאומי - ישראל ביתנו):
       
       לא. זה כולל גם - - -
       
היו"ר ראובן ריבלין:
       
       שמעתי והבנתי. ובכן, הוועדה הייעודית היא ועדת הכלכלה. חבר הכנסת רן כהן מציע את הוועדה לזכויות הילד. ההצעה תועבר לוועדת הכנסת, על מנת שהיא תקבע.
       
גדעון סער (הליכוד):
       
       יכול להיות שוועדת העבודה, שמופקדת על הבריאות, גם - - -
       
היו"ר ראובן ריבלין:
       
       אדוני מציע את ועדת העבודה והרווחה?
       
גדעון סער (הליכוד):
       
       ועדת הכנסת ממילא תקבע.

היו"ר ראובן ריבלין:
       
       אבל כרגע יש בפני הוועדה שתי הצעות. אם אדוני רוצה שהיא תשקול גם את עניין - - -
       
גדעון סער (הליכוד):
       
       - - -
       
היו"ר ראובן ריבלין:
       
       הנה, עכשיו אומר חבר הכנסת גדעון סער שהוא רוצה לשקול את האפשרות להעבירה לוועדת העבודה, הרווחה והבריאות. לכן, שלוש הוועדות תהיינה מועמדות לשמש בקודש.

       
הצעת חוק ניירות ערך (תיקון - תקנון הבורסה), התשס"ד-2004
[הצעת חוק פ/2612; נספחות.]
(הצעת חברת הכנסת נעמי בלומנטל)
       
היו"ר ראובן ריבלין:
       
       הצעת חוק ניירות ערך (תיקון - תקנון הבורסה), התשס"ד-2004 - חברת הכנסת נעמי בלומנטל, בבקשה; הנמקה מהמקום. 
       
       מי ישיב במקום שר האוצר? אם שר האוצר לא משיב ואין מישהו מהממשלה שישיב, אנחנו מייד מצביעים.
       
נעמי בלומנטל (הליכוד):
       
       בדיוק.
       
       אדוני היושב-ראש, חברי הכנסת, למעשה, מדובר כאן בדבר שהייתי קוראת לו כמעט טכני. היום אין  חובה לפרסם את תקנות הבורסה, ולמעשה זה נמצא רק אצל רשם החברות. התקנון לא נגיש. יצא לא אחת שאנשים נפגעו מזה, כי הם קיבלו החלטות לא נכונות משום שהם לא בדקו מספיק את תקנון הבורסה. לפיכך, ההצעה פשוטה מאוד. אני מבקשת לקבוע שתקנון הבורסה לניירות ערך וגם השינויים שבו יפורסמו גם ברשומות וגם באינטרנט, וזאת כמובן נוסף על כל דרך שיקבע שר האוצר, כפי שמתקיים גם היום. לא היתה בעיה עם זה. אני חושבת שכולם ערים לכך שזה בסך הכול הופך לנגישים יותר את התקנון פלוס השינויים שמתבצעים בו. תודה רבה.
       
היו"ר ראובן ריבלין:
       
       תודה רבה. שר האוצר לא נוכח על  מנת להשיב. ההנמקה מהמקום מצביעה על כך שוועדת השרים אישרה את החוק. האם יש מישהו שמתנגד?
       
       רבותי, אנחנו עוברים להצבעה על חוק ניירות ערך (תיקון - תקנון הבורסה), התשס"ד-2004, של חברת הכנסת נעמי בלומנטל. מי בעד? מי נגד? מי נמנע? נא להצביע. 
       
       הוועדה המיועדת היא ועדת הכספים.
       

הצבעה מס' 7
       
בעד ההצעה להעביר את הצעת החוק לדיון מוקדם בוועדה - 26
נגד - אין
נמנעים - אין
ההצעה להעביר את הצעת חוק ניירות ערך (תיקון - תקנון הבורסה), 
התשס"ד-2004, לדיון מוקדם בוועדת הכספים נתקבלה.
       
היו"ר ראובן ריבלין:
       
       בעד - 27, אין מתנגדים ואין נמנעים. אני קובע שהצעת חוק ניירות ערך (תיקון - תקנון הבורסה), התשס"ד-2004, של חברת הכנסת נעמי בלומנטל, עבר בקריאה טרומית, והוא יועבר לוועדת הכספים להכנתו לקריאה ראשונה.

       
הצעת חוק העונשין (תיקון - סיכון חיי אנשים 
בנתיב תחבורה), התשס"ה-2005
[הצעת חוק פ/3338; נספחות.]
(הצעת חבר הכנסת ניסן סלומינסקי)
       
היו"ר ראובן ריבלין:
       
       הצעת חוק העונשין (תיקון - סיכון חיי אנשים בנתיב תחבורה), התשס"ה-2005 - חבר הכנסת סלומינסקי, חבר הכנסת ניסן סלומינסקי. חבר הכנסת ניסן סלומינסקי. שלוש קריאות לחבר הכנסת סלומינסקי, והוא איבד את - - -
       
אורית נוקד (העבודה - מימד - עם אחד):
       
       הנה הוא. 
       
היו"ר ראובן ריבלין:
       
       אני לא מחפש.
       
ניסן סלומינסקי (מפד"ל):
       
       אני כאן.
       
היו"ר ראובן ריבלין:
       
       חבר הכנסת סלומינסקי, אנחנו קוראים ארבע פעמים לאדוני והוא בטלפון. זו הנמקה מהמקום. בבקשה. אחריו - חבר הכנסת יצחק לוי, והוא נמצא ונוכח. האם שרת המשפטים נמצאת כאן על מנת להשיב? אם לא, נעבור מייד להצבעה.
       
ניסן סלומינסקי (מפד"ל):
       
       אדוני היושב-ראש, אדוני ראש הממשלה, השרים, חברי חברי הכנסת, בזמן האחרון מתפתחת תופעה מדהימה, שבגלל ייקור מחירי המתכת ביותר מ-100%, קבוצות שלמות הולכות ומפרקות תמרורים וכל מיני מערכות מהסוג הזה כדי לגנוב את המתכת. כתוצאה מזה נגרמים נזקים לא רק לרכוש, אלא גם נזק לנפש. הצעת החוק שלי באה לומר, שכדי למנוע את התופעה הזאת, שכבר מביאה לקורבנות בנפש, יש להחמיר מאוד בנושא הזה של גנבת מתכות, כל התמרורים וכל פסי הרכבת ודברים מהסוג הזה עד כדי הכנסה בחוק של סעיף - היום, מה שקורה הוא שמי שתופסים אותו, מואשם בגנבה, ובשל גנבה אי-אפשר לעצור אותו ומשחררים אותו, ובגלל קלות העניין הם ממשיכים לגנוב, לרבות פסי רכבת. ברגע שנוכל להכניס את האלמנט שגם - - 
       
מיכאל איתן (הליכוד):
       
       - - -
       
ניסן סלומינסקי (מפד"ל):
       
       - -  זה ייחשב כפזיזות, והמשמעות היא שידונו אדם כזה עד כדי כך שהוא בעקיפין או בשוגג גם מביא להרג בני-אדם וממילא כתוצאה מזה החומרה תהיה הרבה יותר גדולה. אני מקווה שנוכל להפסיק את הגנבות האלה.
       
       לפי השיחות עם משרד המשפטים והמשרד לביטחון פנים, אני מקבל על עצמי מראש לתאם אתם את מהלך גלגול החוק בצורה כזאת שנוכל להביא זאת להסכמה.
       
היו"ר ראובן ריבלין:
       
       נשמע מה שרת המשפטים אומרת, ואחר כך אתה תענה.
       
       כבוד יושב-ראש ועדת החוקה, אני רוצה להסביר לך שלא רק באוטו יש אלמנטים. גם בחוק יש מרכיבים שזה אלמנטים. צריך את המרכיב בנושא הזה. כבוד שרת המשפטים, בבקשה.
       
שרת המשפטים ציפי לבני:
       
       אדוני היושב-ראש, חברי הכנסת, אכן, הצעת החוק מעלה בעיה קיימת. אכן, יש צורך בהחמרת הענישה של גנבי מתכות שלא רק עוסקים בגנבה אלא תוך כדי הגנבה יוצרים מצב מסוכן לנוהגים בכביש, וזה בין השאר בגנבת תמרורים, פסי הפרדה, מכסים של ביוב, קטעי מסילה וכו'.
       
       עם זאת, הצעת החוק, כפי שהוצגה, הציגה בפנינו בעיות משפטיות גם בנוסח שלה, גם במיקום וגם באיזו יצירת הנחה, שכל מי שעושה את זה, בהגדרה כבר הופך להיות מסכן חיי אדם ויש להחמיר את הענישה שלו.
       
       לכן, סיכמנו עם חבר הכנסת סלומינסקי, כי לאחר הקריאה הטרומית הוא יתאם את נוסח ההצעה עם משרדי המשפטים וביטחון הפנים, במטרה להגיע לתוצאה שבה יובהר שלא מדובר בגנבה בלבד, אלא במשהו שיש לו השפעות נוספות - אבל לא בנוסח הקיים. הבנתי שחבר הכנסת סלומינסקי הסכים.
       
היו"ר ראובן ריבלין:
       
       האם גברתי מסכימה שבקריאה טרומית - - -
       
שרת המשפטים ציפי לבני:
       
       כפוף לתנאי זה אנחנו תומכים.
       
היו"ר ראובן ריבלין:
       
       תומכים בקריאה הטרומית כפי שהיא, כי את לא אמרת מה צריך לשנות. אז אני מצביע.
       
שרת המשפטים ציפי לבני:
       
       אנחנו תומכים כפוף להסכמתו הנ"ל של חבר הכנסת סלומינסקי, מתוך הבנה שנוכל להגיע להסכמות לאחר הקריאה הטרומית.
       
היו"ר ראובן ריבלין:
       
       הבנתי. כלומר, מעבירים את החוק כפי שהוא, ואדוני מסכים להתניות כפי שנאמרו - -
       
ניסן סלומינסקי (מפד"ל):
       
       מסכים להתניות כפי שנאמרו.
       
היו"ר ראובן ריבלין:
       
       - - והוועדה תקבע.
       
ניסן סלומינסקי (מפד"ל):
       
       כמדובר.
       
היו"ר ראובן ריבלין:
       
       תודה רבה. האם יש מישהו שמתנגד? לא.
       
       רבותי, עוברים להצביע. מי בעד ומי נגד הצעת חוק העונשין (תיקון - סיכון חיי אנשים בנתיב תחבורה) - נא להצביע.
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה - 29
נגד - אין
נמנעים - 1
ההצעה להעביר את הצעת חוק העונשין (תיקון - סיכון חיי אנשים בנתיב תחבורה), 
התשס"ה-2005, לדיון מוקדם בוועדת החוקה, חוק ומשפט נתקבלה.
       
היו"ר ראובן ריבלין:
       
       בעד - 29, אין מתנגדים ויש נמנע אחד. אני קובע שהצעת החוק עברה בקריאה טרומית, והיא תועבר לוועדת החוקה, חוק ומשפט, ולא לוועדת הכלכלה, על מנת להכינה לקריאה ראשונה. תודה.

       
הצעת חוק העונשין (תיקון - תקיפת קטין או חסר ישע), התשס"ה-2005
["דברי הכנסת", חוב' ל"ד, עמ'  .]
(הצעת חבר הכנסת יצחק לוי)
       
היו"ר ראובן ריבלין:
       
       הצעת חוק של חבר הכנסת יצחק לוי - תשובה והצבעה. האם הממשלה מסכימה? אם היא מסכימה, זה מהמקום. גברתי השרה, האם היא רוצה להשיב תשובה?
       
שרת המשפטים ציפי לבני:
       
       אכן. לרגע שכחתי שמדובר בהצעה שכבר הוצגה על-ידי המציע בשבוע שעבר.
       
       אדוני היושב-ראש, חברי הכנסת, ועדת השרים ערכה דיון בנושא, והתנאי לתמיכת הממשלה הוא סיכום עם המציע שלאחר הקריאה הטרומית הוא ימתין חודשים מספר עד להשלמת הבחינה שנערכת במשרד המשפטים למדרג הענישה של עבירות אלימות בכלל, ולאחר מכן תותאם ההצעה למדרג שייקבע. בכפוף לסיכום הזה שהושג עם המציע, אנחנו נתמוך.
       
היו"ר ראובן ריבלין:
       
        בהתחשב בכך שהבחירות יהיו בנובמבר 2006, אדוני יצטרך להבין שרק אחרי קריאה ראשונה אפשר להחיל את דין הרציפות.
       
       חבר הכנסת יצחק לוי מסכים להתניית הממשלה.
       
יצחק לוי (ציונות לאומית דתית מתחדשת):
       
       כן.
       
היו"ר ראובן ריבלין:
       
       חבר הכנסת רן כהן, אתה רוצה להתנגד?
       
רן כהן (יחד):
       
       אני לא רוצה לנצל את הפרוצדורה, ואני רק אומר: גברתי השרה, חייבים לזרז את הנושא.

שרת המשפטים ציפי לבני:
       
       מאה אחוז.
       
היו"ר ראובן ריבלין:
       
       בסדר. את זה אתה אומר כהערה. תודה רבה.
       
יוסף פריצקי (צל"ש - ציונות, ליברליות ושוויון):
       
       יש עונש מינימום?
       
היו"ר ראובן ריבלין:
       
       עונש מינימום הוא לא - - -
       
יוסף פריצקי (צל"ש - ציונות, ליברליות ושוויון):
       
       יש כאן עונש מינימום?
       
היו"ר ראובן ריבלין:
       
       תצביע איך שאתה רוצה.
       
יוסף פריצקי (צל"ש - ציונות, ליברליות ושוויון):
       
       אבל אני לא יודע, אני שואל.
       
היו"ר ראובן ריבלין:
       
       אז תברר בוועדת החוקה. תחליט מה שאתה רוצה.
       
שרת המשפטים ציפי לבני:
       
       לא מדובר דווקא במינימום, אלא גם בהכפלת עונשי המקסימום. אבל עדיין לא הגענו למסקנות האלה. אנחנו - - -

יוסף פריצקי (צל"ש - ציונות, ליברליות ושוויון):
       
       - - -
       
היו"ר ראובן ריבלין:
       
       זה רק לקבוע עונש רב יותר ולא מינימום.
       
שרת המשפטים ציפי לבני:
       
       חלק מהסיכום יהיה, לאחר שמשרד המשפטים יגמור את העבודה שלו, שהמדרג יתואם עם משרד המשפטים, וככלל, למעט בסוג מסוים של עבירות, איננו תומכים בעונשי מינימום.
       
היו"ר ראובן ריבלין:
       
       בוודאי. תודה.
       
       נא להצביע. מי בעד ומי נגד הצעת חוק העונשין (תיקון - תקיפת קטין או חסר ישע)? 
       
       גם חוק זה, אם יקבל רוב, יעבור להכנה לקריאה ראשונה בוועדת החוקה, חוק ומשפט.
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה - 29
נגד - אין
נמנעים - אין
ההצעה להעביר את הצעת חוק העונשין (תיקון - תקיפת קטין או חסר ישע), 
התשס"ה-2005, לדיון מוקדם בוועדת החוקה, חוק ומשפט נתקבלה.
       
היו"ר ראובן ריבלין:
       
       בעד - 29, אין מתנגדים ואין נמנעים. אני קובע שהצעת החוק עברה בקריאה טרומית, והיא תועבר לוועדת החוקה, חוק ומשפט להכנתה לקריאה ראשונה.

       
הצעת חוק העונשין (תיקון - איסור התארגנות 
ניאו-נאצית), התשס"ה-2005
[הצעת חוק פ/3651; נספחות.]
(הצעת קבוצת חברי הכנסת)
       
היו"ר ראובן ריבלין:
       
       הצעת חוק העונשין (תיקון - איסור התארגנות ניאו-נאצית), התשס"ה-2005 - חבר הכנסת אילן שלגי, בבקשה; מהמקום. תשיב שרת המשפטים.
       
אילן שלגי (שינוי):
       
       אדוני היושב-ראש, חברות וחברי הכנסת, ההצעה באה לתקן לקונה בחוק הישראלי. איש לא שיער שבישראל תתגלה תופעה של נאציזם וניאו-נאציזם. התיקון קובע איסור התארגנות המעודדת הסתה לגילוי תמיכה ברעיונות, מנהגים וסמלים נאציים גם ללא פרסום פומבי. 
       
       יש לזכור שחופש הביטוי איננו זכות מוחלטת, וסיוגו עשוי להיות מוצדק לשם השגת תכלית חברתית חשובה. 
       
       הנורמה המשפטית הקיימת אינה מטפלת בתופעת ההתארגנות הניאו-נאצית, ויש צורך לאסור בחוק כל סוג של התארגנות כזאת, מאחר שעד כה לא האמין מישהו כי תיתכן בכלל בישראל תופעה של התארגנות נאצית או ניאו-נאצית. תודה רבה.
       
היו"ר ראובן ריבלין:
       
       תודה רבה.  תשיב שרת המשפטים מהמקום.
       
שרת המשפטים ציפי לבני:
       
       יש כמה הצעות.

       
הצעת חוק העונשין (תיקון - חברות בארגון נאצי), התשס"ה-2005
[הצעת חוק פ/3681; נספחות.]
(הצעת חבר הכנסת איתן כבל)
       
היו"ר ראובן ריבלין:
       
       זו הצעה נספחת. חבר הכסת איתן כבל, בבקשה; גם כן הנמקה מהמקום.
       
איתן כבל (העבודה - מימד - עם אחד):
       
       אדוני היושב-ראש, חברי חברי הכנסת, בהמשך לדברים שאמר חבר הכנסת שלגי, שבעקבות אותו אירוע, אותה קבוצה שאימצה לעצמה את הסמלים הנאציים וקיום טקסים חשאיים, התברר מחומר החקירה המצוי בידי המשטרה כי אי-אפשר להעמידם לדין ונדרש תיקון החוק. תיקון החוק יאפשר העמדתם לדין של החברים המשתמשים בסמלים ניאו-נאציים, שכן קיימת לקונה בעניין הזה. תודה.
       
היו"ר ראובן ריבלין:
       
       תודה לחבר הכנסת כבל.
       
שרת המשפטים ציפי לבני:
       
       לדעתי, יש עוד הצעה.
       
משה גפני (דגל התורה):
       
       יש עוד - הצעה שלישית.

       
הצעת חוק איסור הכחשת השואה (תיקון - אהדה או הזדהות 
עם מעשים שבוצעו בתקופת השלטון הנאצי), התשס"ה-2005
[הצעת חוק פ/3691; נספחות.]
(הצעת חבר הכנסת משה גפני)
       
       
היו"ר ראובן ריבלין:
       
       גם ההצעה של חבר הכנסת משה גפני שוחררה מחובת הנחה? מתי היא שוחררה מחובת הנחה? עברו השבועיים.
       
איתן כבל (העבודה - מימד - עם אחד):
       
       כולנו ניצלנו את חבר הכנסת שלגי.
       
היו"ר ראובן ריבלין:
       
       אז זה כשר. למה צריך לומר "שוחררה מחובת הנחה"? לא היה צריך להיות כתוב "שוחררה מחובת הנחה".
       
משה גפני (דגל התורה):
       
       אדוני היושב-ראש, היא שוחררה מחובת הנחה לפני שבועיים, אבל אנחנו הסכמנו להמתין מפני שחבר הכנסת שלגי לא היה בארץ.
       
היו"ר ראובן ריבלין:
       
       לא היה צריך לכתוב את זה. זה עניין שלי ולא שלך. בבקשה.
       
משה גפני (דגל התורה):
       
       אדוני היושב-ראש, אני, כמובן, מסכים עם מה שאמרו חברי חברי הכנסת שלגי וכבל. הצעת החוק שלי היא לא הצעת חוק העונשין אלא הצעת חוק איסור הכחשת השואה (תיקון - אהדה או הזדהות עם מעשים שבוצעו בתקופת השלטון הנאצי), ואני מבקש לקבוע בחוק ש"העושה פעולות של אהדה או הזדהות עם מעשים שנעשו בתקופת השלטון הנאצי והם פשעים כלפי העם היהודי או פשעים כלפי האנושות או המשתייך לארגון שעושה פעולות כאמור, דינו - מאסר חמש שנים".
       
       רבותי חברי הכנסת, גברתי שרת המשפטים, כפי שאמר חבר הכנסת שלגי, לא העלינו בדעתנו שבמדינת ישראל ניאלץ להגיע ליום שבו נחוקק חוק כזה. החוקים במדינת ישראל מדברים על דברים אחרים לחלוטין שנעשים באומות אחרות או במקומות אחרים בעולם. זה יום לא שמח, אבל אין ברירה ואנחנו חייבים לחוקק את החוקים הללו. תודה רבה.
       
היו"ר ראובן ריבלין:
       
       תודה רבה לחבר הכנסת גפני. כבוד שרת המשפטים תשיב על שלוש ההצעות.
       
שרת המשפטים ציפי לבני:
       
       אדוני היושב-ראש, כנסת נכבדה, האמת שכל המציעים חזרו על כך שיש לקונה, דהיינו שיש חסר מוחלט בחוק, ולא זה המצב. ומאידך גיסא, גם אני, כמו כולם, זועזעתי לראות את התמונות שגרמו, בין היתר, לחברי הכנסת להגיש את הצעותיהם. 
       
       מאחר שהחוק נותן מענה כזה או אחר גם לעניין הכחשת השואה וגם לעניין התאגדות שבין מטרותיה יש תמיכה בארגונים מסוג כזה, והוראות כאלה קיימות בחוק, חשבנו שנכון, בין היתר, גם לאור העובדה שכולנו תמכנו בהצעת חוק שעלתה לפני כשבועיים, הצעת חוק שעניינה היה איסור התאגדות גזענית, לצרף את הצעות החוק שהוגשו היום לדיון אחד במסגרת הדיון בוועדת חוקה ולבדוק אם קיימות פרצות ואיך אפשר לסגור אותן ואיך נכון לעשות זאת. 
       
       יש מענה, אבל אנחנו מקבלים שאפשר אולי להרחיב אותו או לתת פתרונות למה שראינו בעת האחרונה. כמובן, כפוף לאמור לעיל, דהיינו לצירוף ההצעות בדיון אחד ולתיאום הנוסח שלהן עם עמדת הממשלה במהלך הדיון בוועדת החוקה, אנחנו מסכימים. לכן אני רק מבקשת שהמציעים יאמרו שמבחינתם מקובל עליהם תיאום הנוסח, כאמור. 
       
היו"ר ראובן ריבלין:
       
	תודה רבה. אני מוכרח לציין את סיעת שינוי, שנמצאים פה שני-שלישים מחבריה, ולמעשה היא שולטת בכל החקיקה היום. כשצריך לציין, צריך לציין.

	רבותי חברי הכנסת, רק שנייה, תנו לי לסיים פרק אחד, אחר כך נתחיל בפרק שינוי. האם האמירות של השרה מקובלות. שלגי, מקובלות?

אילן שלגי (שינוי):
       
       כן.
       
היו"ר ראובן ריבלין:
       
       גפני, מקובלות? גפני, מה שהשרה אמרה מקובל עליך?

משה גפני (דגל התורה):
       
       אדוני היושב-ראש, אני מבקש להעיר: גברתי השרה, אני מסכים למה שאמרת, לתאם את הנוסח עם הממשלה. אני לא מסכים שמראש אחליט שזה יצורף לחוק העונשין, דהיינו לחוק הגזענות. 
       
איתן כבל (העבודה - מימד - עם אחד):
       
       אני מסכים.
       
שרת המשפטים ציפי לבני:
       
       אני אבהיר. גם היום יש לנו חוק איסור הכחשת השואה, שעוסק בנושאים שעליהם אתה מדבר. לא אמרתי שזה יהיה במסגרת אותה חקיקה, דיברתי על זה שזה יהיה במסגרת אותו דיון כולל.  

משה גפני (דגל התורה):
       
       בסדר. 

היו"ר ראובן ריבלין:
       
       בסדר גמור. בעניין זה, זה היה ברור מראש. אין מתנגדים, אז אנחנו עוברים להצבעה. אנחנו מצביעים על שלוש הצעות, כל אחת בנפרד.
       
       ההצעה הראשונה: הצעת חוק העונשין (תיקון – איסור התארגנות ניאו-נאצית), התשס"ה-2005, של חבר הכנסת שלגי. נא להצביע - מי בעד? מי נגד? מי נמנע? נא להצביע.
       
הצבעה מס' 10

בעד ההצעה להעביר את הצעת החוק לדיון מוקדם בוועדה - 32
נגד - אין
נמנעים – אין
ההצעה להעביר את הצעת חוק העונשין (תיקון – איסור התארגנות ניאו-נאצית), 
התשס"ה-2005, לדיון מוקדם בוועדת החוקה, חוק ומשפט נתקבלה. 
       
היו"ר ראובן ריבלין:
       
       32 בעד, אין מתנגדים, אין נמנעים. אני קובע שהצעת החוק של חבר הכנסת שלגי נתקבלה, והיא תועבר לוועדת החוקה, חוק ומשפט על מנת להכינה לקריאה ראשונה. 
       
       רבותי, חברי הכנסת, עוברים להצעה באותו נושא, של חבר הכנסת איתן כבל. נא להצביע - מי בעד? מי נגד? נא להצביע. הצעת חוק העונשין (תיקון – חברות בארגון נאצי), של חבר הכנסת איתן כבל - בבקשה. 
       
הצבעה מס' 11

בעד  ההצעה להעביר את הצעת החוק לדיון מוקדם בוועדה – 31
נגד – אין 
נמנעים - אין
ההצעה להעביר את הצעת חוק העונשין (תיקון – חברות בארגון נאצי), 
התשס"ה-2005, לדיון מוקדם בוועדת החוקה, חוק ומשפט נתקבלה. 

היו"ר ראובן ריבלין:
       
       31 בעד, אין מתנגדים, אין נמנעים. אני קובע שהצעתו של חבר הכנסת כבל, באותו עניין, עברה בקריאה טרומית, והיא תוכן לקריאה ראשונה בוועדת החוקה, חוק ומשפט.
       
       אנחנו עוברים להצעת חוק איסור הכחשת השואה (תיקון – אהדה או הזדהות עם מעשים שבוצעו בתקופת השלטון הנאצי), התשס"ה-2005, של חבר הכנסת גפני. נא להצביע - מי בעד? מי נגד? מי נמנע? נא להצביע. 
       
הצבעה מס' 12
       
בעד ההצעה להעביר את הצעת החוק לדיון מוקדם בוועדה - 30
נגד - אין
נמנעים – 1 
ההצעה להעביר את הצעת חוק איסור הכחשת השואה (תיקון – אהדה או הזדהות עם מעשים שבוצעו בתקופת השלטון הנאצי), התשס"ה-2005, לדיון מוקדם בוועדת החוקה, חוק ומשפט נתקבלה. 
       
היו"ר ראובן ריבלין:
       
       30 בעד, אין מתנגדים, אחד נמנע. אני קובע שהצעת החוק עברה בקריאה טרומית, ותועבר גם היא לוועדת החוקה, חוק ומשפט, על מנת להכינה לקריאה ראשונה. 
       
       לא הבנתי למה פה נמנעת, חבר הכנסת דהאמשה. אתה רוצה לנמק את ההימנעות שלך? זו סתם סקרנות אינטלקטואלית.
       
עבד-אלמאלכ דהאמשה (רע"ם):
       
        כבוד היושב-ראש, מובן שכל התופעה הנאצית היא תופעה מחרידה ואנטי-אנושית, ואנחנו נגדה בכל רמ"ח איברינו, גם כתנועה אסלאמית וגם כאזרחים.
       
       לעניין הכחשת השואה, האמירה שדינה כדין אי-נאמנות למדינה והיא עבירה פלילית, יש פה התערבות במחקר מדעי. יכול להיות שיש עמים אחרים, יש ידיעות אחרות, ויש היסטוריה. צריך לתת לאנשים לחקור את הדברים האלה. זה לא אומר שמכחישים שנהרגו יהודים או שנרצחו בשואה. צריך לאפשר גם דעות ומחקר מדעי. 

היו"ר ראובן ריבלין:
       
       פה יש משפט פלילי ופה יש משפט היסטוריה.
       
שרת המשפטים ציפי לבני:
       
       זה לא נושא למחקר. 
       
היו"ר ראובן ריבלין:
       
       את עמדת המדינה שזה לא נושא למחקר, אלא זאת - - - זה לא נושא שהוא כולו מיועד למחקר, כל דבר יכול להיות מושא למחקר. למשל בתחום הסרטן, אנחנו גם חוקרים וגם נלחמים במחלה בכל האמצעים שיש לנו. 
       

הצעת חוק הנכים (תגמולים ושיקום) 
(תיקון - גמלאות כפל), התשס"ה-2005
 [הצעת חוק פ/3527; נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום, ועכשיו ינמק מהמקום חבר הכנסת איתן כבל. אני רואה שהיום אתה מנקה שולחן של חבר כנסת ועובר לפעילות במפלגה? הצעת חוק הנכים (תגמולים ושיקום) (תיקון - גמלאות כפל) - האם סגן שר הביטחון פה? אם הוא לא יהיה פה, נצביע, הוא בין כך ובין כך מסכים. 
       
       רבותי, הונחה על שולחן הכנסת כבר לפני כמה ימים הצעת חוק לתיקון פקודת מס הכנסה. הממשלה ביקשה להעלות אותה על סדר-היום. לא הסכמתי להפסיק את עבודת חברי הכנסת ולדון בזה בצהריים. שמתי את זה בסוף סדר-היום. כל חברי הכנסת יודעים שמדובר פה בחוק מאוד רציני, וכל מי שרוצה לדבר, ואני עשיתי היום כמיטב יכולתי לחסוך לכם הרבה זמן בשלב זה, יוכל בתום הדיונים. גם סדר-היום אינו מלא, הוא לא כמו בכל ימות השבוע – ההצעות לסדר-היום שנבררו על-ידינו הן ההצעות המתאימות ביותר של מעט מציעים. אנחנו נקיים את הדיון בסוף היום. תשובה והצבעה ביום שני.

קריאה:
 
- - -
       
היו"ר ראובן ריבלין:
       
       אני יודע, פשוט אמרתי שזאת סקרנות אינטלקטואלית לדעת מדוע בשני המקרים הראשונים הצביע חבר הכנסת דהאמשה בעד, כי הוא לא נמנע כסיעה ולכן גם לא היתה לו זכות לדבר. אפשרתי לו לדבר בגלל סקרנותי. יש בתקנון איזה דבר הקובע, שמה שיושב-ראש קבע והחליט, גם אם הוא לא צדק, הוא החליט, ולכן תשובתו נכנסה לפרוטוקול. תודה רבה. חבר הכנסת כבל. 
       
איתן כבל (העבודה - מימד - עם אחד):
       
       אדוני היושב-ראש, חברי הכנסת, סעיפים 36א(1) לחוק הנכים וסעיף 323 לחוק הביטוח הלאומי מונעים מנכה שבחר בזכויות לפי חוק הביטוח הלאומי לקבל תגמולים מכוח חוק הנכים, וזאת מכוחה של חזקה הקבועה בחוק הביטוח הלאומי, כי נכה המקבל גמלה מהביטוח הלאומי במשך שישה חודשים, לאחר שנקבעה לו נכות צמיתה, רואים אותו כמי שבחר בקבלת גמלה לפי אותו חוק, וכן מכוחה של ההוראה המשלימה לגבי הבחירה בחוק הנכים.
       
       מתברר כי יש מצבים שבהם הליכי ההתדיינות מכוח חוק הנכים מתמשכים זמן רב ביותר – שנים, ובכל אותה עת נמנעת מהנכה גמלה כלשהי. מצב זה יוצר לא אחת חשש לחרפת רעב אצל הנכה ודוחף אותו לפנות לביטוח הלאומי, שהגמלה מכוחו נמוכה יחסית, אך הליך ההכרה בו כנכה קצר יותר. כך הוא מאבד את זכויותיו לפי חוק הנכים, שבו הזכויות שהוא עשוי לקבל טובות יותר. 
       
       אדוני היושב-ראש, אני לא רוצה להרחיב בעניין הזה כי ההנמקה היא מהמקום. השורה התחתונה היא, שהצעת החוק הזאת באה להסדיר את העניין הזה, ובעיקר גם לאור פסיקות של בתי-משפט.  
       
       משפט אחד אני רוצה לומר - הצעת החוק הזאת הונחה בעבר על-ידי השר, חבר הכנסת מתן וילנאי, וכשהוא נתמנה לשר הוא ביקש ממני להמשיך את ההליך. תודה. 
       
היו"ר ראובן ריבלין:
       
       תודה לחבר הכנסת כבל. כבוד סגן השר זאב בוים, סגן שר הביטחון. 
       
סגן שר הביטחון זאב בוים:
       
       תודה. 
       
       אדוני היושב-ראש, חבר הכנסת איתן כבל, חברי חברי הכנסת, הממשלה מסכימה כי מליאת הכנסת תאשר את הצעת החוק בקריאה טרומית, בתנאי שחבר הכנסת כבל יתחייב לתאם את המשך הליך החקיקה עם נוסח הצעת חוק שתגיש הממשלה ואשר שוקדים עליו בימים אלה. הממשלה מכירה בצורך להסדיר את הנושא המבוקש בהצעת החוק, וכך ייעשה. 

היו"ר ראובן ריבלין:
       
       תודה רבה. חבר הכנסת כבל מסכים להתניה. האם יש מישהו שמתנגד? אין. 
       
       רבותי, אנחנו עוברים להצבעה על הצעת חוק הנכים (תגמולים ושיקום) (תיקון - גמלאות כפל) של חבר הכנסת איתן כבל, מזכ"ל מפלגת העבודה. 
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה – 19
נגד – אין
נמנעים – אין
ההצעה להעביר את הצעת חוק הנכים (תגמולים ושיקום) (תיקון – גמלאות כפל), 
התשס"ה-2005, לדיון מוקדם בוועדה שתקבע ועדת הכנסת נתקבלה. 
       
היו"ר ראובן ריבלין:
       
       19 בעד, אין מתנגדים, אין נמנעים. אני קובע שהצעת החוק עברה בקריאה טרומית, והיא תועבר לוועדת חוץ וביטחון – או לוועדת הכספים, חבר הכנסת כבל? או לוועדת העבודה והרווחה. הוועדה המיועדת היא ועדת העבודה והרווחה. אדוני סגן השר, אתה יכול לבקש, כי בסופו של דבר, אם יהיו שתי הצעות הן יועברו לוועדת הכנסת. 

סגן שר הביטחון זאב בוים:
       
       בסדר. כספים. 
       
היו"ר ראובן ריבלין:
       
       אתה אומר כספים. חבר הכנסת כבל, אתה מסכים לכספים, או אומר ועדת הכלכלה?
       
איתן כבל (העבודה - מימד - עם אחד):
       
       אני אומר ועדת העבודה, הרווחה והבריאות. 
       
היו"ר ראובן ריבלין:
       
       יפה. יש שתי הצעות. אחת ועדת העבודה, הרווחה והבריאות, אחת כספים. לכן זה יעבור לוועדת הכנסת, שתקבע באיזו ועדה אנחנו נדון בנושא זה. 
       
       מה קרה?
       
מל פולישוק-בלוך (שינוי):
       
       אנחנו לא הספקנו. 
       
אילן שלגי (שינוי):
       
       לא הספקנו. 
       
היו"ר ראובן ריבלין:
       
       אני מאוד מעריך את זה שלא הספקתם והייתם ערים לכך שלא הספקתם. אני לא משנה את תוצאות ההצבעה, רבותי, שאם לא כן, לאן נגיע, עד אנה נגיע. 


הצעת חוק בית יד לבנים, התשס"ה-2005
 (הצעת חוק פ/3220; נספחות.)
(הצעת קבוצת חברי הכנסת)

היו"ר ראובן ריבלין:
       
       חבר הכנסת יעקב מרגי, בבקשה. האם גם אדוני מנמק מהמקום?
       
יעקב מרגי (ש"ס):
       
       כן. 
       
היו"ר ראובן ריבלין:
       
       הצעת חוק פ/3220 - בית יד לבנים. ישיב סגן שר הביטחון. סגן שר הביטחון, אתה משיב על הצעתו של חבר הכנסת מרגי. בבקשה. 
       
יעקב מרגי (ש"ס):
       
       אדוני היושב-ראש, מכובדי סגן השר, חברי חברי הכנסת, ארגון "יד לבנים" ממלא תפקיד חשוב בהנצחת זכרם של הנופלים ובתמיכה במשפחות השכולות בתחומי השיקום, הרווחה, החינוך וטיפוח מורשת הלחימה, הגבורה, ההתנדבות, ההגנה והביטחון. 
       
       מטרת הצעת החוק הזאת היא להסדיר את אופן ניהולם של בתי "יד לבנים" על-ידי עובדי אגפי החינוך או התרבות ברשויות המקומיות, יחד עם נציגי המשפחות השכולות, ולהעניק להנהלה סמכויות פעולה כמתואר בהצעת החוק. 
       
       אני מאוד מודה לממשלה על תמיכתה בהצעת החוק. 
       
היו"ר ראובן ריבלין:
       
       תודה רבה. רבותי, ישיב סגן שר הביטחון. אדוני, סגן שר הביטחון, לפני שאתה משיב – הוועדה המוסמכת לדון היא ועדת הפנים ואיכות הסביבה. אדוני יחליט לאן הוא רוצה להעביר את זה. אם הוא מסכים לוועדה המיועדת, אין בעיה. זה בסדר. בבקשה. 
       
סגן שר הביטחון זאב בוים:
       
       אדוני היושב-ראש, חברי חברי הכנסת, כבר בתחילה אציין, כי הממשלה החליטה לתמוך בהצעת החוק בקריאה טרומית, בתנאי שחברי הכנסת המציעים יתחייבו במליאת הכנסת כי הם יתאמו את המשך הליך החקיקה עם נוסח הצעת החוק של משרד הפנים ומשרד הביטחון. 
       
       יש מקום להסדיר את פעולתם של בתי "יד לבנים" בחוק במסגרת הרשויות המקומיות ועל-ידי ועד מנהל. 
       
       עם זאת, אני מבקש להדגיש, כי הוראת סעיף 6(א) להצעת החוק, הקובעת כי תקציב האחזקה והקיום של בית "יד לבנים" המקומי יבוא מקרב התקציב המיועד לאחזקתם ולקיומם של אתרי ההנצחה, אינה מקובלת. תקציב הקרן לאתרי הנצחה, שהוקמה מאיגום תקציבי משרד הביטחון, משרד האוצר ומשרד הפנים, עומד היום על כ-10 מיליוני ש"ח בשנה. תקציב זה, שחלקו, כאמור, מקורו במשרד הפנים, לא נועד לבתי "יד לבנים", שכן אלה אינם אתרי הנצחה המוגדרים בחוק גנים לאומיים. נטילת מימון מתקציב זה לטובת בתי "יד לבנים" תגרע מיכולת הממשלה להחזיק אתרי הנצחה. 
       
       מאחר שהיוזמה להקמת בתי "יד לבנים" היא ברוב המקרים של הרשות המקומית או של התאגדויות מקומיות של הורים שכולים, אין משרד הביטחון יוזם או מממן את הקמתם. עם זאת, משרד הביטחון, באמצעות ועדת התמיכות, הפועלת מכוח חוק יסודות התקציב, מסייע לעמותות הנצחה. כן מסייע אגף משפחות והנצחה לרשויות המקומיות במימון האלמנטים ההנצחתיים בלבד של גופים המצויים ברשות המקומית. 
       
       אני מודיע כי מאחר שאופי הפעילות וההתארגנות הוא מקומי-מוניציפלי, קידום הצעת החוק מותנה בתקצוב מתאים של הרשויות המקומיות על-ידי משרד הפנים. הצעת חברי הכנסת לפעול דרך תקציב אתרי הנצחה אינה מתאימה. אני מציע, אם כן, כי המשך הדיון בנושא יהיה בוועדת הפנים של הכנסת, וחברי הכנסת יודיעו כי יתחייבו לתאם את המשך הליך החקיקה עם משרדי הפנים והביטחון. 
       
היו"ר ראובן ריבלין:
       
       תודה לסגן השר. חבר הכנסת מרגי, בבקשה. האם אתה מסכים או לא מסכים, קודם כול. נא להגיד לנו. 
       
יעקב מרגי (ש"ס):
       
       אני מסכים, וגם להסתייגות של סגן השר לסעיף 6(א). נתאם את זה ביחד, נמשיך להכין את זה ביחד. 
       
היו"ר ראובן ריבלין:
       
       יפה. ובכן, בהסתייגות באשר לנוסח החוק שעליה הסכים – אנחנו מצביעים על הצעת החוק, עם התיקון של סגן שר הביטחון. לכן, אנחנו מצביעים עכשיו על הצעת החוק של חבר הכנסת מרגי. חוק בית יד לבנים, עם התיקון שביקש סגן שר הביטחון ובהסכמת חבר הכנסת מרגי. 
       
       נא להצביע - מי בעד ומי נגד? בבקשה. 
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 26
נגד – אין
נמנעים – אין
ההצעה להעביר את הצעת חוק בית יד לבנים, התשס"ה-2005, 
לוועדת הפנים ואיכות הסביבה נתקבלה. 
       
היו"ר ראובן ריבלין:
       
       26 בעד, אין מתנגדים, אין נמנעים. אני קובע שהצעת חוק בית יד לבנים עברה בקריאה טרומית, והיא תועבר להכנתה לקריאה ראשונה בוועדת הפנים ואיכות הסביבה, שהיא הוועדה המיועדת. תודה. אין לזה התנגדויות. 
       

הצעת חוק המרכז לתרומות של חלב אם, התשס"ד-2004
 [הצעת חוק פ/2655; נספחות.]
(הצעת חברת הכנסת נעמי בלומנטל)

היו"ר ראובן ריבלין:
       
       רבותי חברי הכנסת, אנחנו עוברים להצעת חוק שתנומק מהמקום, הצעת חוק המרכז לתרומות של חלב אם, של חברת הכנסת נעמי בלומנטל. בבקשה. 
       
נעמי בלומנטל (הליכוד):
       
       תודה רבה. 
       
       אדוני היושב-ראש, חברי הכנסת, אני מוכרחה לומר, שכאשר רואים את זה בהתחלה אז קצת, כאילו, זה מעורר כל מיני מחשבות, תחושות, עניינים, אבל, בסך הכול מתברר שבאמת חלב אם, כפי שאומנם כולם ממליצים - ואני לא יודעת מי מכם גדל על חלב אמו ומי על הבקבוקים, אבל חד-משמעית, בעולם הרפואי התברר, לפי כל המחקרים, שחלב אם טוב יותר. לצערנו, יש לא מעט מקרים שבהם האם איננה יכולה להיניק, מסיבה כזאת או אחרת, לעתים בגלל הטבע, לעתים מסיבות אחרות - -  
       
קריאה:
       
       - - -
       
נעמי בלומנטל (הליכוד):
       
       - - ולפיכך יש ממש המלצות מכל הכיוונים, בעיקר ממערכות הבריאות ובעיקר בפגיות, שבמקום לתת תחליף חלב – והיו עם זה, כפי שאנחנו יודעים, בעיות, ויש על זה עדויות של ילדים, שעד היום סובלים ונפגעו קשות מתחליפים, וכידוע הטבע הוא הטוב ביותר. לפיכך, דומני שגם משרד הבריאות חשב, לאחר בדיקות מאוד מקיפות, שיהיה זה נכון לתמוך בעיקר בכך שבפגיות בתי-החולים תהיה אפשרות לתרום חלב אם, ותהיה אפשרות לאותם פגים ליהנות מאותו מוצר, שהוא יותר טוב. תודה.
       
היו"ר ראובן ריבלין:
       
       תודה. אדוני שר הבריאות, בבקשה. 
       
       מדוע הטריחו את שר הבריאות, שענה על שאילתות בהתחלה, ולא העלו את זה צמוד? בבקשה. 
       
שר הבריאות דני נוה:
       
       אדוני היושב-ראש, ועדה מקצועית שפעלה במשרד הבריאות הגיעה למסקנה שיש היגיון בקיומו של מרכז כזה של חלב אם בישראל. אין ספק, לפי מחקרים רבים שנעשו, שחלב אם, מבחינת הערכים התזונתיים ומבחינה בריאותית, טוב הרבה יותר מתחליפי חלב ותרכובות מזון אחרות. לכן, משרד הבריאות תומך בהקמת מרכז כזה. 
       
       עדיין תישאל השאלה, האם מרכז כזה צריך להיות מרכז שהממשלה מקימה אותו, או מרכז שיקום באיזו דרך אחרת והממשלה או משרד הבריאות רק יבצעו את פעולות האכיפה, הפיקוח, קביעת הסטנדרטים והדברים האלה. אני אישית, אגב, נוטה לדעה שלא הממשלה צריכה להקים מרכז כזה; הממשלה יכולה להיות הגורם המפקח והמוודא שהדברים מתנהלים כמו שצריך. 
       
       בכל מקרה, אנחנו תומכים בהעברת החוק בקריאה טרומית, ונצטרך ללבן בוועדה את האלטרנטיבות השונות, אם מדובר בגוף ציבורי או בגוף פרטי שנאפשר לו לקום ונפקח על פעולתו. בתנאים האלה הממשלה תומכת בהצעת החוק. 
       
היו"ר ראובן ריבלין:
       
       תודה רבה. גברתי מסכימה לכל התנאים שהציב השר?
       
נעמי בלומנטל (הליכוד):
       
       כן. 
       
היו"ר ראובן ריבלין:
       
       ובכן, בהגבלות ובתנאים שעליהם הסכימה חברת הכנסת בלומנטל - נא להצביע. הצעת חוק המרכז לתרומות של חלב אם, התשס"ד-2004 - מי בעד, מי נגד, מי נמנע?
       
איתן כבל (העבודה - מימד - עם אחד):
       
       אנחנו תומכים עד המחקר הבא. 
       
       
הצבעה מס' 15
       
בעד ההצעה להעביר את הצעת החוק לדיון מוקדם בוועדה – 28
נגד – 2
נמנעים – 2
ההצעה להעביר את הצעת חוק המרכז לתרומות של חלב אם, התשס"ד-2004, 
לדיון מוקדם בוועדת העבודה, הרווחה והבריאות נתקבלה. 
       
היו"ר ראובן ריבלין:
       
       28 בעד, שני מתנגדים ושני נמנעים. אני קובע שהצעת החוק עברה בקריאה טרומית, והיא תועבר לוועדת העבודה והרווחה על מנת להכינה לקריאה ראשונה. תודה רבה. 
       

הצעת חוק לתיקון פקודת התעבורה (דחיית גיל קבלת רשיון 
נהיגה למעורב בעבירות אלימות), התשס"ה-2005
 [הצעת חוק פ/3699; נספחות.]
(הצעת חבר הכנסת רוני בר-און)

       
היו"ר ראובן ריבלין:
       
       חבר הכנסת רוני בר-און, הנמקה מהמקום.
       
עבד-אלמאלכ דהאמשה (רע"ם):
       
       אני מבקש שתכניס אותי עכשיו. אני נציג יחיד של סיעה עכשיו. 
       
היו"ר ראובן ריבלין:
       
       אין סיעה בהצעות חוק מוקדמות. אין לך זכות, לא יצרתי תקדים שם. היתה לי סקרנות אינטלקטואלית להבין, והנימוק שלך היה מאוד מעניין. כבר קראתי לבר-און, אני מצטער.
       
רוני בר-און (הליכוד):
       
       אדוני היושב-ראש, חברי חברי הכנסת, עניינה של הצעת חוק זו הוא ניסיון ליצור הרתעה אפקטיבית כלפי צעירים ותלמידים מפני שימוש באלימות, תופעה שאנחנו עדים לה לאחרונה, ולצערנו היא הולכת ומתגברת בקרב בני-נוער. 
       
       כאב לילד בן 18 אני רוצה לומר לכם, שהדבר היחיד שהם חושבים עליו בשנים שבין 16 ל-18 הוא רשיון הנהיגה שלהם. אם הם ידעו שאם הם מרימים ידיים על מישהו, מרביצים למישהו, הולכים מכות עם מישהו, הסנקציה המיידית תהיה שהם יצטרכו לחכות ארבע שנים או שלוש שנים לרשיון הנהיגה, הם יחשבו ארבע פעמים לפני שירימו ידיים. חוץ מזה, אנחנו לא רוצים אנשים אלימים על הכביש. מי שמרביץ בבית-הספר, חזקה עליו שהוא מתפרע גם בכביש, נוטל לעצמו זכויות שאינן קיימות, וחשוב לסנן אותם. 
       
       זו הצעה שהתכלית שלה היא תכלית ראויה, התוצאה שלה, אני מקווה, תושג, ואני מבקש את תמיכת הבית. תודה.

היו"ר ראובן ריבלין:
       
       תודה רבה. ישיב סגן שר התחבורה. זו הנמקה מהמקום. לכן, הממשלה כנראה מסכימה. ביקש להתנגד חבר הכנסת טלב אלסאנע. בבקשה, השר הלפרט.
       
סגן שר התחבורה שמואל הלפרט:
       
       אדוני היושב-ראש, כנסת נכבדה, ביסוד הצעת החוק שלפנינו מונח העיקרון החיובי של מלחמה באלימות הגואה, לצערנו, בחברה הישראלית. מוצע לעשות שימוש באמצעי ענישה של דחיית הגיל המותר לקבלת רשיון נהיגה ל-21 שנה, למי שנחשד בעבירות אלימות. אמצעי ענישה זה הוכח כגורם הרתעה אפקטיבי לצעירים רבים.
       
       עם זאת, בהצעת החוק מוצע להטיל עונש חמור על כל אדם שרק נחשד בביצוע עבירה, ללא צל הוכחה בדבר אשמתו. חשוב לזכור, כי במקרים רבים מוגשות תלונות שווא נגד אזרחים, ולעתים לא רחוקות אף במקרים שבהם מוגש כתב-אישום הנאשם מזוכה בסופו של תהליך מחוסר אשמה. על כן, ועדת השרים לענייני חקיקה החליטה בישיבתה ביום 3 ביולי 2005 לתמוך בהצעת החוק, בתנאי שהעונש יוטל רק על אדם שהורשע בפועל בעבירות אלימות. 
       
       על מנת להשאיר את אפקטיביות ההרתעה שהצעת החוק מנסה להשיג, מוצע כי הדחייה לקבלת רשיון הנהיגה תהיה לפרק זמן מסוים, ולא עד גיל 21. 
       
       עוד יש לציין, כי לאחרונה עברה במליאה הכנסת, בתמיכה ובהידברות עם הממשלה, הצעת חוק של חבר הכנסת משה כחלון, שהעיקרון בה זהה להצעה הנוכחית, והיא דוחה את מועד קבלת רשיון הנהיגה למי שהורשע בעבירות סמים. על כן, הממשלה סבורה שיש להחיל את אותם הסדרים ועקרונות שהגיעו אליהם במקרה ההוא גם על הצעת החוק שלפנינו. 
       
       אם חבר הכנסת בר-און מסכים לתנאים האמורים, הממשלה תתמוך בחקיקת החוק תוך המשך תיאום עם משרדי הממשלה הנוגעים בדבר ובהעברתה לוועדת הכלכלה להכנתה לקריאה ראשונה. תודה.
       
היו"ר ראובן ריבלין:
       
       חבר הכנסת בר-און, נדמה לי שהממשלה לא הסכימה להצעת החוק שלך, ולכן יש פה התנגדות. דרך אגב, אני רוצה להבין, מה קורה עד שהמשטרה קובעת? אני מכיר חקירות של המשטרה בעניינים אחרים שנמשכו כמה זמן שהמשטרה רצתה, עד שהתחלף יועץ משפטי, וזה החליט שמספיק, לא צריך יותר להעמיד את הבן-אדם על-תנאי, כי הוא בין כך ובין כך לא יהיה שר המשפטים. השאלה היא אם אדוני מסכים.

רוני בר-און (הליכוד):
       
       זה היה החלק הראשון שאמרתי לגורמים בממשלה. עד שיורשע או לא, הוא כבר לא צריך את הרשות שלכם. זה נועד להרתיע.
       
היו"ר ראובן ריבלין:
       
       אבל מה קורה אם המשטרה מחשידה אותך, היא חוקרת ומושכת את החקירה כך וכך שנים? היו דברים מעולם. 
       
השר לביטחון פנים גדעון עזרא:
       
       בוועדת השרים - על כך ניטש הוויכוח, ובסופו של דבר החליטו מה שהרב קרא. 
       
היו"ר ראובן ריבלין:
       
       הבנתי. חבר הכנסת בר-און אינו מסכים להתניית הממשלה. 
       
רוני בר-און (הליכוד):
       
        לצורך הדיון כאן אסכים, ואנסה לשכנע.

היו"ר ראובן ריבלין:
       
       טוב. מי שיורשע – אני מסכים אתך במאה אחוז, לחשוד – אני גם מסכים אתך אם הייתי יודע שבאמת לא יכולים חלילה לנצל לרעה. אני מכיר חשודים במשך שלוש שנים שלא ידעו אפילו במה הם חשודים, אבל הם היו חשודים שלוש שנים, ואחר כך היועץ המשפטי אמר שלא על זה תהיה גאוות הפרקליטות. אני מכיר מידיעה אישית. 
       
       חבר הכנסת בר-און מסכים. הוא הסכים לכך שזה רק מי שיורשע, והוא מקווה לשכנע את הממשלה אחרי זה. הוא מסכים להעביר את זה כך. הוא שינה את מהות החוק, אבל הסכים. 
       
מל פולישוק-בלוך (שינוי):
       
       רק מי שיורשע.
       
היו"ר ראובן ריבלין:
       
       ברור. חבר הכנסת אלסאנע, האם גם אתה מסכים להתניה של הממשלה?
       
טלב אלסאנע (רע"ם):
       
       בוודאי, זה אחד הנימוקים להתנגדות שלי להצעת החוק.
       
היו"ר ראובן ריבלין:
       
       אז בשביל מה לך להתנגד?
       
טלב אלסאנע (רע"ם):
       
       אבל אני רוצה להוסיף. 
       
היו"ר ראובן ריבלין:
       
       מותר לך.
       
טלב אלסאנע (רע"ם):
       
       אני רוצה לציין, אדוני היושב-ראש וחברי הכנסת, שאנחנו עדים לתופעה המדאיגה של תאונות הדרכים, וכולנו רוצים לתרום את תרומתנו למאבק הזה. אבל ברצון הזה צריכים להיות גבולות, ולפעמים עוברים את גבול הסבירות בעניין הזה והופכים את זה לדבר בלתי סביר לחלוטין. עוד מעט מישהו יבקש שליד כל נהג מתחיל יעמוד בוחן מומחה וותיק. לכן, לדעתי צריך לעשות את האיזון הראוי.
       
       לאחרונה היתה הצעה לעשות מבחן נהיגה ביום ובלילה, יש לנו נהג מלווה, יש העניין הזה של עבירות אלימות. אני מבין את הרעיון בדבר אנשים אלימים, אבל, חבר הכנסת רוני בר-און, אתה עורך-דין, ולא אחת הופעת בפני בית-המשפט ואמרת לשופט: אדוני, זו מעידה חד-פעמית, אדם נקלע לסיטואציה זו או אחרת, זה לא עבריין מועד, אלה נסיבות מסוימות שאדם נקלע אליהן. אתה בא להעניש אותו בפעם השנייה, אחרי שבפעם הראשונה הוא הוענש בגין עבירת האלימות. אתה בא לשלול ממנו את הזכות ללמוד נהיגה, ובא להעניש אותו בגין עבירה שהיא לא ממין העניין. 
       
       זאת עבירת אלימות שאף אחד לא יודע מה הסוג שלה, אתה לא מפרט איזה סוג של עבירות אלימות.
       
היו"ר ראובן ריבלין:
       
       בתוספת כתוב. 
       
טלב אלסאנע (רע"ם):
       
       לכן, לדעתי צריך למצוא את האיזון הנכון, לא צריך לאבד את הסבירות בחקיקה המקשה בתחום הנהיגה. תאונות, לצערנו, כנראה ימשיכו ויקרו כחלק מהקידמה. אפשר לשפר ברמת ההתנהגות וגם ברמת התשתית הפיזית, אבל לא על כל דבר צריך לחוקק חוק. תודה רבה.
       
היו"ר ראובן ריבלין:
       
       תודה רבה לחבר הכנסת טלב אלסאנע. חבר הכנסת בר-און אינו מבקש להשיב. עוברים להצבעה על הצעת חוק לתיקון פקודת התעבורה (דחיית גיל קבלת רשיון נהיגה למעורב בעבירות אלימות), התשס"ה-2005, בתיקון שהציע סגן השר הלפרט, ובהסכמת חבר הכנסת בר-און. 
       
       אנחנו מצביעים - מי בעד, מי נגד, מי נמנע?
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה – 31
נגד - אין
נמנעים – 1
ההצעה להעביר את הצעת החוק לתיקון פקודת התעבורה (דחיית גיל קבלת רשיון נהיגה 
למעורב בעבירות אלימות), התשס"ה-2005, לדיון מוקדם בוועדת הכלכלה נתקבלה.
       
היו"ר ראובן ריבלין:
       
       31 בעד, אין מתנגדים ונמנע אחד. אני קובע שהצעת החוק עברה בקריאה טרומית, והיא תועבר לוועדת הכלכלה על מנת להכינה לקריאה ראשונה. תודה רבה. 
       

הצעת חוק לתיקון פקודת התעבורה (שכרות), התשס"ה-2004 
[הצעת חוק פ/2984; נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, חבר הכנסת חמי דורון, בבקשה - הנמקה מהמקום. משיב סגן שר התחבורה. 
       
חמי דורון (שינוי):
       
       אדוני היושב-ראש, מדובר בהצעת חוק שמבקשת לאסור נשיאת בקבוקי אלכוהול פתוחים, דהיינו שאינם חתומים, ברכב, ונהיגה תחת השפעה של כל כמות אלכוהול בשנתיים הראשונות לקבלת הרשיון. 
       
       ידוע שברוב מקרי התאונות מעורבים נהגים צעירים - אחוז גבוה מאוד של התאונות בסופי שבוע. אני אומר את הדברים דווקא מהתחום השני שלי, הביטוח, כך שאני יודע גם את המספרים האלה בצורה נרחבת. 
       
       חוק דומה לחוק הזה קיים בארצות-הברית, חבר הכנסת כבל, וגם באוסטרליה. מהרגע שנחקק באוסטרליה חוק שיש בו איסור גורף על הימצאות אלכוהול בדמם של נהגים צעירים שנוהגים פחות משנתיים, היתה ירידה דרסטית באחוז התאונות שמעורבים בהן נהגים צעירים. 
       
היו"ר ראובן ריבלין:
       
       זאת הנמקה מהמקום. הממשלה הסכימה. תודה. 
       
חמי דורון (שינוי):
       
       נכון, אבל אני מסביר את זה לחבר הכנסת כבל, ששאל ולא כל כך הבין, והוא עדיין חלק מהממשלה. 
       
היו"ר ראובן ריבלין:
       
       אחרי שדהאמשה יתנגד, תהיה לך הזדמנות להרחיב. 
       
חמי דורון (שינוי):
       
       תודה רבה. 
       
היו"ר ראובן ריבלין:
       
       סגן השר הלפרט ישיב. בבקשה, אדוני. 
       
סגן שר התחבורה שמואל הלפרט:
       
       אדוני היושב-ראש, כנסת נכבדה, נהיגה בשכרות היא אחת התופעות החמורות ביותר בכבישי ישראל. הנוהגים ברכב תחת השפעת אלכוהול מסכנים חיי אדם, ומשרד התחבורה שם לעצמו למטרה להילחם בכל הכלים העומדים לרשותו בתופעה מסוכנת ופסולה זו. יש לציין כי בימים אלה הצעת חוק ממשלתית של משרד התחבורה, המסדירה את נושא בדיקות השכרות, מונחת על שולחנה של ועדת הכלכלה להכנה לקריאה שנייה ושלישית וממתינה לדיון.
       
       ועדת השרים לענייני חקיקה, בישיבתה ב-3 ביולי 2005, החליטה לתמוך בהצעת החוק הנדונה, ובתנאי שהמשך הליך החקיקה יתואם במלואו עם משרדי הממשלה הנוגעים בדבר. על כן, אני קורא לחברי הכנסת לאשר את הצעת החוק בקריאה טרומית ולהעבירה להכנה לקריאה ראשונה בוועדת הכלכלה. תודה. 
       
היו"ר ראובן ריבלין:
       
       תודה רבה. האם חבר הכנסת חמי דורון מסכים?
       
חמי דורון (שינוי):
       
       בהחלט. 
       
היו"ר ראובן ריבלין:
       
       תודה רבה. חבר הכנסת חמי דורון מסכים להתניות הממשלה בעניין זה, ולכן קמה הזכות לחבר הכנסת דהאמשה להתנגד לגופו של עניין. חבר הכנסת דהאמשה, מה לכוהן ולאלכוהול?
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, גם שר נכבד יושב כאן, לכאורה אני האחרון שהיה רוצה להתנגד להצעה זו. אני משתייך לדת האסלאם, שבשיא החומרה יש בה איסור על שתיית אלכוהול או הובלתו או נגיעה בו או אפילו נוכחות במקום שבו שותים. אבל ההצעה הזאת מעוררת אצלי קושי אחר. אנחנו לא חיים במדינה מוסלמית ולא על-פי דת האסלאם נוהגת המדינה הזאת. הרבה חוקים הם אפילו לא על-פי הדת היהודית. יש פה משטר חילוני ואנשים מותר להם לשתות גם על-פי חוק וגם על-פי דין. 
       
       אם יימצא בקבוק שתייה ברכב, יכול להיות שהבקבוק נמצא במקרה או משימוש קודם או שנהג אחר היה ברכב או שזה רכב עבודה ונהג אחר היה בו, יש פה איזו נגיעה בזכות הדמוקרטית של אדם להיות חסין מפני נשיאה בעוונו של אחר, נשיאה בעוון שהוא לא רצה בו, לא התכוון אליו והוא לא נוגע אליו ישירות. 
       
משה גפני (דגל התורה):
       
       אבל זאת סכנת נפשות. 
       
עבד-אלמאלכ דהאמשה (רע"ם):
       
       עצם מציאת הבקבוק, שהיא ההצעה בחוק הזה, לא אומרת שהוא שתה או שהוא רוצה לשתות. איזו סכנת נפשות יש פה? עצם הימצאות בקבוק שתייה ברכב היא העבירה על-פי ההצעה הזאת.
       
אברהם פורז (שינוי):
       
       בקבוק פתוח. 
       
עבד-אלמאלכ דהאמשה (רע"ם):
       
       גם פתוח. מר פורז, אתה נהגת ברכב, שתית והשארת את הבקבוק בתוך האוטו. חצי שעה אחרי זה אשתך יוצאת ונוסעת ברכב הזה. 
       
היו"ר ראובן ריבלין:
       
       דהאמשה לא מדבר כחכם אסלאם אלא כחכם משפט. הוא אומר לך שיכולים לשתול לך. 
       
עבד-אלמאלכ דהאמשה (רע"ם):
       
       אמרתי שמבחינת הדת אני רוצה מאוד לתמוך בהצעה הזאת. מר פורז, אני נתתי לך דוגמה. חצי שעה אחרי שירדת מהרכב, אתה, ששתית, השארת את הבקבוק פתוח ברכב ואשתך עולה לרכב ונוסעת. שוטר תופס אותה והיא צריכה לשאת בעוון שלך? אני חושב שהחוש הדמוקרטי והחוש של ההגנה על זכות האדם, במקרה כזה, מתקומם. 
       
יוסי שריד (יחד):
       
       אתה רוצה דוגמה יותר טובה?
       
עבד-אלמאלכ דהאמשה (רע"ם):
       
       נשמע, למה לא?

יוסי שריד (יחד):
       
       תאר לעצמך שפריצקי ישאיר לו. 
       
עבד-אלמאלכ דהאמשה (רע"ם):
       
       על אחת כמה וכמה. 
       
       ברשותך, אדוני היושב-ראש, אני חושב שהסברתי נכון את התנגדותי, ולכן אני רק אמנע, ולא אתמוך בחוק, כמובן, מאחר שהסברתי שחוש הצדק מתקומם נגד האפשרות שיורשעו אנשים חפים מפשע. 
       
היו"ר ראובן ריבלין:
       
       התנגדותך היתה עניינית לחלוטין. 
       
עבד-אלמאלכ דהאמשה (רע"ם):
       
       אני מקווה, אדוני, שתמיד אני מדבר באופן ענייני. 
       
היו"ר ראובן ריבלין:
       
       תמיד אתה מדבר עניינית, השאלה לאיזה עניין אתה מכוון. 
       
עבד-אלמאלכ דהאמשה (רע"ם):
       
       ברשותך, אני אומר רק שתי מלים על חוק החלב, שנמנעתי בו. אדוני, יש שם גם בעיה דתית. מבחינת דת האסלאם, תינוק שיונק מאשה אחרת, בנותיה של אותה אשה נעשות אסורות עליו בחיתון. 
       
משה גפני (דגל התורה):
       
       מה? מה?
       
עבד-אלמאלכ דהאמשה (רע"ם):
       
       תינוק שיונק מאשה אחרת, בנותיה של אותה אשה נעשות אסורות עליו בחיתון. הן נעשות כאילו האחיות שלו מבחינת ההשקפה הדתית. אבל יש מגבלות – לא סתם יניקה ולא פעם אחת. אני לא רוצה להיכנס לסבך הזה ולכן העדפתי להימנע. מצד אחד אנחנו תומכים ורוצים שחלב אם ישמש את התינוקות.
       
היו"ר ראובן ריבלין:
       
       זאת הפעם הראשונה שאני שומע את זה. 
       
עבד-אלמאלכ דהאמשה (רע"ם):
       
       אני מתפלא שבדת היהודית אין משהו דומה לזה. בדרך כלל אני מוצא שגם בדת היהודית יש אותם דברים, אותם איסורים. חבר הכנסת גפני, יכול להיות שבעניין הזה אתם שיניתם כפי ששיניתם בדברים אחרים. לא תמיד זה הולך מאה אחוז במקביל. אם מישהו יחקור את זה, תמצא שבמקור יש לזה סימוכין גם בדת היהודית. 
       
משה גפני (דגל התורה):
       
       התורה היתה לפני דת האסלאם. 

היו"ר ראובן ריבלין:
       
       זאת אומרת שילדים מנישואין כאלה הם ממזרים. 
       
עבד-אלמאלכ דהאמשה (רע"ם):
       
       זה יכול להיות ממזר לפי הדת היהודית. 
       
היו"ר ראובן ריבלין:
       
       לפי הדת היהודית ודאי שלא. הוא יכול להיות ממזר לפי דת האסלאם. 
       
עבד-אלמאלכ דהאמשה (רע"ם):
       
       אין בדת האסלאמית המושג ממזר כפי שהוא מוכר בדת היהודית. אין מושג מקביל בדיוק, אבל הן יהיו אסורות עליו בחיתון. 
       
משה גפני (דגל התורה):
       
       אבל אנחנו לא שינינו. התורה ניתנה לפני האסלאם. 
       
עבד-אלמאלכ דהאמשה (רע"ם):
       
       נכון, ולכן יש יותר סיכוי שהיא שונתה, כי הרבה זמן היא יושבת בינינו. זה לשיטתך. 
       
       לכן, אדוני, העדפתי להימנע, כי אני לא רוצה לפסוק פה הלכה. גם מבחינה דתית היא תלויה בתנאים מסוימים – לא סתם יניקה אחת גורמת לאיסור. העדפתי להיות יותר זהיר ולהצביע לא בעד ולא נגד. תודה רבה. 
       
היו"ר ראובן ריבלין:
       
       תודה רבה. רבותי, אנחנו עוברים להצבעה. חבר הכנסת חמי דורון הסכים לתנאי הממשלה, ולכן אנחנו עוברים להצבעה על הצעת חוק לתיקון פקודת התעבורה (שכרות), התשס"ה-2004.
       
הצבעה מס' 18
       
בעד ההצעה להעביר את הצעת החוק לדיון מוקדם בוועדה – 22
 נגד – אין
נמנעים – 1
ההצעה להעביר את הצעת החוק לתיקון פקודת התעבורה (שכרות), 
התשס"ה-2004, לדיון מוקדם בוועדת הכלכלה נתקבלה. 
       
       
היו"ר ראובן ריבלין:
       
       22 בעד, אין מתנגדים ואחד נמנע. אני קובע שהצעת חוק לתיקון פקודת התעבורה (שכרות), התשס"ה-2004, עברה בקריאה טרומית והיא תועבר לוועדת הכלכלה להכנתה לקריאה ראשונה. 

       
הצעת חוק לתיקון פקודת הכלבת (בידוד בעל-חיים), התשס"ה-2005
[הצעת חוק פ/3526; נספחות.]
(הצעת קבוצת חברי הכנסת)
       
היו"ר ראובן ריבלין:
       
       חברי הכנסת, חבר הכנסת יוסי שריד ינמק מהמקום את הצעת חוק לתיקון פקודת הכלבת (בידוד בעל-חיים), התשס"ה-2005. משיב שר החקלאות, ואם לא ישיב, נעבור להצבעה מיידית. 
       
יוסי שריד (יחד):
       
       תודה. 
       
       אדוני היושב-ראש, חברי הכנסת, הצעת החוק לתיקון פקודת הכלבת (בידוד בעל-חיים) מוגשת מטעם חברי הכנסת יולי אדלשטיין, אחמד טיבי, איתן כבל, עוזי לנדאו, אברהם פורז ואני, עבדך הנאמן. מדובר בתיקון לפקודת הכלבת, ואגב, במקרה הזה זה חל באמת אך ורק על כלבים ולא על אנשים, אף שאני לא בטוח שכלבת היא מחלה רק של כלבים. 
       
	מכל מקום, כידוע, לפעמים קורה שכלב נושך אדם, ואז הכלב נעצר לצורכי בידוד למשך עשרה ימים. החוק אומר שהוא מבודד מן היום שהוא נלכד. התיקון בא לומר, מהיום שהוא נשך, כי על-פי כל חוות הדעת שאנחנו מכירים, העניין הקובע הוא יום הנשיכה, כמובן, ולא יום הלכידה. 

       הממשלה תומכת בתיקון הזה לפקודת הכלבת, ונדמה לי שזו הפעם הראשונה בהיסטוריה שאני מגיש הצעת חוק שהממשלה תומכת בה.

היו"ר ראובן ריבלין:
       
       רק מי שהיה לו כלב שהיה בהסגר כתוצאה מכך שמישהו אמר שהוא נשך, יודע על מה אתה מדבר, חבר הכנסת שריד. 
       
       חבר הכנסת מגלי והבה, בבקשה.

סגן שרת החינוך, התרבות והספורט מגלי והבה:
       
       אדוני היושב-ראש, חבר הכנסת שריד והמציעים - - - 

אילן שלגי (שינוי):
       
       איפה שר החקלאות?

סגן שרת החינוך, התרבות והספורט מגלי והבה:
       
       אני לא מבין. אני רוצה לתמוך.

היו"ר ראובן ריבלין:
       
       הואיל והוועדה המוסמכת לדון בהצעת החוק הזאת היא ועדת החינוך, התרבות והספורט, לכן סגן שרת החינוך יכול להשיב. בבקשה.

סגן שרת החינוך, התרבות והספורט מגלי והבה:
       
       אני חוזר ואומר, אדוני היושב-ראש, שהממשלה תומכת, ונעבור להצבעה. האם יש מישהו שמתנגד?

משה גפני (דגל התורה):
       
       הנושא של כלבת נדון בוועדת הכלכלה.

היו"ר ראובן ריבלין:
       
       אני לא יודע מדוע נאמר לי שהוועדה המוסמכת לדון בכך היא ועדת החינוך והתרבות. אני לא יודע מדוע. זה דבר שלא מובן לי. איזה עניין חינוכי יש בעניין הכלבת?

אברהם פורז (שינוי):
       
       כל עניין בעלי-החיים נדון בוועדת החינוך.

היו"ר ראובן ריבלין:
       
       זה תיקון מעולה ומצוין. ההצעה הזאת היתה חוסכת לי 24 שעות של סבל. סטפן המנוח פשוט לא יכול היה להיות שם. היה לי כלב והייתי צריך להביא לו כר ואת הריח של הבית כי הוא היה בהסגר. זה דבר נורא.
       
       אני מביא להצבעה באהבה ובחדווה את הצעת החוק של חבר הכנסת שריד, הצעת חוק לתיקון פקודת הכלבת. נא להצביע. מי בעד? מי נגד? מי נמנע?
       
הצבעה מס' 18
       
בעד ההצעה להעביר את הצעת החוק לדיון מוקדם בוועדה - 24
נגד – אין 
נמנעים – אין
ההצעה להעביר את הצעת חוק לתיקון פקודת הכלבת (בידוד בעל-חיים), 
התשס"ה-2005, לדיון מוקדם בוועדת החינוך, התרבות והספורט נתקבלה.

חיים אורון (יחד):
       
       אדוני היושב-ראש, אני מבקש לצרף את קולי בעד.

היו"ר ראובן ריבלין:
       
       24 בעד, ובתוספת קולו של חבר הכנסת אורון - 25 בעד, אין מתנגדים, אין נמנעים. אני קובע שהצעת החוק עברה בקריאה טרומית, והיא תועבר לוועדת החינוך, התרבות והספורט של הכנסת להכנתה לקריאה ראשונה, ובא לציון גואל. 


שאילתות ותשובות
היו"ר ראובן ריבלין:
       
       רבותי חברי הכנסת, שאילתות ותשובות לסגנית שר הפנים. בבקשה, גברתי הנכבדה תעלה ותבוא.

2874. הארנונה על מעונות הסטודנטים
       
חבר הכנסת יגאל יאסינוב שאל את שר הפנים
       ביום י"ט באדר ב' התשס"ה (30 במרס 2005):
       
       פורסם, כי יש כוונה להטיל על סטודנטים המתגוררים במעונות את חובת תשלום הארנונה. 
       
       רצוני לשאול:
       
       1. האם הידיעה נכונה?
       
       2. אם כן – האם יישקל מחדש צעד זה? 
       
סגנית שר הפנים רוחמה אברהם:	
       
       1. במשרד הפנים אין כוונה לקבוע הוראות חדשות בעניין חובת תשלום הארנונה. הפטור החל על אוניברסיטאות בתשלום ארנונה, חל על שטחי המוסד המשמשים לצורכי לימוד בלבד ואינו חל על שטחי המגורים. לגבי שטחי המגורים, חל הדין הכללי שלפיו ארנונה מוטלת על ה"מחזיק". זהותו של המחזיק בנכס תיקבע על-ידי הרשות המקומית, לפי חוזה השכירות המסוים שבין הצדדים, האוניברסיטה והסטודנט.
       
       2. משרד הפנים נכון לשקול בחיוב בקשה של רשות מקומית לקבוע סיווג מיוחד למעונות סטודנטים, אשר שיעור הארנונה שתוטל עליו יהיה נמוך מסיווג המגורים הכללי החל בתחום של אותה רשות מקומית. 
       
       לקראת שנת הכספים הבאה, רשות מקומית אשר תבקש לקבוע סיווג מיוחד למעונות סטודנטים, כאמור לעיל, תהיה חייבת להחליט על כך במועצת הרשות המקומית, ובמקביל יהיה עליה לפנות במועד בבקשה ל"אישור חריג" באותו עניין.


היו"ר משה כחלון:
       
       שאלה נוספת לחבר הכנסת יאסינוב. 
       
יגאל יאסינוב (שינוי):
       
       תודה, גברתי סגנית השר. השאלה היא כזאת: האם לקראת השנה הבאה תמליצו לרשויות להוריד ארנונה לסטודנטים, לאלה שגרים במעונות ולאלה שגרים בשכירות, כי בעצם כולם סטודנטים? אני מדבר אך ורק על סטודנטים שלומדים במוסד מוכר ורשום, כמובן.

סגנית שר הפנים רוחמה אברהם:
       
       אין ספק שכל אוכלוסיית הסטודנטים חשובה מאוד למדינת ישראל, וכממשלת ישראל אנחנו צריכים להקל על התפקוד היומיומי שלהם, כדי שהם יוכלו להמשיך וללמוד. עם זאת, אני אמליץ לשר הפנים, ויכול מאוד להיות שכן ויכול מאוד להיות שלא. נבדוק את העניין.

2909. לשכת משרד הפנים במזרח-ירושלים
       
חבר הכנסת אחמד טיבי שאל את שר הפנים
       ביום כ"ו באדר ב' התשס"ה (6 באפריל 2005):
       
       העומס בלשכת משרד הפנים במזרח-ירושלים ממשיך לפגוע ביעילות השירותים הניתנים לתושבי העיר.
       
       רצוני לשאול:
       
       1. מה יעשה משרדך בנדון?
       
       2. האם תעבור הלשכה לבניין אחר בעתיד הקרוב?

סגנית שר הפנים רוחמה אברהם:
       
       אני רואה שחבר הכנסת טיבי פה. ברוך הבא. פשוט לא ראיתיך. אני מאוד מעריכה את העובדה שבאת לכבודי. 
       
       חבר הכנסת טיבי, אתה יודע שבעבר נהגו להגיע ללשכה במזרח-ירושלים לפחות בשעה 04:00, לפנות בוקר, ולחכות בתור כדי לזכות בטיפול הולם. אני שמחה לומר שהיום זה לא כך. 
       
       עם זאת, לשאלות שלך: 1. במהלך השנים 2004-2005 גייס משרד הפנים והכשיר שמונה עובדים חדשים למתן שירות לתושבי מזרח-ירושלים. תהליכי העבודה הפנימיים התייעלו, הורחבו השירותים לתושבים באמצעות הדואר, וזה ייעול נוסף. קביעת תורים וזימון הפונים באמצעות הטלפון אפשרו הקטנת הלחץ והעומס של הממתינים לעומת שנים קודמות, כפי שציינתי.
       
       2. העבודות במתחם מאמוניה החלו ב-19 במאי 2005, וכעת הן בעיצומן. על-פי הערכת העוסקים בבנייה, ניתן יהיה לאכלס את המקום בראשית שנת 2006, ואפשר לומר בנושא זה: ובא לציון גואל.

היו"ר משה כחלון:
       
       שאלה נוספת לחבר הכנסת טיבי.

אחמד טיבי (חד"ש-תע"ל):
       
       א. אין לאנשים האלה קשר עם ציון, חוץ מהעובדה שהם כבושים על-ידי ציון, במזרח-ירושלים.
       
סגנית שר הפנים רוחמה אברהם:
       
       אתה רוצה שנתווכח בעניין הזה? 

שר התיירות אברהם הירשזון:
       
       - - - 

אחמד טיבי (חד"ש-תע"ל):
       
       להגיד "ובא לציון גואל" על לשכת משרד הפנים בירושלים המזרחית? באמת, השר הירשזון? זה מה שיש לסגנית השר לבשר?
       
סגנית שר הפנים רוחמה אברהם:
       
       לא, כמובן הדגשתי את העובדה, חבר הכנסת טיבי, מכיוון ששאלת.

אחמד טיבי (חד"ש-תע"ל):
       
       אבל מתי לבניין יהיה גואל?

סגנית שר הפנים רוחמה אברהם:

       אמרתי. בראשית 2006.
       
אחמד טיבי (חד"ש-תע"ל):
       
       סגנית השר היא אשה אמינה, היא פוליטיקאית אמינה, היא ידועה, אבל בעבר עמדו שרי פנים בזה אחר זה על הדוכן והבטיחו את אותה הבטחה. נשאלת השאלה מה גורלה של ההבטחה הזאת במקרה הנ"ל, תוך כדי כך שאני מביא בחשבון את אמינותך הרבה.

סגנית שר הפנים רוחמה אברהם:
       
       אני מאוד מעריכה את המחמאות שקיבלתי ממך. תודה רבה. אבל לעניין: בעבר יכול מאוד להיות שעמדו כאן שרים והבטיחו הבטחות, אבל אני יכולה לומר לך דבר אחד: בעבר כשהבטיחו את ההבטחות לא התחילו בפועל לבנות את הבניין במתחם מאמוניה. מכיוון שנקבתי בתאריך, 19 במאי, סביר להניח שפרק זמן של שבעה-שמונה חודשים עד שכל הליכי הבנייה יסתיימו זה פרק זמן סביר, ולכן אני חושבת שיהיו תוצאות בעניין הזה, בניגוד להבטחות העבר.
       
2935. איחוד הרשויות המקומיות 
       
חבר הכנסת ג'מאל זחאלקה שאל את שר הפנים
       ביום כ"ו באדר ב' תשס"ה (6 באפריל 2005):
       
       נטען, כי הקשיים שבהם נתקל איחוד הרשויות, במיוחד במגזר הערבי, נובעים בחלקם מאי-עמידת משרדך בהבטחותיו לנקוט צעדים להקלת תהליך האיחוד. 
       
       רצוני לשאול:
       
       1. האם משרדך עוקב אחרי תהליך איחוד הרשויות ומידת הצלחתו?
       
       2. האם יבוטל האיחוד במקרים שבהם לא נפתרו הבעיות שבגללן תוכנן פרויקט האיחוד? 
       

תשובת סגנית שר הפנים רוחמה אברהם:	
(לא נקראה, נמסרה לפרוטוקול)
       			
       1. משרד הפנים, באמצעות המטה, המחוזות, היועצים הארגוניים והחשבים המלווים, עוקב באופן יומיומי אחר תהליך איחוד הרשויות.
       
       2. לא. ככל שתהיינה, ויש בעיות, משרד הפנים יעשה כל שניתן על מנת לפותרן. הצלחת האיחוד, מלבד סיועו של המשרד, מחויבת בסיוע התושבים ובפעולותיה של הרשות המקומית. 
       
3010. רישום ילדים במרשם אוכלוסין
       
חברת הכנסת אתי לבני שאלה את שר הפנים
       ביום א' בסיוון התשס"ה (8 ביוני 2005):
       
       
       על-פי נוהלי משרדך, ילד אשר אביו ישראלי ואמו אינה ישראלית, אביו מחויב לעבור בדיקת רקמות כדי לרושמו במרשם האוכלוסין, וילד שהוריו פרודים, לא יירשם במרשם האוכלוסין.
       
       רצוני לשאול:
       
       1. מדוע הצהרתו של האב בדבר אבהותו בבית-משפט אינה מספיקה לרישום הילד במרשם האוכלוסין? 
       
       2. מה ייעשה כדי לאפשר רישום ילד להורים פרודים במרשם האוכלוסין?

תשובת סגנית שר הפנים רוחמה אברהם:
(לא נקראה, נמסרה לפרוטוקול)
       
       1. כאשר מדובר בבני-זוג שאינם נשואים ומוגשת בקשה לאבהות לאם זרה, אנו דורשים הוכחות חד-משמעיות, וזאת כחלק מבחינת כל מקרה "על-פי נסיבותיו", ובהעדר הוכחות אנו מפנים לפסק-דין הצהרתי שבמסגרתו אנו סבורים כי בדיקת רקמות היא הראיה הטובה ביותר לוודא כי אומנם מדובר באב הביולוגי. 
       
       לצערנו, אנו נתקלים במקרים רבים של זרים/תיירים/עובדים בלתי חוקיים שמנסים למצוא דרך "לקנות" להם מעמד בארץ. לאור זאת, הצהרה גרידא של האב בבית-משפט לרשום ילד במרשם האוכלוסין אינה מספקת, ויש לבחון הנושא לאשורו כפי שפורט.
       
       2. לגבי רישום ילד להורים פרודים, אין הגדרה בחוק למושג פרודים.

היו"ר משה כחלון:
       
       שאילתא מס' 3011, של חבר הכנסת אמנון כהן: התנהלות ראש עיריית חולון.

3011. התנהלות ראש עיריית חולון
       
חבר הכנסת אמנון כהן שאל את שר הפנים
       ביום א' בסיוון התשס"ה (8 ביוני 2005):
       
       מפנייתם של סגן ראש עיריית חולון ויושב-ראש ועדת הביקורת של העיר משתמע, שבניגוד לפקודת העיריות, ראש העירייה לא הביא את תקציב העיר לאישור זה יותר משנה, אינו מכנס ישיבות שלא מן המניין ואינו מיישם את החלטות מועצת העירייה. 
       
       רצוני לשאול:
       
       1. האם הדברים נכונים? 
       
       2. אם כן – כיצד יפעל משרדך בנושאים הנ"ל?
       
סגנית שר הפנים רוחמה אברהם:
       
       אדוני היושב-ראש, זה לא לפרוטוקול.
       
היו"ר משה כחלון:
       
       לא, זה גם לפרוטוקול.
       
סגנית שר הפנים רוחמה אברהם:
       
       אדוני היושב-ראש, חבר הכנסת אמנון כהן שאל שאלה חשובה מאוד בנושא של התנהלות וכינוס המועצה בעיריית חולון, ואני שמחה שהוא כאן על מנת לשמוע את התשובה.
       
       לענייננו - הממונה על המחוז מינתה את סגנה לכנס ישיבת מועצה שלא מן המניין, על-פי בקשת חברי המועצה. בישיבה יועלו שני הנושאים שביקשו חברי המועצה להעלות לדיון: חברי דירקטוריונים ותקציב. 
       
       הישיבה שהיתה אמורה להתכנס בתאריך 23 ביוני 2005 לא התקיימה, לאחר שחברי המועצה שביקשו לקיימה לא הופיעו במועד הנקוב. הישיבה נדחתה לתאריך 26 ביוני 2005 באותה שעה, ואכן התקיימה. בישיבה זו לא נערך דיון בתקציב, כיוון שלפי החוק על העירייה להגיש את הצעת התקציב לעיונם של חברי המועצה עד עשרה ימים לפני הישיבה. כמו כן, על התקציב לעבור את אישורה של ועדת הכספים של העירייה בטרם יידון במליאה. 
       
       נוסף על כל האמור לעיל, שר הפנים נתן ארכה לכל הרשויות שלא הגישו הצעת תקציב עד 30 ביוני 2005, לרבות עיריית חולון, לאישור התקציב. סליחה, אני מתקנת: לכל אותן רשויות שהיו צריכות להעביר את הצעת התקציב עד 30 ביוני ניתנה ארכה עד 31 ביולי 2005. 
       
היו"ר משה כחלון:
       
       תודה רבה. שאלה נוספת, בבקשה.
       
אמנון כהן (ש"ס):
       
       תודה לגברתי סגנית השר, אבל יכול להיות שיש החלטות מועצה, שראש העיר למעשה עוד צריך להוציא אותן לפועל והוא מתעלם מהן, והוא גם לא יביא את נושא התקציב כי כנראה אין לו קוורום בוועדת הכספים. אז איך פועל משרד הפנים כאשר לראש עיר יש מועצה לעומתית, אבל עיר צריכה להתנהל והחלטות צריכות לצאת לפועל? לכן שאלתי את השאלה, לא בגלל משהו אחר. לפי דברייך הבנתי, שהמחוז לא לקח את זה לתשומת לבו, לכן הגעתי עד השר. התשובות שלך לא סיפקו אותי, כי הוא לא אוכף את החלטות המועצה - אז בשביל מה מתכנסים? אם אנחנו ככנסת ומחוקקים חוק, ואתם, הרשות המבצעת, לא תבצעו אותו, לא נחוקק. זו הבעיה האמיתית.
       
היו"ר משה כחלון:
       
       תודה רבה, אדוני יושב-ראש ועדת הכלכלה - הוועדה שעוסקת הכי הרבה בחקיקה.
       
סגנית שר הפנים רוחמה אברהם:
       
       אין ספק, חבר הכנסת אמנון כהן, שאתה ער לעובדה שבמקומות שבהם יש מועצה לעומתית קיימת בעיה, והיא לא קיימת רק בחולון; אני לא מגינה על חולון. אבל אני חושבת שעם זאת על משרד הפנים, בכל זאת, לתת ארכה נוספת, וכך סבר שר הפנים והוא עשה את זה. הוא נתן ארכה עד 31 ביולי. אותן רשויות שלא יצליחו - עד 31 ביולי, שר הפנים ישקול ויבחן. אני מקווה שעיריית חולון, כמו רשויות אחרות, אכן תגיש את הצעת התקציב. אם לא, אנחנו נדון ושר הפנים ישקול מה לעשות בעניין.

היו"ר משה כחלון:
       
       גברתי סגנית השר, הוא מתכוון לזה שיש החלטות שוטפות. תקציב זה דבר מהותי, אבל יש החלטות שוטפות שהמועצה קיבלה וצריכים לפעול. השאלה היא איך מתנהלת העירייה. זאת השאלה, אדוני יושב-ראש ועדת הכלכלה.
       
אמנון כהן (ש"ס):
       
       זאת השאלה השנייה.
       
סגנית שר הפנים רוחמה אברהם:
       
       אני מציעה שנבדוק את הסוגיה הזאת לעומק במשרד הפנים. אשמח לתת לך תשובה בהמשך.
       
היו"ר משה כחלון:
       
       תודה רבה לגברתי סגנית השר.
       
אמנון כהן (ש"ס):
       
       אני רוצה לקבל תשובה בתוך שבועיים, גברתי סגנית השר. זה מהותי שהחלטות השר לא מתבצעות על-ידי העירייה - אז שבועיים, שלושה שבועות זה מספיק?
       
סגנית שר הפנים רוחמה אברהם:
       
       אני מציעה שאדוני יכתוב מכתב לשר הפנים - - -
       
אמנון כהן (ש"ס):
       
       הגשתי שאילתא.

סגנית שר הפנים רוחמה אברהם:
       
       לא רק שאילתא אלא מכתב לשר הפנים, למשרד הפנים, שבו אתה מעלה את כל הטענות שלך, שעיריית חולון לפי דבריך לא מתפקדת. תגיש אותן והשר יענה לך בהקדם. אני, מבחינתי, אשתדל להעביר לך את כל החומר שתדרוש ויש לנו במשרד.

היו"ר משה כחלון:
       
       תודה רבה, גברתי. חבר הכנסת כהן, תקבל השלמה לשאלות שלך מהמשרד.

       
הצעות לסדר-היום
הונאה במכירת דלק 

היו"ר משה כחלון:
       
       אנחנו ממשיכים בסדר-היום: הונאה במכירת דלק - הצעות לסדר-היום מס' 7185 ו-7202. חבר הכנסת יצחק כהן - אינו נוכח. חבר הכנסת חמי דורון, בבקשה. נמסר לי, שאמור להשיב שר התשתיות, והוא ביקש משר התמ"ת להשיב, ושניהם לא בבניין. בבקשה, אדוני. 
       
חמי דורון (שינוי):
       
       אדוני היושב-ראש, אני מבין שלאור העובדה שהשר הממונה או השר המשיב לא נמצא, אני יכול לדבר עד שהוא יגיע.
       
היו"ר משה כחלון:
       
       כן, מבחינתי אין שום בעיה.

חמי דורון (שינוי):
       
       אדוני היושב-ראש, אדוני השר, חברי חברי הכנסת, המשטרה עצרה בתחילת השבוע 37 בני-אדם בחשד שהיו מעורבים בארגון פשיעה שפעל לגנבת דלק, מהילתו ומכירתו תוך ביצוע עבירות מס בהיקף של מאות מיליוני שקלים. בדרך כלל, כולנו נתפסים במהירות לדבר הראשי, שהנזק הוא העלמות המס. אבל לא זה הנזק, אדוני היושב-ראש, אלא הנזק למכוניות, לרכושם של אנשים, זיהום האוויר והנזק האדיר לאיכות הסביבה. את זה כולנו נשלם עוד הרבה אחרי שאותם מאות מיליוני שקלים של מס הכנסה ייעלמו בתוך תקציב המדינה. שנים אחרי זה נסבול, וכל זה בגלל תאוות הבצע והרשעות של אנשים, שכל מה שמעניין אותם זה הכיס הקטן שלהם, שכל מה שמעניין אותם הוא העובדה שהמדינה, ביד קלה, מאפשרת את התופעות האלה. 
       
       למה אני מכוון? הרי האנשים האלה נתפסו, וזו לא הפעם הראשונה, דרך אגב. מי שזוכר, בסוף שנות ה-70 זה היה בקשר למכירת דלק לצה"ל.
       
שר התיירות אברהם הירשזון:

- - -

חמי דורון (שינוי):
       
       כן, בסוף שנות ה-70 התגלתה מהילת דלק בצה"ל. זה היה בתקופה שהיו מעבירים את המשאיות של 40,000 ליטר לסיני. ואז התברר שמתוך 40,000 הליטר, שהיו מחולקים לשלושה תאים, בשני תאים היה דלק באמת ובתא השלישי היו או מים או אוויר, או שאת התא השלישי היו מוכרים באל-עריש. זה בעצם מה שקורה כאן. אלא מה? מדינת ישראל לא עושה הרבה לפושעים האלה. מה היא עושה?
       
       אני חושב שהממשלה צריכה לנקוט היום יד קשה, ואם צריך להעביר מהלכי חקיקה, אז במהלך חקיקה שאומר בצורה מפורשת שיש להעמיד לדין את בעלי החברות. זה לא דבר קטן ערך. זה לא דבר שמתבצע רק בין איזה קומבינטור של תחנת דלק, ממלאת הדלק, אלא התחנות מסונפות היום לחברות וצריך לטפל בחברות. הן צריכות לבוא ולבדוק. 
       
       משרד התשתיות, על-פי הידוע, היו לו בשנים הטובות מיליון שקל לבדיקה ואכיפה בתחנות הדלק. אז עשו זאת שלוש, ארבע פעמים בשנה. היום יש לו 400,000 שקל. זה התקציב לאכיפה, לבדיקה. זאת אומרת שאפשר אולי פעם בשנה לבדוק את תחנות הדלק. הדברים האלה בלתי אפשריים. לא ייתכן שהחברות הגדולות, חברות הדלק, יצאו נקיות, בלא כלום. צריך להטיל עליהן בצורה מסודרת את האכיפה בנושא הזה. 
       
       אם הבדיקה בתחנת דלק או בחברת דלק תוכיח שבדקו במשך השנה חמש פעמים והכול היה בסדר אצלן, אבל בפעם השישית היתה בדיקה של הממשלה והסתבר שזה לא בסדר, חזקה, הדוחות של חברות הדלק הם שקריים. 
       
       אדוני היושב-ראש, אי לכך, אני חושב שצריך להעביר את הנושא לדיון במליאה, אבל אני אשמח, לאור העובדה שאין פה שר - - -

היו"ר משה כחלון:
       
       סליחה, יש פה שר.
       
חמי דורון (שינוי):
       
       סליחה, אני רוצה לתקן את עצמי: אין פה שר ממונה שאמור לתת לי תשובה, אלא אם השר הירשזון יואיל בטובו להגיד שהוא ישמח שהנושא יעבור לוועדת הכלכלה. אני אשמח מאוד אם תעביר אותו, כי צריך לנהל דיון - - -
       
שר התיירות אברהם הירשזון:
       
       אני חושב שאתה מעלה נושא חשוב מאוד - - -
       
חמי דורון (שינוי):
       
       אז אולי תהיה הצעה אחרת של אחד החברים, ואנחנו נשמח אם הנושא יעבור לוועדת הכלכלה.
       
היו"ר משה כחלון:
       
       אין שום בעיה, אנחנו נביא את הנושא להצבעה.
       
חמי דורון (שינוי):
       
       אלה דברים חשובים ודחופים. תודה רבה.
       
היו"ר משה כחלון:
       
       תודה רבה. חבר הכנסת יצחק כהן, בבקשה. אדוני השר, יש לך סמכות להתערב בכל רגע שאתה מחליט, כשר בממשלת ישראל. חבר הכנסת כהן, בבקשה, שלוש דקות תמימות.
       
יצחק כהן (ש"ס):
       
       כבוד היושב-ראש, כבוד השר, חברי חברי הכנסת, חבר הכנסת מיכי רצון - - -

היו"ר משה כחלון:
       
       סגן השר לשעבר, אני מבקש.

יצחק כהן (ש"ס):
       
       השר לעתיד, בעזרת השם. חברי חברי הכנסת, אני תוהה ושואל: למה ניחשף בשבוע הבא? לפני קצת יותר משבוע נחשפנו לסוס הטרויאני. אנשים מכובדים בחברה הישראלית, לא אנשים שמסתובבים במחוזות פשע, אנשים מאוד מכובדים, הכול לכאורה, כפי שפורסם, כי זה בשלב החקירה, נחשדים בעבירה חמורה מאוד של ריסוק האמינות של שוק העסקים בישראל על-ידי כך ששכרו חברות שהחדירו תוכנה שנקראת הסוס הטרויאני, עם מידע שפעל נגדם, וזה זעזע את אמות הספים. אני זוכר שקהיליית העסקים בישראל היתה מזועזעת, כבוד שר הפנים. זאת היתה טראומה. ועדיין אנחנו עסוקים בטראומה של הסוס הטרויאני, והנה נופלת לנו על הראש עוד פרשייה חמורה של ההונאה הגדולה, והכול לכאורה, הכול על-פי מה שהתפרסם, בשוק הדלק בישראל. 
       
       הדברים חמורים, כפי שנתפרסם. יש פה שיתוף פעולה, אדוני היושב-ראש, עם הגרועים שבאויביה של ישראל. עד כדי כך הזלזול והקלות. אומרים במקורותינו: חטא ושנה, נעשה לו כהיתר. לפי מה שראיתי בפרסומים, לא מדובר בשולי החברה הישראלית או בעשבים שוטים. מדובר באנשים מאוד מכובדים, אלה שמייחסים להם לכאורה את הדבר. 
       
       מלבד הנזק שהדבר גורם למשק והנזק שהדבר גורם לפרט ולכלל, שוב מכה קשה לאמינות של שוק העסקים בישראל. איזו מדינה בעולם תרצה להשקיע בחברה כזאת שכל שבוע נחשפות בה פרשיות שחיתות? אני לא מדבר על השחיתות השלטונית, שהיא מן המפורסמות ואינן צריכות ראיה. עד כדי כך, קראנו את הספר של עופר שלח. זה מזעזע אם מה שכתוב שם, ואפילו 10%, אמת - - -
       
שר הפנים אופיר פינס-פז:
       
       - - -
       
יצחק כהן (ש"ס):
       
       אני קיבלתי אותו מחבר הכנסת אורי אריאל ואני אבקש ממנו להעביר אותו אליך, כבוד שר הפנים. 
       
       חברי השרים, נמצאים פה דווקא שני שרים מההגונים והמקצועיים שיש בממשלה הזאת, שר התיירות ושר הפנים. אני שואל אתכם, איך אתם יכולים לשבת דקה אחת בממשלה, לדון בתוכניות חומש, לדון בתוכניות כלכליות, לדון במדיניות שאתם מנסים להנהיג במשרדים, כשהאדמה בוערת מתחת לרגליכם? הכול פצע וחבורה ומכה טרייה. אין בו מתום. אני חושב, רבותי, שאולי יש לפזר את הממשלה הזאת, לצאת לבחירות, ולא על אג'נדה מדינית ולא על מצע כלכלי אלא על ניקיון כפיים. יש לבער את השחיתות מהשלטון המרכזי ועד לשטח, כי זה משדר לשטח וזה מה שקורה.
       
       אדוני היושב-ראש, אני מסיים. 
       
היו"ר משה כחלון:
       
       לא סיימת עד עכשיו?
       
יצחק כהן (ש"ס):
       
       משפט לסיום: כבוד השרים, אני מקווה שבשבוע הבא לא ניחשף לעוד פרשיית שחיתות שתזעזע אותנו שוב, כי אנחנו לא יכולים עוד. תודה רבה, אדוני היושב-ראש.
       
היו"ר משה כחלון:
       
       תודה רבה.
       
שר התיירות אברהם הירשזון:
       
       אני אביא את זה - - -
       
היו"ר משה כחלון:
       
       בסדר. אם כך, אנחנו נאפשר לחבר הכנסת זנדברג הצעה אחרת, כי יש לנו תשובת ממשלה. חבר הכנסת הירשזון קרא ואמר שאין לו התנגדות שהנושא יעבור לדיון בוועדת הכלכלה, לבדוק, לעבד ולתת תשובות. בבקשה, חבר הכנסת אליעזר זנדברג.
       
אליעזר זנדברג (שינוי):
       
       אדוני היושב-ראש, רבותי השרים, חברי חברי הכנסת, באופן עקרוני אנחנו עוסקים כאן בבעיה הרבה יותר מורכבת, מכיוון שיש "לבלים" שונים, יש תחנות חוקיות שמזייפות ויש תחנות לא חוקיות שהן לא חוקיות וגם מזייפות, ואולי אפילו בחלק מהן מוכרים גם דלק טוב, אני לא בטוח. 

מיכאל רצון (הליכוד):

	- - -

אליעזר זנדברג (שינוי):
       
       יש תחנות שלא מזייפות. יש פה שתי דרכים להתמודד. הצעתי - ולצערי הדבר לא התקבל בזמנו בטיעונים של חוסר תקציב, ונדחה ולא בוצע אחרי שחדלתי לכהן - לפרסם את שמות התחנות החוקיות שמזייפות. אם נתפס מישהו, ושמו יופיע אחת לשבוע שנה שלמה בעיתון כתחנה מזייפת, תאמינו לי שלא ייכנסו אליו. כבר לא ינסו עוד הפעם. יש תוצאות לכל מיני סנקציות.
       
       אבל, מן הצד השני, יש כאן מערכות שלמות שמאפשרות את כל המעילה ואת הזיוף ואת הברחת הדלקים וכדומה. אנחנו צריכים לטפל בהן, כי לטפל רק בתחנת הדלק - אין די בכך.
       
היו"ר משה כחלון:
       
       חבר הכנסת זנדברג, דיברת יותר מהשר.
       
אליעזר זנדברג (שינוי):
       
       נכון, אבל תרשה לי. בשורה האחרונה צריך תקציב, וזה הדבר הכי חשוב. בלי תקציב זה לא יהיה, ואם אנחנו רוצים להגן על המכוניות של האזרחים, צריך תקציב. תודה.
       
היו"ר משה כחלון:
       
       תודה רבה. אנחנו ניגשים להצבעה. ועדה או מליאה - סליחה, נגד זה הסרה ובעד זה ועדה.
       
יצחק כהן (ש"ס):
       
       ועדת הכלכלה.

היו"ר משה כחלון:
       
       נא להצביע.
       
הצבעה מס' 19
       
בעד ההצעה להעביר את הנושא לוועדה – 8
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הכלכלה נתקבלה.

היו"ר משה כחלון:
       
       שמונה בעד, ללא מתנגדים, ובתוספת קולו של השר אברהם הירשזון זה תשעה בעד. הנושא יועבר לדיון בוועדת הכלכלה של הכנסת. תודה רבה.
       

הצעה לסדר-היום
פגיעה בקדושתה של העיר ירושלים בקיום מצעד הגאווה

היו"ר משה כחלון:
       
       אנחנו ממשיכים בסדר-היום. חבר הכנסת מאיר פרוש, בבקשה - פגיעה בקדושתה של העיר ירושלים בקיום מצעד הגאווה, הצעה לסדר-היום מס' 7175. משיב שר הפנים.
       
נסים זאב (ש"ס):
       
       יש לי הצעה אחרת.

היו"ר משה כחלון:
       
       הצעה אחרת לחבר הכנסת נסים זאב.
       
מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, מכובדי השרים, המצעד של כ-5,000 סוטים בירושלים ראוי לכינוי אחד ויחיד - מצעד התועבה. אפשר לכנות אותו מצעד הזוהמה או מצעד הטומאה או מצעד הכיעור או מצעד התיעוב. כל השמות יהיו נכונים, כי מדובר בחרפה חברתית ומוסרית.
       
       אדוני היושב-ראש, על-פי כל אמת מידה ועל-פי כל השקפה חברתית, גם מה שמכנים השקפה ליברלית, הרי מדובר באנשים הסוטים מהנורמות המקובלות בין בני-אדם. השאלה שלי היא: מדוע צריך להפגין בזכות הסטייה מהנורמות בראש חוצות ומדוע החוצפה לעשות זאת דווקא בירושלים עיר הקודש?
       
       מאז ומעולם הצטיין היהודי בצניעותו. אפילו שונא ישראל מושבע כבלעם הרשע לא יכול היה להבליג ולהתאפק וקרא בהתפעלות: מה טובו אוהליך יעקב משכנותיך ישראל. ובביאורו של רש"י נאמר: בלעם ראה שאין פתחיהם מכוונים זה כנגד זה, שלא יציץ איש לתוך אוהל חברו. צניעות, צניעות, צניעות - זה היה הקוד של היהודי מאז ומעולם. ממתי בכלל עלה בדעתו של יהודי לפתוח את אוהלו לרשות הרבים? והנה הביאו אלינו, אדוני היושב-ראש, לישראל, למדינת היהודים, תרבות קלוקלת של גויים. לא רק פותחים את האוהל לרשות הרבים, אלא מציגים את הסטיות הבלתי-נורמליות בחוצות היוצר. ובאיזו עיר? בירושלים, עיר הקודש. 
       
       אותם סוטים השילו מעליהם מסגרת ומגבלות שהיו טבועות באופיו של העם היהודי. הם חושפים את עצמם במלוא כיעורם בפני עוברים ושבים, חושפים את קלונם בפני הילדים שלנו. אין כבר צניעות, אין כבר פרטיות, הכיעור והזימה מתגלגלים בחוצות העיר. ובאיזו עיר מדובר? בירושלים, עיר הקודש. 
       
       אדוני היושב-ראש, לפני שבוע היה לנו רגע של נחת-רוח, כאשר אדם אנטי-דתי, שונא יהדות כחבר הכנסת טומי לפיד גינה מעל במת הכנסת את התובע הכללי של רוסיה, שביקש לחקור את ה"שולחן ערוך". אמרתי שזה רגע אחד של נחת-רוח. אבל היום מותר לי לשאול את לפיד ואת להקת האנטי-דתיים שלו: פעם אחת עיינתם ב"שולחן ערוך" ובהתייחסותו של הספר הקדוש הזה למוסר היהודי? 
       
       הנביא מיכה קבע: הגיד לך אדם מה טוב ומה ה' דורש ממך, כי אם עשות משפט ואהבת חסד והצנע לכת עם אלוקיך. המושג "הצנע לכת" אינו פרט צדדי, אלא כלל גדול שמהווה בסיס לשלמותו המוסרית של היהודי. זה הטוב וזאת הדרישה אשר ה' דורש ממך. אם הייתם קוראים – אותם אנטי-דתיים – את ה"שולחן ערוך", הייתם למדים כי צניעותו של היהודי מקבלת ביטוי במישורים שונים, אפילו בדיבור, אפילו בצורת הלבוש, אך העיקר – במעשים ובהליכות. 
       
אראלה גולן (שינוי):
       
       אתה השתמשת במלים כל כך לא צנועות.
       
מאיר פרוש (אגודת ישראל - יהדות התורה והשבת):
       
       אילו קראתם ולמדתם את ה"שולחן ערוך", הייתם מבינים כי כל מסלול חייו של היהודי, ביתו, שיחו, הילוכו, חייבים להיות טבועים בחותם הצניעות. 
       
       בתרבויות של עמים אחרים בני-אדם ממקדים אליהם את תשומת הלב מן החוץ. ביהדות מידת הצניעות קובעת לאדם להפנים את מעשיו. יתר על כן, חז"ל הדריכו אותנו להשתדל ככל האפשר להתרחק מאור הזרקורים בחיינו האישיים. אפילו הורו לנו להעדיף מתן צדקה בסתר על פני זו הניתנת בפרהסיה, לעיני כול. 
       
       גדולי התורה והצדיקים בכל הדורות לימדו אותנו, כי בתחום הצניעות מעשיו של האדם מודרכים על-ידי מניעים החבויים בעמקי נפשו. מובן שהעדר צניעות אישית או הרצון המגעיל להציג בפרהסיה את הסטיות מהנורמה נובעים מן הרצון של אותם אנשי תועבה לצרף למחנה שלהם יותר ויותר אנשים, יותר ויותר ילדים, כדי שלא יהיו מיעוט מבוטל. 
       
       עוד דבר לימדו אותנו גדולי התורה וצדיקי הדור: הבגד בא להצניע את גופו של האדם. תפקיד הבגד להחדיר בנו את ההכרה בדבר עליונות הנשמה, הרוח על הגוף. הנביא ישעיהו אומר: שש כנפיים לאחד, בשתיים יכסה פניו ובשתיים יכסה רגליו ובשתיים יעופף. ההסבר שרש"י נותן הוא: בשתיים יכסה רגליו – לצניעות, שלא ייראה כל גופו לפני בוראו.
       
       אדוני היושב-ראש, ראה לאן הגענו במצעד התועבה בשבוע שעבר, פה בירושלים. הרי סדום –  סדום, סדום – זה עדיין קטן מכדי להגדיר מה שעשו ורוצים לעשות. ובאיזו עיר בחרו לעשות זאת? בירושלים, עיר הקודש. מתוך שחצנות, מתוך התנשאות, מתוך רברבנות, מתוך עזות פנים ומתוך חוסר בושה. כי האנשים האלה איבדו את הבושה, או שמעולם לא ידעו מה זו בושה. 
       
       אדוני היושב-ראש, צדק עמיתי חבר הכנסת הרב נסים זאב, שאמר שסוטים אלה מפיצים גם את המחלה, מחלת האיידס, וממיטים אסון על האנושות כולה. הוא צודק. אני לא רוצה להיכנס לסוגיה הרפואית, אם סוטים אלה יכולים לשלוט ביצריהם או שהיצרים שולטים בהם. אני יהודי מאמין בן מאמין, ואני נאמן לתורת ישראל ולדברי חז"ל. דעתי עליהם היא כדעת תורה, ושום דבר אחר לא ישכנע אותי אחרת. אבל, מעבר לסוגיה הרפואית, אני שואל כיצד הידרדרה מדינת ישראל להיות כמו הגרועות שבמדינות. 
       
       ההיסטוריה מלמדת אותנו, כי רצינו בתקופות מסוימות להיות ככל הגויים, ולא עלה בידנו. על-כורחנו נשארנו שונים, מקוריים, נאמנים למורשת הר-סיני. ועכשיו, כאן בארץ-ישראל – ועדיין יש כאלה שלא רוצים לראות אותנו כאן בארץ-ישראל – אנחנו נגררים לצביון החיים של הגויים, מעתיקים כמו תוכים את תרבותם ואת אורח חייהם. 
       
       אדוני היושב-ראש, מי היה מאמין שבמדינת היהודים יחליט בית-המשפט כפי שהחליט לגבי קיום מצעד התועבה; מי היה מאמין? מי היה מאמין שבית-משפט יחייב יהודי חרדי, בעל אורח-חיים חרדי, שמשמש ראש עיר, לשלם מכיסו הפרטי 30,000 שקלים למצעד תועבה, למצעד זימה כזה? אני רוצה, מעל במת הכנסת, לשלוח ברכת "יישר כוח" לראש עיריית ירושלים, ידידי הרב אורי לופוליאנסקי, שניסה לעצור את קיום מצעד התועבה. גם אם בית-המשפט החליט מה שהחליט, לא בית-המשפט צדק, אלא ראש העיר ירושלים. 
       
       אני מציע שהכנסת תגנה את מצעד התועבה, גם בדיעבד, ותקרא בקול רם, ברור וצלול, כמו שכתוב בתורה: בך בחר ה' אלוקיך להיות לו לעם סגולה מכל העמים אשר על פני האדמה. להיות לו – לקדוש-ברוך-הוא – לעם סגולה, ולא להיות עם ככל העמים. אנחנו צריכים וחייבים לחתור להיות ממלכת כוהנים וגוי קדוש, וירושלים תהיה עיר הקודש, עיר האלוקים. 
       
היו"ר משה כחלון:
       
       תודה רבה. שר הפנים, בבקשה. 
       
שר הפנים אופיר פינס-פז:
       
       אדוני היושב-ראש, חברי חברי הכנסת, אני שומע את חברי חבר הכנסת מאיר פרוש וממאן להאמין למשמע אוזני. הצניעות היא הבעיה פה היום, חבר הכנסת פרוש? זה מה שמפריע לך – כן צנוע, לא צנוע? מה שמפריע לי הוא ששלושה אנשים נדקרו על-ידי דוקר שהוסת גם מהבית הזה, על-ידי דברי הסתה פרועים, משולחי רסן, שהתירו את הרסן והתירו את הדם. זה מה שמטריד אותי היום. 
       
       מה קרה? מצעד הגאווה. אתה לא גאה בכך, זכותך. אבל זה לא דבר שנעשה נגד מישהו, זה דבר שנעשה למען הזכות היסודית להבעת דעה, לחופש הביטוי. אם אנחנו לא נדע לכבד דעות ועמדות והתנהגויות שונות, החברה הזאת אין לה זכות קיום ואין לה עתיד. מה זאת הקיצוניות הזאת? מה זאת השמרנות הזאת? כשציבור אחר עושה מסע בירושלים, כזה או אחר, מסע שאחרים לא אוהבים אותו, אז מייד דוקרים אנשים? מייד מתלהמים? מייד משתלחים? מייד צווחים וצועקים? מבינים שיש ציבור כזה ויש ציבור אחר, וזאת זכותו. חיה ותן לחיות. 
       
       אל תנסו להכתיב לנו, במיוחד לא אתם, שאתם מיעוט קטן, לא את התמיכה או האי-תמיכה בהומואים ובלסביות. אגב, אתה יכול להגיד הומואים ולסביות גם מעל הדוכן, זה לא נורא. לפי דעתי זאת לא עבירה על החוק, אפילו לא על החוקים שלך. 
       
מיכאל רצון (הליכוד):
       
       הם לא מיעוט. ירושלים היא עיר הקודש של כל העם היהודי.
       
שר הפנים אופיר פינס-פז:
       
       מיעוט. זה שאתה עוד לא מבין את זה, זאת הבעיה. 
       
מאיר פרוש (אגודת ישראל - יהדות התורה והשבת):
       
       כשנהיה רוב, הטענה כן תהיה צודקת? 
       
שר הפנים אופיר פינס-פז:
       
       מה לעשות, כשתהיו רוב אז תהיו רוב. אני מכבד את התנאים הדמוקרטיים. 
       
מאיר פרוש (אגודת ישראל - יהדות התורה והשבת):
       
       אתה יודע שאתה מיעוט בממשלה. 
       
שר הפנים אופיר פינס-פז:
       
       הטענה לא צודקת, אם אתה מיעוט ואם רוב. הטענה לא צודקת בכל מקרה ובכל מצב. אבל אני אומר, שאתה מיעוט, ואתה רוצה לכפות עלינו, הרוב, טענות לא צודקות. 
       
מאיר פרוש (אגודת ישראל - יהדות התורה והשבת):
       
       אתה המיעוט בממשלה, ונותנים לך לייצג פה?
       
שר הפנים אופיר פינס-פז:
       
       ממש לא. ממש לא. אתה טועה אם כך אתה סבור.
       
מאיר פרוש (אגודת ישראל - יהדות התורה והשבת):
       
       אתה מייצג את ממשלת ישראל?
       
שר הפנים אופיר פינס-פז:
       
       אני עונה פה ברשות ובסמכות של ממשלת ישראל, אל תטעה.
       
מאיר פרוש (אגודת ישראל - יהדות התורה והשבת):
       
       תגיד לראש הממשלה שאתה מייצג אותו.
       
שר הפנים אופיר פינס-פז:
       
       לא שאלתי את ראש הממשלה מה דעתו, אבל באופן אישי אין לי שום ספק שהוא מזדהה עם כל מה שאני אומר. אני לא יודע אם הוא מזדהה עם כל מה שאני אומר, זה מוגזם, אבל עם המסר המרכזי של מה שאני אומר.
       
היו"ר משה כחלון:
       
       שום דבר לא מוגזם.

 שר הפנים אופיר פינס-פז:
       
       אדוני חבר הכנסת פרוש, ידידי, ראש הממשלה דיבר בשבועות האחרונים לא מעט בנושא ההסתה וההשלכות שלה, וכולנו מודעים לכך, ואני לא מדבר עכשיו על מצעד כזה או מצעד אחר, הומואים ולסביות או סטרייטים, זה לא רלוונטי. מה שרלוונטי הוא, ששלושה אנשים נדקרו על-ידי דוקר שהוסת על-ידי רבנים, על-ידי נבחרי ציבור, לרבות מתוך הבית הזה, וזאת הבעיה.
       
מאיר פרוש (אגודת ישראל - יהדות התורה והשבת):
       
       אדוני, ראש הממשלה היה אז במרפסת במוצאי-שבת?
       
שר הפנים אופיר פינס-פז:
       
       ודאי שהוא היה. הוא היה והתנצל. הוא היה והתנצל. לפחות הוא התנצל. אגב, זה חמור מאוד. זה חמור מאוד, אבל אל תסיט את הדיון. אם תרצה פעם שאני אגיד לך מה דעתי על העניין הזה, אני אגיד לך, לא בהקשרים האלה.
       
מאיר פרוש (אגודת ישראל - יהדות התורה והשבת):
       
       זו דמגוגיה.
       
שר הפנים אופיר פינס-פז:
       
       אני אומר לך עוד שני דברים, חבר הכנסת פרוש. האחד, הצטערתי מאוד נוכח הגישה שגילה ידידי ראש עיריית ירושלים, אורי לופוליאנסקי. למה הצטערתי? קודם כול, הרי בשנה שעברה הוא נתן למצעד הגאווה לצעוד והוא לא אמר מלה. הוא לא הלך, הוא לא סירב, והעירייה שיתפה פעולה ותלתה דגלים. כנראה מישהו נזף בו. 
       
       ואני הזהרתי את אורי לופוליאנסקי, לא כשר הפנים, כחבר הכנסת, לפני שהוא התמודד. אמרתי לו: אורי, אתה תהיה מסוגל להיות ראש עיר, או שישלטו בך השולחים שלך? הוא אמר לי: על מה אתה מדבר? אני אהיה ראש עיר של כל התושבים. אין לי שום בעיה. במקרה הזה, לצערי, שולחיו של ראש עיריית ירושלים גברו על אחריותו כראש עיר, ולכן בית-המשפט קנס אותו אישית, רק בגלל זה, כי לכולם היה ברור שעיריית ירושלים מסרבת לקיים את המצעד שלא ברשות ולא בסמכות, ובניגוד לכל חוות דעת משפטית. זאת הבעיה. ואני הצטערתי על כך, כי עד היום לאורי לופוליאנסקי בהחלט היתה התנהלות ממלכתית.
       
אילן שלגי (שינוי):
       
       אדוני השר, שכחת שהוא לא הגיע לטקס הזיכרון בהר-הרצל ואף אחד לא ייצג את ירושלים.
       
שר הפנים אופיר פינס-פז:
       
       נכון, טוב שאתה מזכיר לי. קודם כול, טוב שאתה מזכיר לי, חבר הכנסת שלגי, באמת שכחתי ובאמת זה היה חמור מאוד, אבל גם את זה אני לא רוצה לקשור לדיון הספציפי. אני חושב שעיריית ירושלים - ואני הבעתי כשר הפנים עמדה הפוכה. 
       
       דבר אחרון, אני אומר לך את זה, מאיר, כבן ירושלים וכאיש ירושלים ונצר למשפחה ירושלמית ותיקה: אל תנתקו את ירושלים מהמדינה. אתם עושים טעות חמורה ביותר, שפוגעת במדינת ישראל ובירושלים בירת העם היהודי. אם אתם אומרים: בתל-אביב, בסדר – לא בסדר, אבל חיים עם זה. בחיפה - חיים עם זה, אבל בירושלים, חס וחלילה. חברים, ירושלים היא של כל עם ישראל – סטרייטים - - -
       
היו"ר משה כחלון:
       
       סליחה רגע. חבר הכנסת פרוש, בבקשה. אתה עושה את זה כבר כמה פעמים, אתה לא סופר אף אחד, הבנו אותך.
       
מאיר פרוש (אגודת ישראל - יהדות התורה והשבת):
       
       נכנע, שהשר ידבר לעניין.
       
היו"ר משה כחלון:
       
       לא צריך להיכנע, צריך לכבד את המקום.
       
מאיר פרוש (אגודת ישראל - יהדות התורה והשבת):
       
       שידבר לעניין.
       
היו"ר משה כחלון:
       
       עזוב את השר עכשיו.
       
מאיר פרוש (אגודת ישראל - יהדות התורה והשבת):
       
       הוא מדבר על דמגוגיה. רצח. מדבר אתי על רצח ועל דוקר. אני מתחבר לדוקרים?
       
שר הפנים אופיר פינס-פז:
       
       אני לא מחבר אותך אישית. 
       
מאיר פרוש (אגודת ישראל - יהדות התורה והשבת):
       
       - - -
       
שר הפנים אופיר פינס-פז:
       
       אני חושב שכל מי שמסית בבית הזה - - -
       
מאיר פרוש (אגודת ישראל - יהדות התורה והשבת):
       
       אני?
       
שר הפנים אופיר פינס-פז:
       
       אמרתי שאתה? אמרתי שיש מי שמסית. הרי אתה יודע שיש.
       
מאיר פרוש (אגודת ישראל - יהדות התורה והשבת):
       
       אתה עולה לענות לי. אני מדבר על דבר, ואתה עונה כאילו אני רוצח.
       
שר הפנים אופיר פינס-פז:
       
       אם הובנתי לא נכון, כאילו אתה עומד בראש מערכת ההסתה נגד הומואים ולסביות בכנסת, שיהיה ברור שאתה לא. אבל דברי הסתה כלפי הומואים ולסביות הפכו להיות דבר שבשגרה מהדוכן הזה, מהבמה הזאת, וזאת המציאות. צריך להגיד אותה.
       
       דבר אחרון. אין לך בעלות על ירושלים, ואני מציע לך גם לא לקחת בעלות על ירושלים, כי אם אתה תיקח בעלות על ירושלים, אתה תנתק אותה מכל עם ישראל, או מחלקים גדולים בעם ישראל ובחברה הישראלית, ובסופו של דבר ירושלים תצא נפסדת. מה שמותר בתל-אביב, מותר גם בירושלים, כי ירושלים היא בירת ישראל, היא בירת העם היהודי, אבל גם בירת מדינת ישראל ושל כל החברה הישראלית, ואני מבקש מכם לשמור על הדבר הזה. אתם מרגישים היום שיש לכם זכויות בירושלים ובעלות ורוב וראש עיר, והכול בסדר, אל תנתקו את ירושלים מישראל, כי זו תהיה שגיאה שתעלה, לא לכם, לכולנו, ביוקר רב.
       
היו"ר משה כחלון:
       
       תודה רבה. מה אתה מציע, אדוני השר?
       
שר הפנים אופיר פינס-פז:
       
       מצדי, לקיים דיון במליאה.
       
היו"ר משה כחלון:
       
       אנחנו נאפשר לחבר הכנסת נסים זאב הצעה אחרת. לאחר מכן – חבר הכנסת שלגי.
       
נסים זאב (ש"ס):
       
       אדוני היושב בראש, קודם כול אנחנו מגנים את האלימות שהיתה שם. הייתי דווקא באזור והזדעזעתי כאשר שמעתי שמישהו דקר שם, ואני בהחלט מצטרף לגינוי הזה. 
       
       יש הבדל בין אדם שעשה דין לעצמו, חמום-מוח, לבין הליכה על מדיניות שמשפילה אותנו בעיני העולם כולו. איך אפשר לעשות תהלוכת זימה, ואותם שהולכים, צועדים, במקום להתבייש מצלם, הולכים כאילו חזרו מניצחון באיזו מלחמה?
       
       אתם, הממשלה המושחתת הזאת, נותנים לגיטימציה לשחיתות, לזימה, לתועבה. גם סגן ראש הממשלה היקר, אולמרט, לא נתן בזמנו שיהיה מצעד כזה. אני אומר לך, אם הוא היה ראש העירייה היום, הוא לא היה נותן. אני מכיר את אולמרט. הוא לא היה נותן.
       
שר הפנים אופיר פינס-פז:
       
       הוא לא סגן ראש הממשלה.
       
נסים זאב (ש"ס):
       
       מנצלים את החולשה של ראש העירייה אורי לופוליאנסקי. 
       
       דבר נוסף. אתה חושב שזה נושא רק ליהדות. 800,000 צעדו במדריד נגד מצעד תועבה כזה, כולם נוצרים. ברומא נתנו לתהלוכה כזאת להתבצע? למה לרמוס את קדושתה של ירושלים? אתם רוצים להשחית כל חלקה טובה. איבדתם את הצלם שלכם, הממשלה הזאת, שאין לה כבוד. אתם לא מנסים לנתק את ירושלים ממדינת ישראל, אתם רוצים לנתק את העם היהודי משורשו ומערכיו, ואת זה לא ניתן לכם.
       
היו"ר משה כחלון:
       
       תודה רבה. חבר הכנסת שלגי – הצעה אחרת. אני מקווה שתהיה קצת יותר קצרה.
       
אילן שלגי (שינוי):
       
       אדוני היושב-ראש, חברות וחברי הכנסת, רבותי השרים, שמענו פה שני נציגים של החלקים הלא-נאורים בחברה הישראלית. לא שמעתי את חבר הכנסת פרוש מגנה את ניסיון הרצח שהיה במצעד הזה.
       
מאיר פרוש (אגודת ישראל - יהדות התורה והשבת):
       
       מה זה לא נאורים? אני כמו סבא שלך. אני בדיוק כמו סבא שלך, לא נאור.
       
מיכאל רצון (הליכוד):
       
       מה זה נאור בדיוק, זה יוצא אירופה?
       
אילן שלגי (שינוי):
       
       אני שמח מאוד שסגן שר מהליכוד - - -
       
היו"ר משה כחלון:
       
       חבר הכנסת פרוש, מה אמרת?
       
מאיר פרוש (אגודת ישראל - יהדות התורה והשבת):
       
       הוא אמר שאנחנו לא נאורים.
       
אילן שלגי (שינוי):
       
       אני שמח שסגן שר מהליכוד, גם הוא נזעק. לא, אין פה שום עניין עדתי, כי חבר הכנסת פרוש וחבר הכנסת זאב הם שניהם לא בדיוק מאותה עדה. 
       
מיכאל רצון (הליכוד):
       
       מה זה נאור?
       
אילן שלגי (שינוי):
       
       אני אומר לך מה זה נאור. רציתי להמשיך ולהסביר מדוע היום ירושלים שבויה בידי החלקים הלא-נאורים בעם ישראל, מה לעשות, אלה שמתנגדים לשוויון, מתנגדים לזכויות אזרח, מתנגדים לחופש ביטוי, אלה שמוכנים להבליג, ולא שמעתי את חבר הכנסת פרוש מגנה את מי שניסה לרצוח אנשים בירושלים.
       
מאיר פרוש (אגודת ישראל - יהדות התורה והשבת):
       
       מה עם סבא שלך, הוא היה נאור? מה עם סבא שלך? סבא שלך היה נאור או לא? 
       
אילן שלגי (שינוי):
       
       הסבא שלי היה נאור מאוד.
       
מאיר פרוש (אגודת ישראל - יהדות התורה והשבת):
       
       מה עם סבא שלך? הוא היה נאור או לא?
       
אילן שלגי (שינוי):
       
       והוא לא עודד - - -
       
מאיר פרוש (אגודת ישראל - יהדות התורה והשבת):

       
       מה עם סבא שלך? סבא שלך היה נאור?
       
אילן שלגי (שינוי):
       
       - - - אף יהודי.
       
היו"ר משה כחלון:
       
       חבר הכנסת שלגי, תסיים בבקשה. חבר הכנסת פרוש, תאפשר לו לסיים.
       
מאיר פרוש (אגודת ישראל - יהדות התורה והשבת):

       
       הוא לא יודע לענות. תענה לי, מה עם סבא שלך.
       
היו"ר משה כחלון:
       
       חבר הכנסת פרוש, הוא ענה לך מה עם סבא שלו. בבקשה, חבר הכנסת שלגי.
       
נסים זאב (ש"ס):
       
       הוא לא זוכר את סבא שלו.
       
מאיר פרוש (אגודת ישראל - יהדות התורה והשבת):
       
       מה עם סבא שלך? סבא שלך היה נאור או לא?
       
אילן שלגי (שינוי):
       
       אני בהחלט תומך בדבריו של שר הפנים - אסור לנו להרשות שהחרדים ינתקו את ירושלים ממדינת ישראל. אבל, השר פינס, אתה אל תפנה אליהם, כי אותם לא תשכנע. אנחנו, הציבור הנאור – כן, הנאור – במדינת ישראל, לרבות הציבור הדתי הנאור - - 
       
היו"ר משה כחלון:
       
       תודה.
       
אילן שלגי (שינוי):
       
       - - צריכים לגרום לכך שירושלים תישאר בירת ישראל ובירת העם היהודי. תודה רבה. 
       
היו"ר משה כחלון:
       
       תודה רבה. הרב פרוש, אתה מבקש מליאה?
       
מאיר פרוש (אגודת ישראל - יהדות התורה והשבת):
       
       מעצם הצגת הדבר אני מבקש מליאה.
       
היו"ר משה כחלון:
       
       טוב. אני רוצה לבדוק הצעות אחרות. השר אמר מליאה; ועדה, כמובן, מציעים אחרים. אנחנו כרגע ניגשים להצבעה: מליאה מול ועדה. 
       
מאיר פרוש (אגודת ישראל - יהדות התורה והשבת):
       
       מליאה זה בעד. 
       
היו"ר משה כחלון:
       
       מליאה זה בעד, ואם לא – זה ילך לוועדה, ואחר כך אם צריך נמשיך בהצבעה. בעד זה מליאה. 
       
הצבעה מס' 20
       
בעד ההצעה לכלול את הנושא בסדר-היום – 7
בעד ההצעה שלא לכלול את הנושא בסדר-היום – 1
נמנעים – אין
ההצעה לכלול את הנושא בסדר-היום של הכנסת נתקבלה. 
       
       
היו"ר משה כחלון:
       
       שבעה בעד, אחד נגד. הנושא יועבר לדיון במליאת הכנסת בזמן שנשיאות הכנסת תחליט עליו. תודה רבה. 
       

הצעה לסדר-היום
תוכנית הבנייה במערב-ירושלים

היו"ר משה כחלון:
       
       אנחנו ממשיכים בסדר-היום. תוכנית הבנייה במערב-ירושלים - הצעה לסדר-היום שמספרה 7145, של חבר הכנסת גאלב מג'אדלה. ישיב שר הפנים. בבקשה, אדוני, עשר דקות תמימות. 
       
גאלב מג'אדלה (העבודה - מימד - עם אחד):
       
       אדוני היושב-ראש, שר הפנים אופיר פינס-פז, שר התמ"ת אהוד אולמרט, חברי חברי הכנסת, למען האיזון, עכשיו עוברים למערב-ירושלים. 
       
       ובכן, רק משפטים על הרקע של תוכנית ספדי. תוכנית מערב-ירושלים, תוכנית ספדי, כוללת כ-26,000 דונם בתוך הקו הכחול ומתכננת הקמתן של יותר מ-20,000 יחידות דיור, על-פי הפירוט הזה - מתוך טבלה 1 בתקנון תמ"מ 1/37: מצפה-נפתוח – 2,000 יחידות דיור, הר-חרת – 7,420 יחידות דיור, הדסה – 520, מורדות הר-אורה; וברכס-לבן – 10,460 יחידות דיור. בנוסף, מתוכננות למעלה מ-2,000 יחידות דיור ברמת-הדסה, שאינה כלולה בשינוי תמ"מ, בהיותה בתוך השטח העירוני של ירושלים בתמ"מ המאושרת. כמו-כן ידועות הכוונות של עיריית ירושלים לבנות עוד כ-800 יחידות דיור בגבעות-עלונה, שלא נכללו בשינוי הנוכחי, אך ממ"י – מינהל מקרקעי ישראל - מנסה לקדם זאת מול הוועדה המחוזית. 
       
       אם אנחנו מעיינים בתוכנית ספדי, אנו רואים שהיא תוכנית גדולה ומשמעותית, שלמימושה יהיו השלכות כבדות-משקל מבחינה סביבתית. מדובר בפיתוח שטח נרחב בעל ערכי טבע ונוף רבים. מימוש התוכנית יגרום לשינוי פני הנוף הנשקף מירושלים ומאתרי הפנאי והנופש המקיפים אותה, להרס בתי-גידול ולצמצום שטחים בעלי חשיבות לחידור מי התהום. ועוד, גם לדעת מי שאינם ירוקים, אין ספק כי תג המחיר הסביבתי של מימוש התוכנית הוא גבוה מאוד, אדוני היושב-ראש. 
       
       מבחינה אורבנית, מדובר בהטיית מרכז הכובד של העיר מערבה, עד כדי יצירת עיר חדשה, על האיום הממשי הכרוך בכך לגבי מרכז העיר וכושר ההתחדשות והחיות שלו. אם נוסיף על כך את היוזמות הנוספות לפיתוח מערב-ירושלים, נקבל תמונת מצב מדאיגה ביותר מבחינה אורבנית.  
       
       אשר לרציונל של התוכנית, בהתייחס לחיזוק העיר ולהשגותינו עליו - אני רוצה כאן להפסיק ולומר: תראו איזה תכנון, איזה תכנון מקיף, איזו התייחסות, איזה טווח – שנים. ראינו, אדוני היושב-ראש, מכובדי, שלפני חודש, כשדנו בשכונת סילואן, לצערי הרב ראינו איך אותה עיר, אותה הנהלת עיר, ירושלים, איך היא לא מאפשרת שום תכנון, איך היא לא מאפשרת שום בנייה שם, איך היא חונקת את השכונה – 40,000 תושבים. אותה עירייה, אותו ראש עיר, אותה הנהלת עיר. איך כאן מתכננים במערב-ירושלים, ואיך בשכונת סילואן - חונקים אותה, מוציאים צווי הריסה, צווים שיפוטיים, צווים מינהליים. עושים הכול כדי שהאנשים שם יברחו, על-כורחם, יעזבו את השכונה. כי יש לעירייה מגמות ותכנון אחר לגמרי, להקים את הפארק של דוד, לחזור אלפיים שנה להיסטוריה. כנראה ההיסטוריה יותר חשובה מחיי אדם שחיים היום בשכונה. 
       
       ובכן, על-פי האמור ב"תזכיר מיצוי עתודות קרקע", שהוגש לוועדה המחוזית בקשר לשינוי תמ"מ 37: דרושה תוספת ניכרת של יחידות דיור חדשות על מנת לשנות את הרכב האוכלוסייה בעיר ואת תדמיתה שינוי משמעותי. בכוחה של תוכנית מערב-ירושלים לחזק את הרקמה הפיזית החלשה הקיימת היום בירושלים על-ידי השתתת רקמה פיזית חזקה בצמידות לה. 
       
       אדוני היושב-ראש, חברי חברי הכנסת, השרים – אנחנו מתכבדים היום בשני שרים – אתמול, אתה יודע, אדוני היושב-ראש, קרה דבר שלדעתי לא קרה, לא בשנה שאני מכהן בכנסת, אלא לדעתי לא קרה הרבה שנים בכנסת. אתמול הענישה האופוזיציה את הממשלה כאשר הפילה הצעת חוק העוסקת באירוע אסון המוני. 12 שנה עמלו על הצעת החוק ועדת הכנסת, חברי בכנסת, מליאת הכנסת וגורמים רבים ושונים ושילבו ידיים. במשך 12 שנה עבדו על הצעת חוק אירוע אסון המוני, עד שהצלחנו להביא אותה למליאה לאישור, לקריאה שנייה ושלישית. אתמול, לפני הנעילה, הענישו חברי הכנסת של האיחוד הלאומי, של שינוי, של ש"ס, את הממשלה על שלא היתה נוכחת במליאת הכנסת והפילו הצעת חוק חשובה לחברה הישראלית לכל הדעות, הצעת חוק אירוע אסון המוני. 
       
       זו אחריות? נכון שהממשלה זלזלה בכנסת, אבל האופוזיציה היתה בלתי אחראית כלפי עם ישראל והחברה הישראלית כולה. 
       
עבד-אלמאלכ דהאמשה (רע"ם):
       
       הממשלה איננה. כל הנוכחים באופוזיציה. מה אתה מצפה - - -
       
גאלב מג'אדלה (העבודה - מימד - עם אחד):
       
       אני מצפה - - -
       
נסים זאב (ש"ס):
       
       לא היה פה חבר כנסת מהקואליציה - - -
       
עבד-אלמאלכ דהאמשה (רע"ם):
       
       - - -
       
נסים זאב (ש"ס):
       
       אתה היחיד שהיית מהקואליציה. זו האמת. 
       
גאלב מג'אדלה (העבודה - מימד - עם אחד):
       
       חבר הכנסת דהאמשה וחבר הכנסת נסים זאב, אני מצפה, כשליח ציבור, כנבחר ציבור, אני מצפה מהאופוזיציה שתהיה אופוזיציה אחראית, ולא תלך בעקבות ממשלה מזלזלת. זה לא משחרר אותך מאחריות כאופוזיציה. היית צריך לומר: למרות זלזול ממשלת ישראל בכנסת ישראל, אנחנו מגלים אחריות כלפי עם ישראל והחברה הישראלית ואנחנו מאשרים הצעת חוק על אירוע אסון המוני. אם חלילה וחס מחר יתרחש דבר כזה, אתה תישא באחריות לכך ששום גוף מגופי ההצלה במדינה הזאת לא יודע מה תפקידו, מה הוא צריך לעשות, מי עושה מה. אני מצפה מהאופוזיציה לאחריות. 
       
היו"ר יולי-יואל אדלשטיין:
       
       באיזו קריאה היה החוק? ראשונה?
       
גאלב מג'אדלה (העבודה - מימד - עם אחד):
       
       שנייה ושלישית. 
       
היו"ר יולי-יואל אדלשטיין:
       
       אז זה לא אסון - - -
       
גאלב מג'אדלה (העבודה - מימד - עם אחד):
       
       בשנייה עבר, בשלישית הפילו אותו. 
       
היו"ר יולי-יואל אדלשטיין:
       
       אז לא הפילו אותו. אתה בטח משכת אותו. 
       
גאלב מג'אדלה (העבודה - מימד - עם אחד):
       
       לא, לא. לא משכתי. אפילו לא אמרו לי למשוך אותו. אפילו לא פנו אלי וביקשו ממני למשוך אותו. 
       
קריאה:
       
       - - -
       
גאלב מג'אדלה (העבודה - מימד - עם אחד):
       
       לא לי. לממשלת ישראל, לא לי. זו הצעה של ממשלת ישראל, לא שלי. הצעת חוק אירוע אסון המוני, שעבדו עליה 12 שנה. 12 שנים כנסת ישראל התעסקה עם זה. 
       
נסים זאב (ש"ס):
       
       זה שעובדים על חוק 12 שנים, זה האסון ההמוני.
       
גאלב מג'אדלה (העבודה - מימד - עם אחד):
       
       אז תשאל את עצמך, היית בכל הממשלות האלה. אתם תקעתם, אתם עיכבתם, אני קידמתי והבאתי את החוק הזה לאישור. במקום להודות ולהצדיע ליושב-ראש ועדת הפנים ולוועדת הפנים אתמול, תקעתם את זה כיוון שממשלת ישראל זלזלה בכם. אני לא מסכים שיזלזלו בכנסת ישראל, אבל אני אומר לך, אתמול גיליתם חוסר אחריות לאומית. כל מי שהצביע אתמול נגד, עוד יסתכל על עצמו בראי וידע מה הוא עשה. בושה וחרפה. חוק אירוע אסון המוני, שבא לתת מענה ברגעים הכי קשים שיכולים לבוא על החברה הישראלית ועל כל חברה, אתם מפילים אותו כיוון שאתם רוצים לקנטר את הממשלה? זאת האחריות שלך כשליח ציבור? בשביל זה שלחו אותך?
       
נסים זאב (ש"ס):
       
       אל תטיף לי מוסר.
       
גאלב מג'אדלה (העבודה - מימד - עם אחד):
       
       אני לא מטיף לך מוסר. אני אומר לך, אתמול אתה וכל מי שהצביע נגד הצעת חוק אירוע אסון המוני,  גיליתם חוסר אחריות משווע. אתמול הייתם חסרי אחריות, וטוב שהציבור ששלח אותך ידע את זה. 
       
אתי לבני (שינוי):
       
       אף חבר כנסת לא היה.
       
עבד-אלמאלכ דהאמשה (רע"ם):
       
       אם אנחנו מזלזלים, מה תגיד על הממשלה?
       
היו"ר יולי-יואל אדלשטיין:


       תודה, חבר הכנסת מג'אדלה. חבר הכנסת נסים זאב, תודה. מן הדיון המעניין בענייני קואליציה ואופוזיציה נעבור לתשובת שר הפנים, חבר הכנסת אופיר פינס.

נסים זאב (ש"ס):
       
- - - 
       
היו"ר יולי-יואל אדלשטיין:
       
       אני מזכיר לחבר הכנסת נסים זאב, שהנושא הוא לא הממשלה אלא הבנייה בירושלים. עכשיו תשובת שר הפנים בענייני הבנייה בירושלים.
       
שר הפנים אופיר פינס-פז:
       
       אדוני היושב-ראש, חברי חברי הכנסת, בתשובה על ההצעה לסדר-היום של חבר הכנסת גאלב מג'אדלה, יושב-ראש ועדת הפנים ואיכות הסביבה, אני רוצה להשיב באשר לפיתוח במערב-העיר. יש לי כמה הערות, ואחר כך אקרא תשובה מסודרת שהכינו לי הצוותים המקצועיים במשרד.
       
       א. הרי השאלה היא קודם כול אם מערבה או מזרחה. מזרחה, תסכים אתי, חבר הכנסת מג'אדלה, שזה לא בא בחשבון. אנחנו לא הולכים עכשיו להרחיב, לקחת ולהתנחל. אז מזרחה זה לא באל"ף רבתי. אז נשאלת השאלה, האם מערבה או כלום.
       
גאלב מג'אדלה (העבודה - מימד - עם אחד):
       
       מזרחה - צריך לתקן מעוות, ליזום תכנון תיקון עיוותים ועוולות.
       
שר הפנים אופיר פינס-פז:
       
       תכנון עבור תושבי מזרח-ירושלים זה עניין אחר, לא זאת ההצעה לסדר-היום. ההצעה שלך לסדר-היום היא עניין הרחבת ירושלים מערבה. 
       
       ההערה השנייה שלי, אם מערבה, אז כמה מערבה? כי הטענה המרכזית שאני רוצה לטעון היום היא, שמי שחושב שאת כל בעיות ירושלים אפשר לפתור באמצעות הרחבת גבולותיה מערבה, טועה טעות חמורה ומטעה את הציבור הישראלי, משום שאין לדבר סוף. נחליט שכדי לשמור על רוב יהודי בירושלים גם מרחיבים את ירושלים לתל-אביב, למה לא? כבר הגיעו הצעות להרחיב את ירושלים, כבר עברו את מבשרת-ציון, עברו את בית-שמש, אנחנו בפאתי רמלה, ואין לדבר הזה סוף. 
       
       מובן שאני מתנגד לדבר הזה התנגדות מוחלטת, כי זו הטעיה. הבעיה שלה היא לא גודלה, היא גדולה יותר מפריס, היא ענקית בשטח. עכשיו יותר, כי הגדלנו אותה קצת בעקבות ההמלצות של ועדת-נתיב. פורז לא הגדיל?

שר התעשייה, המסחר והתעסוקה אהוד אולמרט:
       
       איפה הגדלתם? אבל אתה יכול. אם תעשה את זה, זה יהיה הדבר הנכון. 
       
שר הפנים אופיר פינס-פז:
       
       אני יכול. אני מדבר על כך, על הקונספט שאומר: בוא נרחיב ונרחיב וכתוצאה מזה הכול יהיה טוב. אתה הרי יודע שזו גישה בעייתית. אני לא מדבר על הרחבה לצרכים מסוימים, אלא הרחבה לצורך הרחבה לא נותנת כלום. בסוף נהפוך את כל מדינת ישראל לירושלים. נו, אז מה? אז ייפתרו הבעיות של ירושלים? יש לנו בעיות יסודיות בירושלים.
       
שר התעשייה, המסחר והתעסוקה אהוד אולמרט:
       
       אתה מרשה לי להשיב לך?
       
שר הפנים אופיר פינס-פז:
       
       לך אני מרשה, בוודאי בתחום הזה.
       
היו"ר יולי-יואל אדלשטיין:
       
       קודם כול, אתה לא יכול להרשות, חבר הכנסת פינס, אבל אני יכול להרשות לממלא-מקום ראש הממשלה. אני מרשה לך.
       
שר התעשייה, המסחר והתעסוקה אהוד אולמרט:
       
       תרשה לי, כבוד היושב-ראש, אבל זה תלוי בהסכמת הדובר. השקענו מאמצים כבירים והרבה זמן ומחשבה בנושא הזה. אני ממליץ לקבוע דיון, אני מוכן להיות מוזמן לדיון אצלך כמומחה, יחד עם ספי שהכין את התוכנית, ועם נציגות מוועדת משה נתיב, שישב כיושב-ראש הוועדה, ואנשים אחרים. זה עניין רציני, זה שווה, כי בסופו של דבר עומדת שאלה רצינית.
       
שר הפנים אופיר פינס-פז:
       
       קודם כול, אני מסכים אתך במאת האחוזים שזה שווה. זה נושא חשוב ואסטרטגי, ואני בהחלט מוכן שנקיים דיון כזה, אבל תרשה לי להביא לדיון הזה עוד אנשים שיש להם כל מיני דעות. למשל, חבר הכנסת בר-און, אם אתה מוכן לתת נציגות לכנסת בדיון, זאב שיינברג – יש כל מיני דעות.

שר התעשייה, המסחר והתעסוקה אהוד אולמרט:
       
       שר הוא אישיות מופלאה.
       
שר הפנים אופיר פינס-פז:
       
       זה אתה. שר זוטר הוא גם אישיות מופלאה?
       
שר התעשייה, המסחר והתעסוקה אהוד אולמרט:
       
       שר, מי שהוא מזמין אצלו ראוי להיות בדיון, לפי הגדרה.
       
שר הפנים אופיר פינס-פז:
       
       בחפץ לב אקיים דיון כזה.
       
גאלב מג'אדלה (העבודה - מימד - עם אחד):
       
       המציע יהיה מוזמן?
       
שר הפנים אופיר פינס-פז:
       
       בכבוד ובברכה. 
       
       לגוף העניין, בעיקרון, בלי קשר לדיון הזה שהשר אולמרט דיבר עליו, אני בדעה שיש מקום לבניית שכונה חדשה במערב-העיר. עם זאת, הכול צריך להיות בשום שכל, על-פי צרכים אמיתיים, ללא מגלומניה ותוך שמירת אינטרסים ציבוריים אקוויוולנטיים חשובים נוספים, שצריכים לבוא בחשבון. לכן יש תוכנית ספדי, היא קיימת, עברה הפקדה בוועדה המחוזית, מונה חוקר בשם גדעון ויתקון לשמוע התנגדויות, והדברים האלה יבואו בפני המועצה הארצית לתכנון ובנייה, אני מניח בעוד כמה חודשים. 
       
       לגופו של עניין, מה שחשוב להביא בחשבון – וזה מה שהוועדה המחוזית אמרה, והוועדה המחוזית לפני ההפקדה קיימה דיון עם כל נציגי הממשלה ועם עיריית ירושלים, ועם כל העולם. קודם כול, הוועדה אמרה שהיא רואה חשיבות במציאת שטחים גם לבינוי למגורים וגם לתעסוקה. ברור שהכיוון היחיד, אם לא משתמשים בעתודות נוכחיות, נמצא במערב ולא במזרח. 

שר התעשייה, המסחר והתעסוקה אהוד אולמרט:
       
       אתה מתנגד לפיתוחה של ירושלים במזרח. מצד אחד, אומרים לא למערב כי זה מגיע עד עכו, ומצד שני - - - 
       
שר הפנים אופיר פינס-פז:
       
       אמרתי בפתיח שאני מתנגד: לא ולא למזרח. לכן אמרתי שלמערב כן, אבל על-פי צרכים אמיתיים, ולא באיזה בולמוס אדיר שבסוף לא מוצאים לו בסיס במציאות. 
       
       חשוב מאוד לשמור ולפתח את מרכז העיר, כי מה עלול לקרות ואסור שיקרה? מה שעלול לקרות ואסור שיקרה, זה שאנחנו נפתח במערב, כי כולם רוצים דברים חדשים, נפגע גם בערכי טבע נדירים וחשובים - ואני אעשה הכול כדי שהם ייפגעו במינימום הנדרש - ובסוף במו-ידינו נרוקן את מרכז העיר מכל תשתית, גם של מגורים, גם של תעסוקה, גם של מסחר, גם של חיות. זה אסור שיקרה בשום מקרה. 
       
       אני חושב שהיום אחד היעדים המרכזיים, אחד האתגרים המרכזיים בירושלים, זה להחיות ולחדש את מרכז העיר. זה דבר חשוב מאין כמותו. לפי דעתי, עד שלא נדע למצוא לעניין הזה פתרון אמיתי, אנחנו לא נותנים פתרון אמיתי לירושלים, כי בסוף כל עיר, אפילו עיר ענקית כמו ירושלים, יש לה מרכז. אם במרכז שלה, במקום אנשים בשר ודם, יתחילו להסתובב רוחות רפאים, אין ירושלים. אתה יכול לבנות כמה שאתה רוצה במערב, זה לא זה, וזה לא נותן תשובה לעניין המרכזי. לכן גם קבענו בהחלטה בוועדה המחוזית - מערב, בכפוף לתוכנית פיתוח וחידוש של מרכז ירושלים. זה חייב להיות ברור וללכת ביחד ובמשקל שווה. 
       
       עניין התעסוקה, גם אותו חייבים להביא בחשבון בכל בנייה של תוכנית ובכל קידום או התקדמות של התוכנית. צריך גם להביא בחשבון את נושא המסחר, מוסדות הציבור והשטחים הפתוחים לצורכי נופש ופנאי של האוכלוסייה וגם את השמירה על היישובים הכפריים והשטחים החקלאיים וערכי טבע ונוף. צריכים לשמור עליהם מכל משמר, כי הם נכסי הציבור, והם משרתים את ירושלים ואת יופיה לא פחות מכל דבר אחר. 
       
       אשר למבשרת-ציון, עמדתי בעניין הזה ידועה שנים רבות, והיא גם באה לידי ביטוי בעמדת הוועדה המחוזית, במקרה או שלא במקרה. הוועדה סבורה כי יש מקום ליצירת תשתית ראויה לקיומה של מבשרת-ציון כרשות עצמאית. אני חוזר ואומר את זה, כי הדבר הזה היה במחלוקת או בוויכוח. 
       
שר התעשייה, המסחר והתעסוקה אהוד אולמרט:
       
       זה לא יכול להיות במחלוקת. זאת עמדה שקורצת לתושבי מבשרת, שיש בה לצערי ריכוז גדול מדי של אנשים מפורסמים, ויש חוסר התחשבות בעמדה הזאת. זה היישוב הכי אגואיסטי שקיים בישראל - - -
       
היו"ר יולי-יואל אדלשטיין:
       
       המתקפה על סגנית שר הפנים לא במקום. זה אישי מדי. 

שר התעשייה, המסחר והתעסוקה אהוד אולמרט:
       
       אני אומר את זה לאלה שהם לפחות חברי כנסת ו/או שרים. 
       
שר הפנים אופיר פינס-פז:
       
       אומר היושב-ראש שזה מתפרש כהתקפה ישירה על סגניתי. 
       
שר התעשייה, המסחר והתעסוקה אהוד אולמרט:
       
       לא, סגניתך היא דיירת זמנית חדשה. היא לא זאת שארגנה את הקמפיין של כל המיוחסים, שכולם עובדים בירושלים, חיים בירושלים, נהנים מהתשתיות בירושלים, ורוצים לשלם מסים בעיר אחרת, שיונקת מירושלים ולא תורמת לה.  
       
שר הפנים אופיר פינס-פז:
       
       השר וילנאי רוצה זכות תגובה? השר וילנאי מבקש להגיב. 
       
השר מתן וילנאי:
       
       אני תומך בכל מלה של ראש עיריית ירושלים לשעבר. 
       
שר הפנים אופיר פינס-פז:
       
       אז קודם כול תעשה מעשה ותעבור לירושלים. 
       
השר מתן וילנאי:
       
       אני אעבור לירושלים כשאני אחליט, זה לא קשור לעניין - - -
       
שר הפנים אופיר פינס-פז:
       
       לא, אתה בא ואומר שאתה תומך בדעתו. אני לא תומך בדעתו. 
       
שר התעשייה, המסחר והתעסוקה אהוד אולמרט:
       
       מה זה שייך? 
       
שר הפנים אופיר פינס-פז:
       
       אני חושב שאי-אפשר לכפות על תושבים. בניגוד לדעתך, השר וילנאי, אני חושב שמי שגר במבשרת בחר שלא לגור בירושלים. הוא החליט שהוא לא רוצה לגור בירושלים, ורוצים להכריח אותו בצווים, בחוקים ובכפייה לגור בירושלים, וזה לא יהיה. 
       
שר התעשייה, המסחר והתעסוקה אהוד אולמרט:
       
       אדוני השר, אתה שכחת שאתה שר, כי אתה לא מדבר ברצינות. 
       
שר הפנים אופיר פינס-פז:
       
       אני לא שכחתי, אתה שכחת. 
       
דוד אזולאי (ש"ס):
       
       אדוני היושב-ראש, איבדת את השליטה. 
       
היו"ר יולי-יואל אדלשטיין:
       
       לא, מזמן לא איבדתי שליטה, וביקשתי משר הפנים לסכם. 
       
שר התעשייה, המסחר והתעסוקה אהוד אולמרט:
       
       - - - עלול לחשוב שאם משנים את השיוך המוניציפלי, כאילו תבוא מלגזה, תיקח את תושבי מבשרת ותעביר אותם למקום מגורים אחר. אבל לא היא, הם ימשיכו לגור בדיוק באותו מקום. השאלה היא מה היא הרשות השלטונית שאחראית להם. הרי אם עמדתך היתה נכונה, משרד הפנים היה מתנגד לכל איחודי היישובים. 
       
שר הפנים אופיר פינס-פז:
       
       אהוד אולמרט, כולם היו ירושלמים. תושבי מבשרת רובם ככולם החליטו לעזוב את ירושלים. הם היו ירושלמים, הם החליטו בהחלטה רציונלית לעזוב ולעבור למבשרת. 
       
שר התעשייה, המסחר והתעסוקה אהוד אולמרט:
       
       לא, אני לא מוכן שהטענה הזאת תישאר בפרוטוקול ללא תגובה. ברשות השר שנתן לי כבר קודם הסכמה - - -
       
היו"ר יולי-יואל אדלשטיין:
       
       מה זה פה? 
       
שר התעשייה, המסחר והתעסוקה אהוד אולמרט:
       
       ברשותך, כמובן. 
       
היו"ר יולי-יואל אדלשטיין:
       
       לא, לא ברשותי. השר סיים את זמנו. אדוני ישב. 
       
שר התעשייה, המסחר והתעסוקה אהוד אולמרט:
       
       אני רוצה לומר משפט. 
       
היו"ר יולי-יואל אדלשטיין:
       
       אם תרצה להתערב בדיון, הזכות עומדת לך. אם תרצה לבקש, תעשה את זה אחרי שהשר יסיים. כבוד השר, נא לסיים. אתה לא יכול תוך כדי לגשת למיקרופון. 
       
שר התעשייה, המסחר והתעסוקה אהוד אולמרט:
       
       אבל אני מבקש מייד לאחר שהוא יסיים את רשות הדיבור. 
       
היו"ר יולי-יואל אדלשטיין:
       
       אתה רשאי לבקש לפי התקנון ותקבל. 
       
שר הפנים אופיר פינס-פז:
       
       אני מצטער שהשר אולמרט מזהה בעניין הזה איזו התקפה אישית או משהו. 
       
שר התעשייה, המסחר והתעסוקה אהוד אולמרט:
       
       מה פתאום התקפה אישית. 

היו"ר יולי-יואל אדלשטיין:
       
       אדוני שר הפנים, נא לסיים ונא להודיע מה היא עמדתך. 
       
שר הפנים אופיר פינס-פז:
       
       יש לי עמדה אחרת. הוא יכול לבקש רק על התקפה אישית. 
       
שר התעשייה, המסחר והתעסוקה אהוד אולמרט:
       
       - - -
       
היו"ר יולי-יואל אדלשטיין:
       
       לא, כנציג הממשלה הוא יכול להתערב בדיון. 
       
שר הפנים אופיר פינס-פז:
       
       אני בהחלט סבור – ואגב, לא רק אני, גם הוועדה המחוזית לתכנון ובנייה וגם מוסדות התכנון בישראל – שלמבשרת-ציון זכות קיום עצמאית. זו עמדה שאני מחזיק בה הרבה מאוד שנים, ואתה יודע את זה, ולא שיניתי את עמדתי, ואני חושב שהיא נכונה. 
       
שר התעשייה, המסחר והתעסוקה אהוד אולמרט:
       
       אתה בעד איחוד יישובים? 
       
שר הפנים אופיר פינס-פז:
       
       לא בכל מחיר. 
       
שר התעשייה, המסחר והתעסוקה אהוד אולמרט:
       
       לא, אני לא מדבר על כל מחיר, אלא שואל אם אתה בעד איחוד יישובים.
       
שר הפנים אופיר פינס-פז:
       
       ראית שלא איחדתי עד היום אף יישוב, לא שמת לב? ולא תמכתי באף איחוד. יש לי עמדה בעניין הזה, מה לעשות?
       
היו"ר יולי-יואל אדלשטיין:
       
       אדוני ממלא-מקום ראש הממשלה והשר התורן אהוד אולמרט, אתה ביקשת לדבר, תדבר בסיום דברי השר. 
       
שר התעשייה, המסחר והתעסוקה אהוד אולמרט:
       
       אני חשבתי שהליקוי שלך הוא מקומי - - -
       
שר הפנים אופיר פינס-פז:
       
       עזוב את זה. תראה, אתה יודע מה הבעיה? אני לא ביבי נתניהו. אתה יודע שאני עונה חזק. 
       
שר התעשייה, המסחר והתעסוקה אהוד אולמרט:
       
       תראה כמה שאני נחמד אליך. 
       
שר הפנים אופיר פינס-פז:
       
       בדיוק, אז אני רוצה להזהיר אותך מראש, אני לא ביבי נתניהו. 
       
שר התעשייה, המסחר והתעסוקה אהוד אולמרט:
       
       מזלך הטוב. 
       
שר הפנים אופיר פינס-פז:
       
       נכון. אני רוצה לסיים את התשובה שלי. חבר הכנסת גאלב מג'אדלה, אני קודם כול אקיים דיון בלשכתי על-פי הצעת השר אולמרט, אבל אני מציע גם לך לקיים דיון בוועדת הפנים ואיכות הסביבה על תוכנית ספדי לירושלים, על התפתחותה מערבה, על מה שקורה במרכז העיר. אני חושב שזה דיון ראוי ואני חושב שזה דיון חשוב. אני חושב שראוי שוועדת הפנים ואיכות הסביבה של הכנסת תהיה שותפה לדיון הציבורי וגם תהיה לה יכולת לבדוק, לבקר, לעקוב ולהשפיע על החלטות הממשלה בנושא. ירושלים היא של כולנו, ואני שמח שהרבה מאוד גורמים רוצים להיות מעורבים בתהליכים, בהבעת העמדות שלהם ובקביעת ההחלטות באשר לעתידה של העיר. תודה רבה. 
       
היו"ר יולי-יואל אדלשטיין:
       
       פרוצדורלית, מה אתה מציע?
       
שר הפנים אופיר פינס-פז:
       
       אני מציע להעביר את הנושא לוועדת הפנים ואיכות הסביבה, כדי שיתקיים שם באמת דיון ציבורי בעניין. 
       
היו"ר יולי-יואל אדלשטיין:
       
       השר מבקש להעביר לוועדה, והמציע מסכים להעביר לוועדה. לפני שאנחנו נעבור להצעה אחרת, ממלא-מקום ראש הממשלה והשר התורן אהוד אולמרט מבקש להתערב בדיון, והזכות בוודאי עומדת לו. בבקשה, אדוני. 
       
שר התעשייה, המסחר והתעסוקה אהוד אולמרט:
       
       כבוד היושב-ראש, כבוד השר, באמת זה לא עניין אישי, יש פה ויכוח מהותי. דבר ראשון, הטענות שהשר משמיע הן לא טענות שעומדות במבחן רציני של שיקול דעת ציבורי. מדוע? הטענה שמפני שתושב עבר מכפיפות לרשות מוניציפלית אחת לרשות אחרת, הרצון שלו הוא הדבר המכריע, היא קודם כול טענה שלא עומדת בשום מבחן. הקריטריון האמיתי היחיד לקביעת גבולות מוניציפליים הוא הנוחיות השלטונית וטובת הקהילה כולה, ולא הרצון האינדיבידואלי של אזרח זה או אחר קודם כול. אוי ואבוי לנו אם היינו עומדים במצב כזה. 
       
       דבר שני, וזה הדבר החשוב, כל אלה שעזבו, לא עזבו כי הם רצו לעזוב את ירושלים, למה? הם נשארו בפריפריה של ירושלים והם רוצים לחיות כשמרכזם בירושלים, ולכן הם גרים במבשרת. הם עזבו כי במבשרת מחיר הדירות היה חצי מהמחיר בירושלים, ולכן במבשרת הם יכלו לקנות קוטג' באותו כסף שהם מכרו בו את הדירה בירושלים. לכן הם עברו. אף אחד לא ייקח אותם משם. השאלה היא רק אם הרשות המוניציפלית תיקרא x או y, וזאת שאלה שנמדדת לפי קריטריונים שונים לחלוטין מאלה שהציג השר. 
       
       את כל היתר אני אנסה להסביר לו בשיחה אישית בדיון בלשכתו או בכל פורום אחר, כי אני לא רוצה להלאות את הכנסת עכשיו.  
       
היו"ר יולי-יואל אדלשטיין:
       
       תודה לשר אהוד אולמרט. הצעה אחרת. אם כן - השר הציע ועדה, המציע הסכים, אבל הצעה אחרת יש לחבר הכנסת עבד-אלמאלכ דהאמשה. בבקשה, אדוני. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השרים, חברי חברי הכנסת, אני שמח לשמוע משר הפנים שאין שום כוונה להרחיב את העיר מזרחה ולא על חשבונם של תושבי העיר הערבים וחשבונה של ירושלים המזרחית, אבל אני שואל: קיימת תוכנית, לא רק תיאורטית אלא בפועל, ויש על כך הודעות וביסוס בתקשורת, שמרחיבים את מעלה-אדומים מערבה, אדוני, עד שתגיע לירושלים. אז מה הועילו חכמים בתקנתם? אתה אומר, לא נרחיב מזרחה, ומעלה-אדומים תגיע עד ירושלים מערבה, כהתנחלות, וכבנייה שהיא, כמדומני, נוגדת גם את כל החוקים וגם את האינטרס של תושבי העיר המזרחית. אין כאן - אלא אם כן אדוני יתייחס לעניין הזה, או שיש לו גם עמדה בעניין ההרחבה הזאת. תודה רבה. 
       
היו"ר יולי-יואל אדלשטיין:
       
       תודה רבה לחבר הכנסת עבד-אלמאלכ דהאמשה על הצעתו, אבל יחד עם זה - אופי ההצבעה יהיה כדלקמן: בעד - להעביר את הנושא תוכנית הבנייה במערב-ירושלים, של חבר הכנסת גאלב מג'אדלה, לדיון בוועדה; נגד - להסיר מסדר-היום. 
       
       מי בעד?  מי נגד? נא להצביע. בעד - דיון בוועדה, נגד - להסיר מסדר-היום. 
       
הצבעה מס' 21
       
בעד ההצעה להעביר את הנושא לוועדה - 10
בעד ההצעה שלא לכלול את הנושא בסדר-היום - 1
נמנעים - אין
ההצעה להעביר את הנושא לוועדת הפנים ואיכות הסביבה נתקבלה. 
       
היו"ר יולי-יואל אדלשטיין:
       
       בעד - 10, מתנגד - 1, אין נמנעים. אני קובע כי הנושא של תוכנית הבנייה במערב-ירושלים עבר לדיון בוועדת הפנים ואיכות הסביבה. 
       

הצעה לסדר-היום
העסקת עובדי קבלן בניקיון בבנק אוצר החייל

היו"ר יולי-יואל אדלשטיין:
       
       אנחנו עוברים לנושא הבא בסדר-היום: העסקת עובדי קבלן בניקיון בבנק אוצר החייל - הצעה לסדר-היום מס' 7151 של חבר הכנסת מיכאל רצון. המשיב הוא שר התעשייה, המסחר והתעסוקה. בבקשה, חבר הכנסת מיכאל רצון. הצעתך היא הצעה רגילה, אז יש לך עד עשר דקות. כפי שאני מכיר את מיכאל רצון, הוא יצליח לתמצת. 
       
מיכאל רצון (הליכוד):
       
       אדוני היושב-ראש, חברי חברי הכנסת, אדוני ממלא-מקום ראש הממשלה - שישוב לפה בעוד שניות מספר - אני בהחלט ניצלתי את ההזדמנות כשראיתי פרסום בנושא העסקת עובדי קבלן בבנק אוצר החייל, סיפור בהחלט לא סימפתי. מהכתבה מצטיירת התעמרות בעובדים, עובדי קבלן, שמנכים להם ממשכורתם באופן שרירותי בלי שום הסברים - משכר שבוודאי גם כך הוא נמוך וגובל בעושק. וכמובן, כל פנייה לבנק עצמו, כמי שמעסיק את הקבלן, נענית, בצדק או שלא בצדק - שהם בעצם לא המעסיקים. 
       
       עד כמה שאני מבין - אני מניח שהשר ישיב לי - הוא היה אמור לחתום על צו הרחבה שבו הסכמים קיבוציים יחולו גם על עובדי קבלן, ואני מקווה, ואולי ישיב לי השר אם זה נעשה כך או לא - מן הראוי, בכל אופן, במסגרת המגבלות הקיימות במשרד התמ"ת בפיקוח על העבודה, ואני יודע שהמשרד נמצא במצוקה, וכדי להגיע למצב שבו יוכלו לפקח על זכויותיהם של העובדים, אין ספק שצריך להרחיב את האגף הזה, להוסיף מפקחים. אנחנו ראינו את זה גם בנושא שעות עבודה ומנוחה, ראינו את זה בנושאים נוספים. מאחר שהנושא מוכר לי בהיותי בעבר סגן שר במשרד הזה, אני יודע שהמצוקה קיימת. 
       
שר התעשייה, המסחר והתעסוקה אהוד אולמרט:
       
       המורשת שלך ממשיכה להתקיים גם בהיעדרך. 
       
מיכאל רצון (הליכוד):
       
       כן, כן, זה היה ברור לי. אני לא חשבתי שמשהו שם נעצר. 
       
שר התעשייה, המסחר והתעסוקה אהוד אולמרט:
       
       לא - - -
       
מיכאל רצון (הליכוד):
       
       כן, אבל מה שאני חושב - המצוקה שאני ראיתי, לפחות, כשהייתי שם, קיימת. היא בוודאי נובעת ממצוקה תקציבית, אבל אי-אפשר שאנשים שהם עובדי קבלן ייפגעו מפני שיש מצוקה תקציבית כזאת או אחרת. אני שאלתי בהיעדרך שאלה: אם היית צריך לחתום על הרחבת ההסכם הקיבוצי לעובדי קבלן בהסכמים קיבוציים - האם עשית זאת, כן או לא. אני מניח שאתה תשיב על כך. תודה רבה. 
       
היו"ר יולי-יואל אדלשטיין:
       
       תודה רבה לחבר הכנסת מיכאל רצון, גם על הקיצור הנמרץ בדבריו. ישיב שר התעשייה, המסחר והתעסוקה, הלוא הוא גם ממלא-מקום ראש הממשלה וגם השר התורן שלנו, אהוד אולמרט.
       
שר התעשייה, המסחר והתעסוקה אהוד אולמרט: 
       
       כבוד היושב-ראש, חברי הכנסת, ידידי, סגן שר התמ"ת לשעבר, חבר הכנסת מיכאל רצון, אין ספק שההצעה לסדר-היום הזאת מועלית על-ידי חבר כנסת שמדבר גם מתוך ניסיון, גם מתוך ידע וגם מתוך הבנה - כמובן, מה שאופייני לכל חברי הכנסת, אבל אני לא משיב לכולם, אז אני יכול רק להתייחס לזה שאני משיב לו, שהוא, במקרה, גם סגן השר במשרד, לשעבר, ואדם מנוסה. 
       
       ככלל, יש פעולות רבות שקשורות בבנק, או בכלל בניהול כספי - ניכוי כספים שלא כדין, אי-תשלום הוצאות נסיעות, אי-תשלום תשלומי פנסיה, אי-קבלת תלושי שכר וכו' - הן לא מהוות עבירות פליליות, ולכן אין בדברים האלה סמכויות אכיפה למינהל ההסדרה והאכיפה במשרד. יכול להיות, במקרים מסוימים, שבהם פעולה שלא נעשתה, או ניכויים שלא בוצעו כהלכה על-ידי המעביד, יכולים  להביא לאי-תשלום שכר מינימום, ואי-תשלום שכר המינימום מהווה עבירה לפי סעיף 14 לחוק שכר מינימום, וזו עבירה פלילית. אז יכול להיות שמההיבט הזה, אם נחקור את העניין, יש פה אפשרות לנקוט איזו פעולת אכיפה, ואני אטיל על מינהל ההסדרה והאכיפה לבדוק את העניין הזה. תודה. 
       
היו"ר יולי-יואל אדלשטיין:
       
       מה השר מציע לעשות? 
       
שר התעשייה, המסחר והתעסוקה אהוד אולמרט:
       
       מה שמציע חבר הכנסת. 

היו"ר יולי-יואל אדלשטיין:
       
       חבר הכנסת יכול לרצות רק דיון במליאה, אבל אם תציע לו משהו אחר - - -
       
שר התעשייה, המסחר והתעסוקה אהוד אולמרט:
       
       אם הוא יסכים להעברה לוועדה - אני אסכים להעברה. 
       
היו"ר יולי-יואל אדלשטיין:
       
       השר ביקש להעביר את הנושא לוועדה. חבר הכנסת מיכאל רצון מסכים להצעת השר, ולכן נוכל לעבור להצבעה. הנושא שלנו הוא העסקת עובדי קבלן בניקיון בבנק אוצר החייל, של חבר הכנסת מיכאל רצון. 
       
       בעד - דיון בוועדה, נגד - להסיר מסדר-היום. ההצבעה החלה. 
       
       
הצבעה מס' 22
       
בעד ההצעה להעביר את הנושא לוועדה - 7
נגד - אין
נמנעים - אין
ההצעה להעביר את הנושא לוועדת העבודה, הרווחה והבריאות נתקבלה.
        
היו"ר יולי-יואל אדלשטיין:
       
       אם כן, התוצאות: שבעה בעד, אין מתנגדים ונמנעים. הנושא של העסקת עובדי קבלן בניקיון בבנק אוצר החייל יידון בוועדת העבודה והרווחה של הכנסת. 
       
       
מסמכים שהונחו על שולחן הכנסת 
       
היו"ר יולי-יואל אדלשטיין:
       
       הודעה לסגן מזכיר הכנסת. 
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת – 
       
       לקריאה שנייה וקריאה שלישית: הצעת חוק חסינות חברי הכנסת, זכויותיהם וחובותיהם (תיקון מס' 33), התשס"ה-2005, שהחזירה ועדת הכנסת. 
       
       מסקנות ועדת החינוך, התרבות והספורט בעקבות דיון מהיר בנושא: המשבר במערכת החינוך הערבית בחיפה. תודה. 
       
היו"ר יולי-יואל אדלשטיין:
       
       תודה רבה לסגן מזכיר הכנסת.
       
       
       
הצעה לסדר-היום
תוכנית למדרוג שכר הדירה בדיור הציבורי

היו"ר יולי-יואל אדלשטיין:
       
       אנחנו עוברים לנושא הבא: תוכנית למדרוג שכר הדירה בדיור הציבורי - הצעה לסדר-היום מס' 7220. המציע הוא חבר הכנסת משה כחלון. בבקשה, אדוני. מדובר בהצעה רגילה, לכן לרשות אדוני עד עשר דקות. 
       
משה כחלון (הליכוד):
       
       אדוני היושב-ראש, חברי הכנסת, משרד השיכון הציע, במסגרת ההצעה שלו לדון בעניים - מדי פעם מדברים על מלחמה בעוני, אבל אנחנו יודעים שזו לא מלחמה בעוני, זו מלחמה בעניים. נוסף על זה שקיצצו להם והורידו להם, כעת הם החליטו למדרג את שכר הדירה. 
       
       מה זה למדרג את גובה שכר הדירה? אם למישהו יש עוד איזה 200 שקלים הכנסה, למה להשאיר לו אותה? נעלה לו את שכר הדירה, נחנוק אותו, נקבור אותו לגמרי. ואם יש לו ילדים מעל גיל 21, משתכרים, יש להם הכנסה נוספת והם רוצים לבנות את החיים שלהם, אחרי שכל הילדות עברה בבית של דיור ציבורי, ומי שגר בדיור ציבורי זה אחד שלא יכול להעניק לילדים שלו דיור נורמלי בעיר גדולה, עם תנאים טובים, אז אותו ילד, אותו נער שמגיע לגיל 21 ומקבל משכורת, החליטו במסגרת המלחמה הצודקת שלהם לשקלל גם את המשכורת שלו בתוך סל ההכנסות, ואז לעשות איזה מפתח ולקחת מהמשפחה הזאת עוד כמה שקלים שהיא הצליחה לצבור.
       
       אני מלא טענות לשר הרצוג רק על דבר אחד: לפני שלושה חודשים היה השר הרצוג חבר כנסת. כשהוא היה חבר כנסת היינו יחד, הוא ואני, בכל מיני שדולות חברתיות למען הדיור הציבורי, למען הקשישים. היום, ברוך השם, השר הרצוג נהיה שר, קיבל "וולבו" ואולי גם איזו העלאה במשכורת, כמה שומרים סביבו, הכול מסודר. אבל השר הרצוג שכח שהעניים נשארו עניים. הוא נהיה שר אבל הם נשארו למטה. לא קרה להם שום דבר. ההתייחסות שלו בישיבה האחרונה שהיתה לנו עם השדולה למען הדיור הציבורי, לשמוע אותו מדבר זה פשוט היה קטסטרופה. 
       
       הוא מאשים את העניים בעוני שלהם, הוא מאשים את בעלי הבתים של הדיור הציבורי, שלא מאפשרים להם לקנות, שאומרים: אתם תקנו רק ממגדל-העמק צפונה ומגדרה דרומה, רק לפריפריה הגיאוגרפית, ולא מוכנים לשקול ולשמוע שיש גם פריפריה חברתית. יש אנשים בירושלים שמצבם הרבה יותר קשה משל אנשים בנתיבות. מה, זה שהוא גר בירושלים מישהו מבטיח לנו שהוא משתכר 10,000 שקל בחודש, או בגבעת-אולגה או באור-עקיבא, או בכל מקום אחר שהוא לא צפונה ממגדל-העמק ודרומה מגדרה?
       
       מה שמכעיס אותי אצל השר הרצוג זה שהוא באמת שכח, וזה לקח לו כל כך מעט זמן. אנשים, לוקח להם שנה, שנתיים, ואז הם שוכחים מאיפה הם באו ומה הם היו קודם, בתפקידים הקודמים. בעניין הזה יש לי אכזבה מוחלטת. אני ישבתי אתו בשבוע שעבר - אדוני סגן השר, אתה הגעת לישיבה בשלב השני. 
       
       לשמוע אותו אומר לדיירי הדיור הציבורי, לאנשים קשי-יום, שהגורל לא האיר להם פנים והם באו לבקש שיאפשרו להם להחליף דלת בשירותים, להחליף דלת באמבטיה, כי אחרי 30, 35 שנה הדלת נרקבת. אין להם כסף להחליף. היום האנשים האלה חיים עם וילון בשירותים, עם וילון באמבטיה. תחשבו אילו תנאים אלה. אדם מתקלח עם וילון כי אין לו כסף להחליף דלת. בדלת חיצונית כן מכירים להם, כלים סניטריים לא מכירים להם. תארו לכם איך נראים כלים סניטריים בשירותים או במקלחת אחרי 35 או 40 שנה של הדיור הציבורי, והרי הוא לא קיבל שם את הכי מפואר או את הכי טוב. התשובות היו תשובות מעליבות. 
       
       הבקשה שלנו, הבקשה שלי, אדוני סגן השר, ופה אני מגיע אליך - להפסיק את המלחמה בעניים. הצהרות מפה ועד באר-שבע. עוד לא נכנסו, שמעון פרס כבר גמר עם הגליל, גמר עם הנגב, מענקים. הנה, ראיתם. ובא לציון גואל. מה שהליכוד לא עשה כל השנים, הנה, נכנסה העבודה לממשלה והכול בסדר. כל בוקר, אני לא יודע איך נותנים להם את כל השטחים האלה, וזה כתוב בעיתונים. כל יום שמעון פרס פתר בעיה אחרת. בפועל, שום דבר. נכנס השר הרצוג, פתר את הבעיה של המענקים בפריפריה, פתר את זה ופתר את זה - - -

דוד אזולאי (ש"ס):
       
       מה שנכון נכון. אף אחד לא עושה כלום. הממשלה עסוקה בהתנתקות.

משה כחלון (הליכוד):
       
       אתה יודע שאני ביישן קטן. כשיש לי ביקורת על הליכוד בנושא חברתי, אני אומר אותה. פה יש לי ביקורת על העבודה. השרים של העבודה נכנסו עם הצהרות בומבסטיות, ובשורה התחתונה לא עושים שום דבר. כשמדברים על הגליל, אני יודע מה זה הגליל, וכשמדברים על דיור ציבורי, אני יודע מה זה דיור ציבורי. אין שבוע שאני לא מבקר בארבע, חמש דירות של הדיור הציבורי. אז את הסיפורים האלה הם יכולים למכור לכתבים כלכליים שיושבים בקומה 44 בעזריאלי וכותבים, ולא לי, כי אני בשבת בבית-הכנסת עם אנשי הדיור הציבורי, ואני בשוק ואני בגליל ואני בכל המקומות האלה.
       
שר התעשייה, המסחר והתעסוקה אהוד אולמרט:
       
       בשבת אתה גם בבית-הכנסת וגם בשוק?

משה כחלון (הליכוד):
       
       לא, אדוני. מי שיכול להגיע בשבת גם לבית-הכנסת וגם לשוק זה אתה, אני לא, כי יש לכם בירושלים העתיקה שוק ליד בית-הכנסת.
       
       האטימות הזאת חייבת להפסיק. חייבים להמשיך, אדוני השר וממלא-מקום ראש הממשלה, ואתה רגיש לציבור הזה, ואני מכיר אותך טוב, אולי כדאי שגם אתה תתערב ואשמח אם תתערב גם בדיון הזה.

שר התעשייה, המסחר והתעסוקה אהוד אולמרט:
       
       - - -

משה כחלון (הליכוד):
       
       תאמין לי, התשובות שלך יהיו הרבה יותר טובות משל הרצוג.

שר התעשייה, המסחר והתעסוקה אהוד אולמרט:
       
       זו לא הצעה דחופה?
       
משה כחלון (הליכוד):
       
       לא, הצעה דחופה זה בנושא התנהגות המשטרה.

שר התעשייה, המסחר והתעסוקה אהוד אולמרט:
       
       סליחה.

משה כחלון (הליכוד):
       
       אדוני ממלא-מקום ראש הממשלה, אתה מכיר את זה ואתה טיפלת שנים באוכלוסיות חלשות. מי ששילם 50 שקלים בחודש ושלחו מרגלים ובלשים לעקוב אחריו - רק הבילוש והמעקבים, כדי לראות אם יש לו עוד איזו הכנסה של עוד איזה 200-300 שקל בחודש, אותו אדם, היום מבקשים ממנו 1,200, 1,300 שקל בחודש. 
       
       הבקשה שלנו היא לקחת את ההכנסה של אותה משפחה ולקבוע שהיא לא תשלם יותר מאחוז מסוים מהשכר שלה. זאת אומרת, אם הם משתכרים 3,000 שקל, אז בואו נאמר שישלמו 600 שקל, 20% מהשכר. אי-אפשר להגיד להם: תשלמו 50% ,60% מההכנסה שלכם לטובת שכר דירה, שזה די קרוב לשכר דירה בשוק החופשי.
       
       הדבר השני, אדוני סגן השר, יש להאריך את המבצע הזה של מכירת הדירות ולהפסיק עם הפטנט, תסלח לי על הביטוי - הפטנט המטומטם הזה, לבוא ולומר שאין פריפריה חברתית ויש רק פריפריה גיאוגרפית. מי שגר מגדרה דרומה, הוא זקוק וראוי וצריך לעזור לו ולתת לו ולאפשר לו לקנות את הדירה, ומי שגר מגדרה ועד מגדל-העמק, בחלק הזה הוא אינו יכול לקנות את הדירה. למה? כי הוא עשיר, כי הוא גר ליד עשירים. אני לא יודע למה, לא הבנתי את ההיגיון, אבל - - -

קריאה:
       
       - - -

משה כחלון (הליכוד):
       
       כל העניים שווים בפנינו ולא בפני משרד השיכון, לצערי, או בפני מי שחוקק את החוק הזה. 
       
       לכן, אדוני השר, גם בנושא של מיצוי כושר השתכרות, לא יכול להיות שאדם בן 21 ממשפחה קשה, שהגיע ומצא מקום עבודה ומשתכר - יש כאלה שעובדים חודשיים, שלושה חודשים, ומפטרים אותם. אבל משרד השיכון כבר משקלל לו את ההכנסה כאילו הוא עבד שנה שלמה. תן לו חצי שנה.

סגן שר הבינוי והשיכון אלי בן-מנחם:
       
       - - -

משה כחלון (הליכוד):
       
       כן, למה אתה אומר לי לא? מה שאני אומר, תאמין לי שהכול בדוק. לצערי, הנתונים שמגיעים, לא ממך, אתה יודע שאליך יש לי הערכה גדולה, אלי, אבל הנתונים שמגיעים מהמשרד שלכם לא תמיד מדויקים.
       
       הנושא של מיצוי כושר ההשתכרות חשוב מאוד, אבל צריך לתת לבן-אדם. עבד שנה, עבד שנתיים, אבל לא בחודש או בחודשיים הראשונים. הרי אנחנו יודעים שאנשים מגיעים למקום עבודה ולא תמיד מצליחים להתאקלם. אחרי חודשיים הם בחוץ, אבל ההכנסה נחשבת להם כאילו הם עבדו שנה.
       
       דבר אחרון, כי אין לי זמן יותר - - -

היו"ר יולי-יואל אדלשטיין:
       
       באמת רציתי לומר לך שזה יהיה דבר אחרון.

משה כחלון (הליכוד):
       
       אני יודע, לפעמים אני גם יושב בכיסא הזה, אז אני מכיר את זה. 

       על כל פנים, אדוני סגן השר, יש לקבוע - וזה חשוב, ואני אומר פה אפילו גם לממשלה וגם לממלא-מקום ראש הממשלה וגם לסגן השר אדרי, שהוא גם איש חברתי - ולא לאפשר לגבות מאנשים מעבר לאחוז מסוים ממשכורתם, מהכנסתם. מה אתם עושים? אתם גובים מהם 30%, הם לא יכולים לשלם, ומגיעים הפינוי, ההוצאה לפועל, ניתוק חשמל וניתוק מים. אז מה החוכמה הזאת? להביא אותם לוועדה בין-משרדית - לְמה? הרי הקורבנות של כל הטמטום הזה ידועים מראש, ואנחנו יודעים מי הם. למה להתחיל עם זה בכלל?
       
       סגן השר אלי בן-מנחם, לך אני באמת מודה - ואני מדבר כרגע בשם השדולה למען הדיור הציבורי - גם על שיתוף הפעולה אתנו, גם על הפעולות שעשית עוד לפני שהיית סגן שר ובמיוחד כשהתחלת להיות סגן השר וגם על הפעולות שלך מול "חלמיש". אני יכול לאחל לך רק הצלחה. תודה. 
       
היו"ר יולי-יואל אדלשטיין:
       
       תודה רבה לחבר הכנסת כחלון. כאמור, ישיב סגן שר הבינוי והשיכון, חבר הכנסת אלי בן-מנחם. אדוני, בבקשה.
       
סגן שר הבינוי והשיכון אלי בן-מנחם:
       
       אדוני היושב-ראש, ממלא-מקום ראש הממשלה, חבר הכנסת אולמרט, חברי כנסת, סגני השרים, והבה ואדרי ידידי, חבר הכנסת כחלון, ידידי הטוב, אני רוצה לומר לך שאתה מתפרץ לדלת פתוחה בכל מה שאמרת.
       
משה כחלון (הליכוד):
       
       אני מבסוט.
       
סגן שר הבינוי והשיכון אלי בן-מנחם:
       
       גם אני חושב שקביעת העקרונות בשיטת מדרוג שכר הדירה בדיור הציבורי חייבת להיקבע על-פי התאמה רחבה בין רמת ההכנסה של המשפחה לבין תשלום שכר הדירה שהיא נדרשת לשלם. 
       
       בראשית דברי, אני מצטער שבמקרה הזה אתה תקפת את השר הרצוג, מבחינתי שלא בצדק, ותיכף אתייחס גם לכל הדברים. מי כמוך  יודע - - -
       
משה כחלון (הליכוד):
       
       אוי אם תגיד משהו אחר.
       
סגן שר הבינוי והשיכון אלי בן-מנחם:
       
       לא. מי כמוך  יודע, שבכל מה שקשור לשכר דירה, ותיכף אתייחס ואפרט, הכול מגיע ממקור אחד, וזה משרד האוצר. נכון להיום, תשלומי שכר הדירה, על-פי ההצעה לסדר-היום שהגשת - - -
       
דוד אזולאי (ש"ס):
       
       שר האוצר הוא במפלגת העבודה? מאיפה הוא?
       
סגן שר הבינוי והשיכון אלי בן-מנחם:
       
       לא. עדיין לא.
       
דוד אזולאי (ש"ס):
       
       זה יבוא. אל תדאג.
       
היו"ר יולי-יואל אדלשטיין:
       
       בקצב כזה.
       
דוד אזולאי (ש"ס):
       
       בקצב הזה זה יבוא מהר מאוד.
       
סגן שר הבינוי והשיכון אלי בן-מנחם:
       
       חבר הכנסת משה כחלון, תשלומי שכר הדירה נקבעים היום על-פי שלוש מדרגות. מי שנמצא בדרגת מה"ש - דרגת מרכז הנחות שכירות, שזו הדרגה הכי נמוכה, משלם את שכר הדירה הנמוך ביותר, שנע בין 100 ל-150 שקלים. יש מקומות שבהם משלמים גם 35 שקלים, ואני אומר את הממוצע.
       
משה כחלון (הליכוד):
       
       רק מי שמת.
       
סגן שר הבינוי והשיכון אלי בן-מנחם:
       
       לא. זה בעיקר בערי הפיתוח, ויש מדרוג של דרגות מ-1 עד 10, ויש מקומות שבהם משלמים 35 ו-40 שקלים, ובמקומות מאוד מאוד מרוחקים - מצפה-רמון, נתיבות ובדרום ובצפון.
       
משה כחלון (הליכוד):
       
       זה כדי שהדירות לא יישארו ריקות.
       
סגן שר הבינוי והשיכון אלי בן-מנחם:
       
       אתה צודק, והלוואי שנמלא את הדירות הריקות האחרות. האנשים האלה חיים מקצבאות הביטוח הלאומי, ומשתכרים ברמות הכנסה הכי נמוכות. בדרגה הזאת יש 43,000 משפחות בארץ, ואלו המשפחות החלשות שמתקיימות רובן מקצבת הביטוח הלאומי.
       
       הדרגה השנייה היא דרגת שכר דירה ציבורי, שבה המשפחות משלמות שכר דירה שנע בין 300 ל-450 שקלים. הדרגה מיועדת לאוכלוסיות מיוחדות, כגון משפחות ברוכות ילדים, חד-הוריות. במדרגה הזאת יש כ-11,000 משפחות.
       
       הדרגה השלישית היא דרגת שד"ח - שכר דירה חופשי - ובמסגרתו מחיר השכירות נקבע על-פי השוק החופשי ומתעדכן בהתאם לשינויים במדד. שכר הדירה נע בין 700 ל-1,500 שקלים. במדרגה זו יש כ-11,000 משפחות בעיקר בערי הפריפריה. ברוב המקרים הן משלמות 700-800 שקל, כי זה מה שעולה שם וזה לא עולה יותר מזה.
       
       בכל המדרגות הללו ביחד יש 65,000 משפחות - - -
       
       שלום ליושב-ראש הכנסת, ידידי, חבר הכנסת רובי ריבלין.
       
היו"ר ראובן ריבלין:
       
       עפר אני לרגליך.
       
סגן שר הבינוי והשיכון אלי בן-מנחם:
       
       במדרגות האלה ביחד יש כ-65,000 משפחות. יש עוד 12,000 במדינת ישראל, דיירי הוסטלים - הדיירים הקשישים - שמיועדים לאוכלוסייה המיוחדת הזאת, ועליהם לא חל שום מדרוג, כי הם לא משלמים שום דבר.

היו"ר יולי-יואל אדלשטיין:
       
       שם לפי החוק אסור לקחת יותר מ-7% מן ההכנסה שלהם.
       
סגן שר הבינוי והשיכון אלי בן-מנחם:
       
       לא. ברוב המקרים הם לא משלמים.
       
היו"ר יולי-יואל אדלשטיין:
       
       מה זאת אומרת? משלמים, אבל לא מעל 7% מן ההכנסה שלהם.
       
סגן שר הבינוי והשיכון אלי בן-מנחם:
       
       הדירוג הנוכחי יוצר פערים משמעותיים בין רמת ההשתכרות של הזכאי ליכולת תשלום שכר הדירה. לדוגמה, ופה הדוגמה חשובה מאוד, אם הכנסת המשפחה עומדת על 6,000 שקלים ועקב שינוי בשכר המשכורת עלתה מ-6,000 שקל ברוטו ל-6,001 שקל - סגני השרים והבה ואדרי, אני רוצה שתקשיבו כי זה מאוד חשוב – כלומר, אם הכנסת משפחה היא 6,000 שקל ברוטו וההכנסה עלתה ל-6,001 שקלים, המדרגה הזאת קופצת מ-135 שקלים לחודש ל-1,950 שקל לחודש. העלייה הזאת היא קפיצה של כמעט 1,400%.
       
משה כחלון (הליכוד):
       
       כדאי לו לבקש להוריד את השכר.
       
סגן שר הבינוי והשיכון אלי בן-מנחם:
       
       זה כמעט 1,400%, וגם לזה אתייחס בהמשך.
       
       את הפער הבלתי-נתפס הזה אנחנו רוצים היום לתקן, כי זו מלכודת העוני של רוב האוכלוסיות שאתה ואני יודעים שהן מגיעות לבתי-משפט עם צווי פינוי ואחרים, בגלל הרעיון המטופש הזה - וסליחה שאני אומר זאת - של הקפיצה בשקל אחד במשכורת, והוא צריך לעלות ב-2,000 שקל בשכר הדירה. לא יכול להיות שמשפחות חלשות יפחדו להרוויח שקל אחד נוסף, ואני מכיר הרבה כאלה וגם אתה מכיר, ואתה בבתים האלה כמוני.
       
       אתה אמרת, משרד השיכון ובוז'י הרצוג, וזה לא הכי מדויק. בהחלטת ממשלה מס' 816, מיום 15 בספטמבר 2003, נקבע כי שר האוצר ושר הבינוי והשיכון יקבעו, בתוך חודש, את אופן העלאת שכר הדירה בדיור הציבורי. זו החלטת ממשלה שחייבים להגיע לשינויים ולשנות את כל המדרוג. אנחנו קרובים היום לקביעת מדרוג שכר דירה חדש, ולצערי נציגי האוצר עשו את כל התעלולים על מנת לפגוע עוד יותר באותן משפחות שבקושי מצליחות לשלם את שכר הדירה שלהן, ואני מדבר על השכר המינימלי. 
       
       יש לנו מאבקים מתישים מול האוצר יום-יום. השר הרצוג הטיל עלי להוביל את כל נושא המדרוג מול משרד האוצר. אני דרשתי ששכר הדירה יוגבל עד לתקרה מקסימלית של 350 שקלים בחודש, וכשאני מדבר על זה, זה על פריסה של הרבה מאוד שנים - לא במכה, אלא לאורך שנים. וזאת, כשהעלייה בשכר הדירה תיעשה באופן מדורג ומתון ובסכומים של מקסימום 50 שקלים לשנה עד שבע שנים. האוצר הגיע אלינו עם כאלה גרפים של 30 שנה, שבסופו של עניין האיש כמעט צריך שתי משכורות רק כדי לשלם את שכר הדירה ועלייה קבועה - אלה פקידי האוצר - במשך 30 שנה. באתי ואמרתי: לא יקום ולא יהיה. 
       
       לצערי, הצעד הזה נתקל בהתנגדות קשה של האוצר. אבל אחרי זה הם התפשרו על שמונה שנים ועל עשר שנים עם עליות דרסטיות. הפשרה שהגענו אליה היא, שזה יגיע מקסימום לשבע שנים, ולא ל-20 שנה, שזה יהיה הטופ. זו היתה דרישתי האולטימטיבית, ולשמחתי הדרישה הזאת התקבלה - שיהיה איזה גבול לכל תעלול. יש איזו מדרגה שמעבר לה לא עולים.
       
       הצלחתי גם להוביל למצב שבו שכר הדירה שישלמו זכאים בתום התקופה לא יעלה על 10% מהכנסתם. זה מה שדיברת עליו - רמת ההכנסה.
       
       אני מדבר על הקפאת סכומי תשלום שכר הדירה והכנסתם למסגרת עדכון מסודרת על פני תקופה של שבע שנים מקסימום. אחרי זה שיקומו ויבדקו שוב. רק כך המשפחות ידעו מראש כמה הן צריכות לשלם, והן לא יצטרכו להימנע מלהרוויח סכומים מעבר לתקרה שמדברים עליה, ויהיה להן גם כסף לקניית בגדים, ספרים ודברים אחרים לילדים. הם לא צריכים לחיות כל היום בעוני וכל הזמן להיות מודאגים מה יהיה להם מחר אם הם עולים בחצי שקל במשכורת. 
       
       אני חושב שהמדינה שלנו היא היחידה בעולם שמאלצת את האנשים להישאר עניים - לא לעבוד, לא לעשות שעות נוספות, כי "אם תעשה, תקבל עונש". זה רק אצלנו, ואלה הקריטריונים של האוצר. אני מאוד מצטער, אבל זה לא שלנו. אלה הקריטריונים של משרד האוצר, וכבר חודשים אנחנו אתם במלחמת התשה. פה אני שמח שהשר הטיל זאת עלי, ואתה מכיר אותי. אני לא מתכוון לוותר להם פה, ולא יעזור להם, כי צריך סיכום בין שני השרים.
       
       דרשתי גם להעלות את תקרת ההכנסה של המשפחות מ-6,040 שקל, שזו מדרגת העוני, מלכודת העוני, לשכר הממוצע במשק. אמרתי: בואו ונעלה את זה ל-7,500 שקל, כך שזה יתחיל מ-7,500 שקל ולא מ-6,040 שקל. איך זה יכול להיות ששנים על גבי שנים זה 6,040 שקל, וזה לא צמוד לשכר הממוצע במשק?
       
       חבר הכנסת כחלון, באתי ביותר מזה. אמרתי שאני מוכן שכל שקל שהאיש ירוויח מעל 6,000 שקל ברוטו - 50% ילכו לשכר דירה או 100% ילכו לשכר דירה. אם הוא הרויח 7,000 שקל, שישלם 1,135 שקל. מה? יותר מזה? קח את כל התוספת שלו, אבל למה לתת לו עונש של 2,000 שקל ולהעלות לו את שכר הדירה ב-1,400% - ב-2,000 שקל נטו. איזה טמטום של מדינה? כאן האוצר - - -
       
משולם נהרי (ש"ס):
       
       אתה שייך למדינה הזאת?
       
סגן שר הבינוי והשיכון אלי בן-מנחם:

       
       זה דבר שאף אחד לא קולט. איך זה שאדם משתכר עוד שקל, מעלים לו את שכר הדירה מ-135 שקלים ל-2,000 שקלים. מה זה הדבר הזה?

נסים דהן (ש"ס):
       
       זאת האשמה של הממשלה ולא של המדינה. 
       
סגן שר הבינוי והשיכון אלי בן-מנחם:
       
       אנחנו זה המדינה. 
       
נסים דהן (ש"ס):
       
       אתה יושב במדינה הזאת. 
       
סגן שר הבינוי והשיכון אלי בן-מנחם:
       
       אני יודע שאני יושב. אני לא בא ל"סבן" אתכם, אני אומר לכם את המציאות האמיתית, ואני רוצה שתדעו שעד לרגע זה, חבר הכנסת כחלון, האוצר ממשיך להתנגד לשינוי של המדרגה הקטנה הזאת. מה פתאום? הם רוצים להישאר שם, וזה לא יעזור להם וזה לא יהיה. לא יקום ולא יהיה, כי צריך איזה היגיון, צריך לתת לבן-אדם אפשרות: תעבוד – תיקח ממנו, קח ממנו חצי.
       
משה כחלון (הליכוד):
       
       מה עם מיצוי כושר ההשתכרות של הילדים? ילדים בני 21,  שמרוויחים יותר מ-3,000 שקלים?
       
סגן שר הבינוי והשיכון אלי בן-מנחם:
       
       תשמע, כל זה בתוך מה שאמרת. ואתה יודע איזה מאבקים יש לנו על איש כזה או אחר שעבד חודשיים, ואתה ואני יודעים במה מדובר, ולא נזכיר את שמות המשפחה כאן מעל הבמה, אנחנו יודעים במה מדובר. אדם שעבד חודשיים ופתאום העלו לו ונהיו לו קנסות עד 300,000-400,000 שקלים למשפחה. אני יכול לדבר אתך שעתיים על זה. 
       
       מה שאותי מאוד מאוד מעניין, חבר הכנסת כחלון, אני קראתי בעיתונים ושמעתי גם בטלוויזיה איך שר האוצר אמר בימים האחרונים, שהכסף שהופנה להתנתקות היה צריך ללכת לתמיכה בשכבות החלשות. זה גם הדהים, לא רק אותי, בטח גם רבים אחרים - שהכסף הזה ילך לשכבות החלשות, לזקנים, לנכים. 
       
       אני שואל, לאן הלכו הכספים עד היום? של אותם נכים וקשישים שחתכו להם והורידו אותם עד הרצפה. לקחו תקציבים של האוכלוסיות הכי חלשות, בעיקר משרד השיכון, דירות נ"ר, ואתה יודע, שיקום שכונות, כל הכספים של המדרגות האלה, וכל אלה החלשים שאותו שר אוצר הוביל את זה שישחטו אותם לגמרי. ושר האוצר חי וקיים היום במדינת ישראל, וזה לא משרד השיכון.
       
היו"ר יולי-יואל אדלשטיין:
       
       אז מה אדוני מציע?
       
סגן שר הבינוי והשיכון אלי בן-מנחם:
       
       האוצר רצה דבר נוסף, וזה גם כן דבר מאוד מאוד מפתיע. האוצר רצה שאדם חדש שנכנס למערכת, זכאי חדש שזכאי לדיור ציבורי, ישלם את הטופ של המדרגה הזאת, מה שאדם רגיל צריך לשלם בעוד עשר שנים; שהוא יתחיל כבר עם 2,000 שקלים. אמרתי: מה ההיגיון פה? איך אתם רוצים שאדם חדש ישלם מה שאחרים משלמים? הוא יעלה אתם בהתאם לעלייה כל שנה. וגם פה - מלחמות עולם. בסוף התפשרנו שיעלה שתי מדרגות. זאת היתה הפשרה שלי: שיעלה וישלם כאילו עוד שנתיים ולא עוד 20 שנה, כדי ללכת לקראת האיש הזה. ופה הם עשו באמת טובה גדולה והלכו לקראתנו. 
       
       אני יכול לפרט לך עוד הרבה מאוד דוגמאות של כל המדרוג. אבל, בסך הכול מבחינתנו במשרד השיכון אנחנו יודעים את המצב הקשה, אנחנו נתקלים בזה יום-יום, עשרות אנשים עם צווי פינוי ודברים אחרים. זה לא תלוי בנו לבד, זה תלוי באוצר. ואנחנו פה יושבים מולם, וכל עוד יש לנו הכוחות, ואתה מכיר אותי, בחלק הזה אין ויתורים. אנחנו יושבים ונאבקים. מנסים לפתות אותנו, תקבלו מפה 20 מיליון שקלים, מפה 10 מיליוני שקלים, רק תעשו טובה ותגמרו עם זה, ולא גומרים עם זה. כי אם אני אגמור עם זה, אני גומר את האנשים במדינה הזאת. 
       
       אז בחלק הזה אנחנו לא מתפשרים. יש נושאים נוספים שאני מוכן אחרי זה להעביר לך, כי אני רואה שזמני תם והיושב-ראש מסתכל עלי. 
       
היו"ר יולי-יואל אדלשטיין:
       
       מה פרוצדורלית אתה מציע לעשות עם ההצעה?
       
סגן שר הבינוי והשיכון אלי בן-מנחם:
       
       שנייה אחת. תרשה לי עוד דקה. 
       
היו"ר יולי-יואל אדלשטיין:
       
       אתה כבר ממש בחריגה גדולה של הזמן.
       
סגן שר הבינוי והשיכון אלי בן-מנחם:
       
       עכשיו, אני רוצה לסכם. מה שאנחנו רוצים, חבר הכנסת כחלון, זה שהמדרוג יהיה צודק חברתית ולא נגיע למצבים האלה שאנחנו מגיעים אליהם יום-יום. אני מקווה שיהיה לנו מספיק כוח לעמוד מול הפקידים של האוצר, שעושים לנו סנקציות ומונעים כספים ממשרד השיכון בגלל הסנקציות – אם לא ניתן פה לא תקבלו שם. לא תאמין, אנחנו חיים לפעמים כאילו במדינה דרום-אמריקנית. 
       
       לסיום, שני משפטים על מה שאמרת, חבר הכנסת כחלון, וצדקת לגבי הדיור הציבורי: מה שאמרת - אתה צודק. לא שאלו אותי, אמרתי במשרד חד-משמעית, שאין דבר כזה להכניס את הדיור הציבורי מחדש לרכישת דירות רק בצפון ובדרום, כי זה לתת אגוזים למי שאין להם שיניים. כי בדרום ובצפון יש לנו דירות, אנחנו מחפשים קליינטים. הבעיה העיקרית של הדיור הציבורי היא מרכז הארץ. 
       
       אז מה עשינו פה? השר קיבל את זה, המנכ"ל קיבל את זה. אנחנו יושבים ומתכוונים להחזיר את זה לכל המקומות, אבל גם כאן יש לנו ויכוח עם האוצר, שבכסף מהדירות שיימכרו ירכשו דירות נוספות ושלא נגיע למצב שאין לנו אף לא דירה אחת במרכז הארץ. 
       
יעקב אדרי (הליכוד):
       
       תיעזר בי ובמשה כחלון בעניין הזה. 
       
סגן שר הבינוי והשיכון אלי בן-מנחם:
       
       בכבוד רב. מי כמוני יודע מה קורה.
       
היו"ר יולי-יואל אדלשטיין:
       
       סגן השר חייב לסיים.
       
סגן שר הבינוי והשיכון אלי בן-מנחם:
       
       הבעיה העיקרית היא במרכז המדינה. גם שיפוץ דירות, חבר הכנסת כחלון, אני מצטער לומר, זה על-פי חוק גוז'נסקי, גם כאן מי שקובע את התקציב לשיפוץ, אם כיור או ברז, תקציב האוצר בסופו של עניין קובע. גם כאן יש לנו מאבקים, חבר הכנסת כחלון, וגם כאן אני מבטיח לך שאנחנו עושים את המאבקים כדי  שיהיה אפשר לשפץ דירות.
       
       אדוני היושב-ראש, חבר הכנסת כחלון, בחודשים הקרובים אנחנו הולכים לשפץ הרבה מאוד דירות של "עמידר", שיפוץ פנימי וחיצוני, עם תקציב שנמצא, ועשינו את זה במסגרת תקציבית. יהיה גם בניין ביישוב של יעקב אדרי, הוא אפילו לא יודע. הולכים למקומות שבהם באמת המצב קשה מאוד ולעשות במינימום הכסף את המקסימום. 
       
משה כחלון (הליכוד):
       
       כמה כסף?
       
סגן שר הבינוי והשיכון אלי בן-מנחם:
       
       השגנו תקציב מיוחד של 6 מיליונים כדי לעשות את זה במקומות הכי קשים. 
       
       לסיכום, אדוני - - - 
       
היו"ר יולי-יואל אדלשטיין:
       
       הסיכום הוא כבר ארבע-חמש דקות לאחר הזמן.
       
סגן שר הבינוי והשיכון אלי בן-מנחם:
       
       אני צריך לסכם - מה אני רוצה לעשות: אני מציע, חבר הכנסת כחלון, אני חושב שצריך להעביר את הנושא הזה לוועדת הכלכלה. אני בעד להעביר את זה לוועדת הכלכלה, להזמין את כל הנציגים, ונראה איך אנחנו מתקדמים ועושים את המקסימום כדי להקטין באמת את הפערים בחברה. תודה רבה. 

היו"ר יולי-יואל אדלשטיין:
       
       חבר הכנסת כחלון, אתה מסכים לדיון בוועדה?
       
משה כחלון (הליכוד):
       
       מסכים. 

היו"ר יולי-יואל אדלשטיין:
       
       אנחנו נצביע. אדוני סגן השר, תגיע למקומך. 
       
       תוכנית למדרוג שכר הדירה בדיור הציבורי - של חבר הכנסת כחלון: בעד – דיון בוועדה, נגד – להסיר. ההצבעה החלה. 

הצבעה מס' 23
       
בעד ההצעה להעביר את הנושא לוועדה - 10
נגד - אין
נמנעים – אין
ההצעה להעביר את הנושא לוועדת הכלכלה נתקבלה. 

היו"ר יולי-יואל אדלשטיין:
       
       בעד - 10, אין מתנגדים או נמנעים. אני קובע כי הנושא של תוכנית למדרוג שכר הדירה בדיור הציבורי יידון בוועדת הכלכלה של הכנסת. 
       

הצעה לסדר-היום
תפקוד משטרת ישראל והפרקליטות בעת יישום תוכנית ההתנתקות

היו"ר יולי-יואל אדלשטיין:
       
       חבר הכנסת משה כחלון היום מאוד פעיל, ויש לו עוד הצעה לסדר-היום: תפקוד משטרת ישראל והפרקליטות בעת יישום תוכנית ההתנתקות, הצעה שמספרה 7191. חבר הכנסת משה כחלון, בבקשה. ישיב סגן השר לביטחון פנים. 
       
משה כחלון (הליכוד):
       
       אדוני היושב-ראש, למען הגילוי הנאות, ממלא-מקום ראש הממשלה צודק. ההצעה במקור היא של חברת הכנסת ענבל גבריאלי. עקב אילוצים היא נאלצה לעזוב את הבניין, והיא ביקשה ממני להחליף אותה. קיבלנו את אישור היושב-ראש, ואני מחליף אותה. היוזמה היא שלה, ההצעה היא שלה. לצורך העניין, אני רק הפה. 
       
       השבוע פורסם, כי יצא קובץ הנחיות סודי מטעם המשטרה והפרקליטות, הקובע כי עבירות רכוש, תקיפה ומעשים מגונים בפומבי לא ייחקרו בזמן ההתנתקות וגם לא יוגשו כתבי-אישום. ההנחיה נובעת ממצוקת כוח-האדם שבפניה יעמדו המשטרה והפרקליטות בזמן ההתנתקות. לצערי, מצב כזה של שורת עבירות, בהן חמורות, שלא יטופלו, רק אם נעשו במסגרת המאבק נגד הפינוי, יכול להביא לסביבה בטוחה ונוחה בשביל העבריינים לבצע את זממם. 
       
       אדוני היושב-ראש, אין ספק, צריך להשקיע את המשאבים הדרושים על מנת שההתנתקות תעבור בשקט – את זה אומרת ענבל גבריאלי, אני מקווה שההתנתקות לא תעבור בכלל. אני קורא דברים בשם אומרם.  
       
סגן השר לביטחון פנים יעקב אדרי:
       
       אתה רוקד טנגו עכשיו. 
       
משה כחלון (הליכוד):
       
       אני לא רוקד טנגו, אני מתנגד להתנתקות, סגן השר אדרי. ההתנתקות היא רעה. היא רעה מבחינה ביטחונית, היא רעה מבחינה חברתית, היא רעה מבחינה כלכלית, היא רעה מבחינה ציבורית, היא רעה מבחינה מדינית, מכל הבחינות שרק קיימות. מכל הבחינות שקיימות היא רעה. אז כשמדברים על טנגו, נשמור את זה ככה.
       
       על כל פנים, לעצם העניין, אני חושב שהולכים להעמיד את המשטרה במוקד חיכוך בלתי רגיל. הולכים להעמיד את המשטרה במצב שהוא בלתי אפשרי, לדעתי. אני מצדיע למשטרה על שהם באו ואמרו את האמת. הם באו ואמרו את האמת. ומי שלא שם לב, חברי הכנסת, אדוני סגן השר, אדוני היושב-ראש, המשטרה מכינה תיק, אליבי, לוועדת החקירה הבאה. מה שהיה באירועי אוקטובר ומה שהיה בעוד כמה אירועים קשים - מכינים תיק, למי שלא שם לב: הנה התרענו, הנה אמרנו, ועוד מסמך, ועוד מסמך. 
       
       אנחנו נותנים לזה פה לעבור, כאילו אנחנו הולכים לפנות איזה גן-ילדים מראש-פינה לצפת. הולכים לעקור 8,000 איש, שאין להם פתרונות. הולכים להעמיד משטרה, עם כוחות דלים ביותר, במוקד חיכוך שלא היה כמותו במדינת ישראל בכל שנות קיומה, ואנחנו מתעסקים עם זה כאילו מדובר בדבר של מה בכך, כאילו מעבירים חפץ ממקום למקום. 
       
       אדוני סגן השר, אני מבקש את ההתייחסות שלך לעניין הזה. שימו לב שמשטרת ישראל מכינה את האליבי לוועדת החקירה הבאה. אולי אפשר בדקה התשעים לבדוק את האפשרות לעזור להם, אולי בכוח-אדם, אולי בהסטת אמצעים, אולי בתגבור מהצבא. אולי יצליחו שהמשטרה הפלסטינית תסייע, יש להם שם כל מיני קשרים. סגן השר, אני מאוד מקווה שהחיוך שלך יישאר גם אחרי אוגוסט.
       
סגן השר לביטחון פנים יעקב אדרי:
       
       אתה אומר לפנות לרשות הפלסטינית.
       
משה כחלון (הליכוד):
       
       יש להם שם כל מיני קשרים, אני לא יודע, אולי מישהו יכול לעזור להם שם. לא צריך עין מזוינת כדי לראות. בעין בלתי מזוינת אפשר לראות ולהבין את מה שהולך לקרות. תודה רבה. 
       
היו"ר יולי-יואל אדלשטיין:
       
       תודה לחבר הכנסת משה כחלון. ישיב, כאמור, סגן השר לביטחון פנים, חבר הכנסת יעקב אדרי. בבקשה, אדוני. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, חברי משה כחלון, אומנם דיברת בשמה של חברת הכנסת ענבל גבריאלי, אבל אני רוצה לקבוע באופן חד-משמעי שהפרסומים שלפיהם המשטרה לא תטפל בתלונות בזמן ההתנתקות הם פרסומים לא נכונים, הם פורסמו על אחריות המפרסמים. כל תלונה תתקבל על-ידי המשטרה ותטופל כמובן בהתאם למקובל. מה שכן נאמר, וזה דבר ברור, הוא שיכול להיות שיהיה עומס עצום, יהיו הרבה מאוד תלונות והמשטרה תיתן עדיפות על-פי החומרה של התלונות, כפי שעושים גם היום. לפעמים יש במוקד מסוים הרבה מאוד תלונות, הרבה מאוד בעיות, והמשטרה מטפלת לפי סדר החומרה, לפי סדר העדיפויות שהיא מוצאת לנכון בכלים המקצועיים שלה. 
       
       כך שצריך להוריד את הנושא הזה מעל הפרק. המשטרה ממשיכה לתפקד, עם כל האילוצים, ואכן, יש אילוצים קשים מאוד. 
       
       אגב, ביום חמישי הייתי אצל ראש הממשלה והעליתי את הנושא שאין מספיק שוטרים. ראש הממשלה בדיון בממשלה נתן הנחיה להוסיף שוטרים. יש גיוס, הפסיקו ועכשיו שוב מחדשים זאת, על מנת להוסיף כוח-אדם למשטרה, על מנת שנוכל לנסות להתמודד עם היקף הבעיות. יהיו בעיות גדולות מאוד.
       
היו"ר יולי-יואל אדלשטיין:
       
       אבל איך יכשירו, אדוני סגן השר? הרי יש חודש עד לתאריך המשוער של ההתנתקות. איך יכשירו בתוך חודש שוטרים למשימות כאלה?
       
משה כחלון (הליכוד):
       
       זה להתנתקות הבאה, לשלב הבא. 
       
סגן השר לביטחון פנים יעקב אדרי:
       
       קודם כול, היה גיוס גדול מאוד לפני כחודשיים, שלושה חודשים, אבל יש אפשרות לעשות שינויים בתוך המחוזות. חלק ילכו להתנתקות, חלק יישארו. אפשר לפעול עם כל כוח-אדם, גם בלי להכשיר אותו בצורה מאוד מקצועית. 
       
       אני מקווה מאוד שהתשובה ברורה מאוד: המשטרה תטפל בכל תלונה, אבל על-פי החומרה וסדר העדיפויות שייקבע. תודה. 
       
היו"ר יולי-יואל אדלשטיין:
       
       מה סגן השר מציע פרוצדורלית?
       
משה כחלון (הליכוד):
       
       אני רוצה דיון במליאה. 
       
סגן השר לביטחון פנים יעקב אדרי:
       
       אין לי בעיה. 
       
היו"ר יולי-יואל אדלשטיין:
       
       סגן השר והמציע מוכנים לדיון במליאה. הצעה אחרת לחבר הכנסת אורי אריאל. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, שמענו בדיון שהיה אתמול בנוכחות ראש הממשלה, השר לביטחון פנים, המפכ"ל ואחרים, עד כמה משטרת ישראל לא מוכנה. נכון, הסבירו במה היא מוכנה, ויש דברים שהיא נערכה אליהם. לא ניקח ממנה את מה שהיא עשתה. אבל מכלל הן אתה שומע גם מה לא מוכן, ורבים הדברים הלא-מוכנים. 
       
       אני פונה אליך ואל השר שלך, ובכלל אל חברי הכנסת, אין סיבה שלא לדחות את ההתנתקות בחודשיים וחצי. אני מדבר על זמן קצר, לא על שנה ולא על חצי שנה, אלא על חודשיים וחצי, שזה מייד אחרי החגים היהודיים, לאפשר לאנשים להיות בביתם. ממילא, לצערי הרב, ההתנתקות החלה בכך שאנשי גנים וכדים, שאני מעריך אותם בסך הכול, החליטו לעזוב. התוכנית מבחינתכם, אלה שתומכים בגירוש, יצאה לדרך. צריך קצת לב יהודי, קצת לב רחמן, כדי לאפשר את זה, לא הרבה יותר מזה. אני פונה אליך, תאפשרו את הדחייה ותנצלו את הזמן הזה. תודה. 
       
היו"ר יולי-יואל אדלשטיין:
       
       תודה רבה לחבר הכנסת אורי אריאל. 
       
       אם כן, חברי הכנסת, נעבור להצבעה על הצעה לסדר-היום בנושא: תפקוד משטרת ישראל והפרקליטות בעת יישום תוכנית ההתנתקות. בעד – דיון במליאה. נגד – להסיר מסדר-היום. 
       
הצבעה מס' 24
       
בעד ההצעה לכלול את הנושא בסדר-היום – 10
בעד ההצעה שלא לכלול את הנושא בסדר-היום – אין
נמנעים – אין
ההצעה לכלול את הנושא בסדר-היום של הכנסת נתקבלה. 
       
היו"ר יולי-יואל אדלשטיין:
       
       חברי הכנסת, עשרה בעד, אין מתנגדים ואין נמנעים. אני קובע כי הנושא יידון במליאת הכנסת. תודה רבה. 

       
הצעה לסדר-היום
תנאי הכליאה ושלילת זכויותיהם, בעיקר הדתיות, של עצורי ההתנתקות

היו"ר יולי-יואל אדלשטיין:
       
       אנחנו עוברים לנושא הבא, והוא: תנאי הכליאה ושלילת זכויותיהם, בעיקר הדתיות, של עצורי ההתנתקות - הצעה לסדר-היום מס' 7181 של חבר הכנסת נסים זאב. המשיב הוא עדיין סגן השר לביטחון פנים. בבקשה, חבר הכנסת נסים זאב. 
       
נסים זאב (ש"ס):
       
       אדוני היושב-ראש, כנסת נכבדה, ברצוני לדבר על חשד להתעללות והכאת עצירים, בתוכם קטינים, ב"מעשיהו". אני יודע שהמשטרה מתפקדת טוב, עושה את עבודתה במלוא העוצמה, במלוא המרץ, להתנתק, לנתק את הילדים הקטנים מהוריהם, להכניס אותם לכלא. ומי שלא יפתח את הפה, אנחנו נקרע אותו. אין דבר כזה - - 
       
מגלי והבה (הליכוד):
       
       למה הם נכנסו לכלא?

נסים זאב (ש"ס):
       
       - - אתם צריכים לשמוע לראש הממשלה. זה מזכיר לי את מצעד הגאווה. אנשים מסכנים - צועדים כגיבורים, אבל הם אומללים. זה ראש הממשלה שלנו, הוא אומלל. 
       
מגלי והבה (הליכוד):
       
       מה הקשר? אל תפגע במתנחלים, אל תפגע בהם. 
       
נסים זאב (ש"ס):
       
       תסלח לי, אני לא פוגע באף אחד. אני מאוד מכבד את ראש הממשלה, שהוא צועד כגיבור. להחזיר את ארץ-ישראל זאת לא גבורה. זאת לא גבורה להחזיר חלקים מארץ-ישראל. 
       
משה כחלון (הליכוד):
       
       למסור, לא להחזיר. 
       
נסים זאב (ש"ס):
       
       האמן לי שמרצ ושינוי והשמאל והערבים עושים את זה הרבה יותר טוב ממנו. מי צריך ראש ממשלה ימני, שמתעתע בעם הזה, רימה אותם, שיקר להם בריש גלי ובמצח נחושה? הוא לא מוותר על אף שעל, ודין נצרים כדין תל-אביב, ופתאום הוא מוכר את כולם. אני לא מדבר על זה. כנראה משהו קרה לראש הממשלה הזה, ואנחנו רק צריכים להתפלל שיחלים ויתעורר ויבין שההתנתקות הזאת תביא עלינו שואה וטרור. זה מה שעומד לקרות. הוא לא קורא את המפה?
       
       אתמול אמר ראש הממשלה שהוא בטוח שלא תהיה אש בזמן ההתנתקות. אמרתי לו: בטוח שתהיה אש יום אחרי ההתנתקות וגם שעה לפני ההתנתקות; רק בזמן ההתנתקות לא תהיה אש. מה, אנחנו סומים? העיניים שלנו עיוורות, חשוכות? מה קרה לנו? 
       
       זאת אומרת, יש הסכם אבו-עמרי עם אבו-מאזן והם מתאמים ביניהם: תשמע, אני חייב שקט לזמן מסוים. רק תן לנו לעוף מעזה, אחר כך תעשה מה שאתה רוצה. אנחנו בינינו יש לנו משחק פנימי, ורק אנחנו מכירים את הקודים האלה. מה זה? מתעתע בציבור. אפילו לא מתבייש לומר את זה בוועדת החוקה ובוועדת החוץ והביטחון, שכאילו מובטח לו. זה כל כך נשמע מתואם ביניהם. מה זה? הוא מתאם עמדות עם אבו-מאזן, והוא בעצם מפקיר את מדינת ישראל, מפקיר את ביטחונם של אזרחי ישראל. הוא מתאם שרק בזמן ההתנתקות, בימים האלה לא תהיה אש. והוא יעשה את הכול. שאלתי אותו, ומה יהיה אם כן תהיה אש? אם תהיה, אז לא תהיה התנתקות? לא, תהיה התנתקות. אבל  מובטח לו. אבו-מאזן הבטיח לו. 
       
       אני אומר לכם שההתנתקות הזאת תהיה תחת אש, כי אש זה ראשי תיבות אריק שרון. ההתנתקות היא תחת אש, כי מי שמוביל את ההתנתקות הזאת זה רק ראש הממשלה שלנו, לא המפלגה שלו. תאמינו לי, אם ראינו ברוטליות, אם ראינו אנשים בעלי שיעור קומה נכבדים וחשובים במפלגה הזאת, ויש רבים כאלה - אני אומר לכם אני לא מזלזל בחברי הכנסת של הליכוד, אני מאוד מכבד אותם.
       
מגלי והבה (הליכוד):

       מה אומר הרב עובדיה?
       
נסים זאב (ש"ס):
       
       אבל כשראש הממשלה אומר להם משהו, אבוי לו למי שיצייץ - -
       
מגלי והבה (הליכוד):

       רגע, מה אומר הרב עובדיה?
       
נסים זאב (ש"ס):
       
       - - אחת דתו להמית; לא מוות פיזי חס ושלום, אבל הוא יערוף את ראשו, שישכח שהוא ייבחר בבחירות הבאות. הוא כבר סימן אותו, הוא כבר צבע אותו. מה זה? ככה מנהלים דמוקרטיה? הלוא זה דיקטטורה בהסוואה של דמוקרטיה. 
       
מגלי והבה (הליכוד):
       
       איך בש"ס? אולי תסביר לנו קצת.
       
נסים זאב (ש"ס):
       
       אתה סגן שר ואני מצפה ממך. אני בטוח שאתה יודע להחניף יותר טוב לראש הממשלה, כי אחרת לא היית במעמד שלך היום. אני בטוח. אתה יכול לתת לו את המוסר הרבה יותר טוב, כי  אתם הרבה יותר קרובים זה לזה. אתם יותר מבינים, יש יותר כימיה ביניכם. הוא מאמין בך, ואתה מאמין בו ואתה מגן עליו. תאמין לי שמי שמגן באופן אמיתי על כבודה של המפלגה שלכם זה המורדים, כי אם נשארו לכם טיפת כבוד וקצת אמון שהעם מאמין בכם שיש עוד מפלגה ימנית בשם ליכוד, זה רק המורדים שלכאורה הם נראים כאנשים אולי שמתנגדים לראש הממשלה, יוצאים נגדו. 
       
       אבל, אני אומר לך, זה "אעשה לו עזר כנגדו". אתה יודע מה זה עזר כנגדו? שואלים, האשה או שהיא עזר או שהיא נגדו? אבל אני אומר לך, הנגדו זה עזר. כך רבותינו מפרשים. אם האשה היתה מסכימה בכל דבר ודבר שהבעל מסכים, אז באמת היו מסכימים באותו דבר באותה דעה. לא היתה עמדה שונה, לא היתה דעה אחרת. וכך אפשר באמת להגיע לחקר האמת. 
       
משה כחלון (הליכוד):

       תמיד אמרתי לך שאנחנו עוזרים לראש הממשלה. 
       
היו"ר יולי-יואל אדלשטיין:
       
       אבל לא אמרת שאתם נשואים לו. 
       
נסים זאב (ש"ס):
       
       אבל המציאות הזאת שהמורדים הם קצת - - -
       
משה כחלון (הליכוד):
       
       הנאמנים, איזה מורדים? 
       
נסים זאב (ש"ס):
       
       הם לא רק הנאמנים לעם, הם נאמנים לראש הממשלה בדרכו האמיתית. הוא כנראה שכח מה הוא הבטיח לעם. הוא פשוט שכח, ואני מבין שהוא נמצא תחת לחץ. הוא בגיל כזה, ואני מברך אותו - השם ייתן לו אורך ימים ושנות חיים. אבל שלא יעשה טעויות. אתם אל תיתנו לו. אתם צריכים לזכור את הפסוק ולומר לו את זה בפנים: אל תשליכני לעת זיקנה, ככלות כוחי אל תעזבני. גם כשהאיש עבר והגיע לגיל מבוגר, אסור לכם להזניח את ראש הממשלה, כי לפעמים הגיל עושה את שלו. לכן אתם, החבר'ה הצעירים, אני מצפה מכם לעזור. 
       
סגן השר לביטחון פנים יעקב אדרי:

       אולי בכל זאת תגיד לי מה עם התנאים של העצורים?
       
נסים זאב (ש"ס):
       
       עוד לא הגענו, אני רק מסביר לך כהקדמה למה יש עצורים.
       
משה כחלון (הליכוד):
 
       כבר עברו עשר דקות. 
       
נסים זאב (ש"ס):
       
       בגלל החשיבה המעוותת של ראש הממשלה הזה, כשהוא מקרין לימ"מ ולשב"ס ולמשטרת ישראל - אני לא אוותר, אני אלחם, כאילו יש לו  איזה מלחמה עם ילדים, עם נערים, עם צעירים וצעירות. 

       אדוני, בעניין הזה אני מאוד זהיר. אני מאוד מכבד את משטרת ישראל, ואני פונה אליך. אני ראיתי אתמול באינטרנט, בערוץ-7, איך אנשי יס"מ, אנשי היחידה, תופסים בחור צעיר שנראה אולי בן 17 שנה ובאכזריות קורעים לו את הפרצוף, כפשוטו. אחרי שקשרו אותו שלושה שוכבים עליו,  מכניסים את האצבעות לנחיריים שלו, ומושכים אותו מהאף כלפי מעלה. קורעים לו את הפרצוף, אין לי משפט אחר. רואים את זה בסרט חי. אתה יכול לומר שזה לא קיים, אנחנו לא עיוורים, אנחנו רואים. 
       
       התלונות כלפי ההתנהגות המחפירה של אותה יחידה הן רבות. יכול להיות שהם מבינים שיש להם מלחמה. הלוא הם לא עושים את עבודתם מול האויב האמיתי. פתאום הם נהפכו להיות האויבים של מדינת ישראל - הם, שחירפו את נפשם; הם, שהלכו במסירות נפש בשליחות של מדינת ישראל. הם, שבמשך עשרות שנים הלכו להקים את היישובים שראשי הממשלות שלחו אותם אליהם, הם נהפכו לאויבי הממשלה הזאת?  
       
       יש כאן רגישות רבה. מי ששמע אתמול את הגברת בוועדת החוקה, חוק ומשפט, אשה נכבדה ואינטליגנטית, אשה לא חרדית, ולא דתית ולא מזרחיסטית, איך שהיא עומדת ובוכה בדמעות שליש. אתם צריכים להבין שיש כאן רגישות רבה מאוד. אי-אפשר להתעלל בעצורים - מכיוון שהזמן הולך ואוזל, אני מאמין שהיושב-ראש ייתן לי עוד דקה אחת, אני רוצה לבקש מסגן השר לביטחון הפנים.

עבד-אלמאלכ דהאמשה (רע"ם):


       אם ש"ס  היתה בממשלה, היית אומר אותו הדבר?
       
נסים זאב (ש"ס):

       ודאי, הייתי מדבר הרבה יותר חזק. אני לא הייתי נותן לממשלה לעשות את פשעיה, אני מבטיח לך.  אני יודע איך לחסום אותם. 
       
עבד-אלמאלכ דהאמשה (רע"ם):

       היית כמו ארנבת קטנה הולכת בתלם, אתם הולכים והלכתם כל הזמן. 
       
נסים זאב (ש"ס):
       
       אל תבלבל אותי. 
       
משה כחלון (הליכוד):
       
       תוסיף לו עכשיו עוד שתי דקות. 
       
נסים זאב (ש"ס):
       
       אני מבקש ממך, אתה רק מפריע פה. כבר עשר דקות אתה מפריע לי. 
       
דוד אזולאי (ש"ס):

       אני מציע לאפשר לענות לו לדהאמשה, זה חשוב. 
       
היו"ר יולי-יואל אדלשטיין:
       
       עוד 12 שניות נותרו לדובר, הוא עדיין בתוך מסגרת הזמן. 
       
נסים זאב (ש"ס):
       
       עוד 12 שניות, ועוד חצי דקה שהוא הפריע לי. 
       
       אדוני, מדובר במקרה שעציר הגיע לדיון בבית-המשפט העליון, עציר כבול. הוא הוטח מהניידת לכביש, ומשם נגרר על הרצפה לניידת נוספת. העצור הוא בשנות ה-50, אדם מבוגר. במה הוא חשוד בסך הכול? בהתקהלות בלתי חוקית. הוא מוחזק במעצר רק מפני שהוא מסרב לחתום על שחרור בתנאים מגבילים. לכן, לקחו אותו וגררו אותו והתעללו בו. 
       
       אני רוצה שכל המקרים האלה - יש לי כמה תלונות של הורים שהתעללו בילדים שלהם. הנושא הזה חייב להתבהר בוועדת הפנים, ויש להביא את המקרים הספציפיים האלה. אני מבקש ממך, אדוני סגן השר, לאפשר זאת, לא כדי להעניש את המשטרה. אין לנו עניין להתחשבן עם המשטרה. אולי המשטרה תתעורר, או יותר נכון ביחידת היס"מ יבינו שכשהם מטפלים בקטינים הם צריכים להתנהג ביתר עדינות וביתר זהירות. תודה.
       
היו"ר יולי-יואל אדלשטיין:
       
       תודה לחבר הכנסת נסים זאב. ישיב, כאמור, סגן השר לביטחון הפנים, חבר הכנסת יעקב אדרי. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, האמת היא שקשה לי לעלות אחרי חבר הכנסת נסים זאב עם התיאורים המאלפים שלו. זה מאוד קשה. אני לא אענה על החלק הראשון עם התיאורים של ראש הממשלה, אבל אני אשתדל לענות ברמה העניינית. 
       
דוד אזולאי (ש"ס):

       אני חושב שהוא צודק. 
       
סגן השר לביטחון פנים יעקב אדרי:
       
       אני אתחיל דווקא בנושא שהעלית, לגבי איש היס"מ, ואכן, הנושא הזה הועלה בפני שם, עם אותו פירוט. אמרו לי שזה פורסם והבטחתי שאני אבדוק את זה באופן אישי, ואכן כך אעשה. אני גם אמסור לך את תוצאות הבדיקה. אני חושב שאם זה נעשה, זה חמור מאוד. אבל מכאן לעשות הכללות על כל  שוטרי היס"מ, זה עוול. זה דבר לא נכון ואסור לנו לעשות את זה. 

נסים זאב (ש"ס):

       דיברתי בזהירות.
       
סגן השר לביטחון פנים יעקב אדרי:

       לגבי העצורים שמוחזקים במשמורת המשטרה בשירות בתי-הסוהר - בהתאם להוראות החוק והפקודות השונות בנושא, ובהתאם לכך נשמרות כל הזכויות של העצירים. כל אלה שנעצרו בנושא ההתנתקות, החסימות וכל מה שאנחנו יודעים, הזכויות שלהם שמורות. אני חייב לומר לכם, שאני מאוד רגיש לעניין הזה, וגם השר שלי. מתייחסים אליהם בזהירות ובכבוד רב, כי נושא ההתנתקות מכביד על כולנו וכואב לכולנו. אבל, כמובן, יש חוק, ומי שמפר את החוק צריך להיות מטופל. דווקא אלה מטופלים, אם מותר לי לומר, ביד רכה, והזכויות נשמרות. 
       
       מי שצריך תשמישי קדושה, נותנים לו. כותבים לי פה משירות בתי-הסוהר, שניתנים תשמישי קדושה, לרבות תפילין, על-ידי השב"ס. כמו כן, תשמישי קדושה ניתנים להעברה, או שהשב"ס עצמו מספק להם, כך שאין שום בעיה. התפילות נעשות על-ידי רב הכלא, ומנהל הכלא גם מסייע בעניין. בבתי-המעצר המשטרתיים אין מניעה להכניס תפילין יחד עם העצורים, ונוסף על כך, רב בית-המעצר ערוך לספק תפילין, וכל מי שחסרים לו תשמישי קדושה, השב"ס יספק לו. אין שום בעיה בעניין הזה. 
       
היו"ר יולי-יואל אדלשטיין:
       
       אדוני סגן השר, כל הזמן שומעים שהרחקה מן המניין היא עונש מאוד מקובל כלפי העצורים האלה. אני לא יודע באילו מקרים מדובר, אולי יש כאלה שכדאי להרחיק מן הציבור, אבל האם מקובל בשב"ס שהרחקה מן המניין היא עונש כזה?
       
סגן השר לביטחון פנים יעקב אדרי:
       
       לא, מה פתאום? אלא אם כן זה חריג, אדם מסוים שמטופל באופן אישי. אפשר להתפלל במניין, אין שום בעיה. רבותי, אם יש תלונות בעניין הזה, תפנו אותן אלי. אני מבטיח שאני אטפל. לא שמעתי טענות כאלה. לא שמעתי. אני אומר שוב, שהטענה שכביכול מונעים זכויות מעצירים, זה פשוט לא נכון. אם יש טענות כאלה, אני מבקש להפנות אותן אלי, ואני אטפל בהן. 
       
       בנושא הזה יש רגישות גבוהה מאוד, אף שחלק מהעצירים, מתי מעט, עושים בתוך הכלא דברים שלא ייעשו, כמו כתיבת כתובות נאצה, גרפיטי מאוד קשה, דברים מאוד קשים - אתמול היה זה, ומחר זה יהיה ראש הממשלה. זה לא טוב וצריך לגנות את זה בכל פה. חבל שזה נעשה. תודה רבה לכולם. 
       
היו"ר יולי-יואל אדלשטיין:
       
       אני לא חושב שצריך אפילו לצטט את זה. מה מציע סגן השר?
       
נסים זאב (ש"ס):
       
       ועדת הפנים. 
       
סגן השר לביטחון פנים יעקב אדרי:
       
       בבקשה. 
       
היו"ר יולי-יואל אדלשטיין:
       
       סגן השר מציע דיון בוועדת הפנים והמציע מסכים. חבר הכנסת אורי אריאל מבקש להעלות הצעה אחרת. 
       
סגן השר לביטחון פנים יעקב אדרי:
       
       אריאל, תהיה אתנו הפעם. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני סגן השר, אני תמיד אתכם. מה שאמרו חכמים: לולא מוראה של מלכות איש את רעהו חיים בלעו - מדובר עליכם. אם אין שלטון, אין חוק ואין סדר, יהיה קשה לכולנו. עם זאת ועם ההערכה למשטרה על פועלה במלחמה בתאונות הדרכים, מלחמה בפשע ומלחמה במחבלים, יש פה דברים שגם אם אתה לא שמעת - אני מקבל את דבריך כפשוטם - זאת עדיין לא הוכחה שהם לא קרו.
       
       הייתי ב"מעשיהו", הייתי במגרש-הרוסים, ואני מקבל כל יום, זאת לא הפרזה, מכתבים מהורים. 
       
יעקב ליצמן (אגודת ישראל - יהדות התורה והשבת):
       
       ישבת או עמדת? היית במגרש-הרוסים.
       
אורי אריאל (האיחוד הלאומי - ישראל ביתנו):
       
       ישבתי או עמדתי? אני אספר לך בסוד, אל תגלה לאף אחד, שלפני 25 שנים, בהיות מזכיר המדינה קיסינג'ר בארץ, ישבתי במגרש-הרוסים שלושה שבועות. 
       
יעקב ליצמן (אגודת ישראל - יהדות התורה והשבת):
       
       בגלל זה זכית להיות חבר כנסת. 
       
אורי אריאל (האיחוד הלאומי - ישראל ביתנו):
       
       סיכמנו שלא תפרסם את זה. 

היו"ר יולי-יואל אדלשטיין:
       
       חבר הכנסת אורי אריאל, כחבר במועדון של אלה שקודם היו בבית-סוהר ורק אחר כך בכנסת, אני מחויב להגן עליך. תמשיך לדבר. 
       
אורי אריאל (האיחוד הלאומי - ישראל ביתנו):
       
       לא הייתי משווה את זה, עם כל הכבוד, חבר הכנסת יולי-יואל אדלשטיין וידידנו נתן שרנסקי. אלה דברים אחרים. 
       
       אני חוזר לעניין. אתם צריכים, אדוני סגן השר, להקפיד יותר. הדברים שמובאים אלי ואל חברי האחרים - נכון, הם לא הכלל, אני לא אומר שכך מתנהגים אל כל האסירים, וצריך להיזהר מהפרזות. אני מציע לך לקיים בהקדם, בתחילת השבוע הבא, ישיבה. אני אשמח לבוא אליך ולהביא עוד כמה חברים, ונעלה את כל הדברים האלה, בתקווה שהתערבותך האישית אכן תסייע. אני מציע להעלות את הנושא במליאה. הדבר נראה לי חשוב. 
       
סגן השר לביטחון פנים יעקב אדרי:
       
       אני מסכים לחלק הראשון. בחלק השני - ביקשו להעביר לוועדת הפנים. 
       
היו"ר יולי-יואל אדלשטיין:
       
       לא ענית לחבר הכנסת נסים זאב, לא לגבי גילו של ראש הממשלה ולא לגבי יחסי ראש הממשלה עם המורדים. התחמקת מתשובה אמיתית, אדוני סגן השר. לפרוטוקול אני אומר שהדברים נאמרו בחיוך. 
       
       חברי הכנסת, נעבור להצבעה. הצבעה בעד פירושה דיון בוועדה והצבעה נגד פירושה להסיר מסדר-היום של הכנסת. נא להצביע. 
       
הצבעה מס' 25
       
בעד ההצעה להעביר את הנושא לוועדה - 9
בעד ההצעה שלא לכלול את הנושא בסדר-היום - אין
נמנעים - 2
ההצעה להעביר את הנושא לוועדת הפנים ואיכות הסביבה נתקבלה. 
       
היו"ר יולי-יואל אדלשטיין:
       
       תשעה בעד, אין מתנגדים ושני נמנעים. הדיון יתקיים בוועדת הפנים ואיכות הסביבה של הכנסת. 

       
שאילתות ותשובות

היו"ר יולי-יואל אדלשטיין:
       
       חברי הכנסת, שאילתות לסגן השר לביטחון פנים. 
       
סגן השר לביטחון פנים יעקב אדרי:
       
       ברשותך, אדוני היושב-ראש, אני מבקש להעיר משהו. 
       
היו"ר יולי-יואל אדלשטיין:
       
       אתה יכול לעלות לכאן ולהגיד. אני אאפשר לך לפני תחילת השאילתות. בבקשה, אדוני. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, יכול להיות שאני עושה צעד חריג, אבל זאת כבר הפעם השלישית או הרביעית שאני מגיע לכאן לענות על שאילתות ולמעשה השואלים לא נמצאים. ברשותך, אדוני היושב-ראש, אני ארד מהדוכן, ואם יהיה מישהו מהשואלים, אני אשמח לענות לו, אני אעלה לענות לו בכבוד. למי שלא נמצא כאן אני אשלח את התשובה בכתב. תודה רבה. 
       
היו"ר יולי-יואל אדלשטיין:
       
       לא, לא. אדוני סגן השר, תישאר אתנו. אדוני סגן השר. סגן השר לביטחון הפנים יעלה. 
       
סגן השר לביטחון פנים יעקב אדרי:
       
       רבותי, אתם לא הייתם נוכחים. אני נשאר פה בשביל לענות. 
       
עבד-אלמאלכ דהאמשה (רע"ם):
       
       יש פה כנסת, יש כללים ויש תקנון. 
       
סגן השר לביטחון פנים יעקב אדרי:
       
       חבר הכנסת דהאמשה, אתה היית בשבוע שעבר וראית את הביזיון, כשלא היה למי לענות. אני חושב שאתם צריכים להסכים אתי. 

היו"ר יולי-יואל אדלשטיין:
       
       ברור, המחאה ברורה. חברי הכנסת, אני מבקש להירגע ולשבת במקומות. המחאה של סגן השר לביטחון פנים מובנת לי. בוודאי, זאת מציאות שדיברנו עליה לא פעם אחת, ואפילו הקמנו ועדת משנה בראשותי לטפל בנושא. אני רוצה לומר לכם שהנושא קצת יותר מורכב, ולפעמים למציאות הזאת נחשפים שרים וסגני שרים, לפעמים גם ההיפך הוא הנכון. אני רוצה לומר לכם ששאלתי שאילתא פשוטה, לא פרובוקטיבית ולא פוליטית - - -
       
נסים זאב (ש"ס):
       
       איפה היתה הממשלה אתמול שלוש שעות?
       
היו"ר יולי-יואל אדלשטיין:
       
       חבר הכנסת נסים זאב, אני קורא אותך לסדר בפעם הראשונה. נא לשבת במקום. אני מאוד לא אוהב שנכנסים לדברי. 
       
עבד-אלמאלכ דהאמשה (רע"ם):
       
       ארבע-חמש שעות הממשלה לא היתה אתמול. 
       
היו"ר יולי-יואל אדלשטיין:
       
       הפניתי שאילתא לשר מסוים, עברו כבר ארבעה חודשים ולא קיבלתי שום תשובה, כך שמחאות יש מכל מיני כיוונים.
       
סגן השר לביטחון פנים יעקב אדרי:
       
       אני מדבר עלי. כשאני צריך להיות פה, אני נמצא פה. 
       
היו"ר יולי-יואל אדלשטיין:
       
       אדוני סגן השר לביטחון פנים, אנחנו מאוד מעריכים את זה שאתה אתנו, ועכשיו נחזור לפרוצדורה הרגילה. מי שנמצא כאן, תענה לו. מי שלא נמצא כאן, הדברים יועברו לפרוטוקול. 
       
סגן השר לביטחון פנים יעקב אדרי:
       
       הוא יקבל תשובה בכתב. 
       
היו"ר יולי-יואל אדלשטיין:
       
       הוא יקבל תשובה מהפרוטוקול, כי זה כנראה לא מעניין אותו, אם הוא שואל ולא נמצא. 
       
1978. היחס לבני-ישיבות בבסיס קליטה ומיון בתל-השומר
       
חבר הכנסת יצחק כהן שאל את השר לביטחון פנים
        ביום ט"ז באייר התשס"ה (25 במאי 2005):
       
       פורסם כי שוטר התעלל בעשרות בני-ישיבות שהגיעו ללשכת הגיוס בתל-השומר כדי להסדיר את מעמדם כדחויי גיוס. 
       
       רצוני לשאול:
       
       1. האם ייבדק הנושא?
       
       2. האם ייבחנו עדויות הקובלים מול השוטר?
       
       3. מה ייעשה בנדון?
       
סגן השר לביטחון פנים יעקב אדרי:
        	
       אדוני היושב-ראש, חברי הכנסת, 1-2. מדובר באירוע מיום 11 ביולי 2004, שבו היה מעורב שוטר המשרת בבסיס קליטה ומיון תל-השומר. 
       
       בעקבות האירוע נפתחה נגד השוטר חקירה על-ידי המחלקה לחקירות שוטרים שבמשרד המשפטים. בחודש ינואר השנה הועבר תיק מח"ש אל מחלקת משמעת במטה הארצי של המשטרה לצורך העמדתו לדין בגין שימוש בכוח ושימוש לרעה בסמכות. ביום 13 בפברואר 2005 הוחזר התיק למח"ש, לבקשתם, הם ביקשו השלמות, בטרם הועמד השוטר לדין משמעתי, וזאת עקב ערר שהגיש המתלונן נגד השוטר במח"ש בגין החלטת מח"ש שלא להעמידו לדין פלילי.
       
       נכון ליום 29 ביוני 2005 התיק נמצא עדיין בפרקליטות המדינה וטרם ידוע לנו על ההחלטה שנתקבלה בעניין הערר. אם נדרשים פרטים נוספים בנושא, יש לפנות אל משרד המשפטים האחראי על מח"ש.
       
היו"ר יולי-יואל אדלשטיין:
       
       תודה. שאלה נוספת לחבר הכנסת יצחק כהן - בבקשה, אדוני. 
       
יצחק כהן (ש"ס):
       
       אדוני היושב-ראש - תודה, אדוני כבוד השר.
       
סגן השר לביטחון פנים יעקב אדרי:
       
       סגן השר.
       
יצחק כהן (ש"ס):
       
       לא, אתה שר. אני מיניתי אותך לשר. 
       
       אני חושב שהתופעות האלה אינן חד-פעמיות ואתם חייבים לשים קץ לתופעות האלה. אנחנו רואים את ההפגנות, איך מאבטח לוקח שוקר חשמלי ומשתמש מתחת למעיל שלו, מתחת לשכפ"ץ שלו, ומכה בהם בשוקר חשמלי. היום התבשרנו שסוף-סוף עצרתם את הפושע ותעמידו אותו לדין. התופעות האלה חייבות להיפסק. היום התקשרה אלי אמא מביתר, שבוכה בדמעות שליש וטוענת שהבן שלה עצור עד תום ההליכים, בחור ישיבה משמואל-הנביא שנעצר באחת ההפגנות שם. היא בטוחה שהבן שלה לא קשור לעניין. כל זה נובע, תבדקו את עצמכם, מיחס עוין כלפי בני-תורה. אנא מכם.

סגן השר לביטחון פנים יעקב אדרי:
       
       אני בהחלט מסכים אתך שכל מקרה חריג צריך להיות מטופל, אבל שוב, אי-אפשר לעשות הכללות. אני מאמין ומקווה שזה ממש מתי מעט, ובהחלט צריך לטפל בזה ביד קשה על מנת לשרש את התופעה הזאת. 
       
2869. שמירת קלטות של האזנות סתר בידי המשטרה
       
חבר הכנסת יגאל יאסינוב שאל את השר לביטחון פנים
       ביום י"ט באדר ב' התשס"ה (30 במרס 2005):
       
       
       פורסם ב"הארץ" ב-14 במרס 2005, כי במשטרה נשמרות קלטות של האזנות סתר לשיחות פרטיות שאינן קשורות לחקירה ואינן מתומללות.
       
       רצוני לשאול:
       
       1. האם יש מקרים שבהם מוקלטות שיחות נפרדות בזו אחר זו באותה מדיה?
       
       2. מדוע המשטרה אינה מפרידה מלכתחילה, בסלילים או בקבצים בודדים, בין שיחות רלוונטיות לשיחות פרטיות? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. התשובה חיובית.
       
       2. הפרדת השיחות מראש או בדיעבד אינה ישימה, בין היתר מהטעם שהיא עלולה לפגוע בקבילות ובמשקל הראייתי של ההקלטות בבית-המשפט.
       
2898. הריגה במהלך ניסיון שוד בכפר-קרע
       
חבר הכנסת טלב אלסאנע שאל את השר לביטחון פנים
       ביום כ"ו באדר ב' התשס"ה (6 באפריל 2005):
       
       ב-17 במרס 2005, במהלך ניסיון שוד בחנות תכשיטים בכפר-קרע, ירה השודד לכיוון בעל החנות, ובתגובה ירה האחרון בשודד והרגו. בהמשך, נעצרו בעל החנות ואחיו. 
       
       רצוני לשאול:
       
       1. האם נבדק המקרה, ואם כן – מה העלתה הבדיקה?
       
       2. מדוע נעצרו בעל החנות ואחיו ומתי ישוחררו? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. חקירת המקרה העלתה את הפרטים הבאים: ביום 17 במרס 2005 בשעות הבוקר נכנס אדם לחנות תכשיטים בכפר-קרע בכוונה לבצע שוד. במהלך השוד התפתח עימות בין השודד לבעל החנות, תושב כפר-קרע. בעל החנות, שהחזיק ברשותו אקדח בלא רשיון, ירה בו אל עבר השודד והרגו. בחקירתו הודה בעל החנות כי ירה מאקדח זה שהוחזק ללא רשיון וכי פעל לטשטוש הזירה גם באמצעות אחיו.
       
       על-פי חוות דעת המכון לרפואה משפטית, השודד נורה מטווח מגע.
       
       ביום 10 באפריל 2005 הגישה פרקליטות חיפה כתב אישום עם בקשה למעצר עד תום ההליכים כנגד בעל החנות בגין עבירות של רצח, החזקת נשק ושיבוש הליכי חקירה, ובית-המשפט המחוזי בחיפה החליט לעוצרו עד לתום ההליכים המשפטיים. ביום 19 ביוני 2005 נדון עררו של הנאשם בגין מעצר זה בבית-המשפט העליון, והוא שוחרר לחלופת מעצר של מעצר-בית עד לתום ההליכים המשפטיים.
       
       כנגד אחיו של בעל החנות נפתחה חקירה בעבירות של העלמת ראיות ושיבוש מהלכי משפט. חשוד זה שהה במעצר ימים מספר לאחר האירוע ושוחרר על-ידי בית-המשפט. החקירה הסתיימה והחומר הועבר להמשך טיפול פרקליטות מחוז חיפה.
       
2931. כבילת עצור במקום ציבורי
       
חבר הכנסת יגאל יאסינוב שאל את השר לביטחון פנים
       ביום כ"ו באדר ב' התשס"ה (6 באפריל 2005):
       
       פורסם, כי גם 15 חודשים לאחר שנחקק החוק האוסר כבילה באזיקים במקום ציבורי, המשטרה אינה אוכפת אותו. 
       
       רצוני לשאול:
       
       1. האם נעשו פעולות להטמעת החוק, ואם כן – אילו?
       
       2. אילו צעדים ננקטים נגד השוטרים המפירים את החוק?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. ראשית יש לציין, שכבילת עצור במקום ציבורי היא פעולה מותרת על-פי החוק החדש, אם היא נעשתה על-פי הסמכויות והמגבלות שהוטלו בחוק זה. על-פי סעיף 9א לחוק סדר הדין הפלילי (סמכויות אכיפה - מעצרים), התשנ"ו-1996: "עצור לא יהיה כבול במקום ציבורי אלא לפי הוראות אלה - - - ". 
       
       נעשו פעולות רבות להטמעת החוק, כמפורט להלן: פורסמו פקודות משטרה ונהלים חדשים המסדירים את הנושא על-פי עקרונות החוק שהתקבל. הופצו לכל המחוזות ולכל השוטרים העוסקים בנושא מכתבי הסבר בדבר החוק החדש, בצירוף הפקודות והנהלים החדשים, והמפקדים והשוטרים הונחו להטמיע אותם. ניתנו הנחיות ובוצעו מערכי שיעור שבועיים במחוזות ובמרחבים ובבתי-הספר לשוטרים, כדי להדריך, להנחות ולרענן באופן שוטף את החוק והפקודות בנושא לצורך יישומם. נערכו ביקורות בתחנות משטרה ובבתי-המשפט לבדיקת פעילות שוטרי הליווי ביישום החוק והפקודות, וייערכו ביקורות נוספות בנושא.
       
       2. במקרים שבהם נתקל צוות הביקורת של המשטרה בשוטרים שפעלו שלא בהתאם להוראות החוק והפקודות, ניתן להם הסבר מתאים, וכן הועבר דיווח למפקדיהם. כמו כן נקבע כי תיערך להם הדרכה הולמת. אם יתגלו מקרים נוספים שבהם שוטרים כבלו עצורים שלא על-פי החוק, יינקטו נגדם צעדים משמעתיים מתאימים על-ידי מפקדיהם.
       
2981. אסירים נשאי איידס
       
חבר הכנסת אילן ליבוביץ שאל את השר לביטחון פנים
       ביום ט"ז באייר התשס"ה (25 במאי 2005):
       
       בבתי-הסוהר בארץ יושבים אסירים נשאי איידס וגם אסירים החולים במחלה זו.
       
       רצוני לשאול:
       
       1. כמה אסירים נשאי איידס מוחזקים בבתי-הסוהר?
       
       2. באילו בתי-סוהר שוהים האסירים הללו?
       
       3. מה היא מדיניות שירות בתי-הסוהר לגבי העברת אסיר נשא מאגף לאגף ומכלא אחד לאחר?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1. בשירות בתי-הסוהר מצויים נכון לסוף חודש מאי 43 אסירים נשאי איידס.
       
       2. אסירים אלו שוהים בבתי-הסוהר "מעשיהו", "נווה-תרצה", "הדרים", "רימונים", "אשמורת", "צלמון", "אוהלי קידר" ו"אשל".
       
       3. מדיניות השב"ס הינה, כי אסירים אלו ישהו באגף, באופן פתוח, ככלל האסירים, ישתתפו בכל פעילות האגף ככלל האסירים, לרבות עבודה בשכר, אם קיימת. בשעות הלילה הם ישנים בחדרים המיועדים להם בלבד.
       
       אין מדיניות ייחודית של העברה מאגף לאגף או מבית-סוהר אחד למשנהו. 
       
       השב"ס עושה ככל שניתן כדי שישהו בבתי-סוהר הסמוכים למקומות מגוריהם, כפי שנהוג לגבי כלל האסירים.
       
2984. תנאי המעצר של חוסמי הכבישים
       
חבר הכנסת אפי איתם שאל את השר לביטחון פנים
       ביום ט"ז באייר התשס"ה (25 במאי 2005):
       
       פורסם, כי לעצורים חוסמי הכבישים לא ניתן אוכל במשך 20 שעות, כי לא הרשו להם ללכת לשירותים וכי תנאי מעצרם היו קשים.
       
       רצוני לשאול:
       
       1. האם הטענות נבדקו? 
       
       2. אם נמצאו מוצדקות, האם הונחו השוטרים להכביד את ידם על העצורים גם לאחר ששהו בכלא, ואם כן – מדוע?
       
       3. מדוע לא ניתן אוכל לעצורים במשך 20 שעות?
       
       4. מה ייעשה בעניין?
       
סגן השר לביטחון פנים יעקב אדרי:
       
       1, 3-4. למשטרת ישראל ולשירות בתי-הסוהר לא הופנו טענות כמצוין בשאילתא ולא ידוע להם על טענות כאלו. תנאי החזקת העצורים היו על-פי החוק והפקודות כמקובל.
       
       2. התשובה שלילית.

היו"ר יולי-יואל אדלשטיין:
       
       שאלה נוספת לחבר הכנסת אפי איתם. 

אפי איתם (ציונות לאומית דתית מתחדשת):
       
       השאילתא הזאת הוגשה לפני כחודש ימים, ומאז אנחנו עדים להשתוללות, פשוט השתוללות, רמיסת זכויות האדם על-ידי המשטרה ושירות בתי-הסוהר. מגיעים אלינו סיפורים מסמרי שיער. חלק מהם אגב תועדו, ראינו אותם בטלוויזיה - קריעת אפים של מפגינים, כליאת אנשים עד תום ההליכים בקלי קלות. כל זה מכונה היום מדיניות אפס סובלנות. אני שואל את כבוד סגן השר, אולי הוא יכול לפרט למה השתנתה המדיניות ממה שהיתה לאפס סובלנות, והאם מובן לכם שהדבר הזה עלול לקומם הרבה מאות אלפי אנשים שאינם במעגל המאבק האלים כרגע ולהכניס את מדינת ישראל לתוהו ובוהו?

היו"ר יולי-יואל אדלשטיין:
       
       תודה לחבר הכנסת איתם. כבוד סגן השר, בבקשה.
       
סגן השר לביטחון פנים יעקב אדרי:
       
       אני חושב שזה לא נכון להגיד "השתוללות של המשטרה". זה פשוט לא נכון. אבל כאשר יש מקרים קשים ובהיקפים גדולים, והמשטרה נאלצת לפנות כבישים וחסימות ושימוש בכוח, ממילא המשטרה צריכה לפעול על-פי הנהלים שלה, ולפעמים גם משתמשים בכוח סביר. 

אפי איתם (ציונות לאומית דתית מתחדשת):
       
       מה זה אפס סובלנות?

סגן השר לביטחון פנים יעקב אדרי:
       
       אני לא אחראי למה שאחרים אומרים. אני מסביר לך את העניין. לגבי המקרה המיוחד שהעלה גם חבר הכנסת נסים זאב, השוטר שמשך באף, הבטחתי לבדוק והוא יטופל, כי גם אני קיבלתי תלונות כבר אתמול והנושא הזה מאוד מאוד מצער. אבל מכאן ועד לעשיית הכללות - זה דבר לא נכון.
       
3033. שימוש בשוקר חשמלי נגד מפגינים
       
חבר הכנסת משולם נהרי שאל את השר לביטחון פנים
       ביום א' בסיוון התשס"ה (8 ביוני 2005):
       
       ביום רביעי, ט' באייר תשס"ה, 18 במאי 2005, השיבני סגן שר התחבורה, שהמשטרה הבטיחה שמאבטח שהפעיל שוקר נגד חרדים שהפגינו בכביש 6, ייעצר וייחקר. יום קודם אמר נציג המשטרה בוועדת הפנים של הכנסת, כי המאבטח לא נענה לקריאת המשטרה לבוא ולהיחקר. 
       
       רצוני לשאול:
       
       1. האם נעצר המאבטח ונחקר?
       
       2. בכמה מאבטחים מדובר?
       
       3. מה הוחלט בעניינם?

סגן השר לביטחון פנים יעקב אדרי:

       1. בנושא נפתח תיק חקירה במשטרת חדרה ביום 5 במאי 2005. המאבטח החשוד נחקר.
       
2. למשטרה ידוע על מאבטח אחד בלבד.
       
       3. החקירה הסתיימה והתיק הועבר להמשך טיפול לשכת התביעות על מנת לתבוע אותו.
       
היו"ר יולי-יואל אדלשטיין:
       
       שאלה נוספת לחבר הכנסת משולם נהרי. סגן השר, דווקא חלק גדול מן השואלים נמצאים.

סגן השר לביטחון פנים יעקב אדרי:
       
       אני שמח, אבל זאת לא התמונה - - - 

היו"ר יולי-יואל אדלשטיין:
       
       רצו אל תוך המליאה. שאלה נוספת לחבר הכנסת משולם נהרי.
       
משולם נהרי (ש"ס):
       
       כמדומני, בפעם שעברה דובר על יותר ממאבטח אחד שפעל באלימות. בכל אופן, הייתי רוצה להוסיף. לצערי הרב, אתמול התבשרנו שוב על מאבטחים שפעלו בצורה קשה נגד אדם שכנראה היה מעורער בנפשו והכו אותו מכות קשות וגרמו לו אובדן ההכרה. השאלה היא, האם המשטרה לא צריכה לנקוט יד קשה יותר כלפי המאבטחים, למגר את התופעה? הם נהפכו להיות בריונים?

סגן השר לביטחון פנים יעקב אדרי:
       
       לחלק השני של השאלה שלך, לגבי האיש שהוכה אתמול - הנושא נבדק וטופל כבר אתמול באופן מיידי. אני לא יכול לדווח על תוצאות החקירה, כי אני פשוט לא יודע. אבל הנושא נבדק, המקרה היה מאוד קשה.
       
       לגבי השאלה הראשונה בעניין המאבטח: ידוע למשטרה רק על אחד, ויש המלצה להעמידו לדין. 
       
3056. החזקת אסיר ללא כתב אישום
       
חבר הכנסת מוחמד ברכה שאל את השר לביטחון פנים
       ביום א' בסיוון התשס"ה (8 ביוני 2005):
       
       נטען, כי אסיר כלוא בכלא "נפחא" זה שמונה שנים ללא כתב אישום וללא משפט.
       
       רצוני לשאול:
       
       1. האם נכון הדבר? 
       
       2. אם כן – מה היא הסיבה למעצרו?
       
       3. האם יוגש נגדו כתב אישום או, לחלופין, האם הוא ישוחרר?
       
       4. אם לא – מדוע?

סגן השר לביטחון פנים יעקב אדרי:

       1-4. האסיר מושא השאילתא, המוחזק בבית-סוהר "נפחא", התקבל בשב"ס ביום 9 בדצמבר  1999. הוא בעל דרכון ירדני, ומוחזק בשב"ס מכוח צו הרחקה.
       
       האסיר היה בעבר תושב איו"ש, אך איבד את תושבותו, את הזכויות כתושב האזור, עקב שהייה ממושכת בפקיסטן. זמן קצר לאחר שנכנס לאזור, בדרכון ירדני וברשיון ביקור תקף לשלושה חודשים, נעצר לחקירה בידי כוחות הביטחון והודה בהיותו פעיל בארגון טרור. בנסיבות אלו, ועל-פי המלצת גורמי הביטחון, בוטל היתר הכניסה שלו לאזור והוצא נגדו צו גירוש. 
       
       עניינו נדון בפני בית-המשפט העליון בעתירה שהגיש. במעמד העתירה הוא עמד על דרישתו לשחררו לתחומי הרשות הפלסטינית או לירדן. נעשו מאמצים רבים לגרשו לירדן, אך הם לא צלחו, בין היתר לאור חוסר שיתוף הפעולה של האסיר עצמו בתהליך. לאור זאת נדחתה לבסוף עתירתו, ובית-המשפט קבע, כי "מפתחות הכלא" מצויים למעשה בידי האסיר, וכי אם לא יביע הסכמה להיות מגורש למדינה שתסכים לקבלו, לא יהיה מנוס מהמשך החזקתו במעצר.
       
       עמדתם המקצועית של גורמי הביטחון היא, כי שחרור האסיר לאיו"ש או לרצועת-עזה צופן בחובו סיכון משמעותי לביטחון האזור, אולם אין התנגדות לשחרורו לכל מדינה אחרת שתיאות לקבלו, אם יפנה בקשה הכוללת את הסכמתו בכתב לגירושו.
       
       יש לציין כי פרקליטות המדינה הודיעה את כל האמור לעיל בכתב לבא-כוחו של האסיר.

היו"ר יולי-יואל אדלשטיין:
       
       שאלה נוספת לחבר הכנסת מוחמד ברכה.

מוחמד ברכה (חד"ש-תע"ל):
       
       אדוני היושב-ראש, אדוני סגן השר, העובדות כפי שהוקראו על-ידי סגן השר הן נכונות. השאלה היתה לא לגבי ההליך שבו הגיע לבית-הכלא. השאלה היא שהוא נמצא היום בבית-הכלא ללא משפט וללא שום ענישה וללא שום הגשת כתב אישום. אם השלטונות חושבים שאם הוא יעבור למקום כזה או אחר הוא יהווה סכנה, בבקשה, יגישו כתב אישום שהוא סכנה. אבל לא ייתכן להמשיך ולהחזיק אותו אלא אם הוא יוותר על ביתו ועל מולדתו. זה דבר שלא מתקבל על הדעת. פה יש התעמרות לשמה.

	לכן, אדוני סגן השר, אני מאוד מבקש שתשקלו את הדבר מחדש ולא תשימו את העניין מתחת למעטה של שיקולי ביטחון ושיקולי גורמי הביטחון. אם השיקולים האלה הם שפיטים, בבקשה, תביאו אותו למשפט. אם לא - מה, הם שופטי בית-המשפט העליון?

סגן השר לביטחון פנים יעקב אדרי:
       
       אני חושב שהדברים שאמר חבר הכנסת ברכה מיותרים, כי כל התהליך נבחן על-ידי בית-המשפט העליון והפרקליטות, כולם בדקו את הנושא מכל היבטיו והגיעו למסקנה שקראתי בסוף, שאם תיאות איזו מדינה לקבלו והוא יפנה בקשה, הרי הוא ישוחרר מייד. אני חושב שהדברים קיבלו את הסכמת בית-המשפט ואין לי מה להוסיף מעבר לזה.
       
3058. מוכנות משטרת ישראל לתקופת ההתנתקות
       
חברת הכנסת אראלה גולן שאלה את השר לביטחון פנים
       ביום א' בסיוון התשס"ה (8 ביוני 2005):
       
       תהליך פינוי גוש-קטיף ידרוש כוחות משטרה מוגברים, והדבר עלול להוביל להתגברות הפשיעה בארץ בתקופה שבה המשטרה סובלת ממילא מחוסר כוח-אדם.
       
       רצוני לשאול:
       
       1. האם משטרת ישראל ערוכה לעניין?
       
       2. אם כן – אילו אמצעים ננקטים לצורך כך?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1-2. משטרת ישראל נערכת למשימת ההתנתקות ולהפרות הסדר הצפויות בגינה בסדר-כוחות משמעותי מתוך סדר-הכוחות הכללי של המשטרה. עם זאת, המשטרה תמשיך להתמודד עם משימותיה האחרות ככל האפשר, ותסתייע לשם כך בעיבוי המערך על-ידי מתנדבי המשמר האזרחי ובתעדוף המשימות.
       
3085. חקירת תלונה נגד נהג אוטובוס 
       
חבר הכנסת נסים דהן שאל את השר לביטחון פנים
        ביום כ"ב בסיוון התשס"ה (29 ביוני 2005):
       
       פורסם, כי משטרת ש"י הצהירה כי תחקור תלונה שלפיה בתחילת חודש מאי תקף נהג בחברת "ביתר תור" נוסעים בביתר, עד כדי הזדקקות לטיפול רפואי. 
       
       רצוני לשאול:
       
       1. האם הידיעה נכונה? 
       
       2. אם כן – האם נחקר המקרה?
       
       3. אם כן – מה העלתה החקירה?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בתאריך 1 במאי 2005 התקבלה במשטרת מחוז ש"י תלונת תושב ביתר-עילית נגד נהג אוטובוס בחברת "ביתר תור".
       
       2. התשובה חיובית.
       
       3. מהחקירה עלה כי מדובר במחלוקת בגין נקודות עצירה ואיסוף אשר התפתחה לאירוע תקיפה וגרימת נזק. הוגשו תלונות הדדיות, כאשר כל צד טוען לחפותו ולאשמת הצד השני. בשלב זה החקירה טרם הסתיימה, ויש לחקור עוד כמה עדים. לאחר שתסתיים החקירה יועבר התיק אל יחידת התביעות לצורך קבלת החלטה.
       
3120. התנהגות שוטרים במהלך עימותים בחיפה
       
חבר הכנסת מוחמד ברכה שאל את השר לביטחון פנים
       ביום ט"ו בסיוון התשס"ה (22 ביוני 2005):
       
       ב-5 ביוני 2005 הרסה עיריית חיפה בית בעיר, בליווי שוטרי יחידת סיור מיוחדת, יס"מ. נטען, כי במהלך עימותים שהתפתחו במקום תקפו שוטרים תושבים, ביניהם חברי כנסת, וכי השוטרים לא נשאו תג מזהה על מדיהם.
       
       רצוני לשאול:
       
       1. האם הפרטים נכונים? 
       
       2. אם כן – האם הונחו השוטרים שלא להזדהות במקרים כאלה?
       
       3. אם לא – מה ייעשה בעניין אי-הזדהות השוטרים?
       
סגן השר לביטחון פנים יעקב אדרי:

       1. הפרטים לגבי ההריסה בסיוע השוטרים נכונים. השוטרים לא תקפו תושבים ולא תקפו חברי כנסת, אולם נאלצו להשתמש בכוח סביר לאחר שאלה התנגדו בכוח לכניסת השוטרים לבית ולביצוע תפקידם על-פי חוק. אגב, כבר דנו בעניין הזה בשבוע שעבר. 

       2-3. כל השוטרים הונחו ונשאו תג שמי על חולצותיהם, על-פי הקבוע בפקודות משטרת ישראל. ייתכן שבמהלך העימותים נתלשו תגים לשוטרים. שוטרי משטרת ישראל מונחים באופן תדיר בנושא חובת ענידת תגי זיהוי. אגב, בשבוע שעבר היה דיון על העניין הזה. 
       
היו"ר עבד-אלמאלכ דהאמשה:
       
       שאלה נוספת לחבר הכנסת מוחמד ברכה, בבקשה.
       
מוחמד ברכה (חד"ש-תע"ל):
       
       אדוני היושב-ראש, אדוני סגן השר, תקשיב לי. תשמע, אני הייתי שם. לא מקובל עלי שנותנים לך דיווחים כוזבים ושקריים - אין לי מלה אחרת. אני הייתי שם. ברגע הראשון של המגע עם השוטרים ביקשתי מאחד מהם להזדהות, וחיפשתי את התג שלו, לא היה לו. התגים לא נתלשו ולא שום דבר, זה לא היה אחד ולא שניים, רוב שוטרי היס"מ היו ללא תגים מזהים.
       
       העובדה שתקפו אזרחים וחברי כנסת קיימת במצלמות הטלוויזיה. אחד הסימנים - הנה זה קטן, זה עדיין נשאר.
       
סגן השר לביטחון פנים יעקב אדרי:
       
       תבדוק את זה מקרוב, חבר הכנסת דוד טל.
       
מוחמד ברכה (חד"ש-תע"ל):
       
       לא, זה מתחת לציפורן.
       
משולם נהרי (ש"ס):
       
       זה נראה כמו נקודת חן.
       
מוחמד ברכה (חד"ש-תע"ל):
       
       אתם יודעים שזה כואב, אגב. זה לא חשוב. שלא יספרו סיפורים. נתנו מכות, ואחד הקצינים - אדוני סגן השר, אני לא רוצה שתהיה התנצחות, גם לך יש אינטרס שהדברים ייבדקו וגם שלא תוזן בחומר לא נכון; זה גם אינטרס שלך. אחד המפקדים עמד על מקום גבוה ואמר להזיז ולקחת את כולם בכוח, וראשונים - את חברי הכנסת. הוא אמר את זה ברמקול. בלי תגי זיהוי, בלי כלום. אתה תגיד לי עכשיו מה שאתה רוצה - - -
       
סגן השר לביטחון פנים יעקב אדרי:
       
       אני אענה.
       
מוחמד ברכה (חד"ש-תע"ל):
       
       אני מאוד מבקש שתלך לאלה שכתבו לך את התשובה ותחקור איך שיקרו לך, לא לי. אני יודע את האמת. תודה, אדוני.
       
סגן השר לביטחון פנים יעקב אדרי:
       
       חבר הכנסת ברכה, קודם כול היה דיון לפני שבוע על תגי הזיהוי - אני זוכר שגם חבר הכנסת דהאמשה השתתף, גם השר שלי השתתף. אתה עצמך אומר שחלק לא מבוטל מהשוטרים נשאו תגי זיהוי.
       
היו"ר עבד-אלמאלכ דהאמשה:
       
       לא. לא נכון.
       
מוחמד ברכה (חד"ש-תע"ל):
       
       לא. 
       
סגן השר לביטחון פנים יעקב אדרי:
       
       שמעתי את זה ממך עכשיו.
       
מוחמד ברכה (חד"ש-תע"ל):
       
       לא. לא. אמרתי שחלק ניכר לא נשא.
       
סגן השר לביטחון פנים יעקב אדרי:
       
       משמע שחלק כן נשא.
       
מוחמד ברכה (חד"ש-תע"ל):
       
       אני לא יכול להגיד שראיתי את כולם.
       
סגן השר לביטחון פנים יעקב אדרי:
       
       עברית פשוטה אני מבין. אתה אומר שחלק לא נשאו, בסדר. לשיטתך, אתה טועה. בכל זאת חלק נשאו את התג.
       
מוחמד ברכה (חד"ש-תע"ל):
       
       אני לא יודע, לא ראיתי.
       
היו"ר עבד-אלמאלכ דהאמשה:
       
       אדוני סגן השר, אתה רוצה לתת לי לומר מלה?
       
סגן השר לביטחון פנים יעקב אדרי:
       
       בבקשה, אתה היושב-ראש, אני יכול למנוע ממך? מי אני?
       
היו"ר עבד-אלמאלכ דהאמשה:
       
       אני מדבר כמי שגם היה שם וראה מה שברכה ראה וכל האחרים: אף אחד לא נשא תג זיהוי.
       
סגן השר לביטחון פנים יעקב אדרי:
       
       לא נכון. אני חושב שאתה טועה.
       
היו"ר עבד-אלמאלכ דהאמשה:
       
       אני הייתי שם. אני לא ראיתי אחד שנשא תג זיהוי.
       
סגן השר לביטחון פנים יעקב אדרי:
       
       מעניין שבאזור שלך ובאזור של ברכה לא היו, אבל היו עם תגים, הם חייבים לשאת תגים. 
       
מוחמד ברכה (חד"ש-תע"ל):
       
       בגלל זה אנחנו באים בטענות, הם חייבים.
       
היו"ר עבד-אלמאלכ דהאמשה:
       
       חבר הכנסת ברכה, התחלתי לומר משהו. תן לי שהדברים יהיו ברורים. אני לא מדבר על מפקד המשטרה או על אנשים שהופיעו בכחול, אלה נשאו תגים כרגיל, הכול בסדר. אלה שנכנסו לעימות, שבאו לפנות, היו עם סרבלים, בלי שום תג זיהוי, בכוונה מראש. סרבל בלי שום דבר. כולם יחד.
       
סגן השר לביטחון פנים יעקב אדרי:
       
       חובת השוטרים לשאת תגי זיהוי, על זה אין ויכוח. הם חייבים.
       
היו"ר עבד-אלמאלכ דהאמשה:
       
       טוב שתדע את הדברים. אלה הדברים. אנחנו שנינו חברי כנסת, היו גם אנשים אחרים.
       
סגן השר לביטחון פנים יעקב אדרי:
       
       חבר הכנסת דהאמשה, אמרתי שאני מצטער אם נפגעו חברי כנסת, אני חושב שכולנו מצטערים על כך. אבל ודאי ששוטר לא הלך להכות חבר כנסת. נכנסו שם אנשים - - -
       
קריאה:
       
       - - -
       
סגן השר לביטחון פנים יעקב אדרי:
       
       אני לא מעלה את זה על דעתי, ואני מציע לא לייחס למשטרה דברים שהיא לא רוצה לעשות.
       
היו"ר עבד-אלמאלכ דהאמשה:
       
       עוד מלה אחת שאני רוצה לומר, ברכה לא אמר, ואני שמעתי. לא רק שהוא אמר, קודם חברי כנסת, הוא אמר: אני רוצה חברי כנסת עצורים.
       
סגן השר לביטחון פנים יעקב אדרי:
       
       אי-אפשר לעצור חבר כנסת. אז הוא רוצה.
       
היו"ר עבד-אלמאלכ דהאמשה:
       
       אני נעצרתי; אמרו לי: אתה עצור.  
       
מוחמד ברכה (חד"ש-תע"ל):
       
       אני הוצאתי את דהאמשה מידיהם.
       
סגן השר לביטחון פנים יעקב אדרי:
       
       חבר הכנסת דהאמשה וחבר הכנסת ברכה, אם יעצרו אתכם, אני הראשון שאבוא לשחרר אתכם, אבל לא יעצרו אתכם, אז ברצינות.
       
היו"ר עבד-אלמאלכ דהאמשה:
       
       אדוני סגן השר, תאמין לי, אנחנו לא מגזימים. אמרו לי: אתה עצור, עצרו אותי במשך דקות לא מעטות.
       
סגן השר לביטחון פנים יעקב אדרי:
       
       חבר הכנסת דהאמשה, יש לי הרגשה - - -
       
דוד טל (נוי):
       
       אין דו-שיח כזה אישי עם שני חברי כנסת.
       
סגן השר לביטחון פנים יעקב אדרי:
       
       אני חייב להגיב.
       
דוד טל (נוי):
       
       אין פריווילגיה כזאת לחברי כנסת אחרים. 
       
היו"ר עבד-אלמאלכ דהאמשה:
       
       דוד טל, אני מבין לרוחך, אנחנו לא צריכים את העזרה שלך.
       
סגן השר לביטחון פנים יעקב אדרי:
       
       חבר הכנסת דוד טל.
       
דוד טל (נוי):
       
       אתה יושב-ראש, לא נשמע כדבר הזה במדינת ישראל. בכנסת לא נשמע כדבר הזה. 

היו"ר עבד-אלמאלכ דהאמשה:
       
       אדוני ישב. חבר הכנסת טל, אתה תשב עכשיו.
       
היו"ר עבד-אלמאלכ דהאמשה:
       
       אדוני ישב. אתה לא יכול להתערב בעניין הזה.
       
דוד טל (נוי):
       
       אני יכול. 
       
היו"ר עבד-אלמאלכ דהאמשה:
       
       אתה תשב. אני קורא אותך לסדר פעם ראשונה.
       
דוד טל (נוי):
       
       אני יכול. יש תקנון.
       
היו"ר עבד-אלמאלכ דהאמשה:
       
       אני קורא אותך לסדר פעם שנייה. אדוני ישב ולא ידבר מלה. אתה לא יכול לכפות עלינו את דעתך.
       
סגן השר לביטחון פנים יעקב אדרי:
       
       אגב, יש לי הרגשה שחבר הכנסת דהאמשה רוצה מאוד להיות עצור. זה מה שאתה רוצה, אבל לא ייתנו לך את ההזדמנות הזאת. 
       
דוד אזולאי (ש"ס):
       
       אריק שרון ישחרר אותו, כי הוא נותן את האצבע שלו להתנתקות.
       
סגן השר לביטחון פנים יעקב אדרי:
       
       אני חושב, חבר הכנסת דוד אזולאי, שזה מיותר לגמרי.

היו"ר עבד-אלמאלכ דהאמשה:
       
       אדוני סגן השר, אני רוצה לסיים את זה ברוח טובה. דיברנו על דברים שהיו, ראינו אותם, בלי שום גוזמה או החרפה.
       
סגן השר לביטחון פנים יעקב אדרי:
       
       לא רק שאתה לא עצור, אתה גם מנהל את הדיון בכנסת היום.
       
היו"ר עבד-אלמאלכ דהאמשה:
       
       קח את הגרסה שלנו, תבדוק את זה מול אחרים. נדמה לי שהם גם לא הכחישו שהם היו בלי תגים. אף אחד לא הכחיש את זה.
       
סגן השר לביטחון פנים יעקב אדרי:
       
       תודה.
       
היו"ר עבד-אלמאלכ דהאמשה:
       
       תודה רבה לסגן השר לביטחון הפנים. חברי הכנסת, זה אולי נראה קצת כואב, אבל תאמינו לי שבמציאות זה הרבה יותר כואב. אתם יכולים להשתאות, חבר הכנסת טל יכול אולי לא להאמין, אבל מדברים פה חברי כנסת מכובדים, שלפחות מעידים על עצמם - מעולם לא אמרתי מלה אחת שאיננה נכונה ומדויקת. בעניין הזה לפחות, כל מה שאמרתי היה שם.
       
דוד טל (נוי):
       
       תשאל את מזכיר הכנסת, לא היה כדבר הזה.
       
סגן השר לביטחון פנים יעקב אדרי:
       
       לא אמרנו שאתה אומר לא נכון, אתה יכול לטעות לפעמים. 
       
היו"ר עבד-אלמאלכ דהאמשה:
       
       בן-אדם מסוגל לטעות, אבל ראיתי שלאף אחד לא היה תג. אותי עצרו, אמרו לי: אתה עצור. כל מה שאמרתי לך עכשיו, זו רק אמת. אתה צריך לאמת את זה מול הגרסה שלהם.

סגן השר לביטחון פנים יעקב אדרי:
       
       אני מוכן להגיד שזאת האמת שלך, חבר הכנסת דהאמשה.
       
היו"ר עבד-אלמאלכ דהאמשה:
       
       אלה הדברים שהיו. אנחנו מצפים לחקירה ולתשובה בכתב. תנו לנו תשובה מה באמת קרה, למה להסתפק בדברים בעלמא? 
       
       חברי הכנסת, תם הפרק הזה. הנושא הבא הוא הסתרת מידע מרופאים על תרופות חדשות שאושרו ולא נמצאות בסל הבריאות - הצעה רגילה של חבר הכנסת יעקב ליצמן. בבקשה, אדוני.
       
יעקב ליצמן (אגודת ישראל - יהדות התורה והשבת):
       
       מי השר?
       
היו"ר עבד-אלמאלכ דהאמשה:
       
       אמור לענות שר הבריאות. נאמר לי שהוא בדרך לכאן ובתוך שניות הוא יהיה פה.
       
יעקב ליצמן (אגודת ישראל - יהדות התורה והשבת):
       
       אני לא מדבר עד שהוא בא.
       
היו"ר עבד-אלמאלכ דהאמשה:
       
       אדוני, זכותך. אתה לא רוצה להעלות את הנושא.
       
יעקב ליצמן (אגודת ישראל - יהדות התורה והשבת):
       
       אני הפסדתי את תורי לפני שבועיים, כשהייתי צריך להגיש את זה ואיחרתי בדקה. הוא ברח.
       
היו"ר עבד-אלמאלכ דהאמשה:
       
       חבר הכנסת ליצמן, זכותך המלאה להעלות את הנושא.
       
יעקב ליצמן (אגודת ישראל - יהדות התורה והשבת):
       
       אני לא רוצה לאבד את התור. 

היו"ר עבד-אלמאלכ דהאמשה:
       
       אין לי בעיה.
       
יעקב ליצמן (אגודת ישראל - יהדות התורה והשבת):
       
       אני לא מאבד את התור. אני הולך, בפעם הבאה שיבוא.
       
היו"ר עבד-אלמאלכ דהאמשה:
       
       אני אומר לך שהוא בדרך לפה.
       
יעקב ליצמן (אגודת ישראל - יהדות התורה והשבת):
       
       אני אדבר אל הקיר? אני לא מדבר אל הקיר. אני לא רוצה לאבד את התור שלי, אני כאן, השר לא כאן, אני מציע שאלך. 
       
היו"ר עבד-אלמאלכ דהאמשה:
       
       אני מציע לך לעלות על הדוכן. אתה לא רוצה - זכותך.
       
יעקב ליצמן (אגודת ישראל - יהדות התורה והשבת):
       
       אני לא רוצה לאבד תור. 
       
היו"ר עבד-אלמאלכ דהאמשה:
       
       אני אעבור לנושא הבא, אין לי בעיה.
       
יעקב ליצמן (אגודת ישראל - יהדות התורה והשבת):
       
       אני לא מאבד את התור שלי. 
       
היו"ר עבד-אלמאלכ דהאמשה:
       
       אני לא יודע. זה עניין לדיון אחר.
       
יעקב ליצמן (אגודת ישראל - יהדות התורה והשבת):
       
       אדוני לא מתנהג לפי התקנון. 
       
היו"ר עבד-אלמאלכ דהאמשה:
       
       אני לא יכול להבטיח לך שום דבר.
       
יעקב ליצמן (אגודת ישראל - יהדות התורה והשבת):
       
       א. אין שר כאן; ב. הוא השר המשיב. 
       
היו"ר עבד-אלמאלכ דהאמשה:
       
       אתה יכול להעלות את הנושא הזה לאחר מכן, אדוני.
       
יעקב ליצמן (אגודת ישראל - יהדות התורה והשבת):
       
       אל מי אני מדבר?
       
היו"ר עבד-אלמאלכ דהאמשה:
       
       אדוני, חבל על הוויכוח - או שאתה עולה או שאתה לא עולה.
       
יעקב ליצמן (אגודת ישראל - יהדות התורה והשבת):
       
       אני שואל, מה דיני?
       
היו"ר עבד-אלמאלכ דהאמשה:
       
       תהיה אחר כך. אתה לא עולה, אני עובר לנושא הבא.
       
יעקב ליצמן (אגודת ישראל - יהדות התורה והשבת):
       
       אני לא מאבד את התור, אדוני.

       
הצעה לסדר-היום
כשלים וחוסר שקיפות בענף הטלפונים הסלולריים

היו"ר עבד-אלמאלכ דהאמשה:
       
       הנושא הבא: כשלים וחוסר שקיפות בענף הטלפונים הסלולריים - הצעה לסדר-היום מס' 7217 של חבר הכנסת דוד טל. בבקשה, אדוני, אתה יכול להעלות את ההצעה שלך.
       
יעקב ליצמן (אגודת ישראל - יהדות התורה והשבת):
       
       אני לא מאבד את התור.
       
היו"ר עבד-אלמאלכ דהאמשה:
       
       אני לא יודע, אני מציע לך לחכות כמה דקות. נגמור את הנושא הזה, נחזור לנושא שלך. אני לא יכול לעצור את הישיבה מפני שהשר לא פה.
       
יעקב ליצמן (אגודת ישראל - יהדות התורה והשבת):
       
       לא אמרתי לעצור, יש לי זכות להעלות את הנושא.
       
היו"ר עבד-אלמאלכ דהאמשה:
       
       זכותך להמתין ולהעלות את הנושא, זכותך ללכת; איך שאתה רוצה. אני לא יודע מה יהיה; לא רוצה לקבוע ברגע הזה, נחשוב על זה אחר כך. תודה רבה. תודה רבה לחבר הכנסת דוד טל.
       
דוד טל (נוי):
       
       אדוני היושב-ראש, עמיתי חברי הכנסת, קודם כול, אדוני היושב-ראש, אתה יכול גם יכול, אם ברצונך לנעול את הישיבה, משום שזה פעם אחר פעם.
       
היו"ר עבד-אלמאלכ דהאמשה:
       
       תודה רבה על ההצעה.
       
דוד טל (נוי):
       
       אני רוצה לומר. זה הזמן שלי. יש לי עשר דקות.

היו"ר עבד-אלמאלכ דהאמשה:
       
       אדוני, הפעלתי את השעון.
       
דוד טל (נוי):
       
       תפעיל את השעון, אני אתן לך עוד דקה מתנה. 
       
       אדוני היושב-ראש, עם כל הכבוד, פעם אחר פעם חברי ממשלה מזלזלים בצורה הפגנתית בחברי הכנסת. אתה חושב שלחבר הכנסת בייגה שוחט אין מה לעשות במקומות אחרים, בלשכתו הפרלמנטרית, בביתו, הוא צריך להיות ספון כאן? 
       
היו"ר עבד-אלמאלכ דהאמשה:
       
       אדוני חבר הכנסת דוד טל, א. השר הופיע; ב. רק לידיעתך ולידיעת חברי הכנסת, הממשלה לא חייבת לענות.
       
דוד טל (נוי):
       
       אני רוצה להזכיר לאדוני, שבישיבת הנשיאות של הכנסת - - -
       
היו"ר עבד-אלמאלכ דהאמשה:
       
       חבר הכנסת דוד טל, אתה יכול להגיד מה שאתה רוצה.
       
דוד טל (נוי):
       
       יושב-ראש הכנסת אמר יותר מפעם אחת כאן מעל הדוכן - - -
       
היו"ר עבד-אלמאלכ דהאמשה:
       
       הוא בחר לעזוב את הישיבה, בסדר, זו זכותו.
       
דוד טל (נוי):
       
       יושב-ראש הכנסת אמר כאן, מעל הדוכן, מהמקום הזה, שהוא ידאג לכך שתמיד יהיו נציגים של הממשלה.

היו"ר עבד-אלמאלכ דהאמשה:
       
       אני בעד. תאמין לי שאני בעד.
       
דוד טל (נוי):
       
       אני מודה לך מאוד. 
       
       אדוני היושב-ראש, עמיתי חברי הכנסת, הנושא שאני רוצה לעלות על סדר-היום הוא הכשלים בטלפונים הסלולריים. מצאתי חובה להעלות את הנושא הזה לדיון במליאת הכנסת, דיון הפתוח לצופים בבית, בגלל הערפל הרב האופף אותו, ולנסות ולשפוך מעט אור בעיני צרכני הסלולר, כי רבים הם.
       
       אני מצטער על שאני מדבר כאן אל כנסת כמעט ריקה, לכן - - -
       
שר הבריאות דני נוה:
       
       זה קורה לך בפעם הראשונה.
       
דוד טל (נוי):
       
       לא. אבל אני רוצה להפנות את דברי לאזרחי מדינת ישראל היום במיוחד, כל מי שכרגע מתבונן בנו, משום שהדברים נוגעים לכל אחד מהאזרחים והצרכנים של הטלפונים הסלולריים. 
       
       תחילה אני חייב להודות, אדוני היושב-ראש – הדוחות הכספיים של חברות הסלולר מרשימים, מרשימים אפילו מאוד, ומעידים על שוק יציב, מבוסס ואיתן. אני חייב גם לציין שאני נדהם בכל פעם מחוסר גבולותיה של הטכנולוגיה הסלולרית, ועל כך ראויים הם לכל ציון ושבח. אך לצד יתרונות הטכנולוגיה זרועים גם כשלי שוק וחסמי מעבר רבים המחשקים את הצרכנים ומגבירים את כוחן של המפעילות הסלולריות. חסמים אלו חוסמים את אפשרות המעבר בין חברה לחברה בקלות ובזריזות, לא ניתן לעבור מחברה לחברה, ומחובת משרד התקשורת, אדוני היושב-ראש, ומחובתנו שלנו לדאוג להסרתם. 
       
       אני אנסה בזמן הקצר שהוקצב לי, כעשר דקות, למנות כמה מהם. לאחר שמשרד התקשורת החליט על מהפכת דמי הקישוריות, חזינו בפלא כלכלי שנוגד כמעט כל תיאוריה כלכלית מלומדת. ציפינו לראות, לאחר הפחתת הקישוריות, את אפקט התחרות. הרי כל הזמן, גם משרד האוצר וגם הכלכלנים השונים מטיפים לנו לתחרות חופשית, והם אומרים – ואני מסכים לכך – שככל שתגדל התחרות כך ילך וירד מחיר השירות. ציפינו לראות שחברה אחת לפחות – אחת – מני ארבע חברות, תנצל את ההזדמנות  להוביל מהלך שבסופו תהיה החברה הזולה, כדי למשוך אליה לקוחות. ציפינו לראות שינויים במבנה התעריפים. ציפינו לראות משהו, משהו, איזה אינדיקטור של תחרות, אך התאכזבנו. כל החברות הציגו חבילות דומות עד זהות זו לזו. כל החברות התחילו לגבות תשלום חודשי קבוע זהה – היושב-ראש, אתה שומע? תשלום זהה של 9.90 שקלים. אני לא יודע איך אפשר. אם זה לא מונופול – קבוצות ריכוז ודאי. 
       
       כיצד אגורה אחת היא כל ההבדל, אדוני היושב-ראש, לדקת שיחה בתוך הרשת, בין החברות? איך אגורה או שתיים זה כל ההבדל של עלות כוללת של דקת שיחה לרשת אחרת? לצערי, הצרכן לא הצליח לקטוף את הפרי בהפחתת הקישוריות. להיפך. הוא משלם יותר. 
       
       אחת הבעיות המרכזיות והמשמעותיות שהענף ממנה סובל היא חוסר שקיפות מחירים. הצרכן לא מודע כלל למגוון השירותים ולמחיריהם. לפני זמן מה ניסו תחקירני "גלובס", בכתבה שפורסמה, להשכיל, ללמוד וללמד, בעיקר להבין, את מבנה התעריפים והמסלולים המוצעים. לצורך כך ערכו השוואה בין החברות. אבל בשביל להשיג תוצאות אמיתיות, מהימנות ותקפות, היה עליהם קודם לחלק את המשתמשים השונים לפרופיל לקוח רגיל, שיחות בתוך הרשת, פרופיל לקוח משפחה, פרופיל לקוח חייל, פרופיל לקוח סטודנט, פרופיל לקוח צעיר, ואחרי שסיימו לחלק את המשתמשים לפרופילים שונים, היה צורך לפלח אותם ללקוחות קלים וכבדים. כשסיימו את עבודת הפילוח היה עליהם לבקש את המספרים מהחברות ולהציבם בתוך כל הנוסחאות האלה. לאחר שסיימו את זה הגיעו סוף-סוף לתשובה: איזו חברה זולה ולאיזה פרופיל משתמש. 
       
       אז אני שואל אתכם, הצופים בבית, אתכם אני שואל: כיצד יכולה מסעודה מירוחם לערוך השוואה כזאת? כיצד יכולה סוזן מאבן-מנחם להחליט על החברה המתאימה לה? אתם יודעים מה? עזבו את מסעודה ואת סוזן. כיצד הצרכן הסביר – אני, אתה, הוא - אדוני היושב-ראש, כיצד אתה יכול לערוך השוואה שכזאת? התשובה ברורה: אנחנו לא יכולים. 
       
       חוסר השקיפות בענף הסלולרי הוא כשל גדול המהווה מכשול גדול בפני הצרכנים. בדיון בוועדת הכלכלה ביקשתי מחברות הסלולר להציג לוועדה מבנה תעריפים משותף לכל החברות, כך שיהיה מכנה משותף לכולן, שמישהו שבא לבדוק ולעשות השוואה, יבדוק. יראה: שיחה כזאת, זמן אוויר כזה וכזה, כאן יהיו כך וכך שקלים או אגורות וכאן יהיה משהו אחר, כדי שיוכל לעשות השוואה. שלא יהיו שמות אחרים לשירותים דומים, וכך בסופו של יום הצרכן יוכל להשוות די בקלות בין החברות ולבחור בצורה קצת יותר דעתנית איזו חברה הכי מתאימה לו. 
       
       כל עוד לא יהיה פתרון שורשי למכשול הזה, ימשיכו צרכני הסלולר לבחור מפעילה סלולרית רק על פי הצלחתה בקמפיינים, פרסומות בטלוויזיה. 
       
       גם עניין ייבוא המכשירים ראוי שייפתר. לא ייתכן שהיצע המכשירים בשוק ייקבע על-פי רצונן ועל-פי טעמן הבלעדי של החברות. הרי יש בשוק הרבה מאוד מכשירים שראויים לשימוש ברשתות, אך כיוון שאינם מוצאים חן בעיני החברות מכל מיני סיבות, הצרכן אינו יכול לקבל אותם, ועליו להסתפק בהיצע הדל והיקר המוכתב בתנאים מונופוליסטיים. החברות טוענות להגנתן, כי פתיחת השוק לייבוא חופשי תכניס מכשירים נחותים, שיפגעו באיכות שירות הרשת. הטענה נשמעת הגיונית וסבירה, לכאורה, אבל לא היא. 
       
       למה לא? היום גם קראתי ידיעה שלפיה חברת "פרטנר" מפסיקה את שירותי האחריות והתחזוקה למכשיר מסוג "אריקסון 28T" החל ב-5 ביוני. למה? כי יכולת החברה לקנות חלקים ולתחזק אותם הולכת ומצטמצמת עם הזמן, ועל כן מפעם לפעם מחליטה חברה להוציא מכשירים מיושנים משירות התחזוקה. זה כוחו של מונופול. לא די שרק לחברה הזכות הבלעדית לייבא את המכשיר, כעת היא מסירה ממנו את האחריות? לאן ילך הצרכן עם המכשיר המקולקל או המכשיר הישן הזה? בלית ברירה, מה הוא נאלץ לעשות? הוא נאלץ לרכוש מכשיר אחר, יקר יותר. צריך להבין שבכך נשללת מהצרכן זכות הבחירה להחליף את מכשירו כשהוא יחליט, ולא כשהחברה תמצא לנכון.
       
       יש עוד הרבה דברים נסתרים, אדוני היושב-ראש, בתורת התמחור הנסתר אצל חברות הסלולר. אני חייב לתת דוגמאות שימחישו את הדבר. הידעתם, אזרחי מדינת ישראל, חברי חברי הכנסת, שעבור פעולה פשוטה כמו הסרת הנעילה של כרטיס SIM – יש איזה כרטיס כזה, שאם אתה רוצה להסיר את הנעילה שלו; כל הנעילה שלו, אגב, מסתכמת בהקשת קוד על המקשים, חמישה מספרים – אתה צריך לשלם 200 שקלים? 
       
       הידעתם שאם דיברתם רק שנייה אחת, תחויבו לשלם עבור 12 שניות? מפני ששם זה הולך בכפולות של 12, 12, 12 שניות. דיברת 13 שניות? תשלם עבור 24 שניות. מדוע לא לשלם עבור כל דקה נצרכת? השיטה הזאת, תכירו, נקראת בשפה מקצועית "יחידות הזמן לגביית תשלום". אגב, מעבר לגבייה נורמלית, עבור כל שנייה, כפי שאמרתי – רק שנייה שתנוצל בפועל – המעבר הזה, אם יעברו לשיטה הזאת, ישאיר בכיס הצרכנים 200 מיליון שקל בכל שנה. 200 מיליון שקל זה הרבה כסף. 
       
       מדוע לקוח שמכניס את מכשירו המקולקל לתיקון, צריך להיות מחויב שוב בתשלום עבור ה"רינגטונים", הצלצולים והאנימציות שנמחקו לו? אני אסביר: אם הורדתי צלצולים או "רינגטונים" כאלה ואחרים, ולאחר זמן אני רוצה להחליף את המכשיר הזה, כל מה שכבר הורדתי ושילמתי עבורו לא עובר לי למכשיר החדש, אלא נמחק, ועכשיו אם אני רוצה להוריד שוב, אני צריך לשלם שוב - עבור גלישה, עבור הורדת ה"רינגטונים". מדוע על הצרכן לשלם פעם נוספת גם על זמן גלישה וגם על הורדת הצלצול? 
       
       מדוע לקוח יכול לקבל אין-סוף הודעות שיווק ב-SMS ולא לקבל הודעה אחת – הודעה אחת – על התעריף שיחויב בו עבור קבלת שיחה נכנסת טרם נסיעתו לחוץ-לארץ? הוא יוצא לחוץ-לארץ, הוא לא יודע מה הוא צריך לשלם על כל שיחה ושיחה. הוא משלם עשרות מונים, יותר יקר. 
       
       מדוע צריכות חברות להתנות את התשלום החודשי של המכשיר בקיזוז זמן אוויר? צרכן שהתחייב לחברה מסוימת, אדוני היושב-ראש, ל-36 חודשים מלאים – קנית מכשיר, התחייבת לשלם תשלומים ל-36 חודשים מלאים - - 
       
היו"ר עבד-אלמאלכ דהאמשה:
       
       אתה שם לב לזמן?
       
דוד טל (נוי):
       
       עכשיו שמתי לב. 
       
       - -  והוא מעוניין לאחר 12 חודשים לנדוד עם המכשיר לחברה אחרת - לא יזכה לקבל אותו זיכוי זמן אוויר מהחברה החדשה, וייאלץ ככל הנראה לרכוש מכשיר חדש ולהתחייב שוב ל-36 חודשים, ולשלם גם לחברה שנטש וגם לחברה החדשה שאליה הוא חפץ לעבור. הנה לכם עוד חסם שמוכיח עד כמה שבויים ולכודים אנחנו במלכודת התמחור הנסתר של החברות. 
       
היו"ר עבד-אלמאלכ דהאמשה:
       
       תודה רבה. 
       
דוד טל (נוי):
       
       היות שהיושב-ראש הזכיר לי שאני צריך לסיים, אני רק אומר לסיום – אני אעבור ממש לסיום - שקודם כול משרד התקשורת מחויב לבחון דרכים ואמצעים להגברת התחרות בענף. אנחנו נזקקים יותר מתמיד לרגולטור יותר חזק וסמכותי שיגן על זכויות הצרכנים. ומשרד התקשורת מחויב לפעול בדרכים שיקלו על הצרכנים את מלאכת ההשוואה בין החברות.  
       
היו"ר עבד-אלמאלכ דהאמשה:
       
       תודה רבה. 
       
דוד טל (נוי):
       
       אדוני היושב-ראש, אני מודה לך על הזמן שנתת לי, על שהוספת לי כמה שניות, אבל באמת משפט לסיכום. אני קורא מפה לכל חברות הסלולר לנהוג בגישה פרו-צרכנית ולגלות אמפתיה למצוקת הצרכן, ולא ליצור לעצמן במו-ידיהן תדמית שלילית אצל הצרכן, בדומה לבנקים, שהצרכן כל כך אוהב לשנוא, גם כשהצדק לא תמיד אתו. 
       
היו"ר עבד-אלמאלכ דהאמשה:
       
       תודה רבה לחבר הכנסת דוד טל. היתה אמורה לענות על ההצעה שרת התקשורת. אין תשובת ממשלה - - -
       
דוד טל (נוי):
       
       מה, אין תשובת ממשלה? לא הייתי עולה לדבר. 
       
היו"ר עבד-אלמאלכ דהאמשה:
       
       בסדר. אתה יכול עכשיו לבקש דיון בוועדה - - -
       
דוד טל (נוי):
       
       דיון במליאה. 
       
היו"ר עבד-אלמאלכ דהאמשה:
       
       דיון במליאה? זכותך. 
       
       ובכן, אנחנו נעבור להצבעה על הצעתו של חבר הכנסת דוד טל. 
       
דוד טל (נוי):
       
       אני חושב שזה זלזול מופגן של הממשלה בחברי הכנסת, בבית הזה. ואתה, אדוני, יחד עם היושב-ראש והסגנים האחרים, אמונים על האמון של הבית הזה. 
       
היו"ר עבד-אלמאלכ דהאמשה:
       
       בלי ספק. ואנחנו עושים את זה נאמנה וכמיטב יכולתנו ושיקול דעתנו. שלא תהיה לך דאגה, חבר הכנסת טל. 
       
       עכשיו אנחנו עוברים להצבעה על הצעתו של חבר הכנסת דוד טל בעניין כשלים וחוסר שקיפות בענף הטלפונים הסלולריים. מי שבעד דיון במליאה - יצביע בעד, ומי שמצביע נגד - פירושו להסיר. אפשר להצביע. 
       
הצבעה מס' 26
       
בעד ההצעה לכלול את הנושא בסדר-היום - 7
נגד - אין
נמנעים - 1
ההצעה לכלול את הנושא בסדר-היום של הכנסת נתקבלה. 
       
היו"ר עבד-אלמאלכ דהאמשה:
       
       ובכן, ברוב של שבעה תומכים, אפס מתנגדים ונמנע אחד, הצעתו של חבר הכנסת טל אושרה לדיון במליאה והיא תובא לדיון במועד מאוחר יותר. 
       
       
       
שאילתות ותשובות
       
היו"ר עבד-אלמאלכ דהאמשה:
       
       חברי הכנסת, אנחנו עוברים לנושא הבא: שאילתות ותשובות לשר הבריאות. בבקשה, אדוני השר, תעלה ותענה. לאחר מכן אנחנו נעלה את הצעתו של חבר הכנסת ליצמן - אם יהיה נוכח. אם לא יהיה נוכח נעבור, כמובן, לנושא אחר. 
       
2625. קיצוץ בתקציב מרכז מילמן בחיפה 
       
חבר הכנסת משה כחלון שאל את שר הבריאות
       ביום כ"ג בשבט התשס"ה (2 בפברואר 2005):
       
       מרכז מילמן בחיפה מטפל בילדים הלוקים באוטיזם וב-PDD ומקנה להם כלים להשתלבות בחברה. לאחרונה החליט משרדך לקצץ בשליש את תקציב המוסד. הפחתה בשעות עבודה טיפוליות תפגע בילדים ובטיפול בהם.
       
       רצוני לשאול:
       
       1. מהם היו המניעים לקיצוץ בתקציב המרכז?
       
       2. האם ייבחן הנושא מחדש?
       
תשובת שר הבריאות דני נוה:
(לא נקראה, נמסרה לפרוטוקול)

       1. הקיצוץ בתקציב נעשה על-ידי משרד האוצר, בהנחה שהילדים מקבלים גם טיפולים במסגרת חוק החינוך המיוחד, כפי שלכאורה מתחייב. משרד החינוך סבור שהפרשנות לחוק היא שונה. 

       2. אנו סבורים כי החלטה זו של משרד האוצר שגויה. אנו נעשה כל אשר לאל ידנו לבטלה, או שהעניין יוסדר בין המשרדים הנוגעים בדבר.
       
2785. סקר על תפקוד קופות-החולים
       
חבר הכנסת משה גפני שאל את שר הבריאות
       ביום כ"ח באדר א' התשס"ה (9 במרס 2005):
       
       פורסם כי משרד הבריאות ערך סקר בשיתוף עם קופות-החולים על תפקודן. חלק מקופות-החולים התנו את השתתפותן בסקר בחסיון התוצאות מפני הציבור ואף מפני המשרד עצמו.
       
       רצוני לשאול:
       
       1. האם הידיעות נכונות? 
       
       2. אם כן – האם יפורסמו התוצאות המלאות של הסקר ומתי? אם לא – מדוע?
       
       3. מדוע אין משרד הבריאות מחייב את קופות-החולים ואת בתי-החולים להשתתף בסקר?
       
תשובת שר הבריאות דני נוה:
(לא נקראה, נמסרה לפרוטוקול)

       1-3. משרד הבריאות יזם, עם אוניברסיטת בן-גוריון, סקר שתפקידו לבחון מדדי בריאות ושירותי בריאות במדינת ישראל. מגמתו והמתודולוגיה שלו אינם מכוונים להשוואה בין קופות-החולים. 
       
       המידע לגבי המדדים הלאומיים הם נחלת הכלל ומפורסמים באתר האינטרנט של המכון הלאומי לחקר שירותי בריאות. המידע הפרטני של הקופות משמש כאמת מידה לקופות לשיפור שירותיהן. 
       
       הבסיס לאיכות הסקר, אמינותו ותוקפו נסמכים על נכונותן ורצונן של הקופות להשתתף בסקר. נכונות זו מבטיחה שהתוצאות לא תהיינה מוטות ותאפשרנה קביעת מדיניות ממלכתית בסוגיות בריאות מרכזיות.

	עם הבשלתה של המתודולוגיה של איסוף הנתונים ועיבודם ייעשה שימוש בכלי זה כדי לתת מידע לציבור, גם הכולל השוואה בין הקופות. יש ליצור איזון נכון בין האינטרס של שיפור איכות ואמינות המידע לבין האינטרס של שקיפות ציבורית.
       
       איזון זה הוא דינמי, והמגמה היא לייצר שקיפות רבה שתשרת את הציבור ולא תפגע במגמת שיפור האיכות. ניתן לציין במידת-מה של סיפוק שהסקר מראה איכות גבוהה ומשתפרת של המדדים שנבדקו. 
       
2824. תלונות על מערכת הבריאות
       
חבר הכנסת ניסן סלומינסקי שאל את שר הבריאות
       ביום י"ב באדר ב' התשס"ה (23 במרס 2005):
       
       לפי סקר שהתפרסם לאחרונה, רק שליש מאזרחי המדינה שהיו מעוניינים להתלונן על מערכת הבריאות, אכן מתלוננים. 
       
       רצוני לשאול:
       
       1. האם קיימת במשרדך מערכת מסודרת לקבלת תלונות מאזרחים?
       
       2. אם כן – מה הוא היקף הפרסום שלה?
       
תשובת שר הבריאות דני נוה:
(לא נקראה, נמסרה לפרוטוקול)

	1. במשרד הבריאות קיימות שתי מערכות מסודרות וממוחשבות לקבלת תלונות מאזרחים. האחת פועלת על-פי חוק ביטוח בריאות ממלכתי ועוסקת בתלונות תושבים הנוגעות למימוש החוק, והשנייה - פניות הציבור בכל תחומי האחריות של משרד הבריאות. 

       על-פי סעיף 45 לחוק ביטוח בריאות ממלכתי, התשנ"ד-1994, כל תושב מדינת ישראל רשאי להגיש לנציב הקבילות תלונה נגד קופות-החולים, נותן שירותים, עובד מעובדיהם או כל מי שפועל מטעמם בכל הקשור למילוי תפקידיהם לפי חוק זה.
       						
       2. להלן הפרסום הניתן על הגשת תלונות למשרד הבריאות: א. אחת לשנה מתפרסם דוח שנתי של נציבות קבילות הציבור לחוק ביטוח בריאות ממלכתי. במסגרת זאת ניתן פרסום באמצעי התקשורת לעצם קיום הנציבות; ב. באתר האינטרנט של משרד הבריאות יש הפניה למחלקה לפניות הציבור. הציבור יכול לפנות בדואר אלקטרוני, בדואר רגיל או בפקס. כמו כן ניתן למצוא באתר במחלקת "נציב קבילות לחוק ביטוח בריאות ממלכתי" את דרכי הגישה לנציבות, וכן מידע לגבי הנושאים המטופלים בנציבות. בנוסף, ניתן למצוא את הדוחות השנתיים של נציבות הקבילות; ג. כמו כן, בחוברת "זכויות המבוטחים לפי חוק ביטוח בריאות ממלכתי", שהוצאה לאור בשנת 2004 על-ידי משרד הבריאות ומועצת הבריאות והופצה ברבים, פורסמו דרכי הגישה לנציבות הקבילות; ד. בנוסף, מהקמת הנציבות, בשנת 1997, פורסמו שלוש פעמים מודעות בעיתונות על קיום הנציבות.
       
2902. טענה על רשלנות רפואית בבית-החולים "שיבא" 
       
חבר הכנסת גדעון סער שאל את שר הבריאות
       ביום כ"ו באדר ב' התשס"ה (6 באפריל 2005):
       
       פורסם בעיתון "תל-אביב" ב-18 במרס 2005, כי נפטרה חולה בשל רשלנות רפואית לכאורה של שתי אחיות בבית-החולים "שיבא", וכי בית-החולים לא מסר מידע על המקרה למשפחה. 
       
       רצוני לשאול:
       
       1. האם נכונה הידיעה כי לא נמסר מידע למשפחה? 
       
       2. האם ייחקר העניין? 
       
תשובת שר הבריאות דני נוה:
(לא נקראה, נמסרה לפרוטוקול)

       הפנייה על אודות אירוע זה מטופלת על-ידי נציב קבילות הציבור במשרד הבריאות.
	

2923. נוהג מציצת דם בטקס ברית-מילה 
       
חבר הכנסת יגאל יאסינוב שאל את שר הבריאות
       ביום כ"ו באדר ב' התשס"ה (6 באפריל 2005):
       
       לאחרונה פורסם כי תינוק שנולד למשפחה יהודית בניו-יורק מת כתוצאה ממחלת ההרפס שבה נדבק, לכאורה, לאחר שהמוהל מצץ את הדם מאיבר מינו בטקס ברית-המילה. 
       
       רצוני לשאול:
       
       1. האם אירעו מקרים דומים בישראל?
       
       2. האם משרדך נוקט פעולות הסברה בתחום זה, ואם כן – אילו?
       
תשובת שר הבריאות דני נוה:
(לא נקראה, נמסרה לפרוטוקול)

       1. למיטב ידיעתנו, לא היו מקרי מוות כתוצאה ממחלת הרפס של תינוקות שנדבקו לאחר שמוהל ביצע מציצה מסורתית ישירה בטקס ברית-מילה. היו מקרים של תינוקות שחלו במחלת הרפס לאחר ברית-מילה וטופלו. למיטב ידיעתנו, לא היו מקרים שהוכחו שמחלת ההרפס הועברה מהמוהל שביצע את ברית-המילה.
       
       2. במגמה למנוע אפילו סיכונים נדירים ליילודים הנימולים, ממשיך משרד הבריאות לעקוב אחרי הצטברות מידע בנושא, הן בתחום המניעה והן בתחום הטיפול, ובאמצעות נציגו בוועדה הבין-משרדית לפיקוח על המוהלים תורם משרד הבריאות גם להעלאת המודעות ורמת הזהירות בקרב המוהלים. על-פי יוזמת הוועדה יצא פסק הלכה מהרבנות הראשית, כי מוהל שיש לו הרפס פעיל או חשש למחלה זו אינו רשאי לבצע מציצה בפה.
       
       
2952. נטילת אנטיביוטיקה ללא מרשם רופא
       
חבר הכנסת דני יתום שאל את שר הבריאות
       ביום ט"ז באייר התשס"ה (25 במאי 2005):
       
       לאחרונה פורסם, כי לפי מדגם שערך האיגוד האירופי לבריאות ב-19 מדינות, ובהן ישראל, שליש מתושבי המדינה נוטלים אנטיביוטיקה על דעת עצמם וללא מרשם. 
       
       ממחקרים רפואיים עולה, כי שימוש מופרז באנטיביוטיקה גורם להתפתחות זני חיידקים ומחלות המאיימים על בריאות הציבור.
       
       רצוני לשאול:
       
       1. האם משרדך מכיר בנתונים אלה?
       
       2. כיצד תצומצם הפגיעה בבריאות הציבור כתוצאה מנטילה בלתי מבוקרת של אנטיביוטיקה?
       
תשובת שר הבריאות דני נוה:
(לא נקראה, נמסרה לפרוטוקול)

       1-2. הנתונים הובאו לידיעת אנשי המקצוע במשרד הבריאות.
       
       המחקר המוזכר כלל 467 משיבים, מתוכם 5.1% נטלו טיפול אנטיביוטי ללא מרשם, בעיקר משאריות תרופות שנותרו בביתם. יש לציין כי שיעור ההיענות להשתתפות במחקר היה נמוך ביותר - 18%, עובדה המקשה התייחסות לתוצאות עצמן ומגבילה את היכולת להסיק ממנו על כלל האוכלוסייה.
       
       עם זאת, השימוש בתכשירים אנטיביוטיים בקהילה מעלה סוגיות נוספות שלהן השלכה על בריאות הציבור. לאור זאת, מינה פרופסור אבי ישראלי, מנכ"ל המשרד, ועדה לנושא עמידות לאנטיביוטיקה במחלות זיהומיות בקהילה. הוועדה מורכבת ממומחים למחלות זיהומיות, מנהלי מעבדות, נציגי קופות ורופאים אפידמיולוגים. נושא נטילת תרופות אנטיביוטיות ללא מרשם רופא יידון בוועדה. לאחר קבלת המלצות הוועדה, תבחן הנהלת המשרד את הצעדים הנדרשים לקידום הנושא.
       										
2975. שימוש חוזר בציוד רפואי חד-פעמי
       
חברת הכנסת אראלה גולן שאלה את שר הבריאות
       ביום ט"ז באייר התשס"ה (25 במאי 2005):
       
       דוח מבקר המדינה קובע, כי משרד הבריאות אינו קובע עמדה ואינו מפקח על מיחזור של מכשור רפואי חד-פעמי. בנוסף, בתי-החולים אינם מדווחים על תקלות הנובעות מכך.
       
       רצוני לשאול:
       
       1. האם ייקבעו כללים ברורים באיזה ציוד ניתן לעשות שימוש חוזר?
       
       2. כיצד יפקח משרדך על בתי-החולים בעניין זה?
       
תשובת שר הבריאות דני נוה:
(לא נקראה, נמסרה לפרוטוקול)
        
       1. מנכ"ל משרד הבריאות מינה ועדה אשר תמליץ על התנאים לשימוש חוזר בציוד המיועד על-פי המלצת היצרן לשימוש חד-פעמי.
       
       2. הפיקוח על קיום נהלים בנושא מיחזור ציוד רפואי יהיה חלק מהפיקוח העתי על בתי-החולים המתקיים באופן שוטף. 
       
3022. שימוש חוזר בציוד רפואי חד-פעמי
       
חבר הכנסת יורי שטרן שאל את שר הבריאות
       ביום א' בסיוון התשס"ה (8 ביוני 2005):
       
       ב"מעריב" מיום 4 במאי 2005 פורסם כי בישראל עושים שימוש רב-פעמי בציוד רפואי שעל-פי הוראות היצרן מיועד לשימוש חד-פעמי.
       
       רצוני לשאול:
       
       1. האם הידיעות נכונות? 
       
       2. אם כן – מדוע נעשה בציוד זה שימוש רב-פעמי?
       
       3. כיצד יובטח כי המכשיר ייבדק ביסודיות וכי גמישותו, עמידות החומר שהוא עשוי ממנו, שקיפותו ושאר תכונותיו לא ייפגעו בתהליך החיטוי החוזר?
       
תשובת שר הבריאות דני נוה:
(לא נקראה, נמסרה לפרוטוקול)
        
       1. אכן, הידיעה נכונה. במספר רב של מרכזים רפואיים עושים שימוש רב-פעמי בציוד רפואי חד-פעמי. 
       
       2. הציוד, למרות התוויה לשימוש חד-פעמי על-ידי היצרן, עשוי להתאים לשימוש רב-פעמי, ובכך ניתן לחסוך עלויות ניכרות. יצוין כי שימוש חוזר בציוד חד-פעמי מקובל במדינות רבות אחרות בעולם.
       
       3. מנכ"ל משרד הבריאות מינה ועדה אשר תמליץ על התנאים לשימוש חוזר בציוד המיועד על-פי המלצת היצרן לשימוש חד-פעמי. הפיקוח על קיום נהלים בנושא מיחזור ציוד רפואי יהיה חלק מהפיקוח העתי על בתי-החולים המתקיים באופן שוטף.
       
3023. ניתוחי שאיבת שומן
       
חבר הכנסת דוד טל שאל את שר הבריאות
       ביום א' בסיוון התשס"ה (8 ביוני 2005):
       
       פורסם כי אשה שעברה ניתוח לשאיבת שומן והקטנת חזה במרכז הרפואי "מדיקל אסתטיק" בנתניה התמוטטה ונזקקה לטיפול החייאה. לדברי המנהל הרפואי של בית-החולים "לניאדו", הטיפול הרפואי גרם להתמוטטותה, וניתוחים כאלה צריכים להתבצע בבית-חולים כללי ומסודר שיש בו הציוד והצוותים הנדרשים.
       
       ברצוני לשאול:
       
       1. האם הידיעה נכונה? 
       
       2. אם כן – כמה מקרים של סיבוך בניתוחים מעין אלו התרחשו בשנתיים האחרונות?
       
       3. כיצד תימנע הישנות מקרים כאלה?
       
תשובת שר הבריאות דני נוה:
(לא נקראה, נמסרה לפרוטוקול)

	1. הידיעה על אודות האירוע שבעקבותיו נפטרה הגברת אילי בן-משה, בעקבות ניתוח לשאיבת שומן והקטנת חזה, אכן נכונה, לצערנו.

	2. למיטב ידיעתנו, לא אירע סיבוך כזה בשנתיים האחרונות.

	3. משרד הבריאות מינה ועדה לבדיקת האירוע. על בסיס מסקנות והמלצות הוועדה ישקול המשרד את הפעולות שיש לנקוט למניעת הישנות מקרים כאלה בעתיד. 
       
3106. מינוי נשיא למגן-דוד-אדום
       
חבר הכנסת שאול יהלום שאל את שר הבריאות
       ביום ח' בסיוון התשס"ה (15 ביוני 2005):
       
       זה יותר משנתיים מתנהל ארגון מגן-דוד-אדום ללא נשיא. הדבר פוגע בתפקוד הארגון, בקשריו הבין-לאומיים עם הצלב-האדום ועוד.
       
       רצוני לשאול:
       
       1. מדוע מתעכב המינוי?
       
       2. כיצד פועל משרדך לתיקון המצב?
       
תשובת שר הבריאות דני נוה:
(לא נקראה, נמסרה לפרוטוקול)

	1-2. ועדת האיתור לבחירת נשיא מד"א החליטה להמליץ על האלוף במילואים יוחנן גור לנשיא מד"א. מועמדותו של מר גור הוגשה לאישור הוועדה הציבורית לבדיקת מינויים בראשות השופט רביבי ואושרה על-ידה. כמה גורמים הקשורים למד"א הגישו ערעור לוועדה, והיא החליטה לשקול מחדש את המלצתה ולהמליץ לשר הבריאות לשקול מחדש את המלצת המשרד.

	לאור העובדה כי בהתאם לחוק ותקנון מד"א, מועד פיזור המועצה הנבחרת ובחירת המועצה החדשה מתקרב ואמור להתבצע בחודשים הקרובים, אנו סבורים כי נכון יהיה שנשיא מד"א החדש ימונה מייד לאחר כינון המועצה החדשה כאמור.

	לעניין הקשר עם הצלב-האדום, הנהלת מד"א ויושב-ראש מד"א, ד"ר נועם יפרח, הוסמכו על-ידי הוועד הפועל של מד"א, שהוא הגוף המנהל של הארגון, לנהל את המשא-ומתן שבין מד"א לצלב-האדום. משא-ומתן זה נמצא בשלב מתקדם מאוד לקראת הסדר הקשרים שבין גופים אלו, אשר כינונם מתעכב בשלב זה, לאור הצורך בשינוי תקנון הצלב-האדום וקבלת סמל מד"א כאחד הסמלים המוכרים על-ידי הארגון, ולא בשל אי-מינוי נשיא למד"א.
       
3108. שימוש במחטים בחדרי המיון
       
חבר הכנסת איתן כבל שאל את שר הבריאות
       ביום ח' בסיוון התשס"ה (15 ביוני 2005):
       
       נודע לי, כי משיקולי תקציב קיימת הוראה בחדרי המיון של מרבית בתי-החולים בארץ להשתמש במחטים שימוש חוזר, וזאת לאחר ניקוין באלכוהול בלבד. הדבר מסכן את בריאות הציבור וחושף אותו למחלות מידבקות.
       
       רצוני לשאול:
       
       1. האם הידיעה נכונה? 
       
       2. אם כן – מדוע אישר המשרד שימוש חוזר במחטים?
       
        3. האם יורה משרדך על הפסקת נוהג זה, ואם לא – מדוע?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. הידיעה איננה נכונה. מחטים להזרקה הן בשימוש חד-פעמי בלבד. עם זאת, אכן, במספר רב של מרכזים רפואיים עושים שימוש רב-פעמי בציוד רפואי אחר חד-פעמי.	
       
       2-3. הציוד, למרות התוויה לשימוש חד-פעמי על-ידי היצרן, עשוי להתאים לשימוש רב-פעמי ובכך לחסוך עלויות ניכרות. דבר זה מקובל במדינות אחרות בעולם.
       
       מנכ"ל משרד הבריאות מינה ועדה אשר תמליץ על התנאים לשימוש חוזר בציוד המיועד על-פי המלצת היצרן לשימוש חד-פעמי. הפיקוח על קיום נהלים בנושא מיחזור ציוד רפואי יהיה חלק מהפיקוח העתי על בתי-החולים המתקיים באופן שוטף.
       
שר הבריאות דני נוה:
       
       אני יכול, אדוני היושב-ראש, ברשותך, רק להעיר שתי הערות על חשבון הזמן של השאילתות? שתי הערות: ראשית, לגבי הסעיף הקודם, של ההצעות לסדר-היום. אני התייצבתי פה לפני שבועיים כדי להשיב על אותה הצעה לסדר-היום של חבר הכנסת ליצמן. לצערי הרב, הוא לא היה. יכולתי, לפי תקנון עבודת הכנסת, לעמוד על כך שההצעה תרד, ולא עמדתי על כך שההצעה תרד. אם חבר הכנסת ליצמן ירצה להעלות את ההצעה עכשיו, בנוכחותי, אני אשמח לענות על הצעתו, כי הסכמתי גם אז, לפנים משורת הדין, מאחר שהנושא חשוב, שהוא יעלה על סדר-היום. 
       
       והערה שנייה - אפרופו ההערות על זלזול הממשלה בכנסת, אני חושב שמאשימים בצדק את הממשלה ואת השרים - לא אותי, אגב, יושב-ראש הכנסת ציין לא אותי - - -
       
היו"ר עבד-אלמאלכ דהאמשה:
       
       - - - בזמן. 
       
שר הבריאות דני נוה:
       
       כן, אבל שלא משיבים על שאילתות בזמן, אבל כשמגיעים להשיב על שאילתות רוב חברי הכנסת אינם נמצאים פה. אז צריך למצוא איזו דרך ליישר את העניין הזה. 
       
היו"ר עבד-אלמאלכ דהאמשה:
       
       יש פה גם מין הפתעה מסוימת, כי אני דילגתי בסדר-היום, ויכול להיות - - -
       
שר הבריאות דני נוה:
       
       יכול להיות שנשיאות הכנסת צריכה לבחון את האפשרות - ואני מעלה את זה כאן, שיהיה בשבוע זמן קבוע, זמן - לא סדר-היום, זמן, שבו תהיה תשובה על שאילתות, ואולי זה גם יצמצם את ממדי התופעה הזאת. 

היו"ר עבד-אלמאלכ דהאמשה:
       
       אנחנו דיברנו על הנושא והיתה הסכמה בין כל חברי הנשיאות שהשאילתות תועלינה כמה שיותר מוקדם בסדר-היום ולא בסוף שעות היום - עד כמה שניתן. זה היה הנוהג, אגב, בשנים קודמות, ואנחנו נחזור לנוהג הזה. תודה רבה לשר הבריאות.
       

הצעה לסדר-היום
הסתרת מידע מרופאים על תרופות חדשות 
שאושרו ולא נמצאות בסל הבריאות

היו"ר עבד-אלמאלכ דהאמשה:
       
       חבר הכנסת ליצמן, אתה רוצה להעלות את ההצעה שלך, אדוני? בבקשה. הצעה רגילה של חבר הכנסת יעקב ליצמן, מס' 6961, בעניין הסתרת מידע מרופאים על תרופות חדשות שאושרו ולא נמצאות בסל הבריאות. הצעה רגילה - זמן של עשר דקות. 
       
מוחמד ברכה (חד"ש-תע"ל):
       
       אני מבקש הצעה אחרת. 
       
היו"ר עבד-אלמאלכ דהאמשה:
       
       בבקשה, חבר הכנסת ליצמן. 
       
יעקב ליצמן (אגודת ישראל - יהדות התורה והשבת):
       
       אדוני היושב-ראש, מה שביקשתי ממך קודם - הפעם חזרתי, אבל לא יכול להיות שכאשר שר לא נמצא, המציע, שלא רוצה להציע כי הוא רוצה שהשר יהיה נוכח, יאבד את התור. 
       
היו"ר עבד-אלמאלכ דהאמשה:
       
       חבר הכנסת ליצמן, בפעם שעברה השר היה ואתה לא היית. 
       
יעקב ליצמן (אגודת ישראל - יהדות התורה והשבת):
       
       לא, איבדתי את התור. לא. לקחו לי את זה. אז עכשיו הגשתי אותו נושא, יש לי עוד פעם תור - - -
       
היו"ר עבד-אלמאלכ דהאמשה:
       
       בסדר, אז תיקו. 
       
יעקב ליצמן (אגודת ישראל - יהדות התורה והשבת):
       
       לא, לא, שום תיקו. 
       
היו"ר עבד-אלמאלכ דהאמשה:
       
       פעם אתה לא היית, פעם הוא לא היה. 
       
יעקב ליצמן (אגודת ישראל - יהדות התורה והשבת):
       
       שום תיקו. תחזירו לי את התור שהיה לפני שבועיים. זה מה שאמרתי, אדוני. תודה רבה על שאפשרת לי. 
       
       ההצעה שאני מציע כאן – כי סך הכול הנושא חוזר מכל הכיוונים. לצערנו, סל התרופות מאוד מצומצם. ברוך השם הגדילו אותו השנה, אבל בסך הכול הסל לא עונה על הצרכים. כמובן, הכול כפי שהיד מגעת, אבל לא מספיק. אז מה קורה? יש כמה דברים: א. הרופאים לא אומרים לחולים אילו תרופות יש מעבר לאלה שנמצאות בסל. למשל, חולה בא לרופא, והרופא אומר לו: אני יכול לתת לך את זה וזה וזה, אבל נזהר מאוד מלהציע לו דברים שהם לא מהסל, כי הוא פוחד שיהיה לחץ והוא יצטרך לתת. אז זה מה שהוא מציע לו. זה דבר ראשון. 
       
       אחר כך, לאחרונה - וזה אבסורד: קופת-חולים בלחץ, כי הם פוחדים שהציבור ילחץ להוציא כסף שהוא מחוץ לסל. אז הגיעו למצב, עד כדי כך, שהם אוסרים על תועמלנים לקדם אצל רופאים תרופות שלא נכללות בסל. זאת אומרת, אם יוצאת תרופה חדשה, אפילו מסתירים את זה מהרופאים כאן; לא אומרים להם שיש תרופה חדשה שיכולה לעזור טוב יותר, כי פוחדים שאולי יצטרכו לשלם את זה, לתת את זה מחוץ לסל. 
        
       אני חושב שההסתרה של מידע רפואי, אם מצד רופא, אם מצד כל מיני ארגונים כלפי רופאים, אם מצד קופת-חולים או כל גוף אחר, סותרת את כללי האתיקה של הרפואה. לא יכול להיות שרופא לא יגיד ולא ידע על כל תרופה, על כל פתרון של הרפואה שיוצא, ויגיד – זה לא בסל, תקנה את זה על חשבונך, זה כן בסל, תלחץ, לך לקופת-החולים, למשרד הבריאות. אבל שלא ידעו? זה ממש חמור מאוד. 
       
       מעבר לכך, בכלל כל הנושא הזה שעושים תעמולה לתרופות, צריך בדיקה. אם הכוונה כאן שיש חברות - וכבר היה טיפול בכך שרופאים קיבלו נסיעות לחוץ-לארץ כדי להשתתף בכל מיני פורומים ומחקרים, כדי לקדם תרופה של חברה – אני מניח שזה בניגוד לחוק, אני מניח שגם משרד הבריאות נגד זה. השאלה היא אם לא קיימת תופעה כזאת. אני לא יודע, פעם זה בטח היה קיים. אבל עם זה המצב יותר קל. 
       
       הדבר השלישי בהקשר זה - אני לא חושב שגם לרופאים של קופת-חולים, וכבר אמרתי את זה בהצעה הקודמת שלי, כשרופא מציע תרופה, אפילו שהתרופה כן בסל, אם יש תרופה יותר זולה - הקופה מחייבת אותו לתת קודם את התרופה היותר זולה. אני חושב שאם הרופא דואג באמת לרפואה, הדבר הראשון המינימלי שהוא צריך לתת זה את התרופה הכי טובה שיש, אפילו אם יש פתרונות יותר זולים שהם לא כל כך טובים. 
       
       בסך הכול, משלמים הרבה עבור תרופה רגילה, עבור השירות הרפואי, אין שום סיבה לתת מייד את התרופה הפחות טובה.
       
       כל הנקודות האלה מראות לנו שמשהו חורק בנושא של התרופות והרפואה. בגלל זה אני מציע להעלות את הנושא הזה על סדר-היום. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת ליצמן. בבקשה, אדוני שר הבריאות. 
       
שר הבריאות דני נוה:
       
       אדוני היושב-ראש, חברי חברי הכנסת, אני מודה לחבר הכנסת ליצמן, יושב-ראש ועדת הכספים, שהעלה את הנושא, שהוא בעל חשיבות. 
       
       בכל מה שנוגע לתרופות שלנו בסל, כמו שהזכרת אגב אורחא, אבל אני אדגיש - אני חושב שהשנה חל מפנה חשוב מאוד, גם בעזרת חברי ועדת הכספים. סל התרופות השנה גדל בסכום של 385 מיליון שקלים, הסכום הגדול ביותר של הגדלת הסל אי-פעם. זאת תוספת חשובה מאוד, שנאבקנו עליה כולנו יחד, בשורה חשובה מאוד להרבה מאוד חולים בישראל. 
       
       אבל, מובן שהמאבק לא תם, ונצטרך לשלב ידיים גם לגבי תקציב 2006 שבפתח, כדי להמשיך באותה מגמה של הגדלת סל התרופות, כי ככל שיהיו יותר תרופות, יותר טכנולוגיות חדשות, יותר בדיקות, יותר אמצעים מתקדמים בסל התרופות שלנו, זה ישפיע על הבריאות שלנו, ישפר את איכות החיים של כולנו, וזה אולי הדבר שעל-פיו נמדדת איכות הרפואה שאנחנו מקבלים במדינה, יותר מאשר לפי כל דבר אחר.
       
יעקב ליצמן (אגודת ישראל - יהדות התורה והשבת):
       
       זה מוריד גם את העלות של הרפואה, כי אם יש תרופה יותר טובה יש פחות אשפוזים.
       
שר הבריאות דני נוה:
       
       זה גם מוריד תחלואה נוספת, כי לאנשים אין יכולת כלכלית לנגישות לתרופות. 
       
       לגופה של ההצעה לסדר-יום של חבר הכנסת ליצמן. קודם כול, הערה. היום, גם אם מנסים למנוע כניסה של תועמלנים של חברות תרופות אל מרפאות הרופאים, בעידן של היום, ב-2005, במילניום הזה, כמעט בלתי אפשרי לחסום את החשיפה של תרופות חדשות ואמצעים חדשים בפני רופאים. בעידן הזה של המידע שזורם, של האינטרנט, של כנסים בין-לאומיים, של יכולת להעביר את המידע בכל מיני דרכים, קשה מאוד להגיע למצב שרופא ישב במרפאה במדינת ישראל, ובתחומים שהוא אמון עליהם הוא לא ידע שהתפתחה תרופה חדשה או שיש בשוק תרופה חדשה, גם אם ימנעו מחברת התרופות להביא את התרופה שלה אליו, לפתח המרפאה. את זה צריך לזכור כדי להביא את הדברים לפרופורציה המתאימה.
       
       דבר שני, קיבלנו מידע שכמה קופות הגבילו כניסה חופשית של תועמלנים של חברות תרופות. פנינו למנכ"לי הקופות לקבל הסברים בנושא הזה. נקבל את התשובות שלהם בקרוב, ולפי זה נחליט כיצד לפעול מול ההנחיות האלה של הקופות. 
       
       הזכרת בצדק, חבר הכנסת ליצמן, שבעצם אנחנו צריכים למצוא את האיזון בין הרצון של חברות תרופות מסחריות להשפיע על רופאים - ולפעמים זו השפעה שמונעת מאינטרסים מסחריים של חברות התרופות, אולי כדי להשיג החלטות של רופאים להציע לחולים תרופות, באופן שלא תמיד נובע ממניעים טהורים של חברות התרופות, וזה יוצר אולי תוצאה שהיא לא התוצאה שאתה ואני היינו רוצים לטובת הציבור - לבין הרצון שלנו למנוע חוסר מידע וצנזורה על המידע שיהיה בידיו של הרופא, ובכך למנוע ממנו להציג במקרים מסוימים את התרופות הטובות שנמצאות בשוק לטובת החולה, גם אם הן לא בסל.
       
יעקב ליצמן (אגודת ישראל - יהדות התורה והשבת):
       
       הפתרון הוא, שמשרד הבריאות יפיץ ישירות לכל הרופאים מידע על התרופות החדשות שאישרו בכל המקומות.
       
שר הבריאות דני נוה:
       
       אני לא בטוח שזה צריך להיות תפקידו של המשרד, אבל אני מוכן לחשוב על זה. אני חושב שצריך לקבוע כללים לקופות, והן ינהגו לפי הכללים האלה.
       
יעקב ליצמן (אגודת ישראל - יהדות התורה והשבת):
       
       אפשר בעלון מידע.
       
שר הבריאות דני נוה:
       
       כן, אבל המידע זורם היום בכל האתרים הרלוונטיים ובכל הספרות הרפואית הרלוונטית. כל רופא יכול להגיע למידע הזה דרך האינטרנט. רופאים משתתפים בכנסים, הם מתחככים בדברים האלה. זה לא העידן שבו אם לא דפקו לך על הדלת והביאו לך עלון, לא יכולת לדעת מה קורה. אנחנו כבר לא בעידן הזה, לא במאה הזאת. אבל עדיין צריך לטפל בזה, ואנחנו מטפלים בזה מול הקופות. נקבל את התשובות מהם בקרוב, ולפי זה נוכל לקבוע לקופות מדיניות וכללים כיצד לנהוג בנושא הזה.
       
       העלית נושא נוסף, והוא ההמלצה של רופאים להשתמש בתרופות, שהגדרת כתרופות  זולות יותר. יש מושג שנקרא תרופות גנריות. מה זה תרופות גנריות? זאת לא התרופה המקורית שפיתחה חברה מסוימת. כעבור כמה שנים, כשתוקף הפטנט של התרופה שהומצאה פג, חברות תרופות – אחת המובילות בעולם היא "טבע" - יכולות לפתח תרופות שמורכבות מאותם חומרים פעילים, שמשיגות אותה תוצאה, והן נקראות תרופות גנריות. לא החברה המקורית שפיתחה את התרופה מייצרת אותן, אלא חברות אחרות, ולכן גם השמות המסחריים שלהן הם שמות אחרים.
       
       כאשר זה המצב, אין בזה רע כאשר זאת אותה תרופה, שמשיגה אותה תוצאה רפואית. אני לא רוצה לתת שמות של תרופות, כי יאשימו אותי ששר הבריאות עושה פרסום לתרופות מסחריות מסוימות, אבל אני חושב שהכוונה ברורה. כאשר התרופה עושה אותו דבר - ואפשר לבדוק את זה בצורה מאוד פשוטה, ואנחנו יודעים לומר אם התרופה עושה אותו דבר או לא - אני לא רואה שום פסול בכך שהקופה תיתן לחולה את התרופה הגנרית, כשזה משיג אותה תוצאה רפואית, אני מדגיש. זאת פשוט אותה תרופה, שלקחה חברה כמו חברת "טבע" נניח, רק נתנה לה שם אחר, והיא עשתה את זה על-פי אותה נוסחה, עם אותם חומרים ובאותה דרך. 
       
       כאשר זאת המלצה על תרופה שהיא לא בדיוק אותו דבר, אין בה אותם חומרים פעילים, ולכן אולי לא משיגה אותה תוצאה רפואית רצויה, אז זאת בעצם לא אותה תרופה. לא בשל כך הוכנסה התרופה לסל התרופות, והדבר הזה אסור. אסור בשום פנים ואופן לקופה להביא למצב שתרופה נמצאת בסל והיא מציעה תרופה אחרת, לא גנרית. לכן, כאשר יש תלונות כאלה, אנחנו מטפלים בהן במלוא החומרה, ומבהירים לקופות שאסור לעשות את זה, כי הקופות יכולות רק להציע תרופות שאושרו כתרופות גנריות, דהיינו תרופות שמורכבות מאותם חומרים ונותנות אותה תוצאה. אם הן זולות יותר, זה לא רע. להיפך, זה מוזיל המון עלויות למערכת הבריאות שלנו. 
       
       אני מוכן, לסיכום, אם חבר הכנסת ליצמן יסכים, כחלק מהמשך המעקב אחרי הנושא החשוב שהוא העלה, שהנושא הזה יועבר לוועדה, אולי ועדת העבודה, הרווחה והבריאות של הכנסת, כדי ששם אפשר יהיה להמשיך לעקוב אחר הנושא הזה ולדון בו. תודה רבה.
       
היו"ר עבד-אלמאלכ דהאמשה:
       
       תודה רבה, אדוני שר הבריאות. אני מבין שמר ליצמן מסכים להצעת השר. הצעה אחרת - חבר הכנסת מוחמד ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, אדוני השר, חברי הכנסת, אמון עלי השר ברצינות בהמשך הטיפול בבעיה שהעלה חבר הכנסת ליצמן. אבל ללא קשר ישיר הייתי אומר שיש היום בעירי, שפרעם, מערכה ציבורית נגד האנטנות הסלולריות. אני זוכר, לקראת ההצבעה על תקציב המדינה היתה מערכה להכניס תרופות למען חולי הסרטן, והשר אז גילה הבנה. היום יש התרבות של מקרי מוות בגלל מחלת הסרטן, ללא שום פרופורציה למה שהיה ידוע ולמה שאנשים היו רגילים. לצד הנושא של הסתרת מידע מרופאים, אני חושש שיש גם הסתרת מידע מאזרחים בכל מה שקשור לכל מיני סכנות. הייתי מאוד מבקש – אולי אגיש את זה בשאילתא ישירה לשר - - - 
       
שר הבריאות דני נוה:
       
       צריך להגיש את זה לשר לאיכות הסביבה.
       
מוחמד ברכה (חד"ש-תע"ל):
       
       יכול להיות. בכל מקרה, אני בטוח שגם לשר לאיכות הסביבה וגם לשר הבריאות ולכולנו יש אינטרס לברר את הסוגיה הזאת. תודה רבה, אדוני.
       
היו"ר עבד-אלמאלכ דהאמשה:
       
       תודה רבה לחבר הכנסת מוחמד ברכה. 
       
       חברי הכנסת, אנחנו נעבור להצבעה על הצעתו של חבר הכנסת ליצמן בעניין הסתרת מידע מרופאים על תרופות חדשות שאושרו ולא נמצאות בסל הבריאות. ההצבעה היא על העברת הנושא לוועדה. מי בעד, מי נגד? אפשר להצביע.
       
הצבעה מס' 27
       
בעד ההצעה להעביר את הנושא לוועדה – 11
ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.
       

היו"ר עבד-אלמאלכ דהאמשה:
       
       ברוב של 11 תומכים, אפס מתנגדים ואפס נמנעים ההצעה אושרה והיא תועבר לוועדת העבודה, הרווחה והבריאות להמשך הטיפול בה.
       

הצעה לסדר-היום
3,000 מקרים של זיופי כשרות במחצית שנת 2005

היו"ר עבד-אלמאלכ דהאמשה:
       
       הצעה רגילה לסדר-היום מס' 7177 של חבר הכנסת דוד אזולאי: 3,000 מקרים של זיופי כשרות במחצית שנת 2005. אתה מוזמן לעלות לדוכן ולהעלות את הצעתך בעניין זה.
       
יעקב מרגי (ש"ס):
       
       - - -
       
דוד אזולאי (ש"ס):
       
       אדוני היושב-ראש, אדוני סגן השר, תופעת הזיופים בכלל הולכת ומשתכללת ומתרחבת עם השנים, ולצערי, בהעדר חקיקה ההשתוללות גם גוברת. אבל הנושא שעל סדר-היום הוא בעצם חוק ההונאה בכשרות. יש חקיקה, אבל אין אכיפה, וזאת למרות הנחיותיו של היועץ המשפטי לממשלה.
       
       ברבנות הראשית הקימו יחידה ארצית לאכיפת חוק איסור ההונאה בכשרות. אדוני סגן השר, היחידה הזאת עובדת משנת 1997 עם כוח-אדם מצומצם ואמצעים דלים. מתחילת עבודתה הטילה היחידה הזאת כ-5,000 קנסות מינהליים. הקנסות הם בערך של 1,000 שקל לעסק פרטי, ולתאגיד זה 2,000 שקל, ותסכים אתי שזה לעג לרש. אדוני היושב-ראש, נשלחו כ-5,000 מכתבי התראה לאותם עסקים, וכתוצאה מכך היתה בתקופה הזאת הכנסה של כ-7 מיליוני שקלים.
       
       אבל מה לעשות? אף שהיחידה הזאת עובדת, כפי שאמרתי, באמצעים דלים, בשנים האחרונות הפכו זיופי הכשרות למגפה של ממש, וזאת בהעדר אכיפה וענישה מתאימה. רק בששת החודשים האחרונים נתגלו כ-3,000 מקרים של זיופי כשרות, וזה מעיד על גודל התופעה וההפקרות. יצרנים רבים מוכנים להסתכן בזיוף, ובלבד שתהיה להם תווית "כשר", וזאת מתוך ידיעה שאין אכיפה והזיוף משתלם. כך גם מרוויחים עוד קבוצה של לקוחות תמימים שנכשלים בעניין הזה. בעצם, התוצאה היא שמכשילים אזרחים תמימים המעוניינים במוצר כשר. הזייפנים מנצלים את חוסר המעש בעניין, שאין דין ואין דיין.
       
       אדוני סגן השר, אביא כדוגמה רשת מזון שהציגה עצמה ככשרה ושמה תוויות על המוצרים שלה כמוצרים כשרים, וטיגנה שניצלים באבקת חלב. או דוגמה אחרת, של בקבוק יין שהיה כתוב עליו "א כשר"; אמרו: פשוט רצינו לכתוב "לא כשר", והלמ"ד נשמטה. התחכמויות כאלה. זה רק מעיד על כך שהרבה מאוד אנשים רוצים למכור מוצר כשר, אבל לא מוכנים לעמוד בתנאי הכשרות. מה לעשות? מתחילים לזייף.
       
       התחום הזה פרוץ מכל עבר, ויש שני גורמים בסיפור הזה: האחד הוא הרבנות הראשית, שלא מפעילה את סמכותה. יש לה סמכות. כאן אני מלמד זכות על הרבנות. אי-אפשר להפעיל סמכות עם יחידה של שלושה עובדים. בלתי אפשרי לפקח על כל הארץ עם שלושה עובדים וכמעט ללא אמצעים, כאשר גם החוק לא תמיד מאפשר להם להיכנס לתוך העסק. הגורם השני הוא המשטרה - המשטרה שלא חוקרת ולא מגישה כתבי אישום. אדוני סגן השר, בדקתי את העניין, עדיין לא הועמד אף אדם לדין על זיוף של תעודת כשרות. עוד לא קרה כדבר הזה. איך זה ייתכן? זה רק אומר שנוח לכולם. למשטרה זה נוח, שכן בשביל מה היא צריכה להתעסק עם זה?
       
       הזיוף הוא גם עבירה פלילית וגם מכשול, כפי שאמרתי, לפני יהודים רבים המקפידים על כשרות. היועץ המשפטי לממשלה הקודם קבע עוד בשנת 1999, ואני מצטט מדבריו: "מקרה זיוף נכנס בגדרן של עבירות חמורות לפי חוק העונשין שהן זיוף מסמך וקבלת דבר במרמה". היועץ המשפטי אומר את הדברים האלה. בעקבות קביעה זו קיבלה המשטרה הנחיה מהיועץ המשפטי לממשלה לחקור ולהעמיד לדין פלילי חשודים בעבירות זיוף תעודות כשרות.
       
       אדוני סגן השר, יותר מכך: ברשותי מסמך מהיועץ המשפטי לממשלה, שכותב בתשובה למזכיר סיעת ש"ס, צביקה יעקובזון: "אם זויפה חתימתו או חותמתו של אדם - נכנס תחת הגדרת עבירות פליליות חמורות כגון זיוף מסמך וקבלת דבר במרמה". היועץ המשפטי לממשלה כתב את הדברים האלה, ואף אחד לא שם על זה.
       
סגן שר במשרד ראש הממשלה מיכאל מלכיאור:
       
       למה היועץ המשפטי לממשלה לא דרש מהמשטרה - - -
       
דוד אזולאי (ש"ס):
       
       הוא דרש, והוא אמר את זה, ואני מצטט גם פה: "ומובן שעל הרשויות הממונות על האכיפה הפלילית לעשות לביעורו של הנגע הזה מן השורש". לא אני אמרתי את זה. אני מצטט דברים.
       
סגן שר במשרד ראש הממשלה מיכאל מלכיאור:
       
       למה הוא לא הטיל את זה על המשטרה?
       
דוד אזולאי (ש"ס):
       
       הוא הטיל את זה על המשטרה. תיכף אגיד לך גם למה. כיושב-ראש ועדת הפנים, לא פעם אחת התרעתי בעניין הזה כשהמפכ"ל ישב וכשקצינים בכירים של המשטרה ישבו ודנו על אכיפת חוקים. שאלתי לא פעם אחת ולא פעמיים אם אוכפים את חוק ההונאה בכשרות, ולצערי הרב - ואני מפנה אותך לפרוטוקול - תמיד התשובה היתה חד-משמעית: לא. למה? - אין כוח-אדם. זאת התשובה. 
       
       לשלוח 700 שוטרים בשבת לקריית-שמואל בשביל הפגנה מוצדקת - בשביל זה יש כוח-אדם. במקום של איזו תאונה קטנה עשר ניידות עומדות - בשביל זה יש כוח-אדם. אבל כאשר מדובר על אכיפת חוק ההונאה בכשרות - בשביל זה אין כוח-אדם. 
       
       אני אומר לך שעל זה אני לא סולח למשטרה, מפני שהם יכולים, לפחות למען יראו וייראו, לפחות שיראו וישמעו. פעם אחת לוקחים זייפן תעודת כשרות ומגישים נגדו כתב אישום ומעמידים אותו לדין וקונסים אותו, ואז האחרים לומדים לא לעשות מעשה כזה. אבל כשלא עושים כלום, משתלם לזייף. בעל עסק פרטי מקבל קנס 1,000 שקל, במקרה הטוב אם הגיעו אליו ולא תמיד מגיעים אליו. אם הגיעו אליו, הוא מקבל 1,000 שקל. זה משתלם לו וזה כדאי, הוא מרוויח זאת במיידי.
       
       לכן, אדוני היושב-ראש, אדוני סגן השר, אני מציע - המלאכה נעשתה - פשוט ליישם את דברי היועץ המשפטי לממשלה ולאכוף את חוק ההונאה בכשרות. מה יותר פשוט מזה? יש חוק וצריך לאכוף אותו. המשטרה  צריכה לבצע את זה. הוגשו תלונות לא פעם אחת ולא פעמיים, והמשטרה לא טיפלה בעניין הזה.
       
       דבר נוסף, אני מציע לצייד את היחידה הארצית לאכיפת חוק איסור הונאה בכשרות שנמצאת ברבנות הראשית באמצעים בסיסיים, באמצעים מינימליים, כמו רכב, כדי להניע את העסק, וכן לתת יותר תקנים. שלושה אנשים שממלאים את התפקיד הזה בכל הארץ, זה פשוט בלתי אפשרי. הם לא מסוגלים, גם אם הם רוצים. וכן יש להעניק להם סמכויות. פקח כזה מגיע לעסק ומבקש להיכנס לאותו עסק, ובעל העסק יכול לזרוק אותו ולא חייב לתת לו להיכנס. יש מקומות שהם נכנסים ובודקים. 
       
       מה שמפריע לי בעניין הוא, שאנחנו לא מכריחים אף אחד לקחת תעודת כשרות. מי שרוצה - יש תנאים לקבל תעודת כשרות. בדיוק כפי שיש תנאים לקבל רשיון נהיגה ובדיוק כפי שיש תנאים לקבל רשיון רפואה, ולכל דבר יש תנאים - מי שרוצה תעודת כשרות, יש תנאים לכך. אם אתה לא עומד בתנאים, לא תוכל לקבל את תעודת הכשרות. אותם בעלי עסקים עושים את החשבון הפשוט ואומרים: בעצם, בשביל מה? ואז הם מזייפים בכל מיני טריקים שונים ומשונים.
       
       תפסו במע'אר מפעל של שמן זית. גם שם למדו את השיטה, ופשוט שמו ללא סוף תוויות "כשר", "כשר", "כשר", והוציאו את זה. 
       
       מי שלא מקפיד על כשרות, בסדר, הוא לא מקפיד; אני מצר על כך. אבל יהודי שמקפיד על כשרות וכל כך קשה לו לעמוד בזה, זה דבר כל כך חמור, ואתה גם לא יכול לתקן את זה. יש יהודים תמימים שנכנסים ל"סופר" ולכל מיני מקומות, הם בודקים ורואים שכתוב "כשר", אז הם מאמינים למה שכתוב. אבל יש אנשים שלא סומכים על זה. 
       
       אני מפנה את אדוני סגן השר להודעות של הבד"צים השונים. בעיתונות הם מפנים מדי פעם את תשומת לב הציבור - שימו לב לזיוף. זה אומר שהתעשייה הזאת הולכת ומתרחבת. 
       
       אם לא נעצור את העניין הזה, אדוני סגן השר, נחטיא את המטרה ונחטא לאמת שלשמה נשלחנו לבית הזה. לכן, אדוני סגן השר, גם אם צריך חקיקה, אתה בתפקיד שאתה יכול לשנות. ממשלה רעה כזאת יכולה לעשות אולי משהו טוב. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת דוד אזולאי. יעלה ויבוא סגן השר במשרד ראש הממשלה, חבר הכנסת מיכאל מלכיאור, כדי לענות על ההצעה. בבקשה, אדוני. 
       
סגן שר במשרד ראש הממשלה מיכאל מלכיאור:
       
       כבוד היושב-ראש, עמיתי חברי הכנסת, כבוד חבר הכנסת אזולאי, אני יושב ושומע את הדברים שאתה אומר. מאוד הייתי רוצה לבשר בשורות ולספר שהכול עורבא פרח והגזמה עיתונאית וכו', אבל אנחנו גם אמורים להיות אמונים על האמת. לכן, אני רק יכול להגיד, שכמעט כל הדברים שאמרת, לצערי, משקפים את המציאות בנושא הכשרות היום. אולי רק נושא אחד לא נכון. לפי הבדיקות שעשיתי, הסיפור שהיה בעיתון על 3,000 מקרים של זיופים במחצית השנה לא נכון, זאת אומרת, מדובר בשנה ולא בחצי שנה. אבל מלבד זאת, כל הנתונים, גם מספר הקנסות, מדויקים לגמרי. 
       
       אני גם אומר שזה לא עניין דתי או לא דתי. כל אדם הגון, לא משנה אם הוא יהודי, מוסלמי, נוצרי, דתי או חילוני, לא יכול לקבל את תעשיית השקר והזייפנות וכל מה שאוכל כל חלקה טובה במדינה שלנו, גם בתחום הזה. אי-אפשר לסבול את זה ולקבל את זה. 
       
       לכן, אני יכול רק להסכים. הוקמה יחידה ארצית לאכיפת חוק איסור הונאה בכשרות, דבר שהיה גם כשהחוק התקבל פה בזמנו. היתה הסכמה של כולם שצריך לעשות את זה. באמת הקנסות האלה הם לעג לרש. אני מסכים לגמרי. אם אדם יודע שהוא יכול לקבל קנס של מקסימום 2,000 שקל, אבל הוא יכול להרוויח הרבה מאוד והסיכוי שהוא ייתפס קטן ביותר - הרי כפי שאמר גם חבר הכנסת אזולאי או רמז בדבריו, זה לא רק שאין אמצעים, אין אפילו מכונית לפקחים, אז הם נוסעים באוטובוסים ברחבי הארץ. אפשר לחשוב כמה הם כבר יכולים לפקח. אז תופסים אלפי עבריינים, אבל אפשר גם לתאר כמה עבריינים הם לא תופסים. 
       
       בתפקידי כרב בעבר עסקתי בהכשרים למזון מיובא ממדינות שונות בעולם. ראיתי שמדובר בדברים שזועקים לשמים, שאין פה תקנות כדי לדעת שהמשלוח שנשלח, לדוגמה מנורבגיה, עם תעודה ועם כל הסימנים של הכשרות - כשהוא מגיע לנמל, אין אף אחד שבודק אם מה שנשלח זה גם מה שמגיע. אותו יבואן - ואנחנו יודעים שלא כולם צדיקים יראי שמים ושונאי בצע - יכול לזייף את המסמך מלכתחילה, אבל גם אם הוא לא עושה את זה, על אותו מסמך הוא יכול להביא עוד יבוא ועוד יבוא ועוד יבוא. אף רב, אף מפקח ואף אחד פה לא יכול להשגיח על זה. 
       
       לכן, אנחנו פשוט צריכים להגיע להחלטה. אני מאוד מסכים עם חבר הכנסת אזולאי. יש עוד דברים רבים בנושא הכשרות. העובדה שהמפקחים על הכשרות, המשגיחים, מועסקים על-ידי בעלי העסק ותלויים בהם לפרנסתם - דבר כזה לא היה אף פעם בכל תפוצות ישראל. 
       
       אני באמת חושב שהדבר זקוק לרענון, או שצריך להחליט לוותר על זה, פשוט כל אחד יסמוך על עצמו. אבל אם יש חוק ואם יש יחידה - - -
       
דוד אזולאי (ש"ס):
       
       אדוני סגן השר - - -
       
סגן שר במשרד ראש הממשלה מיכאל מלכיאור:
       
       אני אגיע לזה. 
       
דוד אזולאי (ש"ס):
       
       - - - כי הממשלה הרעה הזאת עוד תשמח לעשות את זה, אז תמחק את זה מהפרוטוקול. 
       
סגן שר במשרד ראש הממשלה מיכאל מלכיאור:
       
       כן, אבל אני לא חותר לכיוון הזה. אם יש חוק, צריכים לאכוף את החוק. זה דבר בסיסי ביותר, צריך לאכוף את החוק. צריך לקבוע קנס, לא של 2,000 שקל, אלא של 200,000 שקל, כי זה אולי ירתיע. תתייחס לזייפנים כמו למי שעובר על חוקים אחרים בנושא הבריאות ובנושא איכות המזון, בצדק, וצריך להעניש אותם בכל חומרת העונש. זאת רמאות, זאת מרמה, וזה גם מכשיל המון המון אנשים. 
       
       חבר הכנסת אזולאי, החדשות הטובות הן, שבכל זאת יש לנו פה ציבור הולך וגדל שרוצה לאכול כשר במדינת ישראל, וזה דבר חשוב ביותר. 
       
       אני חושב שאנחנו אחראים לעניין, ולכן אי-אפשר לקבל את המצב הנוכחי. טוב שזה עלה פה. ההצעה הכי טובה שאני יכול להציע היא שנעביר זאת לוועדת הפנים ואיכות הסביבה - אני מאוד רוצה להיות נוכח בדיון - שם נדון בזה לעומק ונוכל, אם לא לתקן לגמרי, לפחות לשפר, כדי שלא נעמוד בפני אלפי ועשרות אלפי זיופים ורמאויות ונכשיל את הרבים. אז לפחות נעשה משהו בתחום הזה. תודה רבה. 
       
היו"ר עבד-אלמאלכ דהאמשה:
       
       תודה רבה לסגן השר, חבר הכנסת מלכיאור. אני מבין שחבר הכנסת אזולאי מקבל את ההצעה. הצעת אחרת לחבר הכנסת מרגי; בבקשה, אדוני. חבר הכנסת מרגי, שים לב שאתה יכול להציע רק להסיר את ההצעה מסדר-היום. 
       
יעקב מרגי (ש"ס):
       
       אני יודע. 
       
       אדוני היושב-ראש, מכובדי סגן השר, בתפקידי הקודם הייתי אחראי גם על מערכות כשרות. זה היה מקומם: יכולנו למצוא תהליך של זיופים קשים - במדינה אנחנו לפעמים מתעסקים בזוטות. צריך להתעסק בזה, כי דין פרוטה כדין מאה, אבל אדם שזייף תעודת כשרות, עשה מעשה הונאה חמור עבור כסף, כי הוא ניצל את התעודה הזאת ומכר ועשה מזה כסף. ופה המשטרה בסלחנות לא מתייחסת למרמה, לא להפרת אמונים, לא לזיוף ולא לקשירת קשר לביצוע עבירה. 
       
       חמור מזה, אם נעשה סטטיסטיקה על כל התלונות שהגשנו – ואני מדבר על באר-שבע - נראה שלא היתה אפילו פעם אחת התערבות של המשטרה. כנראה זה כך בכל הארץ. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת מרגי. 
       
       חברי הכנסת, אנחנו נעבור להצבעה על הצעתו של חבר הכנסת דוד אזולאי בעניין זיופי כשרות, אם להעביר את הנושא לוועדת הפנים ואיכות הסביבה או להסירו מסדר-היום. מי שמצביע בעד – מצביע בעד העברה לוועדת הפנים ואיכות הסביבה, ומי שבעד הסרה מסדר-היום יצביע נגד. 

הצבעה מס' 28
       
בעד ההצעה להעביר את הנושא לוועדה  – 10
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הפנים ואיכות הסביבה נתקבלה.
       
היו"ר עבד-אלמאלכ דהאמשה:
       
       ברוב של עשרה תומכים, אין מתנגדים ואין נמנעים, הצעתו של חבר הכנסת אזולאי תועבר לוועדת הפנים ואיכות הסביבה להמשך הטיפול בה. 
       

הצעות לסדר-היום
העלאת מחירי ספרי הלימוד 

היו"ר עבד-אלמאלכ דהאמשה:
       
       אנחנו עוברים לנושא הבא: העלאת מחירי ספרי הלימוד - הצעות דחופות לסדר-היום מס' 7193, 7197, 7198, 7203, 7207, 7210 ו-7213. ראשון המציעים, חבר הכנסת משולם נהרי, בבקשה. אחריו יש רשימה של מציעים, ובה חברי הכנסת יוסי שריד, יורי שטרן, גילה פינקלשטיין, משה גפני ויעקב ליצמן. כמובן, כולם יוכלו להשתתף אם יהיו נוכחים. בבקשה, חבר הכנסת נהרי.
       
משולם נהרי (ש"ס):
       
       אדוני היושב-ראש, חברי חברי הכנסת, אני צריך להודות לכל אלה שנשארו עד השעה הזאת על מסירות הנפש שגילו. נראה שהנושא מעניין אותם. הוא באמת צריך לעניין. 
       
       ביום שני נתבשרנו כי שר האוצר ושרת החינוך אישרו להוצאה של המרכז לטכנולוגיה חינוכית - מט"ח - לייקר בכ-10% את ספרי הלימוד. מובן שהנימוק היה הגדלת הרווחיות של הוצאת מט"ח, כיוון שעל-פי הבדיקה של היחידה לפיקוח על המחירים רווחיותה של מט"ח נמוכה לעומת הוצאות ספרי לימוד אחרות. כמובן גם התעוררה השאלה, מדוע רק למט"ח אישרו העלאה של 10% ולא להוצאות אחרות. באמת שאין לי שום דבר נגד מט"ח. ההיפך. אני מכיר את מט"ח עוד מעבודתי החינוכית במשרד החינוך. הם עושים עבודה נפלאה. הם תורמים המון למערכת החינוך בכל הקשור לתוכניות לימודים ולספרי לימוד. 
       
       אבל, החמור מכול, באותה הודעה נאמר, שמהוצאת מט"ח נמסר כי העלאת המחירים היא יוזמה של המדינה, וכמובן לא כל הספרים יתייקרו, אבל זאת לא היתה יוזמה של ההוצאה. זה לא שההוצאה לחצה וביקשה להגדיל את רווחיותה, אלא המדינה היתה מעוניינת להעלות את מחירי ספרי הלימוד.
       
       חברי הכנסת, זה עוד נטל, עוד הכבדה על ההורים, שבלאו הכי כורעים תחת הנטל. לאחר הקיצוצים הרבים במערכת החינוך, לאחר הפגיעה הקשה בשכבות החלשות, מוסיפה הממשלה בימים אלה, ולא עוברים שבוע או שבועיים שהיא לא מטילה עוד הכבדה ועוד הכבדה. 
       
       כולנו יודעים שתשלומי ההורים הם רעה חולה במערכת החינוך ויש להם השפעות שליליות על התפתחות הילד. ועדת-דברת קבעה מפורשות שתשלומי ההורים גורמים להעמקת הפערים במערכת החינוך. מצד שני, השאירה ועדת-דברת את המצב כמות שהוא, אף שהיא מודעת לכך וכולם אומרים שתשלומי ההורים הם רעה חולה במערכת החינוך. הם מקשים על ההורים לתת לילד את המינימום שבמינימום שהם צריכים לתת לו. אף-על-פי-כן, הוועדה השאירה את הדברים כמות שהם.
       
       ב-1992 המליצה ועדה שמונתה על-ידי שר החינוך, ועדת-לנגרמן, לבטל את כל תשלומי ההורים ולהמירם בהעלאה מינימלית של דמי הביטוח הלאומי - - 
       
היו"ר עבד-אלמאלכ דהאמשה:
       
       נא לסיים.
       
משולם נהרי (ש"ס):
       
       אני רק באמצע, מיד אסיים. 
       
       - - באופן שהעול יתחלק בצורה פרוגרסיבית יותר וצודקת יותר על כלל האוכלוסייה כמשימה לאומית. זה מה שהציעה ועדת-לנגרמן - דבר צודק, דבר שיקל. 
       
       חבל שאני לא יכול להרחיב בנושא, זה נושא כואב שפוגע מאוד במערכת החינוך. 
       
       אני אומר כך: ממשלה שלא משקיעה בהון האנושי, שפוגעת בו ומקצצת חדשות לבקרים, אל תתפלא כשיבואו תוצאות המבחנים הבין-לאומיים והמבחנים הפנימיים ויטפחו על פניה. אני ממליץ לאמץ את המלצות ועדת-לנגרמן, אחרת בעוד כמה שנים ה-10% הללו יהיו הרבה מעל ומעבר ויפגעו בהון האנושי שלנו, בדור העתיד, בנוער, ביקר לכולנו. תודה.

היו"ר עבד-אלמאלכ דהאמשה:
       
       תודה רבה לחבר הכנסת נהרי. יעלה ויבוא חבר הכנסת יורי שטרן. בבקשה, אדוני. גם לך במסגרת הצעה דחופה תהיינה אותן שלוש דקות. לאחר מכן - חברת הכנסת גילה פינקלשטיין.
       
יורי שטרן (האיחוד הלאומי - ישראל ביתנו):
       
       כבוד היושב-ראש, חברי הכנסת, מצב החינוך בארץ ידוע, והוא באמת מבטיח לנו עתיד לא טוב. אם לא נצליח לשנות את הידרדרות החינוך, אנחנו נפגר אחרי המדינות שהיום הן נחשלות, אבל הן מתקדמות בקצב מואץ לעולם מתועש, מתקדם, לעולם שבו האוכלוסייה היא בעלת השכלה ראויה ויכולה להשתתף בקידום הטכנולוגיה המדעית של זמננו.
       
       באה ועדת-דברת והציעה הצעות שרובן נכונות, לדעתי. ההצעות תקועות בגלל חוסר הידברות אמיתית בין משרד החינוך לבין המורים. אני חושב שהמורים אשמים בכך לא פחות ממשרד החינוך, ושני הצדדים האלה חוגגים על חשבון ילדינו ועל חשבון עתידנו. 
       
       ואז באה המכה הנוספת, והיא העלאת מחירי ספרי הלימוד. הרי גם היום הפערים בחינוך גדולים מאוד, וכל דבר שמטיל נטל נוסף על ההורים, מה משמעותו? שלמשפחות מעוטות יכולת יש עוד פחות יכולת לתת לילדיהן השכלה ראויה.
       
       דיברנו בכנסת פעמים מספר על הפתרונות השונים שיכולים להוזיל את ספרי הלימוד. אין שום סיבה להדפיס אותם מחדש ולחייב את הילדים לקנות כל שנה ספרים חדשים. אפשר ליצור מערכת של החלפת ספרי לימוד. היו בכנסת יוזמות חקיקה של חבר הכנסת נודלמן ושל חבר הכנסת זבולון אורלב. האוצר יצא נגד, אף שזה חוסך כסף לקופה הציבורית בסופו של דבר, ובוודאי לקופה הפרטית של ההורים. אפשר לבנות מערך מבוקר של שינוי ספרי לימוד, כך שיהיו מעט תיקונים, והתיקונים האלה מתכנסים אל תוך ספרי הלימוד הקיימים כמין תוספות, חוברות קטנות. יש דרכים שונות לקדם את הנושא הזה לטובת הילדים והמשפחות בארץ. 
       
       במקום זה, משרד החינוך ממשיך באופן רובוטי להרבות בחומרי לימוד חדשים מיותרים, לא דואג לחיסכון של המשפחות ושל התלמידים. משרד האוצר חוסם דרך להקמת מערכת יעילה של החלפת ספרי לימוד, של הספריות שמהן אפשר לקחת ספרים בהשאלה ולהחזיר אותם, ובמקום להוזיל את המערכת כולה לטובת העניין כולו, יוצרים מצב שבו המשפחות שאין להן כסף נאלצות לשלם עוד ועוד ממה שאין להן.
       
       אני חושב שאנחנו צריכים לשים קץ למעגל הזה על-ידי חיוב כל הגורמים לעשות צעדים אמיתיים להוזלת ספרי הלימוד, והדרכים לכך, כמו שאמרתי, ישנן. זה רק עניין של רצון טוב ונכונות של הצדדים לראות קצת מעבר לשעה או השעתיים הקרובות.
       
היו"ר עבד-אלמאלכ דהאמשה:
       
       תודה רבה לחבר הכנסת יורי שטרן. חברת הכנסת גילה פינקלשטיין, בבקשה. אחריה ידברו חברי הכנסת משה גפני ויעקב ליצמן, אם יהיו נוכחים. הנושא, כאמור, הוא העלאת מחירי ספרי הלימוד. ישיבו למציעים סגן שרת החינוך, התרבות והספורט; היה אמור להשיב עוד שר, אבל כנראה הוא לא ישיב.
       
גילה פינקלשטיין (מפד"ל):
       
       אדוני היושב-ראש, כנסת נכבדה, כפי שאמרו קודמי, נתבשרנו כי שר האוצר ושרת החינוך החליטו לאשר להוצאת מט"ח להעלות את מחיר ספרי הלימוד שהיא מוציאה לאור בכ-10%. כפי הנראה הסיבה לכך היא שנוצר פער בין מחירי הספרים של הוצאת מט"ח לבין אלה של ההוצאות האחרות. יש להביא בחשבון שמט"ח היתה ידועה תמיד כגוף שמחירי הספרים שלו הם הזולים ביותר. 

       ידוע שמט"ח העניקה ספרים חינם לתלמידי החינוך המיוחד, לתלמידים מהפריפריה. בכל זאת, אין לי ספק שגם כשהמטרה היא לסייע לקידום החינוך וללא כוונת רווח, עדיין המרכז עצמו צריך להתקיים ולהיות רווחי. אך מנגד, אני שואלת, כיצד ניתן לדבר על סיוע בקידום החינוך כשמעלים את מחירי ספרי הלימוד? 
       
       בקידום מערכת החינוך הכוונה בראש ובראשונה היא לקידום הרמה ואיכות חומר הלימודים שאליו ייחשפו תלמידים בישראל. אבל כשמעלים את מחירי הספרים, ויהיו אלה ספרי הלימוד האיכותיים והחדשניים ביותר, אוטומטית, שכבות רחבות של תלמידים לא ייחשפו לתוכניהם. משפחות והורים של תלמידים מהשכבות החלשות, אפילו הבינוניות, יעדיפו לרכוש עבור ילדיהם ספרים זולים יותר, או לא לרכוש עבורם ספרי לימוד כלל וכלל. ואין מדובר כאן בתופעה שאינה מוכרת למערכת החינוך שלנו. המצב שבו הורים אינם רוכשים ספרי לימוד לילדיהם מוכר שנים רבות במערכת החינוך.
       
       מובן שאני לא באה להסיר מההורים את האחריות לרכישת חינוך והשכלה לילדיהם, אך אני בהחלט רואה לנכון לבקר את ההחלטה לאשר העלאה של מחירי ספרי לימוד.
       
       האם זו האמירה החברתית של הממשלה? האם לזה התכוון ראש הממשלה כשקרא לשר האוצר לשקוד על תוכנית כלכלית חברתית יותר? מצד אחד יוצאים בתוכנית למיגור האבטלה, תוכנית ויסקונסין, תוכנית שעלותה רבה והסיכויים להצלחתה מעטים, ומצד שני מכבידים את המצב הקיים ופוגעים ומקשים על ההורים מהשכבות החלשות, מהשכבות הבינוניות, להעניק לילדיהם את החינוך האיכותי והמתקדם ביותר.
       
       אני קוראת לשרים נתניהו ולבנת לשקול מחדש את ההחלטה לאשר את העלאת מחירי הספרים, ואני מבקשת דיון דחוף בוועדת החינוך כדי לנסות לשנות את ההחלטה. תודה.
       
היו"ר עבד-אלמאלכ דהאמשה:
       
       תודה רבה לחברת הכנסת פינקלשטיין. אני רואה שחבר הכנסת משה גפני אינו נוכח; חבר הכנסת יעקב ליצמן - אינו נוכח. יעלה ויבוא סגן שרת החינוך, חבר הכנסת מגלי והבה, וישיב למציעים שהיו נוכחים והעלו את ההצעות שלהם. בבקשה, חבר הכנסת והבה.
       
סגן שרת החינוך, התרבות והספורט מגלי והבה:
       
       אדוני היושב-ראש, חברי הכנסת, ראשית ברצוני להעמיד עובדות על דיוקן ולהעיר כמה הערות. אין מדובר בשום פנים ואופן בהיתר גורף להעלאה במחירי ספרי הלימוד. ההיתר ניתן לספרים של הוצאת מט"ח בלבד. 
       
       ההחלטה על ההעלאה במחירי ספרי הלימוד של הוצאת מט"ח התקבלה בעקבות בדיקה שערכה יחידת הפיקוח על המחירים במשרד התמ"ת. יחידה זו בדקה באופן מדגמי את הרווחיות של הוצאות הספרים והגיעה כמובן למסקנותיה. בעקבות אותה בדיקה, שנערכה על-ידי רואי-חשבון, נקבע כי מחירי ספרי הלימוד שבהוצאת מט"ח אינם מכסים את עלותם, ועל מנת להביאם לאיזון כלכלי יש להעלות את מחירם. 
       
       משרד התמ"ת הציג נתונים אלה בפני הוועדה לפיקוח על המחירים שבראשה עמד נציג האוצר. ועדה זאת אישרה את שיעורי ההעלאה שנדרשו על-פי הבדיקה והמליצה את המלצתה, בהתאם, לשרי החינוך והאוצר. על סמך החלטה זאת החליטו שרי האוצר והחינוך לקבוע בצו, כי מותר להעלות את מחירי ספרי הלימוד בהוצאת מט"ח בלבד בשיעור שלא יעלה על 9.5%. נוסח הצו אושר גם על-ידי משרד המשפטים. 
       
       יתירה מזו, לראשונה זה שנים ארוכות, אין בתשס"ו העלאת מחירי ספרי הלימוד, ריטואל שחוזר על עצמו מדי שנה. חשוב לציין זאת, ואני מברך על השינוי שראינו, ותיכף תבינו, חברי הכנסת, מדוע. 
       
       ההיתר שניתן להעלאה מבטא את קיומו של פיקוח על מחירי ספרי הלימוד ואת ההתייחסות של משרד החינוך לנושא החשוב בעינינו ומצוי בביקורת שוטפת. 
       
       אשר לטענה שיש בהעלאה משום פגיעה בשכבות החלשות, כאן המקום לשוב ולהזכיר את מפעל השאלת ספרי הלימוד שהמשרד מפעיל זו השנה השישית. במסגרת מפעל זה מתקיימים מכרזים לרכישת ספרי לימוד, המביאים להוזלה בשיעור של כ-15% ממחירי ספרי הלימוד, דבר משמעותי ביותר דווקא למשפחות מעוטות היכולת, ולמעשה לכל משפחה שכמה מילדיה לומדים במערכת החינוך. הדבר הזה לא השתנה. 

משולם נהרי (ש"ס):
       
       באיזה היקף?
       
סגן שרת החינוך, התרבות והספורט מגלי והבה:
       
       תיכף תשמע ותראה כמה התשובות הן לפי בדיקה. 
       
משולם נהרי (ש"ס):
       
       אתה כנראה לא יודע שזה לא קיים בבתי-ספר וגם החוק של השאלת ספרים תקוע בוועדת ההסדרים.
       
       
סגן שרת החינוך, התרבות והספורט מגלי והבה:
       
       ראוי להדגיש שאין למט"ח מונופול על ספרי הלימוד. מדי שנה מתפרסמת בחוזר מנכ"ל רשימה של ספרי לימוד מהוצאות שונות המאושרים על-ידי המשרד. כל בית-ספר רשאי לבחור את ספרי הלימוד שימליץ לתלמידיו מתוך רשימה זו. כל בית-ספר יבחר, במקום שהמחיר מתאים לו - יקנה, לא בהכרח מאותה הוצאת ספרים. 
       
       אנחנו מדברים היום על כ-3,000 כותרים שונים, שמתוכם 50 ספרים בלבד הם של הוצאת מט"ח. עם כל הכבוד, המספר זניח. אנחנו מדברים על 50 ספרים. 3,000 ספרים אחרים, המחיר שלהם נשאר ויכולים לקנות אותם מהוצאות אחרות. לכן, הטענה שההיתר להעלאת מחיר הספרים להוצאת מט"ח מעמיק את הפערים - ואנחנו שמענו חלק מחברי הכנסת - היא במידה רבה מופרכת וחסרת יסוד. 

משולם נהרי (ש"ס):

       
       זה לא בהכרח כל מה שאמרנו. 
       
סגן שרת החינוך, התרבות והספורט מגלי והבה:
       
       אתם אמרתם שיש העלאה במחירי הספרים של מט"ח. אז ספרי מט"ח הם רשימה קטנה. 

משולם נהרי (ש"ס):
       
       הצגנו רק את העובדות ודיברנו על תשלומי הורים. אנחנו לא נגד מט"ח, מט"ח עושה עבודה טובה.
       
סגן שרת החינוך, התרבות והספורט מגלי והבה:
       
       סליחה, ההצעה הדחופה לסדר-היום שאתה חתום עליה זה העלאת - - -
       
משולם נהרי (ש"ס):
       
       מה החוכמה להתייחס לדברים שלא נאמרו?
       
סגן שרת החינוך, התרבות והספורט מגלי והבה:
       
       אני אתייחס למה שאמרת, אדוני. 
       
משולם נהרי (ש"ס):
       
       העובדות, הצגתי אותן בדיוק כמו שאמרת - אלה עובדות. אין מחלוקת על העובדות האלה. 
       
סגן שרת החינוך, התרבות והספורט מגלי והבה:
       
       אין מחלוקת על העובדות. אתה מעלה נושאים אחרים, שההתייחסות אליהם - - - 
       
משולם נהרי (ש"ס):
       
       אני אומר שאם היו תשלומי הורים הוגנים, זה היה פותר גם את הבעיה של הספרים. 
       
סגן שרת החינוך, התרבות והספורט מגלי והבה:
       
       אני רוצה לענות לך על מה שהצגת  - - - 
       
היו"ר עבד-אלמאלכ דהאמשה:
       
       אתה לא חייב, אדוני, לענות על הנקודה שהוא העלה. הוא העלה אותה, בסדר, שמענו אותה. אתה יכול להמשיך לדבר. 
       
סגן שרת החינוך, התרבות והספורט מגלי והבה:
       
       כולם מדברים על ההשקעה בהון האנושי, מדברים על הרפורמה של דברת, ואנחנו מדברים על 32 רשויות מקומיות שאכן ייכנסו לרפורמה בשנה הבאה, מתוך עוד רשויות שרוצות להצטרף. אז בואו תראו על אילו הטבות אנחנו מדברים ברשויות שאכן נכנסות לרפורמה. אנחנו מדברים על יותר שעות השקעה פר-תלמיד. אנחנו מדברים על יותר השקעה בבתי-ספר וביישובים שאין בהם יום לימודים ארוך. 
       
משולם נהרי (ש"ס):
       
       מתוכנן קיצוץ של 600 מיליון ל-2006. 
       
סגן שרת החינוך, התרבות והספורט מגלי והבה:
       
       אני שמח שאתה כבר יודע מה מתוכנן לשנה הבאה. אני אומר לך לגבי תוכנית - - - 
       
משולם נהרי (ש"ס):
       
       הרי גם השנה הופתענו שהשרה פתאום גילתה כל מיני דברים.
       
סגן שרת החינוך, התרבות והספורט מגלי והבה:
       
       אני חושב שכשנגיע לדיון על התקציב, אתה תסייע לנו שנקצץ פחות. כי היו קיצוצים. אני מדבר על השנה הבאה, לגבי תוכנית דברת, הרפורמה שאני מדבר עליה, כרגע מדברים על 130 מיליון שקלים שיושקעו ברשויות וביישובים שאכן נכנסו לתוכנית.
       
משולם נהרי (ש"ס):
       
       זה קמצוץ, זה שום דבר. 
       
סגן שרת החינוך, התרבות והספורט מגלי והבה:
       
       כל ההשקעה של דברת היא השקעה בהון האנושי - להעלות את הרמה. 
       
משולם נהרי (ש"ס):
       
       אתה שוכח שהקיצוץ היה בין 3.5 מיליארדים ל-4 מיליארדים.
       
סגן שרת החינוך, התרבות והספורט מגלי והבה:
       
       אני שוכח דבר אחד, שאתם טוענים שרמת ההישגים שלנו היא נמוכה בכל בתי-הספר וצריך שיהיה שיפור, ואני מסכים שצריך לשפר. וכאשר אנחנו מגיעים עם רפורמה ומנסים לשנות את המצב, אתם אומרים שיש קיצוץ אחר. 
       
       התוכנית שלנו לשנה הבאה תתחיל ב-1 בספטמבר – וזה בדיוק מתייחס למה שאמר חבר הכנסת יורי שטרן – יחכו עד 1 בספטמבר על מנת שהילדים יהיו בני-ערובה בידיהם. התלמידים של כולנו יהיו בני-ערובה, ואז יתחילו לדון איך ניתן לפתוח את שנת הלימודים ואיך ניתן ללכת עם הרפורמה. גם כשהצגנו את הרפורמה של דברת, קראנו לארגוני המורים שיבואו לשבת אל שולחן המשא-ומתן על מנת שנגיע להסדר אתם, ולא נישאר עד 1 בספטמבר. אז יהיה מאוחר מדי ותלמידינו יהיו בני-ערובה בידי אותם ארגוני מורים. כי אם אנחנו רוצים שינויים, הם צריכים להיות אינטרסנטים שהשינויים האלה יהיו על מנת לשנות את תדמית החינוך, תדמית המחנך, ולהעלות את הרמה של תלמידי ישראל. 
       
משולם נהרי (ש"ס):
       
       תמליץ להם לבטל את תשלומי ההורים, ואתה תקנה את עולמך. זה דבר שאף אחד לא עשה עד היום. אתה תעשה מהפכה אמיתית אם תבטל תשלומי הורים. אתה תקנה את עולמך במערכת החינוך. יזכרו רק אותך. האמן לי שזה כואב להורים. האמן לי שזה נטל. האמן לי שההורה שצריך להתלבט אם לקנות חלב לילד שלו או לחם, הוא יקנה את זה ולא יקנה לו ספרים. לא צריך את כל דברת, רק תשלומי הורים. 
       
סגן שרת החינוך, התרבות והספורט מגלי והבה:
       
       אני מקבל מה שאתה אומר, שצריך לשאוף. אבל היית סגן שר החינוך. 
       
משולם נהרי (ש"ס):
       
       מאז שהייתי קיצצו 4 מיליארדים. 
       
סגן שרת החינוך, התרבות והספורט מגלי והבה:
       
       גברתי היושבת-ראש, חברי חברי הכנסת, כולנו צריכים לשאוף לשנות את מצב החינוך ואת מצב ההישגיות שלנו. אם כולם ייתנו כתף למה שאנחנו רוצים לעשות, זה רק יועיל להצלחת תלמידי ישראל. תודה רבה. 
       
היו"ר גילה פינקלשטיין:
       
       מה אתה מציע, אדוני סגן השר?
       
סגן שרת החינוך, התרבות והספורט מגלי והבה:
       
       אני מציע שהנושא יעבור לוועדת החינוך, התרבות והספורט. 
       
היו"ר גילה פינקלשטיין:
       
       הצעה אחרת - חבר הכנסת מוחמד ברכה, בבקשה. 
       
מוחמד ברכה (חד"ש-תע"ל):
       
       גברתי היושבת-ראש, רבותי חברי הכנסת, העלאת מחירי ספרי הלימוד היום באה בעיתוי מאוד אומלל – לקראת ההכנות לפתיחת שנת הלימודים ועל רקע היישום החד-צדדי של תוכנית דברת. אני חושב שזה מסר מאוד גרוע לאנשים, ולדעתי כל העניין שדובר עליו בנושא של תשלומי הורים – נראה שאף אחד במשרד החינוך לא מתייחס לזה ברצינות. 
       
       המגמה של חברי ועדת החינוך, שאני אחד מהם, היא באמת שנקדם את זה בכוחות עצמנו, זאת אומרת, לבטל את המכשיר הזה שנקרא תשלומי הורים, לרבות יצירת מנגנוני עזרה לחלשים בכל מה שקשור לספרי לימוד. לכן, אני מברך את חבר הכנסת נהרי ואת חברי הכנסת האחרים על העלאת העניין. 
       
היו"ר עבד-אלמאלכ דהאמשה:
       
       תודה רבה, אדוני. הצעה נוספת, חבר הכנסת נודלמן - בבקשה, אדוני. 
       
מיכאל נודלמן (האיחוד הלאומי - ישראל ביתנו):
       
       פה מדברים על רפורמה, על דברת. רפורמה זה טוב מאוד, אבל ברפורמה לא מקצצים הוצאות הורים. העלאה של מחירי ספרי הלימוד זה הדבר הכי גרוע שיכול להיות. בשנת 2000 קיבלה הכנסת חוק השאלת ספרים. אני רוצה שסגן שרת החינוך - - - 
       
משולם נהרי (ש"ס):
       
       בחוק ההסדרים. 
       
מיכאל נודלמן (האיחוד הלאומי - ישראל ביתנו):
       
       לא, זה לחוד. יש חוק. אבל דוחים את כל החוקים שמביאים תועלת לחינוך ולילדים ולהורים. 
       
היו"ר עבד-אלמאלכ דהאמשה:
       
       תודה רבה לחבר הכנסת נודלמן. חבר הכנסת חמי דורון - גם כן במסגרת דקה - בבקשה, אדוני. 
       
חמי דורון (שינוי):
       
       אדוני היושב-ראש, חברי חברי הכנסת, ההצעה להעלות שוב את מחירי הספרים ולהעמיס שוב על ההורים תוספות והוצאות נוספות – חבר הכנסת מגלי והבה, אתם פשוט אינכם מבינים שמחוק חינוך חינם נשאר רק חי-חי-חי. זה מה שנשאר מהחוק הזה. כל שנה אתם מעמיסים עוד עלויות, כל שנה אתם מעמיסים עוד הוצאות על ההורים. אתם מחסלים את החינוך בישראל. 
       
היו"ר עבד-אלמאלכ דהאמשה:
       
       תודה רבה. חבר הכנסת טיבי, גם אתה במסגרת דקה. 
       
אחמד טיבי (חד"ש-תע"ל):
       
       תודה רבה, אדוני. ספרי לימוד הפכו להיות נטל כלכלי על המשפחה, בעיקר על משפחות מתחת לקו העוני, שהן רבות ורבות מאוד. נוסף על הנושא של ספרי לימוד יש לדאוג שפתיחת שנת הלימודים תהיה פתיחה של שנה נורמלית, שבה יש כיתות, למשל. לפחות 2,000 כיתות לימוד חסרות במגזר הערבי, למשל. יש מקומות שאין בהם אפילו כיתות לימוד, למשל בכפרים הלא-מוכרים. אלה תנאים תת-אנושיים, ולכן יש לדאוג לצרכים הבסיסיים, אדוני היושב-ראש. 
       
היו"ר עבד-אלמאלכ דהאמשה:
       
       תודה רבה. חבר הכנסת מג'אדלה, בבקשה. 
       
גאלב מג'אדלה (העבודה - מימד - עם אחד):
       
       אדוני היושב-ראש, כנסת נכבדה, אני לא הייתי בסרט הזה בשנה הקודמת, אבל אנחנו זוכרים את זה כל שנה. בתחילת שנת הלימודים מתחילים להעלות את מחירי ספרי הלימוד, שביתות, הפגנות, כיתות חסרות, ומה לא. סגן השרה יקירי, מכובדי, מגלי והבה, אולי סוף-סוף המשרד הזה, בזכות זה שאתה נכנס אליו, השנה ייתן לנו מנוחה והשרה תתמודד עם הנושאים האלה, במקום שתתמודד עם ההתנתקות ועם הנושאים הפוליטיים. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת מג'אדלה. אדוני סגן שרת החינוך הציע שהנושא יעבור לוועדה. נעבור להצבעה על הצעותיהם של חברי הכנסת נהרי, שטרן ופינקלשטיין, אם להעביר את הנושא לוועדה או להסיר אותו מסדר-היום. מי שבעד, יצביע בעד להעביר לוועדה. מי שיצביע נגד, פירושו להסיר. 
       
       אפשר להצביע. 
       
הצבעה מס' 29
       
בעד ההצעה להעביר את הנושא לוועדה - 12
בעד ההצעה שלא לכלול את הנושא בסדר-היום - אין
נמנעים – אין
ההצעה להעביר את הנושא לוועדת החינוך, התרבות והספורט נתקבלה. 
       
היו"ר עבד-אלמאלכ דהאמשה:
       
       ברוב של 12 תומכים, אין מתנגדים ואין נמנעים, הצעותיהם של חברי הכנסת נהרי, שטרן ופינקלשטיין תועברנה לוועדת החינוך, התרבות והספורט להמשך הטיפול בהן. 

       
שאילתות ותשובות

היו"ר עבד-אלמאלכ דהאמשה:
       
       חברי הכנסת, הנושא הבא הוא שאילתות ותשובות לשר התחבורה. יעלה ויבוא חבר הכנסת הלפרט, סגן שר התחבורה, ויענה על השאילתות. שאילתא מס' 2445 של חבר הכנסת אילן ליבוביץ - הוא לא נמצא, וביקש להודיע שהוא במילואים ולכן הוא נעדר מהישיבה. 
       
2445. ביטול שירות טרום-טיסה לנוסעי חברות תעופה זרות
       
חבר הכנסת אילן ליבוביץ שאל את שר התחבורה
       ביום י"ז בטבת התשס"ה (29 בדצמבר 2004):
       
       חברת "אל על" הודיעה לחברות הזרות, כי מ-1 בינואר 2005 לא ייהנו נוסעיהן משירות טרום-טיסה במסוף ארלוזורוב.
       
       רצוני לשאול:
       
       1. מה היו הנימוקים להחלטה זו?
       
       2. האם משרדך פועל לפתרון הבעיה ולהמשך שירותי טרום-טיסה לנוסעי חברות זרות?
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. שירות טרום-טיסה מופעל על-ידי חברת "אל על" ביוזמתה ואינו חלק מהשירות המוצע על-ידי רשות שדות התעופה. לאור שינויים ומגבלות חדשות במבנה בתחנת הרכבת בארלוזורוב, שבו ניתן השירות, לא ניתן להעניק בו שירות לנוסעי חברות נוספות ו"אל על" צמצמה את השירות לנוסעיה בלבד. אין כל מניעה שחברת תעופה אחרת תפעל באופן עצמאי למתן השירות.
       
       2. הפעלה או אי-הפעלה של שירות טרום-טיסה הוא שיקול מסחרי של חברות התעופה, ומשרד התחבורה אינו מוצא מקום להתערב בכך.
       
2499. התחבורה הציבורית בשכונת נווה-יעקב בירושלים 
       
חבר הכנסת אמנון כהן שאל את שר התחבורה
       ביום כ"ד בטבת התשס"ה (5 בינואר 2005):
       
       
       פורסם, כי תושבי שכונת נווה-יעקב בירושלים טוענים כי תדירות התחבורה הציבורית בשכונה אינה עונה על הצרכים, וכי יש צפיפות באוטובוסים.
        
       רצוני לשאול:
       
       1. האם הטענות נבדקו, ואם כן – מה היו תוצאות הבדיקה?
       
       2. מי בודק מטעם משרדך אם חברת "אגד" עונה על הצרכים בשכונות העיר ירושלים ובכל רחבי הארץ?
       
       3. מה ייעשה בנדון?

תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. תדירות הקווים שפועלים בשכונת נווה-יעקב בירושלים היא מהגבוהות בקווי ירושלים. כיום פועלים בשכונה שלושה קווים בעלי תדירות גבוהה מאוד ומסלולי קווים שמספקים כיסוי טוב לחלקי העיר השונים - 49, 25, 45.
       
       2. הגורם המוסמך במשרד התחבורה לטיפול בנושא תחבורה ציבורית הוא אגף תחבורה ציבורית שאחראי על מעקב, תכנון ובדיקות של הצרכים התחבורתיים בשכונות העיר.
       
       3. בתחילת חודש מרס השנה נפתח קו חדש שמספרו 49, אשר נותן רמת שירות גבוהה יותר לאוכלוסיות ייעודיות שמשתמשות בו ליעדים עם ריכוז גבוה של אוכלוסייה חרדית בירושלים.
       
2608. הפעלת קו "מהדרין" בירושלים
       
חבר הכנסת שלמה בניזרי שאל את שר התחבורה
       ביום ט"ז בשבט התשס"ה (26 בינואר 2005):
       
       פורסם כי שר התחבורה הורה לבטל קו 54, הקרוי "מהדרין", הפועל בירושלים לפי בקשת תושבי נווה-יעקב החרדים. 
       
       קווי "מהדרין" פועלים ללא תקלות ומסייעים לציבור החרדי המבקש הפרדה בין גברים לנשים. 
       
       רצוני לשאול:
       
       1. האם אכן בוטל הקו, ואם כן – מדוע?
       
       2. האם נשקל להסדיר קווי "מהדרין" בחוק?
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. קו 54 הופעל בירושלים על-ידי חברת "אגד" ללא אישור והסכמה מטעם משרד התחבורה. לאור הפניות הרבות בדבר נחיצותו של השירות הנ"ל הסכמנו לאשר את השירות במתכונת חדשה ובמסלול שאינו מנוגד לתנאים שנקבעו להפעלת הרכבת הקלה בירושלים, וכן במסלול שמשרת ייעודית את האוכלוסייה שמשתמשת בקו זה. הפעלת הקו החלה עוד בחודש מרס השנה וכיום הקו פועל באופן סדיר לרווחת הנוסעים.
       
       2. הסדר הישיבה באוטובוס וכן אופן פעילותו אינם חלק מרשיון הקו. כל נושא הסדרת קווים ייעודיים לאוכלוסיות מיוחדות עם הסדרי ישיבה בתוך האוטובוס נבדק לגופו. על-פי תקנות התעבורה הנסיעה בקו שירות, מסלולה ותעריפיה נקבעים על-ידי רשיון הקו בלבד.
       
2729. כבישים מסוכנים בארץ
       
חבר הכנסת ניסן סלומינסקי שאל את שר התחבורה
       ביום י"ד באדר א' תשס"ה (23 בפברואר 2005):
       
       המשטרה מסמנת כ-300 כבישים ברחבי הארץ ככבישים בעלי תשתיות מפגרות המסכנות את הנהגים והנוסעים. כבישים אלו נסללו בתחילת המאה הקודמת, וממשיכים לגבות נפגעים. 
       
       רצוני לשאול:
       
       1. האם במשרדך קיימת תוכנית לשיפוץ הכבישים הבעייתיים?
       
       2. אם כן – מתי תושלם?
       
       3. האם ייתוסף שילוט אזהרה? 
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1-3. תוכנית העבודה של מע"צ ל-2005, בהיקף של 1.5 מיליארד שקלים, כוללת תוכנית פיתוח להרחבה ושדרוג של כבישים קיימים, תוכנית אחזקה ושיקום גשרים, טיפול בפרויקטים בטיחותיים ונקודות תורפה, הכוללים הסדרה גיאומטרית של צמתים ורמזורם, הוספת אביזרי בטיחות, תמרורים ושילוט, מעקות, הוספת תאורה, מעגלי תנועה ועוד. ההיקף התקציבי של הפרויקטים הבטיחותיים מסתכם ב-100 מיליון שקלים. התוכנית הוכנה, בין היתר, בשיתוף עם אנשי אקדמיה ומשטרת ישראל. 
       
       בנוסף, הוכנה על-ידי מע"צ הצעת תוכנית רב-שנתית הכוללת שדרוג והרחבה של עורקי תחבורה קיימים, פיתוח עורקי תחבורה חדשים, פרויקטים בטיחותיים ואחזקה שוטפת בהיקף של כ-3.8 מיליארדי שקלים לשנה, אך התוכנית טרם אושרה. מטרת התוכנית - הורדת עומסי תנועה, שיפור בטיחות הנסיעה, יצירת תשתית סלחנית לטעויות אנוש וצמצום תאונות הדרכים וחומרתן.
       
       במסגרת תקציבי האחזקה השוטפת מטופלים מיסעות הכבישים - הטלאות, ריבודים, התאורה, השוליים, המעקות, הדברת עשבי-בר - שיחים, חידוש הצבע ועוד. תקציבי האחזקה המצומצמים אינם מאפשרים להדביק את הפער הקיים, וחברת מע"צ משתדלת לתת מענה הולם, במסגרת התקציב הקיימת, בהתאם לרמת הדחיפות של הכביש הנתון.
       
2753. מכרז למתן שירותי חקירה בבית-דין משמעתי לימאים
       
חבר הכנסת חמי דורון שאל את שר התחבורה
       ביום כ"א באדר א' התשס"ה (2 במרס 2005):
       
       הכישורים הנדרשים במכרז מס' 2202 למתן שירותי חקירה בבית-דין משמעתי לימאים הם סיום קורס קציני משטרה או קורס חוקרים ורקע מתאים בתחום הימי. דרישות אלו אינן מספקות, שכן לפי חוק חוקרים פרטיים לא יועסק אדם כחוקר פרטי ללא רשיון.
       
       רצוני לשאול:
       
       1. האם בפועל משרדך מעסיק חוקרים ללא רשיון חוקר? 
       
       2. אם כן – מה היקף פעילותם, אילו חקירות הם ביצעו ומי הסמיך אותם לבצען?
       
סגן שר התחבורה שמואל הלפרט:
       
       הגם שבתנאי המכרז, נושא השאילתא, לא הוגבלה ההשתתפות במכרז לבעלי רשיון חוקר פרטי לפי חוק חוקרים פרטיים, בפועל, החוקר שמועסק על-ידי משרדנו, לאחר שזכה במכרז האמור ומונה בידי שר התחבורה מתוקף סמכותו לפי סעיף 147 לחוק הספנות (ימאים), התשל"ג-1973, הוא בעל רשיון חוקר פרטי. 
       
       מעבר לאמור לעיל יובהר, כי משרדנו מבצע חקירות לצרכים המקצועיים שלו, באמצעות עובדיו ולא באמצעות חוקרים פרטיים. כך, למשל, חקירות של תאונות ים לפי הפרק ה-12 לתקנות הנמלים (בטיחות השיט), התשמ"ג-1982, אשר נועדו להפקת לקחים מקצועיים ומניעת תאונות דומות בעתיד, ואשר על-פי רוב מבוצעות בידי מפקחי כלי שיט כהגדרתם בתקנות אלה.
       
       עוד יובהר כי לחוק חוקרים פרטיים אין כלל תחולה על חקירות אלה שכן חוק זה אינו חל על חקירות שעורך גוף שלטוני לצרכיו המקצועיים. זאת, שכן "חוקר פרטי" מוגדר בחוק האמור באופן הבא: "חוקר פרטי" - מי שעוסק בהשגת ידיעות על הזולת או באיסופן לצורכי אחרים, ודרך שירות לכול, ושלא לצורכי מחקר מדעי, סקר דעת קהל או פרסום ברבים או לצורך מסירת ידיעות לבעל רשיון לפי חוק שירות נתוני אשראי, התשס"ב-2002. מאחר שמשרדנו, באמצעות עובדיו, מבצע חקירות לצרכיו המקצועיים, ולא לצורכי אחרים או בדרך של שירות לכול, אין המשרד עוסק כ"חוקר פרטי", ומטעם זה גם לא חל במקרים אלה האיסור הקבוע בסעיף 3 לחוק חוקרים פרטיים.  
     
היו"ר עבד-אלמאלכ דהאמשה:
       
       תודה רבה לסגן השר. שאלה נוספת לחבר הכנסת דורון - בבקשה, אדוני. 
       
חמי דורון (שינוי):
       
       אדוני סגן השר, מהתשובה שנתת לי עולה שלא ענית לי על סעיפים 2, 3 ו-4 לשאילתא שלי. אבל מעבר לכך, אני רוצה לומר לך, שהטיעון כאילו החוקר המקצועי של המשרד איננו חייב לעמוד ברשיון חוקר על-פי חוק חוקרים הפרטיים, אני חושב שזו טעות, וזו תפיסה ופרשנות מאוד מאוד רחבה של החוק שלא תעמוד במבחן בית-המשפט, מכיוון שגם אם אתה רוצה להעסיק חוקר שלך לצרכים מקצועיים, עדיין חוקר צריך שיהיה בעל רשיון חוקר. לכן, הוא צריך לעמוד בהוראות החוק. זה לא משנה אם לצורך העניין הוא נקרא חוקר פרטי, אבל הוא עמד במבחנים שנקבעו על-ידי הממשלה. לכן אני חושב שהפרשנות שלכם מאוד רחבה. אומנם השאילתא היתה מיועדת למשרד התחבורה, אבל לצערי הרב מצאתי הרבה מאוד מקרים שהרשות פשוט מתעלמת מהחוק בנושא הזה, כמובן. 

היו"ר עבד-אלמאלכ דהאמשה:
       
       בבקשה, אדוני סגן השר. 
       
סגן שר התחבורה שמואל הלפרט:

       חבר הכנסת חמי דורון, אני חושב שהשבתי על השאלה שלך, שהחוקרים האלה הם לא חוקרים בכל התחומים. הם עושים עבודות חקירה רק לגבי תחום ספציפי מאוד במשרד התחבורה. לכן, משרד התחבורה חושב שאין צורך שהחוקרים האלה שהוא מעסיק יהיו חוקרים מקצועיים לכל התחומים.
       
היו"ר עבד-אלמאלכ דהאמשה:
       
       תודה רבה לסגן השר. שאילתא מס' 2775 של חבר הכנסת נודלמן בעניין הנחות לנכים בתחבורה הציבורית - בבקשה, אדוני סגן השר.
       
       
2775. נגישות אוטובוסים לנכים
       
חבר הכנסת מיכאל נודלמן שאל את שר התחבורה
       ביום כ"ח באדר א' התשס"ה (9 במרס 2005):
       
       בעקבות תלונות רבות של נכים אשר אינם יכולים לממש את זכאותם להנחה בתחבורה הציבורית, רצוני לשאול:
       
       1. מה נעשה למען שיפור התנאים בתחבורה הציבורית עבור נכים המרותקים לכיסאות גלגלים?
       
       2. כמה אוטובוסים בכל חברה מצוידים בכניסה מיוחדת עבור נכים? 
       
סגן שר התחבורה שמואל הלפרט:

       אדוני היושב-ראש, כנסת נכבדה, 1. כמתחייב על-פי חוק שוויון זכויות לאנשים עם מוגבלות, התשנ"ח–1998, והתקנות ליישומו בתחום התחבורה הציבורית שנכנסו לתוקף בסוף 2003, מופעלים כיום בתחבורה הציבורית בקווים העירוניים מאות אוטובוסים עירוניים נמוכי רצפה מצוידים ברמפה לעלייה ולירידה של אדם בכיסא גלגלים. אוטובוסים אלה מופעלים בחלק גדול מאוד מהקווים העירוניים בישראל. לדוגמה, בירושלים כבר היום למעלה מ-50% מהנסיעות בקווים העירוניים מתבצעות באוטובוסים נמוכי רצפה נגישים.
       
       2. החברות הגדולות המפעילות את עיקר התחבורה הציבורית העירוניות: "אגד" - מתוך כ-1,700 אוטובוסים עירוניים, כ-600 נגישים; "דן" - מתוך כ-1,150 אוטובוסים עירוניים, כ-450 נגישים. חברות קטנות המפעילות שירותים עירוניים – "קווים", "קונקס", "סופרבוס", "מטרודן", "נתיב אקספרס" מפעילות עוד כ-350 אוטובוסים, מתוכם כ-200 אוטובוסים נגישים.
       
היו"ר עבד-אלמאלכ דהאמשה:
       
       תודה רבה. שאלה נוספת לחבר הכנסת נודלמן – אדוני, בבקשה.
       
מיכאל נודלמן (האיחוד הלאומי - ישראל ביתנו):
       
       אדוני סגן השר, הנתונים שהבאת פה הם רבע וחצי מהצורך. אני רוצה לשאול, מה היא ההרגשה שלך לגבי הנתונים שאמרת, שרק 50% מהאוטובוסים הם תקינים ורק חלק מהאוטובוסים מצוידים ברמפה? זה רק חלק. בכל אוטובוס באירופה יש נגישות לנכים. אני לא הבנתי את המספרים שלך לגבי אחוז האוטובוסים שמותאמים לנכים. 
       
סגן שר התחבורה שמואל הלפרט:
       
       חבר הכנסת נודלמן, אתה הרי לא חושב שמדינת ישראל יכולה להרשות לעצמה להחליף את כל האוטובוסים, אלפי אוטובוסים, בבת-אחת לאוטובוסים שיתאימו גם לנכים. 
       
מיכאל נודלמן (האיחוד הלאומי - ישראל ביתנו):
       
       זה מ-2003.
       
סגן שר התחבורה שמואל הלפרט:

       אבל, אם מתוך 1,700 אוטובוסים של "אגד", 600 נגישים, ומתוך 1,150 אוטובוסים של "דן" 450 - כמעט כמחצית מהאוטובוסים נגישים לנכים. אני חושב שזה הישג חשוב. אני מניח שבמשך הזמן כל האוטובוסים במדינת ישראל יהיו נגישים גם לנכים. אבל בלתי אפשרי לעשות את הדבר בבת-אחת בגלל העלות הכספית הגבוהה. 

היו"ר עבד-אלמאלכ דהאמשה:
       
       תודה רבה. שאילתא מס' 2792, של חבר הכנסת של חבר הכנסת יורי שטרן, לעניין תקינות גשרי הכבישים בישראל. בבקשה, אדוני סגן השר. 
       
2792. תקינות גשרי הכבישים בישראל 

חבר הכנסת יורי שטרן שאל את שר התחבורה
       ביום כ"ח באדר א' התשס"ה (9 במרס 2005):
       
       ב"ידיעות אחרונות" מ-17 בפברואר 2005 פורסם, כי 120 מתוך 340 גשרי הכבישים בישראל אינם תקינים ואינם מתוחזקים למניעת התפוררות. כתוצאה מזה, אורך חיי גשר הוא 30 שנה בממוצע במקום  120, כמקובל.
       
       רצוני לשאול:
       
       1. היכן נמצא הנושא בסדר העדיפויות במשרדך?
       
       2. האם משרדך נושא באחריות לנזקים שייגרמו מנסיעה על הגשרים המסוכנים?
       
סגן שר התחבורה שמואל הלפרט:
       
       אדוני היושב-ראש, כנסת נכבדה, אני מתכבד להשיב על שאילתא מס' 2792 של חבר הכנסת יורי שטרן בנושא תקינות גשרי הכבישים בישראל, כדלקמן:
       
       1. תוכנית לאחזקה וטיפול בגשרים ומבני דרך, המתבססת על סקר בנושא מצב הגשרים, הוכנה והוכללה בתוכנית העבודה של חברת מע"צ לשנת 2005 וגם בהצעת התוכנית הרב-שנתית. ההיקף הכספי הנדרש הוא כ-142 מיליון ש"ח. התוכנית הוצגה למשרדי התחבורה והאוצר והפעלתה מותנית בקבלת התקציב הדרוש ממשרד האוצר.
       
       2. המצב אינו קטסטרופלי ואין גשרים הנמצאים בסכנת קריסה או התמוטטות. כאמור, אנו פועלים לקבלת תקציב הולם וליישום התוכנית שהוזכרה לעיל.
       
היו"ר עבד-אלמאלכ דהאמשה:
       
       תודה רבה. שאלה נוספת לחבר הכנסת שטרן, בבקשה. 
       
יורי שטרן (האיחוד הלאומי - ישראל ביתנו):
       
       כבוד סגן השר, אני לא יודע מה ההגדרה של מצב קטסטרופלי. אבל כאשר אורך החיים של הגשרים אצלנו בגלל ההזנחה, בגלל התחזוקה הלא-נכונה, בגלל הטעויות בבנייה, הוא כ-30 שנה במקום 120 שנה המקובלות בעולם, אז מן הסתם חלק גדול מהגשרים כבר עברו את הגיל הזה והם במצב מסוכן. לכן נשאלת השאלה, מי יהיה אחראי אם חלילה תהיה קריסה - והיו לנו קריסות כאלה גם כתוצאה מהגשמים, וגם כתוצאה מהזזות אחרות. אתה זוכר את מחלף שפירים. אנחנו צריכים לדעת מי יהיה האחראי לפיצוי על הנזקים, והאם לא כדאי להקציב מראש תקציב גדול יותר בשביל לתגבר ולחזק את הגשרים.
       
סגן שר התחבורה שמואל הלפרט:
       
       חבר הכנסת יורי שטרן, חשבת מה זה קטסטרופלי? קטסטרופלי זה כאשר קיימת סכנת קריסה בגשר. כל הגשרים נבדקו ולא קיימת סכנת קריסה שלהם. נוסף על זה, משרד התחבורה פועל לקבלת תקציב הולם ליישום התוכנית לשיפוץ ושיקום כל הגשרים. 
       
היו"ר עבד-אלמאלכ דהאמשה:
       
       תודה רבה. שאילתא מס' 2793 של חבר הכנסת איתן כבל - לפרוטוקול.
       
2793. נגישות אוטובוסים לנכים
       
חבר הכנסת איתן כבל שאל את שר התחבורה
       ביום כ"ח באדר א' התשס"ה (9 במרס 2005):
       
       על-פי חוק שוויון זכויות לאנשים עם מוגבלות והתקנות שהותקנו על-פיו, קווי אוטובוס עירוניים מחויבים להיות נגישים לנכים על-ידי התקנת מתקן הרמה.
       
       רצוני לשאול:
       
       1. מדוע ההסדר אינו קיים בקווי אוטובוס בין-עירוניים?
       
       2. מדוע אמצעי הנגשה והנמכה, הקיימים במרבית האוטובוסים, אינם מופעלים?
       
       3. האם משרדך מפעיל סנקציות נגד חברות האוטובוסים שאינן אוכפות את התקנות, ואם כן – אילו?
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. בשל מאפייני הנסיעה הבין-עירונית, מבנה האוטובוסים הבין-עירוניים בכל הנוגע לגובה רצפה, תא מטען, רוחב דלתות, סידור מושבים ורוחב מעברים, כמקובל בשירות הבין-עירוני בעולם, אינו מותאם להסעת אדם בכיסא גלגלים, הואיל ולהסעת אדם אחד בלבד יש צורך באיתור של שישה מושבים לפחות נוסף על הכנסת שינויים רציניים נוספים במבנה האוטובוס. עלות ההתאמה הכרוכה בכך, תוך כדי המשך קיום הצרכים הרגילים של התחבורה הציבורית הבין-עירונית בישראל, מוערכת על-ידינו בכ-450 מיליון ש"ח.
       
       עוד יש לציין, כי משרד התחבורה ושר התחבורה עצמו היו שותפים בדיונים שהתנהלו במהלך חקיקת חוק שוויון זכויות לאנשים עם מוגבלות במתכונתו החדשה, שעבר בקריאה שנייה ושלישית בסוף כנס החורף האחרון של הכנסת. במסגרת ההידברות שקיימנו עם מחוקקי החוק הצענו כמה פתרונות ישימים להנגשת תחבורה ציבורית במגוון נושאים תחבורתיים, ובכלל זה נושא האוטובוסים הבין-עירוניים, שהתקבלו על דעת ועדת העבודה והרווחה של הכנסת. 
       
       2. האוטובוסים העירוניים החדשים שנכנסו לשירות בשנים האחרונות הם נמוכי רצפה עם רכינה לצד המדרכה ורמפה הנפתחת אל המדרכה על-ידי הנהג לצורך עלייה/ירידה של אדם בכיסא גלגלים. למיטב ידיעתנו, אלמנטים אלה מופעלים לפי הצורך.
       
       3. תלונה נגד נהג שאינו מקיים את חובתו בשעת הצורך כאמור לעיל, מטופלת כפי שמטופלת על-ידינו כל תלונה שיש בה עבירה על התקנות, עד כדי פתיחה בהליך משפטי נגד הנהג ו/או נגד החברה המעסיקה, כמתחייב בנסיבות העניין.
       
2813. מטרדי הציפורים במתחם נמל התעופה בן-גוריון
       
חבר הכנסת מיכאל רצון שאל את שר התחבורה
       ביום ה' באדר ב' התשס"ה (16 במרס 2005):
       
       
       אחת הסכנות הבטיחותיות הנשקפות בשעת טיסה היא חדירת ציפור למנוע המטוס. ב-8 במרס 2005 אירע בשדה-התעופה בן-גוריון, ולא לראשונה, מקרה כזה, שהסתיים, למרבה המזל, בשלום. 
       
       רצוני לשאול:
       
       אילו פעולות ננקטו ויינקטו למניעת חדירת ציפורים למנועי מטוסים בשעת טיסה ולמזעור הסכנה?

תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       הטיפול במטרדי הציפורים בתוך מתחם נמל התעופה הבין-לאומי על שם בן-גוריון, נמצא באחריות רשות שדות התעופה (רש"ת). בהתאם, מפעילה רש"ת יחידה ייחודית בשם "היחידה למניעת מטרדי ציפורים בתעופה", לטיפול בבעיית הציפורים ולאבטחת הטיסה במרחב נתב"ג. 
       
       היחידה פועלת במשך 24 שעות ביממה במטרה למזער את כמות פגיעות הציפורים בנתב"ג, ועיקר עבודתה מתמקד ביצירת סביבה לא אטרקטיבית לבעלי כנף. גורמי המשיכה מאותרים וננקטות פעולות מגוונות, בעיקר בנושא של שימושי קרקע, כל זאת כדי ליצור, כאמור, סביבה לא אטרקטיבית לבעלי כנף. 
       
       במסגרת הפעילות השוטפת מבוצעים סיורים באזור מסלולי הטיסה במטרה להרחיק בעלי כנף מאזור המסלולים. כל ציפור שמאותרת באזור המסלולים מגורשת באמצעים מגוונים.
       
       יובהר, כי נושא הציפורים בשדות תעופה אינו ייחודי למדינת ישראל. רש"ת הינה חברה פעילה בארגון בין-לאומי למניעת מטרדי ציפורים, ומדי שנה נערכים מפגשים שוטפים של אנשי ציפורים ותעופה ברחבי העולם. במפגשים אלו מוצגים מחקרים שנעשים בתחום ומוצעים אמצעים חדישים לטיפול בבעיה. 
       
       בנוסף, רש"ת נעזרת בייעוץ חיצוני של מומחה מתחום האקולוגיה של חיות בר. בעזרתו של היועץ נערכים מחקרים על התנהגות אוכלוסיות הציפורים באזור שדה התעופה. 
       
       נושא הציפורים בתעופה מעסיק גם את חיל האוויר הישראלי, אשר פועל בתחום בשיתוף פעולה מלא עם רש"ת, במטרה לבחון את שיטות העבודה ולהשוות נתונים על פעילות ופגיעות ציפורים בכלי טיס.
       
       הניסיון מלמד, כי כתוצאה מהמאמצים המושקעים בנושא, כמות פגיעות הציפורים בנמל התעופה בן-גוריון נמוכה משמעותית בהשוואה לשדות תעופה במדינות אחרות בעולם.
        
2814. עבודות ההכנה לרכבת הקלה בשכונות שועפאט ובית-חנינא 
       
חבר הכנסת ג'מאל זחאלקה שאל את שר התחבורה
       ביום ה' באדר ב' התשס"ה (16 במרס 2005):
       
       העבודות להכנת התשתיות לרכבת הקלה בשכונות שועפאט ובית-חנינא במזרח-ירושלים נמשכות זמן רב, מסכנות את התושבים וגורמות נזק לכלי רכב. לאחרונה, בגלל העדר סימון מתאים, נאלץ אחד התושבים להוציא את רכבו מבור בכביש באמצעות מנוף. 
       
       רצוני לשאול:
       
       1. מה ייעשה בנדון? 
       
       2. מתי יסתיימו עבודות הפרויקט במזרח-ירושלים? 
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)

       1. העבודות להעתקת קו תשתיות עבור הרכבת הקלה מבוצעות על-ידי עיריית ירושלים. באתרי העבודה הנמצאים בדרכים הפתוחות לתנועה מיושמות הנחיות להצבת התקני בטיחות לשם מניעת מפגעים. משרד התחבורה ומשטרת ישראל עורכים מעת לעת ביקורות לשם פיקוח על יישום ההנחיות. יש לזכור כי למרות חוסר הנוחות בטווח הקצר, בטווח הארוך העבודות יביאו לשיפור ניכר בתשתיות למען רווחת תושבי השכונות.
       
       2. העבודות בדרך רמאללה יסתיימו בשנת 2008, עם הפעלת הרכבת הקלה.
       
2815. מטרדי רעש באזור שדה-התעופה מחניים
       
חבר הכנסת עמרם מצנע שאל את שר התחבורה
       ביום ה' באדר ב' התשס"ה (16 במרס 2005):
       
       תושבי קיבוץ מחניים סובלים זה שנים ממטרדי שדה-התעופה מחניים, שהוא בעל חשיבות לתושבי הצפון כולו. סיכומים עם שרי תחבורה קודמים לתיקון המצב לא כובדו.
       
       רצוני לשאול:
       
       1. האם משרדך מודע למצוקה ולהבטחות שניתנו בעבר לתיקון המצב?
       
       2. מה ייעשה כדי להקל על תושבי קיבוץ מחניים?

תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. שדה התעופה מחניים הינו השדה המרכזי באזור הצפון ומשרת את התעופה הכללית לסוגיה השונים. לאור עליית נפח הפעילות בשדה, בעיקר בסופי שבוע, עיצב מנהל רשות התעופה האזרחית מודל תפעול בטוח של השדה, מתוך התחשבות בדרישות התושבים וצורכיהם. בדיונים שהתקיימו בנושא נטל חלק נציג מטעם קיבוץ מחניים.
       
       2. עם הכנסת המודל האמור לפעילות, צפוי פרופיל הרעש לסביבה להשתפר משמעותית. עם זאת, יש להדגיש כי השיקול הבטיחותי מכתיב לעתים טיסה במסלול שיותר רועש לתושבי הקיבוץ.
       
היו"ר עבד-אלמאלכ דהאמשה:
       
       השאילתא הבאה היא שאילתא מס' 2816 של חבר הכנסת ואסל טאהא. אדוני סגן השר, לך יש שיקול דעת לענות גם אם חבר הכנסת השואל לא נמצא. לי יש סיבה מיוחדת להציע לך לענות, כי מדובר בכביש שמחבר את נצרת-עילית עם צומת בית-רימון, כביש שחייב לעבור דרך כפר-כנא, וזה כפר שיש לי כבוד להימנות עם תושביו. אם תרצה לענות, אז תואיל בבקשה להקריא לנו את התשובה. 
       
2816. הכביש בין נצרת-עילית לצומת בית-רימון
       
חבר הכנסת ואסל טאהא שאל את שר התחבורה
       ביום ה' באדר ב' התשס"ה (16 במרס 2005):
       
       בשנת 2001 החל התכנון לכביש 754 המחבר בין נצרת-עילית לבין צומת בית-רימון. התוכנית כוללת הרחבת הכביש לארבעה מסלולים. אף-על-פי ששר התחבורה הקודם הודיעני שהתכנון נגמר והעבודות אמורות להתחיל בשנת 2004, העבודות טרם התחילו. הכביש כיום חוצה כפרים ומסכן את חיי התושבים.
       
       רצוני לשאול:
       
       1. איפה עומד תכנון זה?
       
       2. מתי תתחיל ההרחבה המוצעת בתוכנית זו?
       
סגן שר התחבורה שמואל הלפרט:
       
       אדוני היושב-ראש, כנסת נכבדה, אני מוכן להשיב על השאילתא. אני מתכבד להשיב על שאילתא רגילה מס' 2816 של חבר הכנסת ואסל טאהא בנושא כביש 754 המחבר בין נצרת-עילית לצומת בית-רימון, כדלקמן. 
       
       1. כביש 754 מצומת הקישלה לכיוון בית-רימון חוצה את הכפרים ריינה, משהד וכפר-כנא. בקטע בין צומת הקישלה לריינה מקודם תכנון מוקדם לכביש דו-מסלולי והכנת תב"ע. בצומת ריינה ליד בית-המועצה מתוכננת כיכר שמונה זרועות בשלב תכנון מפורט. בחוצה-ריינה בוצעה דרך חד-מסלולית משודרגת עם דרכי שירות בשני הצדדים. לקטע מריינה לכיוון משהד עדיין אין תכנון. בצומת משהד מתוכננת כיכר - בשלב תכנון מפורט על-ידי המועצה המקומית משהד. בקטע החוצה את כפר-כנא הוזמן תכנון על-ידי המועצה המקומית בחלוקה לשלושה קטעים. המועצה טרם השלימה תכנון מחוסר תקציב. קטע מס' 1: מגבול השיפוט של כפר-כנא עד לגבול מה שכבר בוצע; קטע זה מסיים את העבודות מצדו הצפוני של הכביש. קטע מס' 2: מבית המועצה המקומית ועד לכיכר קיימת - כיכר בית-הספר. קטע מס' 3: מכיכר בית-הספר ועד צומת בית-רימון - קטע זה מסיים את העבודות מצדו הדרומי של הכביש.
       
       2. לצערנו, חברת מע"צ אינה מתוקצבת בשנת 2005 לעבודות בציר זה, והנושא ייבדק במסגרת התוכנית הרב-שנתית (טיפול במגזרים) על-פי סדרי עדיפויות ואפשרויות תקציב. יש לציין כי העלויות הכרוכות בפרויקט הן גבוהות, מאחר שהקטעים הם בעלי אופי עירוני. למשל, העבודות בחוצה-כפר-כנא לבדו מוערכות ב-15-20 מיליון ש"ח. 
       
היו"ר עבד-אלמאלכ דהאמשה:
       
       תודה רבה. 
       
2844. אישור ייבוא כלי רכב מסוג "טויוטה קוסטר"L-50 
       
חבר הכנסת אפרים סנה שאל את שר התחבורה
       ביום י"ב באדר ב' התשס"ה (23 במרס 2005):
       
       משרד התחבורה מתיר ייבוא כלי רכב מסוג "טויוטה קוסטר" L-50 רק לחברת "טויוטה", שאינה מייבאת כלי רכב אלה לישראל בכמויות קטנות שיענו על צורכי חברות אוטובוסים קטנות. חברות אחרות אינן מורשות לייבא כלי רכב אלו, שהם רכבי הסעה בעלי תו תקן אירופי.
       
       רצוני לשאול:
       
       1. מדוע אין חברות אחרות מורשות לייבא כלי רכב אלו?
       
       2. האם מתן רשיון לחברת "טויוטה" בלבד אינו פוגע בהשתתפות חברות קטנות במכרזי משרד התחבורה?

תשובת סגן שר התחבורה שמואל הלפרט:	
(לא נקראה, נמסרה לפרוטוקול)

	1. המבקש לייבא רכב ביבוא מסחרי חייב לעמוד בדרישות צו הפיקוח על מצרכים ושירותים (ייבוא רכב ומתן שירותים לרכב), התשל"ח-1978, שעיקרן קיום חוזה בינו לבין יצרן הרכב לשיווק כלי רכב מטעמו בישראל, עמידה בדרישות החובה הישראליות, קיום מערכת שירותי תחזוקה ושיווק חלפים ותנאים נוספים להבטחת כל אלה. 

	2. חברה המבקשת לייבא אוטובוסים מהסוג האמור ותוכיח התקשרות עם יצרן הרכב כמתחייב בדין, תוכל לקבל רשיון ייבוא. משרד התחבורה אינו מגביל חברות שרוצות לייבא אוטובוסים מיצרנים, ודורש התקשרות שתכליתה מתן שירות ואחריות, תחזוקה, חלפים ועוד. 

	ייבוא כלי רכב בכלל וכאלה המשמשים להסעת נוסעים בפרט, מחייב הקפדה על דרישות תקינה ובטיחות, מתן שירותי תחזוקה ואספקת חלפים והכול מעוגן בדין. כל חברה שתצליח להוכיח עמידה בקיום תנאים אלה, תהא זכאית לקבל רשיון יבוא. 
       
2896. הפעלת קווי "מהדרין" בירושלים
       
חברת הכנסת אראלה גולן שאלה את שר התחבורה
       ביום י"ט באדר ב' התשס"ה (30 במרס 2005):
       
       הובא לידיעתי, כי חברת "אגד" מפעילה קווים ייעודיים עבור המגזר החרדי בירושלים במקביל לקווים הרגילים, וכי הנוסעים בהם משלמים באופן עצמי.
       
       רצוני לשאול:
       
       1. האם תופעה זו מוכרת למשרדך?
       
       2. האם התעריף בקו זה שונה מהתעריף המקובל?
       
       3. האם הפעלת הקווים המיוחדים באה על חשבון הפעלת קווים קיימים?
       
       4. האם הנסיעה בקווי "מהדרין" מותרת לציבור שאינו חרדי?

תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. כל הקווים שפועלים בירושלים הם קווי שירות שמופעלים על-פי רשיון שניתן על-ידי משרד התחבורה. בשל האופי הגיאוגרפי המיוחד של העיר ירושלים יש קווים רבים שמופעלים במסלולים דומים או חופפים.
       
       2. תעריפי הנסיעה בקווי השירות באוטובוסים בירושלים נקבעו לקוד 2 במחירון "אגד", שהוא 5.50 ש"ח, ועל-פיו נגזרו כלל ההנחות בקווים. לא ידוע לנו על תעריפים אחרים או שונים מהתעריף שנקבע.
       
       3. תדירות הקווים נקבעת בלוחות הזמנים ברשיון הקו. הקריטריונים המנחים לקביעתם הם: א. סקרים שמייצגים את רמת הביקושים בקווים; ב. עונות היום והשנה, חגים, חופשות; ג. מספר קווים שמשרתים את היעד הנבחר. בהתאם לתמונה שמתקבלת נגזרת תדירותו של הקו שקובעת את התשומות התפעולית הדרושות להפעלתו. 
       
       4. כל נוסע יכול לנסוע בכל קו שירות שניתן לו רשיון לקו שירות מטעם משרד התחבורה, ללא הבחנה במסלולו, אופיו ומחירו.
       
2913. עיכוב תקציבי הרשות הלאומית לבטיחות בדרכים ברשויות המקומיות
       
חבר הכנסת עמרם מצנע שאל את שר התחבורה
       ביום כ"ו באדר ב' התשס"ה (6 באפריל 2005):
       
       נמסר לי, כי ב-12 רשויות מקומיות מעוכב מתן תקציבי הרשות הלאומית לבטיחות בדרכים, בגלל אי-נכונותן לוותר על מניותיהן בחברת "מקורות".
       
       רצוני לשאול:
       
       1. האם הידיעות נכונות?
       
       2. אם כן – כיצד מתמודד משרדך עם סוגיה זו?
       
       3. האם מעוכבים תקציבי הרשות לרשויות המקומיות מטעמים אחרים?
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. הידיעות נכונות. בעקבות החלטת ממשלה מס' 662 מיום 2 בספטמבר 2001, הותנתה העברת תמיכה ממשלתית מכל מין וסוג בכך שמקבל התמיכה יעביר את מלוא מניות חברת "מקורות" שברשותו לטובת המדינה. הדבר קיבל ביטוי גם בהנחיה של החשב הכללי באוצר, וכתוצאה מכך הרשות הלאומית לבטיחות בדרכים מנועה מלהעביר תקציבי בטיחות ל-12 רשויות מקומיות שלא העבירו את מניית "מקורות" שברשותן לידי המדינה.
       
       2. שר התחבורה מתנגד להתנייה הנ"ל בכל האמור לתקציבי בטיחות, ופועל בהתאם על מנת לפתור את הנושא ולהעביר לרשויות הנ"ל את התקציבים במלואם.
       
       3. אין כל סיבה נוספת לעיכוב.
       
2942. תנאי ההעסקה של נהגי משאיות
       
חבר הכנסת עסאם מח'ול שאל את שר התחבורה
       ביום כ"ו באדר ב' התשס"ה (6 באפריל 2005):
       
       ב-11 בפברואר 2005 פורסם ב"ידיעות אחרונות", כי נהגי משאיות המובילות גם חומרים מסוכנים נדרשים לעבוד במשמרות של 35 שעות.
       
       רצוני לשאול:
       
       1. אילו צעדים ינקוט משרדך לטיפול בבעיה?
       
       2. האם תוגבר תדירות בדיקות הפתע לסמים ולאלכוהול ובדיקות טכנוגרף לנהגי משאיות?
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)
       
       1. אכן, לצערי, יש חריגות בשעות פעילות הנהגים בניגוד לתקנה 168, לא רק של נהגי משאיות, אלא גם של נהגי אוטובוסים. 
       
       מפקחי משרדי עורכים באופן תדיר ביקורות במשרדי החברות, ובכלל זה גם ביקורות פתע. חברה שנמצאו בה חריגות, מנהליה מוזמנים לבירור/שימוע. 
       
       לאחרונה, ערכו מפקחי המשרד מבצע בכביש הערבה וגילו חריגות רבות בשעות הנהיגה. הממצאים הועברו למשטרת ישראל, ובימים אלה נמסר כי הם מגישים כתבי אישום נגד מנהלי החברה והנהגים. מייד לאחר חג הפסח מתוכנן מבצע נוסף בדרום.
       
       2. ביקורות פתע לסמים ואלכוהול הן בטיפול משטרת ישראל בלבד.
        
2971. תקנות בטיחות בהסעות תלמידים
       
חבר הכנסת דני יתום שאל את שר התחבורה
       ביום ט"ז באייר התשס"ה (25 במאי 2005):
       
       לאחרונה פורסם, כי משרד התחבורה קבע תקנה המחייבת חגירת תלמידים בהסעות לבית-ספר ואוסרת ישיבה של יותר מתלמיד אחד על מושב בהסעה. עוד דווח כי בעקבות אילוצים תקציביים חזר בו שר התחבורה מהתחייבותו שהתקנה תיושם לפני תום שנת הלימודים הנוכחית.
       
       רצוני לשאול:
       
       1. האם המידע נכון?
       
       2. אם כן – אילו פעולות נוקט משרדך לשיפור בטיחות נסיעתם של תלמידים?
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)


       1-2. המידע אינו נכון. כפי שהתחייב, ביטל שר התחבורה את תקנה 84(ז) ואסר הושבה של יותר מתלמיד אחד בכל מושב באוטובוס. ביטול התקנה אושר על-ידי ועדת הכלכלה, והיא תקפה ומחייבת החל משנת הלימודים הקרובה.
       
       החל משנת 2003 קיימת חובה להתקין חגורות בטיחות באוטובוסים חדשים המיועדים להסעת תלמידים. משרד התחבורה מכין סקר טכני לבדיקת אפשרויות ההתקנה באוטובוסים ישנים יותר. סקר זה נמצא בשלבים מתקדמים, ובסיומו בכוונת השר לקבוע תאריכים להחלה מדורגת של התקנה בדבר הסעת תלמידים חגורים בלבד. 
       
3060. הריבית על הקנסות ופירוט הנסיעות לנוסעים בכביש 6 

חבר הכנסת מיכאל נודלמן שאל את שר התחבורה
       ביום א' בסיוון התשס"ה (8 ביוני 2005):
       
       פורסם, כי מרכז השירות של כביש 6 אינו מנפיק ללקוחות פירוט נסיעות בחשבון החודשי, מפאת שמירת הסודיות, וכי במקרה של אי-תשלום קנס בגלל כתובת שגויה נגבית ריבית של מאות אחוזים.
       
       רצוני לשאול:
       
       1. האם הידיעות נכונות? 
       
       2. אם כן – האם יש פיקוח על גובה הקנס בגין אי-תשלום חשבון? 
       
       3. האם החברה מנסה לאתר לקוח שחשבונותיו חוזרים בגלל כתובת שגויה, ומדוע נגבית ריבית במקרים אלה? 
       
תשובת סגן שר התחבורה שמואל הלפרט:	
(לא נקראה, נמסרה לפרוטוקול)

       1. בעל רכב המנוי בכביש ומבקש פירוט נסיעות יכול לקבל פירוט לשש נסיעות ללא תשלום, או פירוט מלא בתשלום 1.80 ש"ח בתוספת מע"מ. בעל רכב שאינו מנוי בכביש ומבקש פירוט נסיעות, יכול לקבל פירוט לשלוש נסיעות ללא תשלום, או פירוט מלא בתשלום 11.80 ש"ח בתוספת מע"מ. חברת "דרך ארץ" נוהגת בעניין זה בדומה לחברות אחרות במשק הנוהגות לגבות תשלום עבור פירוט חשבון.
       
       2. יש פיקוח על גובה התשלום שנדרש עבור מי שלא משלם את חשבונותיו בזמן. באפריל 2004 הופחתו סכומים אלה בכ-50% ותקרת התשלום נקבעה ל-7,000 ש"ח.
       
       3. חברת "דרך ארץ", זכיינית הכביש והמפעילה שלו, עושה מאמצים רבים להגיע אל מי שנסעו בכביש. כידוע, על-פי החוק, החברה צריכה לשלוח את החשבונית למענו של בעל הרכב, כפי שמופיע במשרד הרישוי, וזאת היא עושה. חשבונית ראשונה נשלחת בדואר רגיל. אם חשבונית זו אינה משולמת בזמן, נשלחת אליו חשבונית שנייה, הפעם בדואר רשום, ובה ההודעה על החיוב הנוסף. עם זאת מובהר למקבל החשבונית, שאם ישלם את החשבונית המקורית בתוך שבועיים, הוא יהיה פטור אוטומטית מהתשלום הנוסף.
       
היו"ר עבד-אלמאלכ דהאמשה:
       
       תודה רבה, אדוני סגן שר התחבורה. 

מסמכים שהונחו על שולחן הכנסת  
       
היו"ר עבד-אלמאלכ דהאמשה:
       
       הכרזה לסגנית מזכיר הכנסת - בבקשה, גברתי.
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונחו היום על שולחן הכנסת – 
       
       לקריאה ראשונה, מטעם חברי הכנסת: הצעת חוק-יסוד: מבקר המדינה (תיקון מס' 2) (העברה מכהונה), התשס"ה-2005; הצעת חוק מבקר המדינה (תיקון מס' 37) (העברה מכהונה), התשס"ה-2005; הצעת חוק המקרקעין (תיקון מס' 26) (קביעת שיעורו של חלק מוצמד ברכוש המשותף), התשס"ה-2005; הצעת חוק בית-המשפט לענייני משפחה (תיקון מס' 6) (בית-המשפט לערעורי משפחה), התשס"ה-2005; הצעת חוק מימון מפלגות (תיקון מס' 28) (השתתפות בחובות לאחר התפלגות), התשס"ה-2005; הצעת חוק שירות המדינה (משמעת) (תיקון מס' 10) (החלת הוראות מחוק זכויות נפגעי עבירה), התשס"ה-2005; הצעת חוק התגמולים לנפגעי פעולות איבה (תיקון מס' 21) (תגמול ליתום משני הוריו), התשס"ה-2005; הצעת חוק מעונות יום שיקומיים (תיקון מס' 2) (שלוחה של מעון יום שיקומי), התשס"ה-2005; והצעת חוק איסור הונאה בכשרות (תיקון מס' 2) (סימון מצרכים כשרים), התשס"ה-2005. תודה. 
       
היו"ר עבד-אלמאלכ דהאמשה:
       
       תודה רבה לסגנית מזכיר הכנסת. 

       
הצעות לסדר-היום 
סגירת רצועת-עזה והאירועים במואסי

היו"ר עבד-אלמאלכ דהאמשה:
       
       חברי הכנסת, הנושא הבא: סגירת רצועת-עזה והאירועים במואסי - הצעות לסדר-היום מס' 7147, 7148, 7160, 7169, 7176, 7179 ו-7201. ראשון המציעים, חבר הכנסת חיים אורון - בבקשה, אדוני. אחריו ידברו חברי הכנסת שוחט, ברכה, בשארה, סלומינסקי, דהן ופרוש, אם יהיו נוכחים באולם. 
       
חיים אורון (יחד):
       
       אדוני היושב-ראש, חברי הכנסת, אני מבין שנוהלי הכנסת מעבירים את הסעיף הזה לסוף סדר-היום, משום שהוא לא אושר בנשיאות אלא הוא אושר, על-פי בקשתו של חבר הכנסת ברכה, בוועדת הכנסת.
       
היו"ר עבד-אלמאלכ דהאמשה:
       
       בערר על החלטת הנשיאות. 
       
חיים אורון (יחד):
       
       בערר על החלטת הנשיאות. אני לא מערער על תקנון הכנסת, ומקובל שנושאים כאלה זוכים להיות בסוף סדר-היום, אבל ראוי היה שהנושא הזה יעמוד היום בראש סדר-היום של הכנסת, ואם אני רואה נכון מה שקורה סביבי, אין תשובה של הממשלה בנושא הזה. 
       
סגן שר התחבורה שמואל הלפרט:
       
       אני משיב, אדוני, בשם סגן שר הביטחון. 
       
היו"ר עבד-אלמאלכ דהאמשה:
       
       סגן שר הביטחון אמור להשיב. 
       
חיים אורון (יחד):
       
       עם כל הכבוד לחבר הכנסת הלפרט, סגן שר התחבורה, אני לא מדבר בנושא תחבורתי, אדוני סגן השר. מדובר במעשים שאני מתקשה למצוא תיאורים חמורים כדי לתאר אותם. לינץ', ולא שום דבר פחות מזה. לינץ', ניסיון לרצח של נער פלסטיני על-ידי קבוצה של בריונים יהודים - חלקם חשודים עכשיו, אני מקווה, ברצח - לנגד עיני המצלמות. 
       
היו"ר עבד-אלמאלכ דהאמשה:
       
       ניסיון לרצח.
       
חיים אורון (יחד):
       
       חשודים בניסיון לרצח, כאשר כל הזוועה הזאת מתרחשת בעימות עם חיילי צה"ל. לחלק מהם מגיע כל הכבוד על ההתנהגות שלהם, פחות כבוד מגיע לחובש מגוש-קטיף שהיסס איך לנהוג, כי מדובר בנער פלסטיני, שהיתה סכנה מאוד מאוד מוחשית לחייו. אבל, אני לא רוצה לעסוק בקטע הזה. 
       
       אדוני היושב-ראש, כל פעם אנחנו שומעים דיבורים על עשבים שוטים, על מקרים. אני רוצה להגיד באופן מאוד ברור, שלא כל מי שחי בשטחים נמצא בקטגוריה הזאת, ודאי לא תושבי גוש-קטיף, שרבים מהם הסתייגו מהחבורה הזאת, אבל לא מדובר בעשבים שוטים. מדובר בקבוצה משמעותית בתוך האוכלוסייה הזאת. אגב, לא רק בתוך השטחים, אלא גם בתוך "הקו הירוק". מדובר בקבוצה שרוצה להשתלט על סדר-היום שלנו בכל מיני מקומות. רק הבוקר, אדוני היושב-ראש, שמענו דברים של מפקד כלא "מעשיהו" על ההתנהגות של אותה קבוצת פרחחיות ופרחחים בתוך בית-הכלא - בלי שום גבולות, בלי שום מסגרות. 
       
       אדוני היושב-ראש, הנושא הזה ראוי שיעסיק אותנו כל הזמן, כי יש מי שרוצה שהנסיגה מעזה ומצפון השומרון תהיה מלווה בתופעות החמורות הללו. חובה על הרוב, מעבר למחלוקת הפוליטית, לעמוד נגד התופעות הללו, כי הן מסכנות את עצם קיומה של המדינה. אני אגיד כל שבוע מחדש, כשאני אעלה לדוכן בסעיפים הללו, שיש קבוצה בחברה היהודית בארץ, שבשביל לקיים את ההתנחלויות מוכנה לחסל את המדינה. אנחנו חושבים שקיומה של המדינה כרוך בנסיגה מההתנחלויות. 
       
היו"ר עבד-אלמאלכ דהאמשה:
       
       תודה רבה לחבר הכנסת אורון. חבר הכנסת אברהם שוחט - איננו נוכח. חבר הכנסת מוחמד ברכה, בבקשה. אחריו, אם יהיו נוכחים, ידברו חברי הכנסת בשארה, סלומינסקי, דהן ופרוש. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, היה לינץ' לא מזמן, שהיה עילה למלחמה של מדינת ישראל נגד העם הפלסטיני, ועד היום שני העמים מלקקים את הפצעים. אני לא רואה שהלינץ' שהיה במואסי יוצר את הזעזוע הנדרש בכל הקשור בטיפול באותן חבורות וכנופיות פאשיסטיות. הכתובת היתה כל הזמן על הקיר, ומי שמנסה לומר שזה מקרה מבודד וחריג, או משקר לעצמו או שהוא משקר לציבור ויודע את האמת. 
       
	ראינו את ההשתוללות של "נערי הגבעות", שתפסו אדמות של פלסטינים והקימו עליהן התנחלויות בכוח. רק בימים האחרונים מדברים על עמונה. ראינו איך מתנחלים מתנכלים לבעלי מטעי זיתים פלסטינים, מכים ופוצעים אותם. כנופיות מסתובבות בשטחים הכבושים, ולא הכול יוצא לאור ולעיתונות, וגם מה שיוצא, יוצא במינון מאוד מאוד צנוע, בלשון המעטה. כנופיות מסתובבות, אומנם אנשיהן לא גלוחי ראש, אבל הם בדיוק המשך של אותם גלוחי ראש פאשיסטים שמסתובבים ברחובות אירופה ומחפשים יהודים ואנשי מזרח. 

       אנחנו גם היינו עדים, אדוני היושב-ראש, להתנהגות ולפשעים של מתנחלי חברון, של הפיכת שוק שלם ובאסטות של אנשים ופרנסה של אנשים, והיו מחפשים ערבים כדי להוציא קיטור או כדי להשתעשע בערבים בפורים וכל מיני דברים כאלה. הכתובת היתה כל הזמן על הקיר. 
       
       נראה שבמדינת ישראל כבר לא מזדעזעים מגזענות. לפני שעליתי לדוכן שוחחתי עם חבר הכנסת אורון על ביקור שרק אתמול חזרתי ממנו, בברזיל, שם היתה ועידה למען שוויון גזעי. שם יש משרד ממשלתי שעוסק בשוויון בין גזעים. פה אנחנו לא מדברים על שוויון. אני לא מבקש זכויות אזרחיות של העם הפלסטיני בשטחים, אלא זכויות לאומיות והיפרדות מהכיבוש והיפרדות מהדיכוי. אבל אנחנו עדים פה לתופעות שהן בניגוד מוחלט למה שקורה בעולם, למה שרוצה העולם. פה הולכים ובונים משטר פאשיסטי במלוא מובן המלה. גם חקיקה גזענית, גם התנהגות ממשלתית גזענית, אבל גם כיבוש ששולל את זכויות האדם. 
       
       אם לא עוקרים את העשבים האלה שאינם שוטים, אלא עשבים שכנראה כבר נמצאים במרכז השיח הפוליטי במדינת ישראל, כנראה העשבים האלה עוד יעקרו את כולנו ויעקרו את הדמוקרטיה. תודה רבה, אדוני.

היו"ר עבד-אלמאלכ דהאמשה:
       
       תודה רבה לחבר הכנסת ברכה. חברי הכנסת בשארה, סלומינסקי, דהן ופרוש - אינם נוכחים. יעלה וישיב לשני המציעים חבר הכנסת הלפרט, סגן שר התחבורה. בבקשה, אדוני. הנושא הוא, כאמור, סגירת רצועת-עזה והאירועים במואסי. מואסי זו שכונה בח'אן-יונס, בעזה. בבקשה, אדוני.

מוחמד ברכה (חד"ש-תע"ל):
       
       היה לינץ', בכל מקום קראו לזה לינץ', רק במזכירות הכנסת קוראים לזה אירועים.
       
סגן שר התחבורה שמואל הלפרט:
       
       אדוני היושב-ראש, כנסת נכבדה, על פינוי מלון "חוף הדקלים" הוחלט לאחר שהפך למקלט לקיצונים אשר הפירו את הסדר באזור המואסי במהלך השבוע שעבר, עד לסגירת השטח כשטח צבאי סגור. השהייה במלון היתה על-פי חוק, אך ברגע שהחלו הפרות החוק במקום פעל צה"ל להחזיר את הרגיעה והסדר. המלון פונה ביום חמישי, 30 ביוני 2005 מיושביו, במהירות וללא אירועים חריגים. במקביל לפינוי המלון, לאחר הבנה שגורמים קיצוניים עושים דרכם לגוש, הוחלט על סגירת הרצועה בצו אלוף, כל זאת עד יום שישי בבוקר. 
       
       איסור הכניסה לשטח והשהייה בו לא חל על אזרחים ישראלים הרשומים כתושבי המקום, וכן גורמים שכניסתם אושרה על-ידי הרשויות המוסמכות. 
       
       יודגש כי לא מדובר בהליך הגבלת הכניסה לשטח במסגרת תוכנית ההתנתקות, הליך שהסמכות להפעלתו נתונה בידי הדרג המדיני. צה"ל ומשטרת ישראל נמצאים בקשר שוטף עם מנהיגי היישובים בגוש-קטיף ומעדכנים אותם על אודות כל התפתחות. כמו כן נעשה מאמץ למזער את הפגיעה בשגרת החיים של המתיישבים. 
       
       מפקד פיקוד הדרום הוציא צווי הרחקה מרצועת עזה ל-11 קיצונים, והמשטרה עצרה עשרות מפגינים. 
       
       לגבי אירוע פציעת הנער: במהלך ההשתלטות על מבנה במואסי תוך כדי זריקת אבנים הדדית בין תושבים פלסטינים ויהודים, נפצע נער פלסטיני בראשו באורח קל עד בינוני. משטרת ישראל ממונה על חקירת האירוע ומיצוי הדין עם האחראים למעשה החמור. תודה.

היו"ר עבד-אלמאלכ דהאמשה:
       
       מה מציע אדוני סגן השר לגבי המשך הדיון בהצעות?

סגן שר התחבורה שמואל הלפרט:
       
       אפשר להוריד את הנושא מסדר-היום. 
       
היו"ר עבד-אלמאלכ דהאמשה:
       
       להוריד מסדר-היום?
       
סגן שר התחבורה שמואל הלפרט:
       
       להסתפק בתשובת סגן השר. 

היו"ר עבד-אלמאלכ דהאמשה:
       
       חבר הכנסת אורון, אתה מסתפק בתשובת סגן השר?

חיים אורון (יחד):
       
       לא.

היו"ר עבד-אלמאלכ דהאמשה:
       
       מה  מבקש אדוני, חבר הכנסת אורון, דיון במליאה או בוועדה?

חיים אורון (יחד):
       
       דיון במליאה.

היו"ר עבד-אלמאלכ דהאמשה:
       
       ובכן, חברי הכנסת, אנחנו עוברים להצבעה על הצעותיהם של חברי הכנסת מוחמד ברכה וחיים אורון בעניין סגירת רצועת-עזה והאירועים במואסי. מי שבעד העברת הדיון למליאה - יצביע בעד. מי שרוצה להסיר, יצביע כמובן  נגד. 
       
       ההצבעה החלה.
       
הצבעה מס' 30
       
בעד ההצעה לכלול את הנושא בסדר-היום – 4
בעד ההצעה שלא לכלול את הנושא בסדר-היום – 2
נמנעים - אין
ההצעה לכלול את הנושא בסדר-היום של הכנסת נתקבלה.

היו"ר עבד-אלמאלכ דהאמשה:
       
       ברוב של ארבעה תומכים, שני מתנגדים וללא נמנעים, הצעותיהם של חברי הכנסת ברכה ואורון  תועברנה לדיון במליאת הכנסת בבוא העת. 
       

הצעת חוק לתיקון פקודת מס הכנסה (מס' 147), התשס"ה-2005
[רשומות (הצעות חוק, חוב' מ/186).]
(קריאה ראשונה)

היו"ר עבד-אלמאלכ דהאמשה:
       
       חברי הכנסת, הנושא האחרון על סדר-יומנו: הצעת חוק לתיקון פקודת מס הכנסה (מס' 147), התשס"ה-2005, קריאה ראשונה. יציג את הצעת החוק שר הבריאות. בבקשה, אדוני.

שר הבריאות דני נוה:
       
       אדוני היושב-ראש, חברי חברי הכנסת, בשם הממשלה אני רוצה להציג לכנסת את הצעת החוק. הצעת החוק באה על רקע מדיניות המסים של הממשלה בשנים האחרונות, מדיניות שפועלת להתאמת מערכת המס לסביבה הגלובלית. בשנת 2003 נכנסה לתוקף הרפורמה במס הכנסה, שכללה שורת צעדים במערכת המיסוי הישיר, ובראשם הפחתת שיעורי מס ההכנסה על יחידים, הטלת מס בשוק ההון ושינויים במיסוי הבין-לאומי. הרפורמה במס היתה שלב ראשון בתהליך שינוי פני מערכת המסים. בשנתיים האחרונות, 2003-2005, בוצעו שינויים נוספים במערכת המסים, ובהם הפחתת מסים לבעלי הכנסות נמוכות, הפחתת שיעורי מס החברות והפחתה של מסים עקיפים. נוסף על השינויים הללו בוצעו מהלכים גם בתחום הרחבת בסיס המס והגברת האכיפה - דבר שהביא לתוצאות מאוד מרשימות - על-ידי אגף מס הכנסה, לרבות ביטול פטורים והגברת אמצעי האכיפה.

	לפני חודשים מספר החלה ועדה משותפת של מינהל הכנסות המדינה ורשות המסים לגבש תוכנית רב-שנתית להמשך הרפורמה במערכת המסים. הצעת החוק הזאת, הצעת חוק לתיקון פקודת מס הכנסה, שמוגשת היום לכנסת, מהווה יישום של דוח הוועדה הזאת, כפי שאושר גם על-ידי הממשלה קודם לכן.   

        ברקע החוק, כפי שאמרתי, עומדת הגלובליזציה שמעצימה את התחרות בין המדינות השונות בתחום הסחר, ההון וכוח-האדם, תחרות שדוחפת להפחתה נמשכת בשיעורי המס הישירים בכל המדינות שרוצות להיות בנות-תחרות בתחרות הגלובלית הזאת. דרגות החופש של מדינות הפתוחות לתחרות, ובהן ישראל, מעטות בלבד, והן נאלצות להתאים עצמן למגמה של הפחתת שיעורי המס. פתיחת השווקים ליבוא נרחב של סחורות, הון ועבודה וצמצום המקורות העומדים לרשות מדינה הרווחה בשל הפחתת שיעורי המס, עלולים לגרום לפגיעה בשכבות החלשות. לכן, כדי למנוע זאת, חיוני לשלב במדיניות המסים מהלכים מאזנים שימנעו, ככל האפשר, פגיעה והרחבת הפערים החברתיים.  

	אני מציג פה את הצעת החוק בשם הממשלה, אבל אני חייב לומר שכשר הבריאות זה בוודאי אחד הדברים החשובים ביותר בעיני, שגם עליהם אני נאבק, בכל הנוגע להקצאת תקציבים לשירותי הבריאות בישראל. אני מקווה, שכפי שמשרד האוצר ביקש ממני להציג את החוק הזה היום, אדוני היושב-ראש,  אם היו נותנים לי את הסמכות להציג גם את חוק התקציב בכנסת, כפי שהוא יוגש לכנסת, אני מניח שאולי גם חבר הכנסת אורון היה מסכים לכך.

היו"ר עבד-אלמאלכ דהאמשה:

	השאלה היא אם הממשלה שאדוני מכהן בה תציג לנו עוד תקציב.

שר הבריאות דני נוה:
       
       היא תציג, השאלה היא אם הוא יעבור בכנסת. זו שאלה אחרת.

היו"ר עבד-אלמאלכ דהאמשה:
       
       גם זו שאלה. 

שר הבריאות דני נוה:
       
       בכל אופן, נבחרו שני יעדי-על - - - 

גאלב מג'אדלה (העבודה - מימד - עם אחד):
       
       אם אדוני יגייס את המורדים זה יעבור.

שר הבריאות דני נוה:
       
       על רקע מה שאמרתי נבחרו שני יעדי-על כדי לעמוד בבסיס תוכנית המסים, ואלה הדברים שעומדים בבסיס החוק המוצע: 1. כפי שאמרתי, התאמת מערכת המס לצורך לעמוד בתנאי התחרות הגלובלית; 2. קידום יעדים חברתיים, ובראשם שיפור חלוקת ההכנסות וצמצום העוני במדינת ישראל.
       
       היעד של התאמת מערכת המס לתחרות הגלובלית בא לידי ביטוי בחוק המוצע בכמה דרכים: ראשית, על-ידי קביעת מתווה להמשך תהליך הפחתת שיעורי המס על יחידים וחברות. שנית, מוצע במסגרת החוק לבצע מהלך מקיף של האחדת שיעורי המס על הכנסות מהון, מהלך שיגדיל את יעילות מערכת המס ויפשט את מיסוי ההון. שלישית, מוצע לתת פטור ממס לתושבי חוץ במכירת ניירות ערך בחברות ישראליות. רביעית, מוצע לעודד הקמה בישראל של מרכזי החזקה וניהול של חברות רב-לאומיות באמצעות הסדר "פטור השתתפות". חמישית, מוצע להסיר חסמי מס שיאפשרו הקמת קרנות להשקעה בנדל"ן בישראל. 
       
       אשר ליעד השני, שבעיני הוא חשוב עד מאוד, של קידום יעדים חברתיים כחלק מהחוק שמוצע כאן והרפורמה שמוצעת כאן - החוק המוצע מפחית את דמי הביטוח הלאומי ומס הבריאות, ברמות שכר נמוכות, במטרה להגדיל את ההכנסה הפנויה של עובדים שלא מגיעים לסף מס הכנסה. מנגד מעלה החוק המוצע במקביל את שיעור המס על ריבית ורווחי הון בבורסה, מ-15% ל-20%; כשמדובר בבעלי השליטה – ל-25%.
       
       החוק המוצע גם מדגיש את הזיקה שבין הורדת שיעורי המס להרחבת בסיס המס והגברת האכיפה, והדבר הזה נעשה באמצעות הצעה למיסוי נאמנויות ולהגברת המאבק בתכנוני מס אגרסיביים, שהשימוש בהם נעשה בעיקר דווקא על-ידי השכבות המבוססות יותר באוכלוסייה.
       
       נוסף על כך, החוק המוצע, שמוגש פה לכנסת, מעניק בשנה הקרובה פטור ממס רכישה לדירות יחידות שעלותן עד 550,000 שקלים, ומזכה רוכשי דירות בהטבה שעשויה להגיע לכ-6,000 שקלים. מובן שמדובר בהטבה שבאה בעיקר לסייע לרוכשי דירות זולות ולא מדובר בדירות היוקרה, בדירות שעולות סכום גדול של כסף.
       
       התוכנית תמומן באמצעות הגידול הצפוי בתקבולי המסים עקב תהליך הצמיחה שבו מצוי המשק, בשילוב עם פרוגרסיביות מדרגות המס, שלאורך זמן תורמת לגידול בתקבולי המסים. 
       
       עם השלמת יישום תוכנית המסים הרב-שנתית והתוכנית שמוצעת כאן, והיא חלק מתוכנית רב-שנתית, עד שנת 2010 מערכת המסים של ישראל תהיה פשוטה ויעילה יותר ותאפשר התמודדות עם האתגרים הבין-לאומיים והתחרות שלנו עם מדינות שונות בעולם ועם היעד החשוב מאוד של הגדלת הרווחה של אזרחי ישראל.
       
       אבקש לפיכך, אדוני היושב-ראש – אני מקבל בברכה את מנהל הישיבה החדש – את אישור הכנסת, אף שאני מבין שההצבעה לא תהיה היום, אלא נדמה לי ביום שני. אבקש כמובן בתום ההליך הזה, שיסתיים ביום שני, את אישור הכנסת להצעת החוק הזאת. 
       
היו"ר חמי דורון:
       
       תודה רבה, אדוני השר. אני מבקש להזמין את חבר הכנסת דהאמשה, מאחר שאני החלפתי אתו אך ורק כדי שהוא יוכל לדבר. בבקשה, חבר הכנסת עבד-אלמאלכ דהאמשה.
       
חיים אורון (יחד):
       
       אתם חברי נשיאות, היה ראוי שתנעלו את הישיבה. ברפורמה כזאת שר האוצר לא מגיע לכנסת, הכנסת ריקה, סוף סדר-היום, זה לא מעניין אף אחד, תהיה הצבעה ביום שני, כשכולם באים לאי-אמון. אתם חברי נשיאות, יש לכם סמכות, תנעלו את הישיבה הזאת.

היו"ר חמי דורון:
       
       חבר הכנסת אורון, אנחנו גם חברי נשיאות, זה נכון, אבל מי שהחליט לשים את הנושא על סדר-היום היה היושב-ראש, וזו סמכותו. זו החלטתו.
       
חיים אורון (יחד):
       
       אתם שותפים לביזוי הכנסת, ביזוי הכנסת כל שבוע מחדש. אין פה אחד מהקואליציה שהולך לדבר; אחד.
       
גאלב מג'אדלה (העבודה - מימד - עם אחד):
       
       אתמול קיבלת אומץ לב ציבורי, היום אתה מתנהג כמו שפן.
       
היו"ר חמי דורון:
       
       חבר הכנסת גאלב מג'אדלה, אני רוצה לומר לך דבר אחד, אתמול לא היה אף שר של הממשלה כאן, ואתה בתור יושב-ראש ועדה לא היית צריך להעלות את הצעת החוק הזאת. זה מה שהיית צריך לעשות, כי אתה יושב-ראש הוועדה.
       
גאלב מג'אדלה (העבודה - מימד - עם אחד):
       
       אם הייתם מבקשים. אבל נהגתם בטריקים.
       
היו"ר חמי דורון:
       
       אני לא צריך לבקש ממך.
       
גאלב מג'אדלה (העבודה - מימד - עם אחד):
       
       בתחבולה נהגתם.
       
היו"ר חמי דורון:
       
       איך יכול להיות שהיית היחיד מהקואליציה כאן?
       
גאלב מג'אדלה (העבודה - מימד - עם אחד):
       
       הצבעתם בקריאה שנייה והכשלתם בקריאה שלישית.
       
היו"ר חמי דורון:
       
       היית היחיד מהקואליציה.
       
גאלב מג'אדלה (העבודה - מימד - עם אחד):
       
       נהגתם כמו ברחוב, בטריקים.
       
היו"ר חמי דורון:
       
       אל מי אתה בא בטענות?
       
גאלב מג'אדלה (העבודה - מימד - עם אחד):
       
       בטריקים נהגתם אתמול.
       
היו"ר חמי דורון:
       
       אל מי אתה בא בטענות?
       
גאלב מג'אדלה (העבודה - מימד - עם אחד):
       
       לאיחוד הלאומי, לש"ס ולשינוי.
       
היו"ר חמי דורון:
       
       אתה היית צריך לבוא בטענות לחבריך.
       
גאלב מג'אדלה (העבודה - מימד - עם אחד):
       
       הייתם אומרים לי, בכבוד הראוי.
       
היו"ר חמי דורון:
       
       היית צריך לבוא בטענות לחבריך מהקואליציה. זה הכול.
       
גאלב מג'אדלה (העבודה - מימד - עם אחד):
       
       נהגתם בתחבולות.
       
היו"ר חמי דורון:
       
       היית צריך לבוא בטענות לחבריך מהקואליציה, שהשאירו אותך פה לבד - -
       
גאלב מג'אדלה (העבודה - מימד - עם אחד):
       
       בתחבולה נהגתם, חסרי אחריות.
       
היו"ר חמי דורון:
       
       - - ולממשלה שהחליטה שהיא לא רוצה להיות כאן - -
       
גאלב מג'אדלה (העבודה - מימד - עם אחד):
       
       חסרי אחריות.
       
היו"ר חמי דורון:
       
       - - כי כנראה זה לא היה חשוב לה. מה לעשות. היום - - -
       
חיים אורון (יחד):
       
       אדוני היושב-ראש, עם כל הכבוד למה שהיה פה אתמול, שני סגנים עומדים על הבמה, מעבירים רפורמה של 12 מיליארד שקלים.
       
בנימין אלון (האיחוד הלאומי - ישראל ביתנו):
       
       בקריאה ראשונה.
       
חיים אורון (יחד):
       
       זו בושה לאוצר וזו פגיעה בכבוד הכנסת. זו בושה לראש הממשלה, אולי טיפה יותר.
       
היו"ר חמי דורון:
       
       חבר הכנסת אורון, אני לא אגיד שאני לא מסכים אתך, אבל אנחנו כפופים, עם כל הכבוד, להחלטתו של יושב-ראש הבית. הוא קיבל את החלטתו, הוא החליט שהנושא יעלה היום בסוף סדר-היום, ואנחנו נקיים את זה, בעיקר כאשר יש נציג ממשלה.
       
גאלב מג'אדלה (העבודה - מימד - עם אחד):
       
       אם לא היה?
       
היו"ר חמי דורון:
       
       אם לא היה נציג ממשלה כאן, אני מודיע לך שהיינו נועלים את הדיון.
       
גאלב מג'אדלה (העבודה - מימד - עם אחד):
       
       אני אחזור עוד פעם בעוד כמה חודשים ואני אציג את זה. לא היה להם אומץ לב ציבורי, הם נהגו בתחבולות, בטריקים - -
       
היו"ר חמי דורון:
       
       חבר הכנסת מג'אדלה.
       
גאלב מג'אדלה (העבודה - מימד - עם אחד):
       
       - - הם הצביעו בקריאה שנייה והפילו בקריאה שלישית. בושה וחרפה לשליחי ציבור. זאת שליחות ציבורית?
       
היו"ר חמי דורון:
       
       חבר הכנסת מג'אדלה, זאת שליחות ציבורית. אני לא צריך לעשות את העבודה שלך, תפקידי הוא אופוזיציה. אתה יודע? אתה יודע מה זה אופוזיציה? אני לא צריך לעבוד עבורך. אם רצית להעביר את הצעת החוק, אתה, כיושב-ראש ועדה, מטעם הקואליציה, היית צריך לדאוג שיהיו פה לפחות 12 חברי קואליציה, שיהיו יותר ממספר חברי האופוזיציה. לא דאגת – בעיה שלך.
       
גאלב מג'אדלה (העבודה - מימד - עם אחד):
       
       אני מכבד את זה.
       
היו"ר חמי דורון:
       
       בזה אני מסיים. 
       
גאלב מג'אדלה (העבודה - מימד - עם אחד):
       
       אדוני היושב-ראש, אני מכבד את זה, הייתי מאוד מכבד אותך אם הייתם אומרים לי: תמשוך את זה, אל תציג את זה.
       
היו"ר חמי דורון:
       
       בזה אני מסיים.
       
גאלב מג'אדלה (העבודה - מימד - עם אחד):
       
       גם אני תומך בכם, אבל בטריקים? בתחבולות?
       
יצחק כהן (ש"ס):
       
       נראה שאתה נהנה מהוויכוח.
       
היו"ר חמי דורון:
       
       חבר הכנסת מג'אדלה, אומרים שבתחבולות תעשה לך מלחמה, מה לעשות. בזה סיימנו את הוויכוח. חבר הכנסת דהאמשה, שלוש דקות לרשותך.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, תרשה לי להתחיל במלה אחת, בהערה, על הנושאים שהעסיקו אותנו כל כך הרבה - של חבר הכנסת אורון וחבר הכנסת מג'אדלה. לחבר הכנסת אורון אני אומר, שהיושב-ראש, כאשר הוסיף את הנושא הזה לסדר-היום בישיבה של היום, כמה שעות לפני הרגע הזה, אמר שכעונש לממשלה הוא שם את זה בסוף סדר-היום. אם יוצא שזה מעניש גם אנשים אחרים, זו כנראה תוצאה שהיושב-ראש לא ייחל לה, אני בטוח שהוא לא התכוון אליה. בכל מקרה, החקיקה נמשכת. זה לא נורא, אף שעכשיו יכול להיות שאתה צודק ויש הרבה היגיון בדבריך, אבל אלה הם סדרי העבודה, ואתה, נדמה לי, הוותיק ביותר בין כל הנוכחים, ואתה יודע שזו לא הפעם הראשונה שדבר כזה קורה.
       
       לגבי חבר הכנסת מג'אדלה. הייתי אתמול בישיבה, ניהלתי את הדיון. לא ראיתי שהיתה תחבולה כלשהי. אולי ציפית שיצביעו בעד, שזה היה הגיוני. כולם היו אנשי אופוזיציה, לרבות מורד אחד של הליכוד, שלא הצביע בכלל, והם מצאו לנכון להעניש את הממשלה ולהפיל לה את החוק. זה נוגע לך אישית, זה כואב לך, אני מסכים. דיברת פה כ-25 דקות, ובסוף הכול ירד לטמיון.
       
היו"ר חמי דורון:
       
       28 דקות.
       
עבד-אלמאלכ דהאמשה (רע"ם):
       
       28 דקות, הוא מתקן אותי. אל תיקח את זה אישית, זה לא היה מכוון נגדך, ודאי לא נגדך.
       
גאלב מג'אדלה (העבודה - מימד - עם אחד):
       
       חבר הכנסת דהאמשה, יכולתם בכבוד הראוי להגיד: אין ממשלה, אל תציג את הצעת החוק.
       
עבד-אלמאלכ דהאמשה (רע"ם):
       
       כך לא מענישים ממשלה.
       
היו"ר חמי דורון:
       
       להזכירך, חבר הכנסת אורי אריאל אמר את זה, ואתה המשכת לדבר.
       
עבד-אלמאלכ דהאמשה (רע"ם):
       
       האופוזיציה רצתה להעניש אותה עוד יותר, אבל זה לא היה מכוון אליך, לך זה לא נגע.
       
גאלב מג'אדלה (העבודה - מימד - עם אחד):
       
       הוא שאל אם זו הצעת חוק ממשלתית, אמרתי כן. אמרתי את האמת.
       
היו"ר חמי דורון:
       
       אז הוא אמר לך.
       
עבד-אלמאלכ דהאמשה (רע"ם):
       
       היה פה רמז מסוים, אני רמזתי לך.
       
היו"ר חמי דורון:
       
       חבר הכנסת אורי אריאל - - -
       
עבד-אלמאלכ דהאמשה (רע"ם):
       
       לא, אני רמזתי לו, אני זוכר בדיוק מה אמרתי.
       
גאלב מג'אדלה (העבודה - מימד - עם אחד):
       
       אנחנו עוסקים ברמזים?
       
עבד-אלמאלכ דהאמשה (רע"ם):
       
       חבר הכנסת מג'אדלה, אני כיושב-ראש רמזתי לך ואמרתי.
       
גאלב מג'אדלה (העבודה - מימד - עם אחד):
       
       אנחנו עוסקים ברמזים? מה זה?
       
עבד-אלמאלכ דהאמשה (רע"ם):
       
       לא חייבים להגיד הכול. אמרתי שיש לי יסוד להאמין שהעבודה שלך תהיה לריק ואני מבקש לקצר, ואתה לא הבנת את הרמז הזה. 
       
גאלב מג'אדלה (העבודה - מימד - עם אחד):
       
       זו לא עבודה שלי, זו עבודה של 12 שנה. שלוש קדנציות הוקדשו להצעת החוק הזאת.
       
עבד-אלמאלכ דהאמשה (רע"ם):
       
       אני לא מאשים אותך. תודה רבה.
       
       אדוני, אני רוצה להתייחס לנושא הקודם, של המואסי. אני מסכים עם שני חברי שהביאו את הנושא לסדר-היום. אני חושב שלא היה בשבוע הזה נושא יותר חשוב ממנו, שהעסיק את הציבור והעסיק את כולנו, ולכאורה נשיאות הכנסת לא כל כך נהגה באחריות כאשר היא מצאה לנכון לא רק להסיר את ההצעות האלה מסדר-היום, לא לקבל אותן, אלא גם שאילתא בעל-פה שהיתה מיוחדת לעניין - האם הם נעצרו, אלה שעשו את הלינץ' הזה, מי נעצר, מי לא ומה קרה עם העניין הזה. יש שאלה יותר חשובה מזה? שאילתא בעל-פה שאני הצגתי ליושב-ראש, לצערי גם היא לא נענתה. 
       
       אני עכשיו שואל עוד הפעם. בתשובה של סגן השר לא היתה תשובה אם נעצרו האנשים שצולמו כאשר הם מבצעים את הלינץ' הנורא הזה, לא אחד ולא שניים ולא שלושה; כל העולם ראה אותם. למה הם לא במעצר - עד עכשיו? האם נעצרו? מי נעצר ומי לא? 
       
       מהתקשורת אני יודע שנעצר אחד, היום כנראה עוד אחד, אבל לא כך מטפלים בלינץ', לא כך ממלאת הכנסת את תפקידה ולא כך הדברים חייבים להתנהל. 
       
       אני, לצערי, לא יודע אם אקבל תשובה על שאלתי זו, אבל אני אנסה להחיות את הנושא, ואני לא ארד מזה עד שנקבל תשובה ברורה. נדמה לי שהמינימום שבמינימום הוא שיתייצב פה השר לביטחון הפנים ויענה לנו על השאלה הזאת – מי נעצר? מי לא נעצר? מה עושה המשרד לביטחון הפנים עם הלינץ' הזה? לינץ' נורא כזה לא יכול לעבור לסדר-היום מבלי שנדע מה תעשה המשטרה ואיך יטפלו בו. תודה רבה, אדוני היושב-ראש.
       
היו"ר חמי דורון:
       
       תודה רבה לחבר הכנסת דהאמשה. חבר הכנסת אורון, אני בהחלט מקבל את הטענה שלך, אני גם מסכים אתך. אני יכול לומר לך – ואני בטוח שחבר הכנסת דהאמשה יסכים אתי וישתף אתי פעולה בעניין הזה. אנחנו נפנה ליושב-ראש הכנסת ונבקש ממנו שהדיון בנושא הזה לא ימוצה היום. דהיינו, שייתן את האפשרות להמשיך את הדיון הזה לפני ההצבעה, גם במהלך השבוע הבא. 
       
מוחמד ברכה (חד"ש-תע"ל):
       
       מה זה שייך?
       
היו"ר חמי דורון:
       
       מה זאת אומרת מה זה שייך? זה בהחלט שייך. 
       
שר הבריאות דני נוה:
       
       אם זה היה כל כך חשוב לחברי הכנסת, אז עם כל הכבוד - - -
       
היו"ר חמי דורון:
       
       אדוני השר.
       
שר הבריאות דני נוה:
       
       השעה 19:00, זו לא שעה כל כך מאוחרת בערב לסיים את העבודה בכנסת. אפשר היה להישאר כאן, להשתתף בדיון הזה, אבל נראה שזה לא כל כך חשוב לחברי הכנסת - - -
       
היו"ר חמי דורון:
       
       אדוני השר, כמי שסיים את הדיון כאן אחרי השעה 22:00 אתמול - - -
       
שר הבריאות דני נוה:
       
       אני לא מתכוון אליך באופן אישי. 
       
היו"ר חמי דורון:
       
       לא, לא. גם חלק מהאנשים שכאן היו פה גם אתמול ב-22:00. אני יכול לומר לך, שיש דברים שעושים אותם – אני חושב שצודק חבר הכנסת אורון, מכיוון שהגישה הזאת שאין אף אחד ממפלגת השלטון למעט כבוד השר – זה נראה לך הגיוני?
       
שר הבריאות דני נוה:
       
       לא נראה לי הגיוני שבכלל בדיון הזה, שחברי הכנסת צריכים לייחס לו חשיבות - - 
       
היו"ר חמי דורון:
       
       האמת היא - - -
       
שר הבריאות דני נוה:
       
       - - הנוכחות כזאת דלה - - -
       
היו"ר חמי דורון:
       
       אדוני השר, גם לא נראה לי הגיוני ששר הבריאות מציג חוק שכל כולו של משרד האוצר. 
       
שר הבריאות דני נוה:
       
       זה מקובל בכנסת - - -
       
היו"ר חמי דורון:
       
       לא בחוק כל כך מהותי. 
       
אהוד רצאבי (שינוי):
       
       השר בארץ?
       
היו"ר עבד-אלמאלכ דהאמשה:
       
       חברי הכנסת, אני מקווה שמיצינו את הנושא הדיוני, והוא בעל חשיבות מכרעת, אין לי ספק בכך. ראשון המתדיינים, חבר הכנסת אהוד רצאבי, כבר על הבמה. בבקשה, אדוני. ולאחר מכן נעבור לרשימת המתדיינים האחרים.
       
אהוד רצאבי (שינוי):
       
       רק ברשותך, לפני שאתה מפעיל את השעון – ואני אשתדל לעשות את זה בקצרה - - -
       
היו"ר עבד-אלמאלכ דהאמשה:
       
       תעשה בקצרה. השעון לא יפריע לך. 
       
אהוד רצאבי (שינוי):
       
       לשר נוה, אני רוצה רק ליידע אותך בדבר אחד: הצעת החוק הזאת הונחה לדיון היום בצהריים, אף אחד לא ידע על זה קודם. גם לי נודע בהפתעה שהיום זה עולה לדיון. עכשיו, למה זה עולה לדיון היום, תשאל, ולא מחר? כדי שמחר הכנסת תאשר את החוק סוף-סוף, כדי שוועדת הכספים תוכל אולי להספיק לדון בו. אבל אנחנו תיכף נגיע אל העניין הזה. 
       
       רבותי, לעצם הרפורמה עצמה. שני אנשים שאני מאוד מכבד ישבו בראשות הוועדה שדנה בנושא הזה, מאיר קפוטה וג'קי מצא, שני אנשים מאוד מוכשרים, שמבינים במסים. עדיין – שוב, במאמר מוסגר – אינני מכיר הרבה אנשים שיגידו שהפחתת מסים היא דבר לא נכון. גם אני חושב שהפחתת מסים היא דבר נכון, בייחוד בהיבט רב-שנתי. 
       
       עדיין יש לי מספיק הסתייגויות מתוכן הצעת החוק הזאת. אני חושב שמצב שבו המדינה הזאת משנה את חוקי המס חדשות לבקרים מאז יוני 2003 – סליחה, מאז נובמבר 2001 עברנו את רבינוביץ' א', רבינוביץ' ב', עברנו שלוש פעמים חוקי הסדרים, ששינו את החוק לשיפור כלכלת ישראל, אני לא זוכר את השם המדויק, ביוני – בכל חוק כזה יש היבטי מיסוי כבדים ביותר. הרפורמה הזאת מטפלת בשינויים מרחיקי לכת, בתכנון רב-שנתי, שאני לא חושב שאפשר לעשות אותם כלאחר יד. 
       
       הבטיחו לנו שנה ללא חקיקה – הדבר הזה לא בא לידי ביטוי. הבטיחו לנו הקלות למעמד הביניים ולשכבות החלשות – הנושא של מס הכנסה שלילי, שכל כך מדובר בו, עדיין נשאר בחוץ, לא נמצא בתוך הרפורמה הזאת, כי הדבר קשה ליישום. כבר הצעתי לטפל בזה גם במסגרת  חובת דיווח כללית. אני בדעה שיש להקדים את הפחתת המס האישי, את אותם 44%, גם על-ידי ריווח מדרגות המס, ובכך להקל דווקא על אותו מעמד שבקושי רב מגיע לשיעורי המס הגבוהים. 
       
       נושא הנאמנויות - אני שמח שפרק הנאמנויות נמצא. יש לחייב אותו במס. מאידך גיסא, אני חושב שה"עליהום" שעשו על עשירי ישראל, כאילו כולם גנבים, הוא בוודאי לא נכון. עשירי ישראל תורמים רבות לכלכלת ישראל, ועדיין יש למסות אותם ולמנוע את תרגילי המס המצויים בכך. 
       
       תכנוני מס אגרסיביים – דבר שאני עוד לא שמעתי. אינני יודע מה זה תכנון מס אגרסיבי, אני חושב שיש בהחלט מקום לפשט את פקודת מס הכנסה ובכך, אולי, להימנע מתכנונים אגרסיביים. 
       
       אני ארוץ לדבר החשוב ביותר, שזה הדיון בוועדת הכספים. רבותי, אנחנו נמצאים בדיון עמוק, ארוך זמן, על ועדת-בכר. עדיין לא סיימנו, ולפי התוכנית, כפי שאני רואה אותה כרגע, אינני רואה איך נסיים את החקיקה בשלבים כל כך מוקדמים. זו רפורמה כבדה ביותר, 187 עמודים. מצטרפת לנו רפורמה ארוכה, כבדה, חשובה, במס הכנסה. לא יכולים לקיים דיונים כלאחר יד, שלושה-ארבעה דיונים, אדוני היושב-ראש; אי-אפשר להחליט על עתיד פני ישראל בחמש השנים הקרובות בשלושה דיונים, גם לא בארבעה דיונים.
       
היו"ר עבד-אלמאלכ דהאמשה:
       
       תודה רבה. 
       
אהוד רצאבי (שינוי):
       
       לא יכול להיות מצב כזה. אני מאוד מבקש מהבית הזה שיגרום שהדיונים ברפורמה, שאני רוצה שתעבור, יימשכו יותר מפרק הזמן המוקצב להם. 
       
       דבר אחרון, ולסיום, אני חוזר פה על דברים ששינוי כבר אמרה: שינוי תצביע נגד הרפורמה הזאת אם האוצר ימשיך בתעתועיו בנוגע להבטחות שניתנו לה. שינוי תצביע נגד הצעת הרפורמה הזאת. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת רצאבי. חבר הכנסת חיים אורון, בבקשה. 
       
       עד שתגיע, אני רוצה להודיע – מקובלת עלי הודעתו של ידידי, סגן היושב-ראש, חמי דורון. אני מבקש מהמזכירות להעלות את הנושא וכל מה שהיה פה, הערותיהם של חברי הכנסת על הדיון בחוק הזה, בפני הנשיאות בישיבתנו הקרובה. אני חושב שזה ראוי לדיון ולהתייחסות של הנשיאות באותה ישיבה. נראה מה אנחנו עושים עם זה. בבקשה, חבר הכנסת אורון. 
       
חיים אורון (יחד):
       
       אדוני היושב-ראש – אודי, לפחות - יאסינוב, אתה מדבר בקול מאוד גבוה, גם קודם. 
       
גאלב מג'אדלה (העבודה - מימד - עם אחד):
       
       יאסינוב בכל מקום, אדוני היושב-ראש. 
       
היו"ר עבד-אלמאלכ דהאמשה:
       
       לא, לא. חברי הכנסת, אני מבקש. תנו למר אורון לומר את דבריו בלי הפרעה כלשהי. אתם יכולים לעשות את המסיבה במקום אחר, אין לי בעיה. 
       
אהוד רצאבי (שינוי):
       
       אני מתנצל. 
       
חיים אורון (יחד):
       
       אדוני היושב-ראש, אני לא רוצה להוסיף על הדברים הנוהליים, וגם לא על העובדה ששר האוצר בחר שלא להציג את החוק הזה בפני הכנסת. עם כל הכבוד לשר הבריאות, הוא עצמו אמר שאם הוא היה מציג גם את החוק הזה וגם את חוק התקציב, מילא. וזאת בדיוק הבעיה. 
       
       אדוני שר הבריאות, מי שהכין לך את הנייר מונה את הממשלה וגם את הכנסת. אנחנו נמצאים בשיעורי מס שהם הממוצע ב-OECD. חלק מהארצות נמצאות מעלינו, חלק מהארצות נמצאות מתחתינו. אגב, רק בזה אנחנו רוצים להיות כמו כל ארצות העולם, אדוני שר הבריאות? נניח, אולי גם יש אתגר, שנהיה כמו ארצות מערב-אירופה במספר המיטות ל-1,000 חולים? אנחנו בפיגור עצום. זה אותו דיון. 
       
       איזו ממשלה זאת שמקיימת בחודש יוני דיון על הפחתת מס, ובחודש אוגוסט תקיים דיון על היקף התקציב, ואז יתברר שאין? אתם עוד לא מבינים ששר האוצר מהתל בכם? כי אתה יודע שאם היית צריך לקבל את ההכרעה הקשה – עוד 50  מיליון שקל לפגיות או להפחית את המס לעשירון העליון – היית מחליט, כמו שאני מכיר אותך, להקציב 50  מיליון שקל לפגיות. ואל תגיד לי שזו דמגוגיה. זאת בדיוק ההחלטה. והיות ששר האוצר יודע שאתה לא תצביע כפי שתצביע עכשיו, הוא עושה לך את התרגיל הזה. זה נכון לגבי פגיות, נכון לגבי חדרי טיפול נמרץ ונכון לגבי תקציב המשטרה, תקציב החינוך וכל התקציבים האחרים. 
       
       איך אמרת בנוסחה אלגנטית של האוצר שאני מכיר אותה? המשמעויות של הפחתת נטל המס מעמידות בסימן שאלה את יכולתה של מדינת הרווחה לעמוד במטלות שלה. מי מעמיד בסימן שאלה? מי קובע את המדיניות הזאת? מה, זה משמים? זה מלוחות הברית? זאת הכרעה ערכית שלכם, תתייצבו בפני הציבור ותגידו שזו דעתכם. אבל הפטנט הזה, להוריד את המס בחודש יוני, לבוא לממשלה כעבור חודשיים ולהגיד: מה אתם רוצים? אין תקציב. אין כסף. 
       
       לפני שבוע היה כנס בירושלים, כנס קיסריה. זה לא בדיוק עולם התוכן שלי, אני משתתף בו כבר הרבה מאוד שנים. עלו כלכלנים בזה אחר זה ואמרו: יש בעיה של החוב. את אותם 10 מיליארדי שקלים, למשל, אפשר להחליט: שליש להעלאת התקציב – מה קרה? צריך לסגור את התקציב בגידול של 1%? – שליש לנטל החוב ושליש להפחתות מס. זה לא שר האוצר הזה, זה שר אוצר אחר. זו לא הממשלה הזאת, על שני חלקיה. נראה איך מפלגת העבודה, שבממשלה הצביעה נגד ההצעה הזאת, חבר הכנסת גאלב מג'אדלה, מה היא תעשה ביום שני, כשאף אחד לא נמצא פה?
       
גאלב מג'אדלה (העבודה - מימד - עם אחד):
       
       אני מבטיח לך להצביע נגד.
       
חיים אורון (יחד):
       
       אני מכבד את זה מאוד, ואני מקווה שזה יעמוד עד יום שני. אל תבטיח מוקדם מדי.
       
גאלב מג'אדלה (העבודה - מימד - עם אחד):
       
       עוד לא אמרתי לך אף פעם משהו שלא קיימתי.
       
חיים אורון (יחד):
       
       בסדר.
       
       את כל זה מעבירים ביום רביעי אחר-הצהריים, כך עם כל המשמעויות שלו, כשאין פה קואליציה, כשאנו זורקים אפונים על הקיר, כי ממילא אף אחד לא מקשיב?
       
       אדוני שר הבריאות, אני מבקש ממך שתודיע לשר האוצר: אני אעשה את כל מה שאני יכול, בשיטות של פיליבסטר, למנוע מוועדת הכספים, כמו שאמר פה חבר הכנסת אהוד רצאבי, לחוקק במשך חודשיים את רפורמת בכר, רפורמה במערכת המס, ובטח שר האוצר שאוסף עכשיו קרקפות לקראת ההתמודדות מול ראש הממשלה ירצה להעביר עוד כמה דברים ככה, ואתם משרתים אותו בזה. אנחנו - לא.
       
היו"ר עבד-אלמאלכ דהאמשה:
       
       תודה רבה לחבר הכנסת חיים אורון. חבר הכנסת יגאל יאסינוב, בבקשה. אחריו - חברי הכנסת יורי שטרן, בנימין אלון, מוחמד ברכה, אברהם בייגה שוחט וחמי דורון. כידוע, רק אלה הנוכחים יוכלו להשתתף בדיון. חבר כנסת שלא יהיה נוכח מאבד את זכותו להשתתף.
       
יגאל יאסינוב (שינוי):
       
       אדוני היושב-ראש, חברי חברי הכנסת, כבוד השר, אני חושב שזה ברור שהחוק שהביאו לנו היום הוא קומבינה, ואף אחד לא יודע. אפילו היה איזה רצון טוב כשהכינו את הקומבינה, ואני לא חושב אפילו שמישהו התייחס לדעה של חברי כנסת, לדעה של האופוזיציה. נראה שהממשלה חושבת שהקואליציה תעביר את זה. אני רוצה להזכיר לממשלה שגם הקואליציה ממש לא מצליחה להעביר דברים אם חלק מהאופוזיציה לא תומך בה. אני חושב שפה זו דוגמה איך אופוזיציה, עם חלק מהקואליציה, תתנגד לחוק.
       
       לאלה שלא יודעים - למה בכלל במדינת ישראל בשנת 2005 יש פקודות מס ואין חוק המס? כי כיוון שזה טוב למשרד האוצר, אנחנו עדיין עובדים עם פקודות בריטיות שאנחנו מתקנים אותן פה ושם, אבל בעצם זו השיטה הבריטית הקולוניאלית, ואנחנו הקטנים, מה יש לנו בכלל לחשוב?
       
בנימין אלון (האיחוד הלאומי - ישראל ביתנו):
       
       חוק אפשר לתקן.
       
יגאל יאסינוב (שינוי):
       
       לא. השם אומר המון, כי זו תפיסה. אם אחד משרי האוצר היה רוצה, הוא היה פשוט יכול לשנות את השם. זה לא סתם. אלה פקודות. תיכנסו למס הכנסה, ואתם תראו את ערמות הספרים, ערמות הפקודות. מישהו נותן פקודה, ורצים לטפל.
       
       עוד דבר - אם ממשלה רוצה לגייס כסף, היא יודעת לעשות זאת. אם מישהו לא יודע, אפילו יש במדינת ישראל מ-1962 מיסוי על זנות. למי שלא שמע, גם זונות חייבות לשלם מס, וזה כבר כמעט 50 שנה.
       
היו"ר עבד-אלמאלכ דהאמשה:
       
       איפה?
       
יגאל יאסינוב (שינוי):
       
       יש החלטת בית-דין מ-1962. תבעו אז מיליון לירות מאשה שעסקה בזנות, והיא התנגדה והודיעה שהיא לא תשלם, שהרי היא הרוויחה זאת בדרך לא חוקית. ואז מס הכנסה הגיש נגדה תלונה, ובמחוזי בתל-אביב השופטים קבעו שלא חשוב מהו המקור להכנסה, קודם צריך לשלם מס על זה, ואחר כך שהשלטונות יבדקו מה זה.
       
היו"ר עבד-אלמאלכ דהאמשה:
       
       אז זה לא מיושם. זה מיושם?
       
יגאל יאסינוב (שינוי):
       
       זה מיושם ועוד איך. אני חושב שזה מראה היטב את כל מערכת המסים במדינת ישראל. תודה.

היו"ר עבד-אלמאלכ דהאמשה:
       
       תודה רבה לחבר הכנסת יגאל יאסינוב. חבר הכנסת יורי שטרן - איננו נוכח. חבר הכנסת בנימין אלון – אדוני, בבקשה. גם לך תהיינה אותן שלוש דקות כמו למציעים האחרים. אחריו - חבר הכנסת מוחמד ברכה, ואחריו - כנראה אחרון הדוברים היום, חבר הכנסת חמי דורון.
       
       חברי הכנסת, אינני יודע אם זה נרשם בפרוטוקול, ונאמר באופן ברור, אך תשובה והצבעה במועד אחר. אני אומר זאת גם לטובת הפרוטוקול, כך שההודעה תהיה רשומה אם לא נרשמה קודם. תודה רבה.
       
       חבר הכנסת אלון, בבקשה. אפצה אותך על השניות, אם יהיה צורך, ואין בעיה.
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, חבר הכנסת אורון - אינני חושב שהוא צריך להלין. הוא אחד מהגורמים הראשיים למצב של הכנסת - כנסת שאין לה קואליציה מלבד הדבר שמשתף את השמאל ואת השמאל של הליכוד, וזה ההתנתקות. לגבי כל השאר, עושים חיים קשים לקואליציה. אני לא חושב שכך אפשר לנהל מדינה, אבל ההתנתקות הזאת, שהיא כל כך קדושה בעיני חבר הכנסת חיים אורון, שווה בשבילו גם שיסבול ולא יהיה סדר דיון תקין. הוא אשם בזה, רק הוא וחבריו. חבל.
       
היו"ר עבד-אלמאלכ דהאמשה:
       
       עכשיו אתה אומר: הכול בגלל ההתנתקות.
       
בנימין אלון (האיחוד הלאומי - ישראל ביתנו):
       
       זה מה שקורה. הרי אתה סגן יושב-ראש, ואתה נוכח פה הרבה. הכנסת לא מתנהלת בצורה מכובדת, כי הקואליציה בנויה בצורה משונה. אין פה קואליציה ואופוזיציה אמיתיות לניהול נכון.
       
היו"ר עבד-אלמאלכ דהאמשה:
       
       אני מסכים אתך שהדברים משונים לגמרי.
       
בנימין אלון (האיחוד הלאומי - ישראל ביתנו):
       
       לעניין שלנו, לגבי החוק עצמו, בוועדת הכספים תהיה לי ודאי הזדמנות לדון בסעיפים הרבים שיש בו. הייתי רוצה להתייחס לא לסעיפים הספציפיים, של חברות זרות שמקום מושבן כאן, או של שיעור מס הון והרבה פרטים שהם חשובים, אלא לדבר אחד שאני רואה בו ברכה רבה עקרונית - בנושא הזה של תכנון מס. 
       
       מי שמכיר את פסק-הדין של השופטת פרוקצ'יה עוד בהיותה במחוזי, שאחר כך שונה ובוטל בבית-המשפט העליון, הייתי אומר, אפילו בזלזול או בנזיפה בערכאה של השופטת פרוקצ'יה, כשבמשפט אחד הם אומרים: גברתי איננה יודעת מה זה תכנון מס, ולכן בסופו של דבר אלי הורוביץ ואחרים זוכו בבית-המשפט העליון. אבל, אם שופטת מכובדת באמת איננה יודעת מהו תכנון מס, מה ילינו אנשי עסקים פשוטים? כי באמת המצב עד היום הוא כזה, שאין שקיפות בהחלטות המדינה לגבי עסקאות שנעשות עם בני-אדם. אין גם נאמנות, כלומר, אתה לא יודע אם רשויות המס לא יחזרו בהן. כל היכולת של תכנון המס היא כזאת, שהיא כל הזמן גבולית: האם אני באמת מתכנן מס לגיטימי, או שאני עבריין שמנסה לנצל ולהרוויח בעזרת עקיפת החוקים ואולי אפילו המעבר עליהם? 
       
       לכן, מה שמוצע כאן והסעיפים האחרונים שמתייחסים אל נושא תכנון המס, אל הצורך לעשות בנושא הזה סדר, לרבות שקיפות ולרבות אפשרות של החלטת מיסוי או על דרך של הסכם או על דרך של מתן החלטה מצד רשויות המס, אבל שכל זה ייעשה בצורה כזאת שמתן ההחלטות ייתן אפשרות לפרסם את תמצית ההחלטה ותהיה גם אפשרות לקבוע אגרה - אבל כל הנושא הזה של החלטת מיסוי, אני חושב שזה צעד קדימה שייתן בהירות לנושא הזה, ולא ייתן לאזרח את התחושה שכל העסק תלוי אם אתה עבריין שיש לך עורך-דין טוב או שאתה עבריין שאין לך עורך-דין טוב, והכול קשרים עם פקיד זה או אחר בשומה. יש הרבה אנשים שזו התחושה שלהם, ותלוי גם במצב הרוח של הפקיד. הדברים האלה חייבים להיות שקופים, גלויים ואחידים, ולכן נושא תכנון המס הוא נושא מאוד חשוב.

       אני מאוד שמח שבהצעת החוק הזאת, לפחות בשלב הראשוני שלה, יש התייחסות משמעותית לנושא. בוועדת הכספים כמובן נדון בפרטים של הנושא הזה. 
       
היו"ר עבד-אלמאלכ דהאמשה:
       
       תודה רבה לחבר הכנסת בני אלון. חבר הכנסת מוחמד ברכה - בבקשה, אדוני. אחריו - אם חבר הכנסת בייגה שוחט לא יהיה, ידבר אחרון המציעים, אחרון המתדיינים, חבר הכנסת חמי דורון. 
       
מוחמד ברכה (חד"ש-תע"ל):
       
       אדוני היושב-ראש, אדוני השר, חברי הכנסת, קודם כול, עצם הדיון בשעה הזאת הוא ניסיון של הממשלה להסתיר משהו ממישהו, וזה מעין גנבת דיון וגנבת דעת. 
       
       רפורמה במס, כפי שהובאה על-ידי שר הבריאות בשם משרד האוצר ושר האוצר, היא אינה דבר של מה בכך. קודם כול, היא נקרעה מהדיונים על התקציב. הם רוצים להעביר את זה כהקדמה לדיונים על התקציב, כך שהדיונים על התקציב יתנהלו, אדוני היושב-ראש, במסגרת שתיקבע היום. זאת אומרת, במסגרת ההכנסות, או הפחתת ההכנסות של המדינה שייקבעו בחוק הזה, ואז, מלכתחילה, הדיון על התקציב יהיה מוגבל לפחות אפשרויות לפתרון של בעיות חברתיות ובעיות סוציאליות. 
       
       השר נוה דיבר על כך שבמסגרת תפיסת הגלובליזציה מחויב משרד האוצר להביא את ההצעה הזאת. אני חושב שהמדיניות הכלכלית-החברתית של מדינת ישראל ושל כל מדינה צריכה להביא בחשבון תמורות והתפתחויות בזירה הכלכלית הבין-לאומית, אבל בראש ובראשונה היא צריכה לנבוע מעצם הצרכים של אותה מדינה ושל האזרחים של אותה מדינה, ואין להכפיף את היכולת של המדינה להיטיב עם אזרחיה לעיקרון של ההשתלבות בכלכלה העולמית. 
       
       הגלובליזציה בסופו של דבר מיטיבה עם חברות גדולות, רב-לאומיות, שאין להן שום קשר עם מדינה זו או אחרת. יכול להיות שהנהנית, כמדינה יחידה, היא ארצות-הברית, ואולי עוד מדינה אחת או שתיים. 
       
       עצם העובדה שמדובר כאן על הפחתות מס לחברות זה בהמשך, אדוני היושב-ראש, למה שהוחלט בתקציב המדינה, שאושר במרס האחרון, שחברות ומעסיקים שוחררו מחלק מתשלומי הביטוח הלאומי, והסכום של הפטור שקיבלו השנה, בתקציב של השנה - 400 מיליון שקל, ובמהלך חמש השנים הבאות זה יגיע לסך של 9.2 מיליארדי שקל. זאת אומרת, יחסרו לביטוח הלאומי 9.2 מיליארדי שקל, וכאן משחררים את החברות ממסים, יש הפחתות מסים, ואז יש פחות הכנסה. 
       
       אם יש פחות הכנסה, אז יש פחות יכולת של המדינה להתערב כדי לפתור בעיות חברתיות. אם בדנמרק, למשל, אחרי ההתערבות הסוציאלית של הממשלה על-ידי כל מיני קצבאות, האנשים החיים מתחת לקו העוני הם 8% במקום 30% ומשהו - במדינת ישראל, אחרי התערבות הממשלה על-ידי המערכת הסוציאלית, מספר העניים יורד מ- 28% ל-20%. זה הכול. זאת אומרת, המדינה מנקה את ידיה ואת האחריות שלה מהשכבות החלשות. זה פשוט לעג וזה צחוק על הכנסת ועל הפרלמנטריזם, אבל זה בעיקר פגיעה בשכבות החלשות ובאפשרות שהמדינה תוכל לפתור את הבעיות במערכת הבריאות ובמערכת החינוך, בעיות של אבטלה, בעיות של עוני, בעיות של רשויות מקומיות, שמתרסקות ומתמוטטות. 
       
       זו השאלה, אדוני היושב-ראש; זו השאלה: לשם מה עושים את הרפורמה הזאת? - כדי להיטיב את האפשרות להשתלב בכלכלה העולמית הדורסנית של הניאו-ליברליזם והגלובליזציה, אבל בשום פנים ואופן זה לא נוגע לאינטרסים האמיתיים של הרוב המכריע של אזרחי מדינת ישראל. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת מוחמד ברכה. חבר הכנסת אברהם בייגה שוחט - לא נוכח. אחרון המתדיינים, חבר הכנסת חמי דורון - בבקשה, אדוני. 
       
חמי דורון (שינוי):
       
       אדוני היושב-ראש, אדוני השר, נשארנו בודדים במערכה, הא? 
       
       אדוני השר. 100 עמודים. הצעת החוק של הרפורמה הזאת מכילה קרוב ל-100 עמודים. היא הונחה על שולחן הכנסת בערך בסביבות השעה 13:00, משהו כזה. מישהו באמת מצפה שאנחנו נוכל לדבר על זה? מישהו באמת מצפה שנוכל לדון בזה בצורה רצינית? הרי זה לעג לרש. אז יש שתי אפשרויות: או שחושבים שכולם בבית הזה גאונים, איינשטיינים, ויוכלו לקרוא את הכול, או שיש מישהו שחושב שכולנו מפגרים וזה בכלל לא חשוב מה יהיה, כי ממילא זה יעבור, זה לא רלוונטי כמה עמודים יהיו. זה לא חשוב. אני האדם הסביר. ממוצע. הסתכלתי על החוברת הזאת. עד עכשיו היו עוד כמה וכמה דברים שהיו מונחים על שולחנה של הכנסת, הצעות לסדר-היום, הצעות חוק וכדומה. להגיד לך שהבנתי מה כתוב פה? - לא. הזמן לא הספיק לי. 
       
       הדבר היחיד שראיתי פה, בהוראת שעה, שהיא דווקא מוצאת חן בעיני, זו הוראת שעה שמבטלת את מס הרכישה על דירות בסכום של עד 550,000 שקל, מבטלת אותם למשך שנה. למה שנה? אולי צריך לבטל את זה בכלל? אבל כנראה, רק לאלוהים ולשר האוצר פתרונים. והיות שאני לא כל כך מאמין באלוהים, אז אני מקווה ששר האוצר יביא את הפתרונים. אבל גם הוא לא מראה איזה רצון לבוא לכאן, להתייצב, והוא שולח את שר הבריאות להיות כליא-ברק. אנחנו שופכים את כל זעמנו על שר הבריאות, ולא כל כך בצדק, כי מה הוא אשם, בעצם? שלחו אותו. הוא ממלא את ההוראות, בא לכאן וסופג את כל הזעם שלנו על הנושא הזה. 
       
       לכן, אדוני, אני בעצם לא מדבר על הצעת החוק הזאת. אני לא חושב שזה חלק מהדיון - - -
       
היו"ר עבד-אלמאלכ דהאמשה:
       
       זאת - כמחאה. 
       
חמי דורון (שינוי):
       
       בהחלט. זה לא כמחאה - אני לא יודע על מה לדבר. למרוח סתם דברים באוויר? להגיד - כן, הולכת להיות רפורמה, תהיה הפחתה של 12 מיליארד שקל - כל מיני כותרות שכולנו יודעים - זה לא חוכמה, זה לא רציני. רוצים לנהל דיון אמיתי על רפורמה משמעותית? אז צריך לראות על מה מדובר. קריאה ראשונה היא לא כמו קריאה טרומית, שאנחנו אומרים: אוקיי, קריאה טרומית, עולה המציע, עולה השר - או מתנגד או תומך, אנחנו מעבירים את זה לדיון לקריאה ראשונה. זה לא אותו דבר. בקריאה ראשונה צריכים לנהל דיון רציני, אבל זה צריך להיות מונח לפנינו, לפחות כמה ימים. אתה יודע מה? יומיים. 36 שעות. אבל מה נותנים לנו את זה חמש שעות, ארבע שעות לפני הדיון? זה פשוט בדיחה, זה ביזוי הכנסת. צודק חבר הכנסת אורון, חד וחלק. זה ביזוי הכנסת. 
       
       ולכן, אדוני היושב-ראש, אני מבקש ששנינו נפנה ביחד - לא רק דרך מזכירות הכנסת, אלא שנינו נפנה ביחד דרך סגנית המזכיר ליושב-ראש, ונבקש שיקבע דיון רציני, משמעותי, בחוק הזה, לפני שמנהלים עליו הצבעה ביום שני הקרוב. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת חמי דורון. אני שותף ומסכים להצעתך. גם אמרתי את זה קודם. הצעתי, ואני מציע עכשיו - נדמה לי שאתה גם מסכים, שהנושא יעלה בישיבה הקרובה של הנשיאות, כפי שהובהר כאן וכפי שחברי הכנסת התבטאו. 
       
       תודה רבה. חברי הכנסת, תם סדר-היום, תשובה והצבעה, כאמור, על הצעת החוק הזאת תהיה במועד אחר. אנחנו נועלים את הישיבה. הישיבה הבאה תהיה ביום שני, אם ירצה השם, ד' בתמוז התשס"ה, 11 ביולי 2005, בשעה 16:00. ישיבה זו נעולה. תודה רבה. 
       
       הישיבה ננעלה בשעה 19:38.
       
       
     
     
עמוד 128 מתוך 301

