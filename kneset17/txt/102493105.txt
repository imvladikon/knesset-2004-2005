    תוכן עניינים
דברי יושב-ראש הכנסת	5
שאילתות בעל-פה	6
296. אספקת התרופה "הרצפטין" לחולות סרטן השד	7
נסים זאב (ש"ס):	7
שר הבריאות דני נוה:	7
נסים זאב (ש"ס):	9
עבד-אלמאלכ דהאמשה (רע"ם):	9
אראלה גולן (שינוי):	9
שר הבריאות דני נוה:	10
295. בית-העלמין היהודי בחברון	12
זבולון אורלב (מפד"ל):	12
סגן שר הביטחון זאב בוים:	12
זבולון אורלב (מפד"ל):	13
עבד-אלמאלכ דהאמשה (רע"ם):	13
מאיר פרוש (אגודת ישראל - יהדות התורה והשבת):	15
סגן שר הביטחון זאב בוים:	16
שר התחבורה מאיר שטרית:	17
294. שהיית מפוני גוש-קטיף והשומרון בבתי-מלון	17
אורי אריאל (האיחוד הלאומי - ישראל ביתנו):	17
שר התחבורה מאיר שטרית:	18
אורי אריאל (האיחוד הלאומי - ישראל ביתנו):	19
זבולון אורלב (מפד"ל):	20
אליעזר כהן (האיחוד הלאומי - ישראל ביתנו):	21
שר התחבורה מאיר שטרית:	21
297. מפעל ההזנה בבתי-ספר מוכרים שאינם רשמיים	26
משה גפני (דגל התורה):	26
שר התחבורה מאיר שטרית:	26
משה גפני (דגל התורה):	27
עבד-אלמאלכ דהאמשה (רע"ם):	28
זבולון אורלב (מפד"ל):	29
זבולון אורלב (מפד"ל):	29
שר התחבורה מאיר שטרית:	30
שאילתות ותשובות	33
3032. שיווק עופות ללא חיסונים	33
3166. ועדת התמיכות במשרד החקלאות ופיתוח הכפר	35
3279. נטישת בעלי-חיים בשטחי ההתנחלויות המפונות	36
מסמכים שהונחו על שולחן הכנסת	38
מזכיר הכנסת אריה האן:	39
הצעת חוק לתיקון פקודת התעבורה (מפגש מסילת ברזל), התשס"ה-2005	39
זבולון אורלב (מפד"ל):	40
שר התחבורה מאיר שטרית:	42
הצעת חוק מימון מפלגות (תיקון - חלוקת המימון בין מפלגות המקיימות סיעה אחת), התשס"ה-2005	45
משה גפני (דגל התורה):	45
שרת המשפטים ציפי לבני:	46
הצעת חוק בתי-המשפט (תיקון - גיל יציאה לקצבה), התשס"ה-2005	47
אליעזר זנדברג (שינוי):	47
שרת המשפטים ציפי לבני:	49
אילן שלגי (שינוי):	50
הצעת חוק הגבלת הפרסומת למוצרי טבק לעישון (תיקון - הגבלת הפרסום),  התשס"ד - 2004	51
חיים אורון (מרצ-יחד):	51
ישיבה מיוחדת לציון זכרו של רחבעם זאבי, זיכרונו לברכה,  במלאות ארבע שנים להירצחו	56
ראש הממשלה אריאל שרון:	58
יוסף לפיד (שינוי):	59
בנימין אלון (האיחוד הלאומי - ישראל ביתנו):	60
בנימין נתניהו (הליכוד):	63
מזכיר הכנסת אריה האן:	65
הודעת שרת התקשורת דליה איציק	66
שרת התקשורת דליה איציק:	66
הצעת חוק תרומת ביציות, התשס"ה-2005	69
שר הבריאות דני נוה:	70
אראלה גולן (שינוי):	71
שר הבריאות דני נוה:	71
הצעת חוק תמיכה נפשית עבור מפונים, התשס"ה-2005	73
אראלה גולן (שינוי):	73
שרת המשפטים ציפי לבני:	75
הצעת חוק צער בעלי-חיים (ניסויים בבעלי-חיים) (תיקון - הרכב המועצה לניסויים  בבעלי-חיים), התשס"ה-2005	77
יוסי שריד (מרצ-יחד):	77
סגנית שר החקלאות ופיתוח הכפר גילה גמליאל:	78
הצעת חוק עיגון זכויות החקלאים בקרקע, התשס"ה-2005	80
אפרים סנה (העבודה - מימד - עם אחד):	80
סגנית שר החקלאות ופיתוח הכפר גילה גמליאל:	81
עבד-אלמאלכ דהאמשה (רע"ם):	81
הצעת חוק בתי-המשפט [נוסח משולב] (תיקון - תקופת צינון במועמדות חבר כנסת או שר למשרת שופט), התשס"ה-2005	82
גדעון סער (הליכוד):	82
אברהם פורז (שינוי):	83
גדעון סער (הליכוד):	84
שרת המשפטים ציפי לבני:	85
הצעת חוק לתיקון פקודת הסמים המסוכנים (הכרזה על סם מסוכן), התשס"ה-2005	87
יחיאל חזן (הליכוד):	87
שר הבריאות דני נוה:	87
הצעת חוק לתיקון פקודת התעבורה (פסילה בשל עבירה שגרמה למותו של אדם),  התשס"ה-2005	88
גלעד ארדן (הליכוד):	88
עבד-אלמאלכ דהאמשה (רע"ם):	89
גלעד ארדן (הליכוד):	90
שר התחבורה מאיר שטרית:	91
הודעה אישית של חברת הכנסת אתי לבני	93
אתי לבני (שינוי):	93
הצעה לסדר-היום	95
הטיפול במפוני גוש-קטיף	95
אורי אריאל (האיחוד הלאומי - ישראל ביתנו):	95
שר התחבורה מאיר שטרית:	98
שר התחבורה מאיר שטרית:	101
שר התחבורה מאיר שטרית:	103
שר התחבורה מאיר שטרית:	103
עבד-אלמאלכ דהאמשה (רע"ם):	103
איוב קרא (הליכוד):	104
איוב קרא (הליכוד):	104
הצעה לסדר-היום	105
הכרזת נשיא אירן על הצורך למחוק את ישראל מהמפה	105
מיכאל נודלמן (האיחוד הלאומי - ישראל ביתנו):	105
יצחק וקנין (ש"ס):	106
יצחק וקנין (ש"ס):	107
דני יתום (העבודה - מימד - עם אחד):	108
מאיר פרוש (אגודת ישראל - יהדות התורה והשבת):	109
גילה פינקלשטיין (מפד"ל):	110
רומן ברונפמן (מרצ-יחד):	111
נעמי בלומנטל (הליכוד):	112
עבד-אלמאלכ דהאמשה (רע"ם):	114
שר החוץ סילבן שלום:	117
נסים זאב (ש"ס):	120
אילן שלגי (שינוי):	121
יעקב מרגי (ש"ס):	122
הצעות לסדר-היום	123
העלאת מחירי התרופות בידי הוועדות הציבוריות של קופות-החולים	123
אראלה גולן (שינוי):	123
נסים דהן (ש"ס):	124
ענבל גבריאלי (הליכוד):	127
שר הבריאות דני נוה:	129
יעקב מרגי (ש"ס):	133
אילן שלגי (שינוי):	134
רן כהן (מרצ-יחד):	134
עבד-אלמאלכ דהאמשה (רע"ם):	135
הצעות לסדר-היום	136
התייקרות מחיר הלחם	136
שאול יהלום (מפד"ל):	136
יאיר פרץ (ש"ס):	138
עבד-אלמאלכ דהאמשה (רע"ם):	139
משה גפני (דגל התורה):	139
משה גפני (דגל התורה):	140
משה גפני (דגל התורה):	140
סגן שר התעשייה, המסחר והתעסוקה אלי אפללו:	142
סגן שר התעשייה, המסחר והתעסוקה אלי אפללו:	142
סגן שר התעשייה, המסחר והתעסוקה אלי אפללו:	145
סגן שר התעשייה, המסחר והתעסוקה אלי אפללו:	146
רן כהן (מרצ-יחד):	146
יעקב מרגי (ש"ס):	148
    
       

       								עדכון אחרון: 6/11/05
       
       
       
       
       חוברת א'
       ישיבה רפ"ד
       



הישיבה המאתיים-ושמונים-וארבע של הכנסת השש-עשרה
יום רביעי, ל' בתשרי התשס"ו (2 בנובמבר 2005)
ירושלים, הכנסת, שעה 11:00
       
       
       
       
       
       

דברי יושב-ראש הכנסת

היו"ר ראובן ריבלין:
       
       כבוד שר הבריאות, גבירותי ורבותי חברי הכנסת, היום יום רביעי, ל' בתשרי התשס"ו, 2 בחודש נובמבר 2005 למניינם, אני מתכבד לפתוח את ישיבת הכנסת. אדוני השר, לפני שנעבור לסדר-היום, אבקש ברשותכם, חברי הכנסת, לרגל חג הקורבן, הוא עיד אל-פיטר, אני שולח מכאן ברכת חג שמח לעמיתינו, חברי הכנסת המוסלמים. חבר הכנסת דהמאשה, באמצעותך אני מבקש לשלוח לכולם, למוסלמים, אזרחי מדינת ישראל, לשכנינו המוסלמים הפלסטינים ולנאמני האסלאם באשר הם בעולם. עיד אל-פיטר, המציין את תום חודש צום הרמדאן, הוא חג של שמחה, חג של הודיה לאל, שאפשר למאמיניו לקיים את מצוות הצום. זהו חג של ידידות ושל הרבה תקווה. 
       
       מי ייתן ואווירת הפיוס והסובלנות שמשרה החג הקדוש תשרה מרוחה הטובה על מערכת היחסים שבין היהודים לבין הערבים בכלל ובני דת האסלאם בפרט. "כול עם ואנתום בח'יר". יש לי הכבוד לומר זאת בפעם הרביעית בתפקידי כיושב-ראש הכנסת וכסגן יושב-ראש הכנסת, ואני מקווה שחג זה וחגים אחרים יביאו אותנו לכלל הבנה ולגישור על מחלוקת שנמשכת כבר למעלה ממאה שנה, שיביאו בסופו של דבר להבנה שאנחנו כולנו נועדנו לחיות בארץ הזאת יחד. 
       
	רבותי חברי הכנסת, ברצוני לברך מעל בימת הכנסת על ההחלטה ההיסטורית שהוצעה באו"ם, בתמיכה רחבה של 104 מדינות ובלי מתנגדים, לציון שנתי של יום השואה בעולם כולו. במלאות 60 שנה ליום שבו כבו הלהבות, להבות הגהינום באושוויץ, העולם זוכר. 

	27 בינואר של שנת 1945, המועד שבו שוחרר מחנה המוות, חרות באותיות של אש בדברי ימי ההיסטוריה. מעתה ואילך יום זה זוכה גם להכרה אוניברסלית. 

	במדינות העולם החברות באו"ם יקבל האירוע ביטוי משמעותי בחינוך ובלימוד השואה, ויוקדש למלחמה בגזענות ובשנאת עמים. 

	על רקע נאום ההשמדה של נשיא אירן, שקרא "למחוק את ישראל מהמפה", יש להתגייסות של הקהילה הבין-לאומית ללימוד לקחי השואה, ערך מיוחד. 

	יום השואה, שיצוין מעתה בכל העולם, יהיה עדות ואזהרה למה שבני-אדם מסוגלים לעולל איש לרעהו. 

	ברצוני לברך, בשם הכנסת כולה, את שר החוץ, את משרד החוץ ואת שגרירנו באו"ם דני גילרמן, שעמל ללא לאות לקבל את ההחלטה. כה לחי. 


	רבותי חברי הכנסת, בשמחה רבה אני שולח מכאן, בשם כולנו, ברכה חמה לחתן פרס נובל לכלכלה ואיש ירושלים, פרופסור ישראל אומן. הפרס הוא אות ההוקרה הנשגב ביותר בעולם המדע. זהו הישג מזהיר לפרופסור אומן ומקור גאווה לכולנו. 

	אין זו הפעם הראשונה ששערי פרס נובל נפתחו בפנינו, וההישג המדעי הגדול של פרופסור אומן משאיר אותנו על המפה המכובדת בעולם. 

	אני מאחל בשמכם לפרופסור ישראל אומן היקר, שהברכה תמשיך לשרות במעשיו, ושיזכה כי גם תלמידיו ועמיתיו יגיעו להישגים, עד כי ידע עולם ומלואו כי מציון תצא תורה. 

	אני מאמין ומקווה, כי גם בעתיד יקומו לנו חתני פרס נובל, תוצרת הארץ, ממשיכי דרכו, שישכילו להגיע לפסגות הגבוהות של עולם המדע. כה לחי. 



שאילתות בעל-פה

היו"ר ראובן ריבלין:
       
	רבותי חברי הכנסת, לאחר הודעות הכנסת בדבר האירועים המיוחדים שפקדו אותנו בזה אחר זה בשבועות האחרונים, ולחברינו המוסלמים לרגל עיד אל-פיטר, סיום צום הרמדאן, אנחנו עוברים לסדר-היום ופותחים בשאילתות בעל-פה. 

	השאילתא הראשונה היא שאילתא מס' 296 לשר הבריאות, אשר יישאל על-ידי חבר הכנסת נסים זאב - שראוי שהכנסת תפתח את הפרק שמגיע לחבריה בנאום של המצטיין במושב הקודם, חבר הכנסת נסים זאב. הוא ישאל את שר הבריאות שאלה המעניינת את הציבור כולו בנושא: אספקת התרופה "הרצפטין" לחולות סרטן השד. אני מוכרח לומר, ששר הבריאות היה אלוף התשובות על שאילתות בעל-פה במושב האחרון, ולכן גם ראוי שנפתח בשאילתא אליו כדי לומר שימשיך מחיל אל מחיל ולאחר שאמרנו חזק חזק ונתחזק. כבוד השר יעלה על הבמה ואז ישמיע באוזניו, כפי שנכתב, חבר הכנסת נסים זאב, את השאילתא. 

296. אספקת התרופה "הרצפטין" לחולות סרטן השד

נסים זאב (ש"ס):
       
       אדוני היושב-ראש, כבוד השר, ביום כ"ה בתשרי תשס"ו, 31 באוקטובר, פורסם בעיתון "הארץ", כי חולת סרטן השד, שהתרופה "הרצפטין" עשויה להציל חייה, אינה זכאית לה במסגרת סל התרופות. לפי מחקר שהובא, התרופה עשויה להפחית את הסיכוי שנשים יחלו שוב בסרטן. 

	אדוני השר, רצוני לשאול: 

1. האם התרופה מצויה בסל התרופות?  

2. אם לא - מה יעשו אלפי הנשים הזקוקות לתרופה זו? 

היו"ר ראובן ריבלין:
       
       תודה רבה לחבר הכנסת נסים זאב. כבוד שר הבריאות, בבקשה. 
       
שר הבריאות דני נוה:
       
       אדוני היושב-ראש, התרופה "הרצפטין" איננה תרופה חדשה. היא מצויה כמה שנים בסל התרופות שלנו לצורך טיפול, מה שנקרא, טיפול קו ראשון בנשים שחולות בסרטן שד גרורתי.  מה שהתפתח, דבר מדהים שקרה בחודשים האחרונים, שלא היה על סדר-היום שלנו ושל שום מדינה, גם לא של ועדת הסל שלנו, כשנדרשה לקבל את ההחלטות על הכנסת תרופות השנה בסל - בכמה מחקרים שפורסמו לאחרונה לפני כמה חודשים, התברר שאותה תרופה יכולה להיות, לפחות ב-50% מהמקרים, יעילה גם כטיפול מונע. זאת אומרת, שנשים שלקו בעבר בסרטן השד שמקבלות את התרופה הזאת, למחצית מהן שיקבלו את התרופה, היא תפחית במידה ניכרת את הסכנה שהמחלה תחזור. 
       
       המחקר הזה מכה גלים בכל העולם. העניין הוא כזה: התרופה הזאת, לצורך ההתוויה המניעתית החדשה הזאת - וצריך להסביר את זה, כי יש תרופות שנמצאות בסל הבריאות ואנשים חושבים שאם התרופה בסל, היא בסל לכל דבר ולכל עניין. היא בסל לצורך אותן התוויות שהזכרתי קודם - היא עדיין לא רשומה באף מדינה בעולם. למיטב ידיעתי, החברה עדיין לא הגישה אותה לרישום בהתוויה הזאת בשום מדינה בעולם. אולי יש כמה מדינות שהחברה החלה בהליכים להגיש אותה, אבל לא ל-FDA ולא באירופה.
        
       יש פה מצב לא פשוט. מדוע? הרופאים, בצדק, שרואים את התקווה הגדולה שיש בתרופה הזאת, לאור המחקרים החדשים, ממליצים לחולות לקבל אותה. אנחנו נמצאים במצב שמצד אחד התרופה עדיין איננה רשומה פה, כמו שהיא לא רשומה במדינות אחרות ומן הצד האחר, היא גם לא נמצאת בסל. היא לא תוקצבה עדיין כדי להיכנס לסל. כי כשוועדת הסל קיבלה את ההחלטות שלה לפני חצי שנה, שנה, המחקרים האלה בכלל לא היו קיימים וזה לא היה על סדר-היום. זה הביטוי הגדול ביותר להתקדמות המדעית, לאתגר הטכנולוגי האדיר של המאה ה-21, שאנחנו מקבלים החלטות על הוספת טכנולוגיות ותרופות לסל, ועוד לפני שיבשה הדיו על ההחלטות האלה כבר יש מחקרים חדשים מדהימים שאומרים שיש בשורות חדשות.
       
       כדי לסבר את האוזן, כדי להכניס את תרופת ה"הרצפטין" להתוויות האלה, המניעתיות, לסל התרופות שלנו, להתוויות הספציפיות האלה, לפי הערכות ראשונות שנעשו במשרד הבריאות, מדובר בסכום של בערך 120 מיליון שקל. לא מדובר פה בכסף קטן, אבל מדובר בהצלת חיים ממש. לכן, בשורה התחתונה אני אעשה את הכול, ואני מאמין שזה עניין של זמן קצר עד שאפשר יהיה להביא לכך שהתרופה הזאת אכן תיכנס לסל הבריאות שלנו. 
       
       אני אומר את זה בזהירות, מדוע? כי כפי שהכנסת יודעת, ואמרתי את זה כמה פעמים, אני נשמר מכל משמר שלא להתערב ולא לכפות את דעתי, ואפילו לא לתת את המלצתי לאותן ועדות מקצועיות שמחליטות על התעדוף ועל מה בא לפני מה בכל מה שנוגע להכנסת תרופות חדשות לסל הבריאות שלנו. 
       
       אני מאמין שבמקרה הזה חשיבות הדבר כה רבה, שזה עניין של זמן קצר עד שהתרופה הזאת תיכנס לסל הבריאות.
       
היו"ר ראובן ריבלין:
       
       חבר הכנסת נסים זאב, שאלה נוספת. אחריו - חבר הכנסת דהאמשה, וחבר הכנסת מרגי נרשם, אבל חברת הכנסת גולן מבקשת גם והיא תהיה קודם, כי חבר הכנסת מרגי הוא חבר סיעתו של חבר הכנסת נסים זאב.
       
נסים זאב (ש"ס):
       
       אדוני השר, האם זה נכון שבין 550-600 נשים בכל שנה ייזקקו לטיפול הזה, והטיפול עולה כ-200,000 שקלים לכל חולה? דבר נוסף, התייחסתי יותר לאלה שכבר נגועות במחלה ולא לצד המניעתי. זאת אומרת, אני רוצה לחלק את זה לשניים: אלה שחולות ועבורן זו ממש הצלת חיים, וצריך לתת את הדעת על כך שאם התרופה הזאת אכן מצילת חיים, יש לעשות את הכול בצד המניעתי, ויכול להיות שזה עוזר באופן כללי לכל אשה שלוקחת תרופה זו.
       
היו"ר ראובן ריבלין:
       
       תודה רבה. חבר הכנסת דהאמשה, בבקשה. אדוני ישיב על כל השאלות יחד.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, אמנם עדיין לא הפניתי את העניין למשרדך ישירות, אלא הפניתי את זה לוועדת העבודה והבריאות, וגם לקופת חולים "כללית". יש לנו בדיוק אותו מקרה, של בחורה מהכפר תמרה, קוראים לה איסרה חז'אזי, שהיא חולת סרטן. היא טופלה והתרופה שלה נמצאת בסל הבריאות, אלא שאחרי שהיא טופלה במשך חודש, היא צריכה לקבל שוב את התרופה בארבע מנות במשך חודש נוסף, והן עולות 120,000 או 100,000 שקל. היות שזה טיפול מונע, קופת-חולים "כללית" אומרת שהיא לא אחראית לזה והיא לא מוכנה לשלם עבור התרופה המונעת. זאת אומרת, אם המחלה תופיע – יטפלו בה, התרופה בסל, אבל כאשר התרופה היא טיפול מונע לאחר הטיפול שהיא קיבלה, קופת-החולים לא מוכנה לממן את זה. מה עמדתך בעניין? תודה.
       
היו"ר ראובן ריבלין:
       
       תודה רבה לחבר הכנסת דהאמשה. חברת הכנסת אראלה גולן, בבקשה.
       
אראלה גולן (שינוי):
       
       אדוני השר, חברי הכנסת, יושב-ראש הכנסת, ברכותי לך, אדוני שר הבריאות ולכולנו, שקיבלנו את 180 מיליון השקל לתרופה "טמיפלו".
       
       השאלה שאני רוצה לשאול היא אותה שאלה: מה קורה בעניין ה"אווסטין". ואני רוצה לבקש, אם תוכל להסביר לנו מה קורה בקשר לאי-סדרים שנתגלו בנושא התרופה לפסוריאזיס. קופות-החולים קיבלו כסף, לאחר הסכמה, עבור 150 חולים, כשבעצם בפועל טופלו רק 33 חולים. האם אותו תקציב שניתן להן לא היה יכול לעזור לאותם חולים שזקוקים ל"הרצפטין" ול"אווסטין"? תודה רבה.

היו"ר ראובן ריבלין:
       
       יש לי שאלה נוספת: אם כתוצאה מכך שנוכל להתגבר ולא נצטרך להתמודד עם שפעת העופות, וברשות אדוני, הממשלה העמידה - אני מקווה שאדוני דאג לכך שאת הכספים האלה נוכל להעביר מייד לאותם דברים, ולא רק שהממשלה נותנת לך את הכסף אלא היא נותנת למשרד הבריאות ומשרד הבריאות ידאג לבריאות הציבור, שלא יהיה מצב שבו יחליט מי שיחליט למשל שהסכנה חלפה ועכשיו אנחנו יכולים לקחת את הכסף בחזרה, כי מרובות צרות עמנו ולהינצל משפעת כזאת או ממחלה נוראית אחרת – הרי אנחנו מצילים נפשות בישראל. תודה, אדוני.
       
שר הבריאות דני נוה:
       
       ראשית, לגבי שאלות ההמשך של חבר הכנסת נסים זאב: אני לא רוצה להיכנס למספרים המדויקים של מספר החולים, אבל אם לא הבנת קודם לכן, שזה לא שכל אשה בריאה תיגש ותקבל את התרופה הזאת. הכוונה לנשים שהיו חולות במחלת סרטן השד או מתמודדות אתה היום ומקבלות את התרופה היום כקו ראשון לטיפול בסרטן, והכוונה היא שהתרופה הזאת, לאותן נשים, לאוכלוסייה הזאת שאני מדבר עליה כאן, תינתן להן, וזה ב-50% מהמקרים מבטיח שהמחלה לא תחזור פעם נוספת. העלות הכוללת של זה, בלי להיכנס למספרים הפרטניים, לפי ההערכות השונות היא בסביבות 120, 130 מיליון שקל בשנה. 
       
       כמו שהכנסת יודעת, אנחנו במאמצים מרובים, עם רוח גבית שקיבלנו בכנסת, מ-2003 כשמצאתי סל תרופות שלא היתה בו אפילו אגורה שחוקה, שקל אחד כדי להוסיף תרופות, עם התקציב הזה שהונח היום על שולחן הכנסת, אנחנו ב-2006 עומדים בסעיף הזה, בסיס התקציב של הסל גדל ב-700 מיליון שקל בשנתיים האלה. זה המון כסף, אבל זה לא מספיק. כי הנה, אנחנו מדברים פה על תרופת ה"הרצפטין" להתוויה הזאת בעלות של 130 מיליון שקל. חברת הכנסת אראלה גולן התייחסה לתרופת ה"אווסטין". הכנסנו אותה לסל השנה, אבל לא לכל ההתוויות. כדי להכניס אותה לכל ההתוויות, זה עוד 70 מיליון שקל, והנה, כבר כמעט שנגמר התקציב של ועדת הסל לשנת התקציב של 2006. כך שבסופו של דבר, אין ספק שהושג תקציב מאוד משמעותי להרחבת הסל, אבל זה לא מספיק. מובן שצריך להמשיך עוד ולדחוף את העניין הזה. 
       
       לגבי מה ששאלה חברת הכנסת גולן, מדובר בתרופת ה"אמביב", שמטפלת בחולי הפסוריאזיס. מספר האנשים שאכן זקוקים לתרופה הזאת - נדע זאת בתוך פרק זמן קצר. אנחנו עדיין לא יודעים את הנתונים הסופיים. יש לפעמים מצבים שבהם תרופה צריכה להינתן למספר מסוים של חולים ועל-פי זה היא מתוקצבת, בסוף מסתבר שמספר החולים שזקוק לה הוא נמוך יותר, ואז, כביכול, יש תקציב שמתפנה. 
       
       לטענת הקופות, יש גם מקרים הפוכים של תרופות שמוכנסות לסל לכמות מסוימת של אנשים שצופים שייזקקו להן, ובסוף, מסתבר שהמספר יותר גדול וההוצאה התקציבית של הקופות יותר גדולה. אז אנחנו עושים בדיקות בנושא הזה. הכלל שאני קבעתי והנחיתי את המערכת הוא, שכאשר מסתבר שיש חיסכון והקופות קיבלו הכנסות מעבר למה שהיו צריכות להוציא ויש בדיקה ברורה, מוכחת בנושא הזה, את הכסף הזה אנחנו ניקח לטובת הכנסת תרופות חדשות ותרופות נוספות. לצערי הרב, ההיקף התקציבי שמדובר נניח בקשר לתרופת ה"אמביב" שהזכרת, לא מספיק ורחוק מלהספיק כדי לכסות את התקציב שנחוץ לנו כדי להכניס את ה"הרצפטין", אבל ודאי שיש דברים אחרים שאפשר להכניס.
       
       אשר לשאלה ששאל חבר הכנסת דהאמשה: אני בוודאי לא מכיר את המקרה הפרטי שהזכרת פה, וכל מה שאני יכול להמליץ לך הוא, שעל-פי חוק פועלת במשרד הבריאות נציבת קבילות הציבור, ד"ר קרני רובין-ז'בוטינסקי. אני מציע לך לפנות אליה ולהעביר אליה את כל הנתונים של המקרה שבו מדובר, ותפקידה על-פי חוק לבדוק אם אכן הקופה צדקה בכך שסירבה לתת את התרופה. אם הנציבה מתרשמת שהקופה לא צדקה, יש לה סמכות על-פי חוק להורות לקופה לתת את התרופה. אגב, היום אנחנו דנים בעוד הצעת חוק פרטית של חבר הכנסת אורון, שמצטרפת להצעה אחרת שכבר הציע חבר הכנסת אלדד, שבאה להרחיב את הסמכויות של הנציבה מול הקופות במקרים האלה, ואני חושב שהצעות החוק האלה מבורכות.
       
       לסיום, אשר לשאלה של חבר הכנסת ריבלין, יושב-ראש הכנסת, היה ועדיין יש ניסיון של פקידים באוצר לבוא ולומר שאותם 150 או 180 מיליון שקל לצורך רכישת תרופת ה"טמיפלו",  נממן את חלקה על-ידי זה שניקח את הכסף מהתקציב מאותם 240, 250 מיליון שכבר יועדו ל-2006, לטובת סל התרופות. אמרתי שאפילו שקל אחד לא יורידו. צריך את הכסף הזה לתרופות. אנחנו מדברים פה בדקות האחרונות על החשיבות של זה. אני חושב שהמדינה צריכה להצטייד במלאי המתאים של תרופת ה"טמיפלו". אני ביקשתי  מהממשלה ביוני, כבר לפני חצי שנה, את אותם 150 מיליון שקל שיכסו כ-25% מהאוכלוסייה שלפי הערכת ארגון הבריאות העולמי ייזקקו לה, ולכן, חזרתי והעליתי את זה השבוע בממשלה. הממשלה אישרה את זה עקרונית. אנחנו אמורים לסכם בתוך כמה ימים סופית את עניין המקור התקציבי, ואין לי ספק, שזה צריך להיות מקור חיצוני. 
       
       רק אתמול שמענו שנשיא ארצות-הברית, בוש, הגיש בקשה לקונגרס לתקציב של 7 מיליארדי דולר, כדי שאמריקה תהיה ערוכה לשפעת הזאת, וזה מקור חוץ-תקציבי. הוא לא אמר: בוא ניקח את זה מאדון ליביט, שר הבריאות האמריקני, כי אין דבר כזה בשום מקום בעולם, ואני מקווה שלא יהיה כך גם במדינה שלנו.
       
היו"ר ראובן ריבלין:
       
       תודה רבה לשר הבריאות. 

295. בית-העלמין היהודי בחברון
       
היו"ר ראובן ריבלין:
       
       אנחנו עוברים ומזמינים את השר בוים - זה כבר עניין סמנטי אבל זה כבר ברור. פעמיים הוא כבר היה מועמד להיות שר, אז זה כבר שר, והוא משמש עדיין בתפקיד סגן שר הביטחון - להשיב על שאילתא בעל-פה 295, מאת חבר הכנסת זבולון אורלב, בנושא: בית-העלמין היהודי בחברון.
       
זבולון אורלב (מפד"ל):
       
       אדוני היושב-ראש, חברי חברי הכנסת, מכובדי סגן השר, נודע לי כי בחלקה 37 שבבית-העלמין החב"די בחברון הוצבו לאחרונה קרוונים של הרשות הפלסטינית. בחלקה 40 החלה הרשות בבניית בית-ספר. 
       
       רצוני לשאול: 
       
       האם הידיעות נכונות, ואם כן, מדוע צה"ל אינו מונע פעולות אלה, וכיצד יוגן בית-העלמין היהודי בחברון?
       
סגן שר הביטחון זאב בוים:
       
       אדוני היושב-ראש, חבר הכנסת זבולון אורלב, חברי חברי הכנסת, יש אי-דיוקים בשאילתא, אבל בבסיסה, המציאות קיימת. בכוונת הפלסטינים להקים בית-ספר לכ-600 בנות בחלקה 36, בסדר-גודל של 4.5 דונמים החלקה, שממוקמת בשטח H1  , חלקה צמודה לחלקה 37. חלקה 37 משמשת עתודה לבית-עלמין אשכנזי של יהודי חברון, בשטח H2. החלקה של בית-העלמין היא חלקה 40. על-פי התוכנית הפלסטינית, בית-הספר יוקם בחלקה הדרומי של חלקה 36, כאשר בחלקה הצפוני יוקם מגרש משחקים שיוגן באמצעות חומה בגובה 2 מטרים. יודגש, כי בחלקה 37 לא ייבנה דבר, אולם כרגע מצויים בה שני קרוונים, המשמשים משרדים למהנדסי הפרויקט.
       
       בתאריך 11 באוקטובר התקיים סיור משותף של ראש מפקדת התיאום והקישור של חברון עם מנהל ה-DCL, שהוא המקביל של הפלסטינים בחברון ועם נציגי עיריית חברון ונציג של ארגון המתקרא KFW, שזה ארגון גרמני הממן את הפרויקט. במהלכו של הסיור הזה הובהרו לפלסטינים הנקודות הבאות: חלקה 37 היא בבעלות יהודית, ועל הפלסטינים לשמור זכויות אלה. הפלסטינים טענו, כי הוצגה תביעה בבית-המשפט הישראלי להכרה בבעלות על החלקה, אולם על-פי רכז האפוטרופוס, הסוגיה טרם מוצתה בבית-המשפט, והבעלות, נכון להיום, יהודית. אני מזכיר, חלקה 37 היא עתודה של חלקה 40 שעליה יושב בית-הקברות היהודי.
       
       סוכם, כי הפלסטינים יעבירו למפקדת התיאום והקישור את תוכניות בית-הספר לצורך בחינת ההשפעות הביטחוניות של מימוש הפרויקט. לאחר בחינת המשמעויות הביטחוניות הנגזרות מהקמת בית-הספר ויכולות השליטה של העמדה הצה"לית אשר תוצב בשטח H2, בחלקה 40 הסמוכה, יעביר צה"ל עמדה רשמית לפלסטינים. הובהר, כי בכוונת הצד הישראלי לאשר את הקמת בית-הספר, ובלבד שלא יתלוו לכך משמעויות ביטחוניות שליליות. בכל מקרה, הפלסטינים הודיעו כי בכוונתם להזיז את הקרוונים אשר מוקמו בחלקה 37, ובכוונת צה"ל לוודא יישום הסיכום בנושא. עד כאן.
       
היו"ר ראובן ריבלין:
       
       בבקשה, חבר הכנסת אורלב שאלה נוספת, ואחריו, חבר הכנסת דהאמשה.
       
זבולון אורלב (מפד"ל):
       
       תודה על התשובה. אני חושב שלא אחדש לך, שבית-העלמין היהודי העתיק בחברון סובל לאורך כל השנים באופן מכוון מהתנכלויות חוזרות ונשנות של הפלסטינים, בכלל זה  נותצה מצבה של הרבנית מנוחה רחל עליה השלום, שהיושב-ראש מכיר אותה היטב. בעקבות זאת, שר הביטחון דאז, פואד בן-אליעזר, אישר לחזור להקים את כולל האברכים שקיים במקום. 
       
       מהתשובה שאדוני סגן השר נותן יש תחושה שיש שינוי במדיניות. או שזו תמימות בלתי מובנת, או שינוי במדיניות כלפי בית-העלמין. אני תומך בהקמת בית-ספר, אבל בית-ספר פלסטיני סמוך לבית-העלמין - זה מועד לפורענות. אחד המוקדים של ההתנכלויות וההתפרעויות הוא בתי-ספר. צריך להקים בית-ספר – אני תומך בכך, אבל יש למצוא מקום אחר. חומה לא תעזור, כי אנחנו יודעים שחופרים מתחתיה ועולים בסולמות מעליה והאבנים הן "תלולי מסלול". למה להיכנס להרפתקה הזאת, שתביא להתנכלות ולפגיעה נוספת בבית-העלמין היהודי?
       
היו"ר ראובן ריבלין:
       
       תודה. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       מכובדי סגן השר, כבוד היושב ראש, העניין אומנם רגיש דיו, אבל העובדות, יחסית, הן לא באותה חומרה שחבר הכנסת אורלב מנסה להציג אותן. כפי שהבנתי מדברי סגן השר, מדובר בסך הכול בחלקה שעתידה להיות בית-קברות, ואין שום פגיעה בבית-הקברות ולא שום בנייה עדיין. גם הבעלות על החלקה הזאת עדיין שנויה במחלוקת, אבל לא זה מה שמעורר אותי.

זבולון אורלב (מפד"ל):

- - -

עבד-אלמאלכ דהאמשה (רע"ם):
       
       אני שואל יותר מאשר את סגן השר, את חבר הכנסת אורלב: מה אנחנו עושים כאשר רק לפני חודשיים, בתוך העיר תל-אביב, ליד תחנת הרכבת "צפון", מה שנקרא אל-ג'מאסין, הכפר שהיה שם, אני במו-ידי אספתי משם את העצמות וראינו את הקברים שהבולדוזרים חפרו בהם כדי לבנות במקום בניינים. זה המקרה האחרון, אני לא רוצה להרבות במלים, כולנו יודעים את זה טוב מאוד. מה אנחנו עושים לגבי בתי-הקברות האלה, שרואים את העצמות וחופרים בהם, ולא מדובר בעתודה ולא באדמה פנויה.
       
היו"ר ראובן ריבלין:
       
       חבר הכנסת דהאמשה, ההערה שלך חשובה אבל היא שאלה לחבר הכנסת אורלב או לשר המשטרה. 
       
עבד-אלמאלכ דהאמשה (רע"ם):
       
       השאלה מה נעשה בנדון, מה הם רוצים לעשות בעניין הזה?
       
היו"ר ראובן ריבלין:
       
       הוא לא אחראי על האזורים המוחזקים.
       
עבד-אלמאלכ דהאמשה (רע"ם):
       
       הוא לא אחראי בתוקף תפקידו כסגן שר ביטחון, אבל הוא אחראי כאיש ציבור, כשליח ציבור, כחבר כנסת. גם מר אורלב אחראי, כולנו אחראים בעניין הזה, יש לנו אחריות נוספת לעניין הזה באופן כללי.
       
היו"ר ראובן ריבלין:
       
       חבר הכנסת דהאמשה, אני לא אומר שהשאלה שלך לא לגיטימית. היא לגיטימית גם לגיטימית, אבל פה עומד שר הביטחון, האחראי על חברון.

       אתה שואל אותו מה יש בתל-אביב. אתה מתריס כלפי זבולון אורלב ואומר לו: "מה אתה מבקש צדק במקום אחד, כשאין צדק במקום אחר?" הבנתי, אבל למגינת לבי, זבולון אורלב הוא כרגע לא שר ולכן הוא לא יכול להשיב לך. 
       
עבד-אלמאלכ דהאמשה (רע"ם):
       
       הוא עדיין חבר כנסת. 
       
היו"ר ראובן ריבלין:
       
       אתה שואל את השר: "מה דעתך על זה?", בסדר. 
       
עבד-אלמאלכ דהאמשה (רע"ם):
       
       תודה אדוני, אני שאלתי ונשמע את התשובה. 

היו"ר ראובן ריבלין:
       
       חבר הכנסת דהאמשה, הבנתי, אפשר לקיים על זה דיון. תשמעו, אנחנו בשאילתות בעל-פה, שאני גם בוחר אותן, מוצאים הזדמנות שהפרוצדורה נותנת לנו, להביא שרים הנה על מנת לתת תשובות ענייניות על-אתר. למשל, האם בונים ב-E1 או לא בונים ב-E1? האם התחייבו לבנות או לא התחייבו לבנות? לפעמים קורה ששר אחד אומר ככה ושר אחר אומר ככה. 
       
       השר שטרית, אחרי שאדוני הצהיר בכנסת, ממלא-מקום ראש הממשלה אמר דבר הפוך בעיתון, לא בכנסת. בא השר שהוא סגן שר הבטחון ואומר לכם מה הוא יודע על חברון. הוא יכול להביע את עמדתו האישית, אבל זה לא הנושא. אדוני סגן השר בבקשה. 
       
סגן שר הביטחון זאב בוים:
       
       אני חושב שהיושב-ראש כבר השיב בנושא. 
       
מאיר פרוש (אגודת ישראל - יהדות התורה והשבת):
       
       יש לי שאילתא נוספת. 
       
היו"ר ראובן ריבלין:
       
       אני מבקש מחילה וסליחה מחבר הכנסת פרוש. בבקשה אדוני, שאלה נוספת. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, רציתי לשאול את סגן השר, אבל רציתי רק לומר שאסור לפגוע בקברים, לא משנה של יהודים או מוסלמים. אבל זה שבית-העלמין בחברון מלא עם תרפ"ט וכדומה - חבר הכנסת דהאמשה, אנא. 
       
       רציתי לשאול את סגן השר בוים, בחברון גם היה אירוע שפגעו בספרי תורה בימים האחרונים. ואני חושב שלא רק בחברון. גם בתל-אביב פגעו ושרפו בית-כנסת. האם הממשלה, שהיא אחראית - וראש הממשלה אמר שהדבר הראשון במעלה זה להילחם נגד אלימות, והוא גם אחראי על נושאי דת, כמשרד ראש הממשלה - האם הממשלה לא רואה בזה אוזלת יד, שגם בחברון נפגעו ספרי תורה וגם בתל-אביב? אולי מן הדין שתאמר דבר בעניין הזה. 
       
היו"ר ראובן ריבלין:
       
       תודה רבה. סגן השר, בבקשה. 
       
סגן שר הביטחון זאב בוים:
       
       חבר הכנסת פרוש, וגם דהאמשה במידה מסוימת, אתה מנסה להכניס עניינים שהם באמת לא קשורים ישירות לשאילתא. אני רק יכול לומר, כמו שחבר הכנסת דהאמשה חרד בצדק לשמירה על מקומות קדושים, כמו מסגדים, בתי-כנסת וכו', ראוי שידע, וחבר הכנסת זבולון אורלב אמר לו, שבאמת היו פגיעות וחילול של קברים בבית-הקברות בחברון. 
       
       המצב בחברון בכלל הוא מצב רגיש ביחסים שבין אוכלוסיות. אני תיכף אדבר על זה, אבל אני רוצה לומר ראשית כול, ישירות לשאילתא השנייה הנוספת של חבר הכנסת אורלב: צריך להבין, אין שינוי במדיניות, מכיוון שהשטח שבו מדובר, חלקה 36 וגם חלקה 37 נמצאות בשטח 1H, שהוא באחריות הפלסטינים, לפחות הן היו בהסדר שהיה קיים לגבי חברון, לפחות עד לפרוץ האירועים בשנת 2000, וגם עכשיו אנחנו רואים אחריות, אזרחית לפחות, של הפלסטינים ועיריית חברון בכל מה שנעשה. הייתי אומר שמבחינה אזרחית של תכנון ובנייה וכיוצא באלה, אין לנו אמירה בשטחים האלה שהם שטחים, בהסכמה שלנו, על-פי הסכם חברון, למעט הסוגיות הביטחוניות. לכן אנחנו כן בוחנים, כפי שאמרתי, בימים אלה את התוכניות שהוגשו, כדי לראות אם יש בבנייה בחלקה 36 בעיות ביטחוניות שעלולות לשבש את השליטה הביטחונית שם. על כך, כמובן, נביע עמדה ונדאג שלא תהיינה הפרעות כאלה.
       
       אני רוצה להוסיף ולומר, חבר הכנסת פרוש זרק מלה והלך, אבל זאת הזדמנות לבוא ולומר שבסך הכול חל שיפור בחברון ביחסים בין היישוב היהודי והיישוב המוסלמי. אני חושב שדווקא החגים האחרונים, הן חגי היהודים והן החג הנוכחי של צום הרמדאן  עוברים בצורה שקטה ומכובדת, כששני הצדדים מכבדים. אני מזכיר כאן, לפי ועדת שמגר יש עשרה חריגים בשנה בלוחות הזמנים הקבועים בתפילות במערת-המכפלה,  והחריגים האלה, בהתחשב בחגים של שתי העדות, בתקופה הזאת מתקיימים בצורה נכונה, בצורה מכובדת, ללא שום תקלות. גם המצב הביטחוני השתפר וכתוצאה מכך הרבה מאוד חנויות שנסגרו במקומות שונים בחברון הוחזרו לבעליהן ואפשרו להם לפתוח ולפעול. צריך לקוות שזה יהיה המצב בהמשך. עד כאן, אדוני. 
       
היו"ר ראובן ריבלין:
       
       תודה רבה. אני מאוד מודה לסגן השר בוים. יעלה ויבוא כבוד שר התחבורה, השר מאיר שטרית, שכמובן אחראי רק לדברים שהוא מוסר ולא של אחרים, כי היתה פליאה בעינינו, העברתי מכתב למזכיר הממשלה, שיבוא ויבהיר לכנסת. הרי השר ברשות ובסמכות בא וענה לגבי E1 ואחר כך היה השר אולמרט שגילה כאילו אכן התחייבו בפני האמריקנים שלא לבנות ב-E1. אני לא מדבר כרגע על הנושא המהותי, ודאי שהשר שטרית אמר דברים בשם אומרם. 

יצחק כהן (ש"ס):
       
       זה לא פלא שיד ימין לא יודעת על יד שמאל. 
       
שר התחבורה מאיר שטרית:
       
       אני, אדוני, לא התחייבתי בפני האמריקנים לשום דבר. יכול להיות שממלא-מקום ראש הממשלה התחייב – אני לא. 
       
היו"ר ראובן ריבלין:
       
       יפה, אבל אנחנו בכל זאת - כמובן הפנייה היא לא כלפיך. 
       
       כבוד שר התחבורה ישיב על שאילתא בעל-פה 294, שהוגשה לראש הממשלה מטעם חבר הכנסת אורי אריאל בנושא שהיית מפוני גוש-קטיף והשומרון בבתי-מלון. 
       
294. שהיית מפוני גוש-קטיף והשומרון בבתי-מלון
       
אורי אריאל (האיחוד הלאומי - ישראל ביתנו):
       
       אדוני היושב-ראש, אדוני השר, חברי חברי הכנסת, פורסם כי רבים ממפוני גוש-קטיף וצפון השומרון נמצאים עדיין בבתי-מלון. נודע לאחרונה כי עליהם לפנות את בתי-המלון ב-1 בנובמבר, כיוון שהממשלה לא העבירה כסף למלונות. 
       
       רצוני לשאול:
       
       1. האם נכון הדבר? 
       
       2. אם כן - האם יועבר כסף לבתי-המלון ומתי? 
       
       3. עוד כמה זמן ייאלצו המפונים לשהות בבתי המלון? 
       
       4. מתי יוקמו יישובי קבע למפונים?
        
היו"ר ראובן ריבלין:
       
       לגבי שאלתך הראשונה, נדמה לי שהעובדה היא שהיום 2 בנובמבר, והם לא פונו, כי גם אתה וגם אני וגם אחרים ניסינו לפעול ולקבל תשובות ובוודאי השר יפרט. 
       
שר התחבורה מאיר שטרית:
       
       אדוני היושב-ראש, 1-2. החלטת הממשלה האחרונה מיום 2 באוקטובר 2005 הקציבה תקצוב נוסף לשהות המתיישבים בבתי-המלון עד לסוף חודש אוקטובר. ההתקשרויות עם בתי-המלון הוארכו בהתאם. עד כה תקצב משרד הביטחון לצורך זה סך של 133 מיליון שקל. ככלל, הממשלה החליטה כי לא תממן שהיית מתיישבים בבתי-מלון לאחר סוף אוקטובר. החלטה בדבר תקצוב נוסף לשהות המתיישבים בבתי-מלון והתנאים להמשך שהייתם אמורה להתקבל בישיבתה הקרובה של ועדת השרים לענייני התנתקות. עד לקבלת החלטה זו יוארכו ההתקשרויות עם בתי-המלון למשך תקופה קצרה באמצעות עודפי תקציב קיימים. 
       
       3. המשך שהיית המתיישבים בבתי-המלון נובעת בעיקר מהחלטות פנימיות של קבוצות המתיישבים. משפחות בודדות עזבו את בתי-המלון ועברו לפתרונות דיור זמני שהוצעו להן. המספר הגדול של משפחות בבתי-מלון הוא מהיישוב נווה-דקלים, והן מיועדות לעבור לאתר הדיור הזמני בניצן. נכון להיום יש עשרות פתרונות דיור זמניים - קרווילות מוכנות לאכלוס ביישוב ניצן. עד לסוף חודש נובמבר יעמדו לרשות משפחות מנווה-דקלים כ-200 יחידות דיור זמניות. קצב האכלוס מותנה בנכונות המשפחות לבצע את המעבר. 
       
       ביחס לקבוצות מתיישבים נוספות המיועדות לעבור לפתרונות דיור זמני במקומות אחרים, מתקיימים דיונים ומשא-ומתן על המשך שהייתם בבתי-מלון, או במלונות-דירות, או במקבצי דיור אחרים, עד להשלמת פתרונות הדיור. בניית היחידות צפויה להסתיים במהלך כחודשיים, באופן הדרגתי. 
       
       4. הקמת יישובי הקבע מתבצעת בהתאם להבנות ולהסכמים אשר גובשו ו/או יגובשו עם קבוצות המתיישבים השונות. בשלב זה מתגבשת תמונה, שלפיה כ-650 משפחות יעברו להתגורר במגורי הקבע ביישוב ניצן, כ-200 משפחות - באזור לכיש, 80 משפחות - באזור עין-צורים, משואות-יצחק, וכ-250 משפחות ביישובים חדשים בנגב הדרומי, כמו שלומית וחלוצית. 
       
       קצב השלמת בניית יישובי הקבע מותנה, בין השאר, בהגעה לסיכום סופי ומחייב עם קבוצות המתיישבים, ותסתיים, להערכת מינהלת סל"ע, בתוך שנתיים. 
       
היו"ר ראובן ריבלין:
       
       תודה לכבוד השר. שאלה נוספת - עכשיו אתה יכול להרחיב, חבר הכנסת אורי אריאל, ואחריו - חברי הכנסת אורלב ואליעזר כהן. 
       
אורי אריאל (האיחוד הלאומי - ישראל ביתנו):
       
       אדוני השר, תודה על התשובה. יש, כמובן, קושי, שזה לא בתחום הישיר שלך, וממילא מן הסתם חסרים פרטים. אבל אני מקווה שאם לא תהיה לך תשובה כרגע, אז אולי תבדוק ותענה לנו בהמשך בכתב או בצורה אחרת. 
       
       הדברים שאמרת על הסידור עד סוף חודש אוקטובר, אכן סודרו. עם זאת – אני אומר את זה מתוך ידיעה, כי התקציב למלונות צריך לעבור דרך תקציב הוועדה לביטחון שאני יושב בה, כי הטיפול הוא של משרד הביטחון - לא אושר תקציב לחודש נובמבר, וכרגע יש מעין הסדר חצי רשמי עם המלונות, שעד אמצע החודש זה יהיה בסדר. ברור לממשלה שיהיו חייבים, לפחות חלק מהאנשים - שלא עוברים לקרוונים בניצנים או לכל פתרון אחר - להישאר במלונות. יען כי אין פתרון אחר אלא לזרוק אותם לרחוב, מה שאדוני והממשלה - אני לא יכול להעלות על דעתי שיגיעו עד כדי כך. 
       
       מה קורה? קורה שאנשים מקבלים שלושה ימים לפני אמצע החודש מכתב מהמלון: עליכם לפנות, כי אין לנו הסדר עם הממשלה. הדבר הזה מוציא אותם מדעתם, ומוציא מהם את שארית כוחותיהם, ולחינם. אין לי ספק שאין פה רצון להתעללות. כי מדוע ירצו להתעלל במגורשים האלה? הרי כבר גירשתם אותם. 
       
       אני רוצה לשאול אם השר יוכל לפעול שהאישור התקציבי – שגם הוא לוקח כמה ימים, הוא צריך לעבור בוועדת הכספים, ואחרי זה ועדה לתקציב הביטחון - יוגש לאלתר, למשך תקופה של לפחות עד סוף דצמבר, כי כל אחד שמטפל בנושא יודע שהמבנים הנוספים בניצן ובעין-צורים, מה שנקרא שפיר, לא יהיו מוכנים לפני פברואר. אלא שאני מדבר עד סוף שנת התקציב הזאת. 
       
       אני מאוד אודה לשר על טיפולו בסוגיה הזאת, שתיתן שקט - מעט שקט - למפונים וגם לממשלה. 
       
היו"ר ראובן ריבלין:
       
       לפני שאני אאפשר לחבר הכנסת אורלב לדבר ולחבר הכנסת כהן, אני רוצה לומר לך: אני נפגשתי אתמול עם מנכ"ל משרד ראש הממשלה ולאחר מכן עם מנהיגים מיש"ע, וכמובן, עם המנהיגים המקומיים של כל קבוצה וקבוצה, כי לפעמים הנושאים הם שונים. ואנחנו לקחנו על עצמנו להיות מעורבים בתהליך, לרבות חברי הכנסת, לצורך פתרון וצפיית פני העתיד, מבלי להשאיר את העבר באיזו התנכרות. 
       
זבולון אורלב (מפד"ל):
       
       - - -
       
היו"ר ראובן ריבלין:
       
       העניין הזה הוא לא - אנחנו מדברים כרגע על רווחתם. נדמה לי שהממשלה מבינה, שאם יושג הסדר, שביצועו נדחה לכמה שבועות, ימים או אפילו חודשים, כל זמן שהממשלה לא מעמידה את ההסדר כפי שהוא בוצע, אנשים יישארו במלונות. אבל השאיפה היא באמת, קודם כול לדאוג לכך ש-1,700 האזרחים הטובים אשר פונו מבתיהם ונמצאים במלונות, יימצא להם פתרון על מנת שיוכלו לחיות כמו בני-אדם ולא במלון. אדם שחי במלון עם ילדיו, חייו אינם חיים. אני מאוד מודה לך. 
       
       חבר הכנסת אורלב, בבקשה. 
       
זבולון אורלב (מפד"ל):
       
       אדוני היושב-ראש, מכובדי השר, אני מניח שאני לא אגלה לך שום סוד אם אומר, שיש מגורשים שכבר עברו פעמיים מלון. וזה מלמד שבעצם אין שום ראייה כוללת ואין תוכנית לאומית, שלפיה המשפחות, ויותר חשוב, היישובים כקהילות, יודעים מה קורה אתם. קח את המתיישבים שעכשיו הזכרת אותם, שצריכים לעבור לקרווילות, לעין-צורים. האם מישהו מהם יודע מתי זה ייבנה? האם מישהו מהם יודע אם הם נשארים באותו מלון עד לאותה תקופה? כי צריך להבין: יש מקומות עבודה, יש מקומות לימודים. אי-אפשר לטלטל משפחות מירושלים לאשקלון, מאשקלון לאמציה ולכל המקומות האלה. מדוע או מתי תהיה תוכנית מסודרת, משפחה-משפחה, קהילה-קהילה, מה הם הפתרונות הזמניים לאלה שעדיין נמצאים במלונות? הם פשוט משתגעים מהעניין הזה. והילדים סופגים. אני חושב שהם משלמים את המחיר הכבד ביותר של הערפל וחוסר הוודאות - - -
       
היו"ר ראובן ריבלין:
       
       ילד שנמצא במלון, שהולך לבית-ספר, זו הליכה פורמלית. הוא לא לומד אם הוא במלון. ילד יכול ללמוד בבית-ספר, כאשר הוא נמצא במקום מגורים קבוע. 
       
זבולון אורלב (מפד"ל):
       
       אני אומר לאדוני היושב-ראש כמחנך, שהדבר הוא יותר חמור. כי גם אין לו המשפחה. אי-אפשר לקיים - לא רק בית-ספר, אי-אפשר לקיים חיי משפחה בחדרי מלון. 
       
היו"ר ראובן ריבלין:
       
       זה ברור. תודה רבה. רק, אני רוצה לומר, שהשאלות לשר הן יותר ברמה - כי אין פה ישיבת ועדה. אני אשמח לקיים אחת לשבוע או לשבועיים פגישות עם אילן כהן, מנכ"ל משרד ראש הממשלה ויחד עם חברי כנסת מעוניינים, על מנת לשאול שאלות ספציפיות - - - 

זבולון אורלב (מפד"ל):
       
       זה רעיון מצוין. 
       
היו"ר ראובן ריבלין:
       
       ואני בטוח שהשר יוכל לענות מה שהוא יכול לענות, כדי שאנחנו נוכל  - כן, בבקשה, אדוני חבר הכנסת. 
       
אליעזר כהן (האיחוד הלאומי - ישראל ביתנו):
       
       אדוני השר, האם הממשלה או ועדת שרים להתנתקות החליטה לא לטפל טיפול שוטף בתושבי אלי-סיני שנמצאים ביד-מרדכי ובתושבי עצמונה, שיושבים באזור התעשייה נועם. 
       
היו"ר ראובן ריבלין:
       
       תודה רבה. בבקשה, אדוני השר. 
       
שר התחבורה מאיר שטרית:
       
       אדוני היושב-ראש, כפי שציינתי קודם בתשובה על השאלה הראשונה של חבר הכנסת השואל, כאמור, התקציב עד סוף אוקטובר, בסך 133 מיליון שקל, אושר וגם בוצע. ואמרתי קודם שבינתיים, מאחר שאין הסדר או אישור נוסף של הממשלה לתקציב נוסף, האנשים נשארים בבתי-מלון, במימון עודפי תקציב נוספים, שאני מניח שיובאו לאישור ועדת הכספים גם בדיעבד. לכן, בינתיים, הם עדיין נמצאים בבתי-המלון. 
       
       לשאלות האחרות אני מבקש לומר, אדוני היושב-ראש, שאי-אפשר להטיל את הכול רק על הממשלה. יש פה בעיה שאתם צריכים להבין אותה, לדעתי. כאשר הממשלה העבירה את המתיישבים ואת המפונים אל בתי-המלון, היא חשבה שהעניין הזה - מדובר על כמה ימים. כי מה היתה התוכנית הראשונה? הרעיון היה שלכאורה כל אזרח צריך לחפש בית להשכיר. הוא מקבל מהמדינה שכירות לשנתיים, הוא יכול לגור בשכירות שנתיים עד שיהיה יישוב הקבע ויחליטו לאן עוברים, זה לא משנה איפה. 
       
אורי אריאל (האיחוד הלאומי - ישראל ביתנו):
       
       לא מדובר על קליטה  של קהילות?
       
שר התחבורה מאיר שטרית:
       
       כן. אין סתירה בין השניים. 
       
אורי אריאל (האיחוד הלאומי - ישראל ביתנו):
       
       יש.
       
זבולון אורלב (מפד"ל):
       
       יש קשר. 
       
שר התחבורה מאיר שטרית:
       
       לא, לא בהכרח. ואני אגיד לך למה אין סתירה בין השניים. 
       
       יישוב קבע לוקח לבנות שנה, שנתיים. לפחות. עד שאתה בונה שנה-שנתיים, יכולים להגיד, תיאורטית, שכל אדם יגור איפה שהוא רוצה. והוא יודע שהבית שלו, עוד שנתיים, ייבנה שם. 
       
אורי אריאל (האיחוד הלאומי - ישראל ביתנו):
       
       - - -
       
זבולון אורלב (מפד"ל):
       
       - - -
       
היו"ר ראובן ריבלין:
       
       סליחה, סליחה. ואם הוא רוצה - פשוט, אני על-יד המיקרופון - ואם הוא רוצה לחיות בקבוצה? בקהילה?
       
שר התחבורה מאיר שטרית:
       
       אז מה לעשות?
       
זבולון אורלב (מפד"ל):
       
       בשנתיים האלה הוא לא רוצה לפזר את הקהילה. 
       
שר התחבורה מאיר שטרית:
       
       מאה אחוז. יש בעיה. מאה אחוז, יש בעיה. אבל זה לא מה שתוכנית הפינוי אמרה. 
       
היו"ר ראובן ריבלין:
       
       אין ויכוח. 
       
שר התחבורה מאיר שטרית:
       
       אדוני, אני מנסה להסביר. חוק הפינוי לא הציע לקהילות מגורים - - -
       
זבולון אורלב (מפד"ל):
       
       על זה אנחנו קובלים. 
       
שר התחבורה מאיר שטרית:
       
       מאה אחוז, אבל זה לא קיים. מה לעשות? חוק הפינוי לא הציע לקהילות דיור זמני כקבוצות. אין אופציה כזאת, לדעתי. במידה מסוימת, הממשלה עשתה טעות שהיא נכנסה לתוך המבוך הזה. 
       
היו"ר ראובן ריבלין:
       
       הכנסת אשמה בחוקים שהיא חוקקה. 
       
שר התחבורה מאיר שטרית:
       
       לא עלה, אגב, גם בדיונים בוועדת הכספים - אני הרי ישבתי בכל הדיונים - לא עלתה אף פעם דרישה כזאת בוועדת כספים מאף אחד, לתת דיור זמני לקבוצות ביחד. לא היתה דרישה כזאת. 
       
בנימין אלון (האיחוד הלאומי - ישראל ביתנו):
       
       היה ברור שזה מה שיהיה.
       
שר התחבורה מאיר שטרית:
       
       לא, ממש לא. היה ברור ממש ההיפך. היה ברור שכל אזרח יקבל מהמדינה שכר דירה לשנתיים - שוכרים דירה, ואז מטפלים ביישוב הקבע, ובונים איפה שירצו. יגורו איפה שירצו - והממשלה אמרה, לגבי יישוב הקבע - היא תעשה את הכול כדי לעזור להם לגור בקבוצות. ואגב, אני מוכרח לציין: הממשלה עושה, אדוני היושב-ראש, באמת כל מאמץ, כדי לבנות את יישובי הקבע. 
       
       עכשיו, לחברי הכנסת אני רוצה לומר. תראו: כאשר אדם יושב בבית-מלון, ואין אתו הסדר או הסכם לאיזה יישוב הוא עובר, כל עוד אין הסדר, לממשלה אין אינסנטיב לגמור, להגיד לו: תישאר בבית-מלון עד שתחליט. זה יכול להימשך לנצח, והעלות היא ענקית - שלדעתי, אגב, אין לה הצדקה. אם האזרחים, התושבים שמפונים שם היו מגיעים להסכם סופי עם המדינה - אנחנו עוברים ליישוב x, אנחנו ליישוב y, כפי שקראתי לפניכם, וההסכמים נחתמים - הממשלה היתה אומרת: עד שיעברו לוקח כך וכך זמן, אנחנו מראש מתקצבים את כל הזמן, נגמר. יש הסכם, נגמר.

	כשמשאירים את הממשלה באוויר - המשמעות היא להשאיר מאות רבות של משפחות בבתי-מלון, עם עלויות ענקיות, עם תוספות של 30 מיליון שקל או אפילו יותר לחודש, לדבר שבעצם אין לו שום תועלת והוא גורם תוך כדי כך, כמו שאתם אומרים, גם למתיישבים נזק אדיר, כי הם יושבים שם בתנאים-לא-תנאים. אלה לא תנאים של חיי משפחה, לא תנאים של קהילה. גם במלון זה לא קהילה, ואם גרים במלון, אז זאת קהילה? זה לא קהילה.

	לכן, לדעתי מוטלת על שני הצדדים החובה להגיע במהירות האפשרית להסכם סופי על מגורי הקבע. אדוני היושב-ראש, לדעתי, ההיגיון אומר שצריך קודם כול לגמור את ההסכם - כל אחד, לאן הוא עובר למגורי קבע, ומכך לגזור את הפתרונות הזמניים. 

       לצערי, זה לא המצב היום, והממשלה באמת מתלבטת. להשאיר אנשים לנצח בבתי-מלון עם עלות ענקית שהיא על הגבול - יש עם זה בעיה, ואני חושב שכל היושבים פה גם מבינים אותה. 
       
       לשאלה של חבר הכנסת אליעזר כהן - לא ידוע לי על החלטה כזאת שלא לטפל באלי-סיני או באחרים. 

היו"ר ראובן ריבלין:
       
       תודה. חבר הכנסת אורלב, חבר הכנסת אורי אריאל, אני רוצה לומר לכם שאני קבעתי מצב שבו מנכ"ל משרד ראש הממשלה מסכים להיפגש אתנו כל עשרה ימים. 

זבולון אורלב (מפד"ל):
       
       - - -

היו"ר ראובן ריבלין:
       
       ודאי, על מנת להביא לפניו בעיות ספציפיות. אתמול, למשל, בעניין נווה-דקלים - אלה שהם זכאים ואלה שלא זכאים - איך בעניין הקבע הם כבר מקבלים מהיום את משבצות הקרקע של הזכאים והלא-זכאים, ואיך הם יחיו בתקופת הביניים כאשר אפשר למצוא להם מקום באשקלון יחד כקבוצה, והילדים ילמדו במערכת הקרווילות של הזכאים, זאת אומרת ניתן למצוא פתרונות. 
       
       אני חושב, שאם אנחנו צופים פני עתיד - בלי לשכוח את העבר - נמצא פתרונות ונוכל לקדם את העניינים, ותשובותיו של השר גם הן עולות בקנה אחד. 
       
       אדוני השר, ברשותך, לפני שאדוני ישיב על השאילתא בעל-פה האחרונה, אני רוצה פעם נוספת - אדוני סגן ראש הממשלה ושר החוץ - להודות לך בשם עם ישראל כולו וכנסת ישראל, על ההישג הגדול שהשגתם, אולי לראשונה בתולדות מדינת ישראל, בתולדות העם היהודי ובתולדות האומות המאוחדות.
       
       בפרט על רקע נאום ההשמדה של נשיא אירן, שקרא "למחוק את ישראל מהמפה" - יש להתגייסות הקהילה הבין-לאומית ללימודי לקח השואה ערך מיוחד ורב. יום השואה - שיצוין מעתה בכל העולם - יהיה עדות ואזהרה למה שבני-אדם מסוגלים לעולל איש לרעהו. 
       
       אדוני סגן ראש הממשלה ושר החוץ, אבקש לברך אותך בשם הכנסת כולה, ואת משרד החוץ באמצעותך, וגם אם תואיל לשלוח את ברכתנו לשגרירנו באומות המאוחדות, דני גילרמן, שעמל ללא לאות, על-פי הנחייתך, לקבל את ההחלטה ועזר על-ידך לקבלה.
       
       כה לחי ותודה רבה. 

שר החוץ סילבן שלום:
       
       תודה רבה.

היו"ר ראובן ריבלין:
       
       אנחנו גם נודה לכל הפרלמנטים בעולם, וגם נשלח לכם את המכתב המיוחס. תודה רבה. 

שר החוץ סילבן שלום:
       
       תודה רבה.
       
היו"ר ראובן ריבלין:
       
       אדוני שר התחבורה ישיב על שאילתא בעל-פה מס' 297, שהוגשה אף היא לראש הממשלה, מאת חבר הכנסת גפני, בנושא: מפעל ההזנה בבתי-ספר מוכרים שאינם רשמיים. בבקשה.


297. מפעל ההזנה בבתי-ספר מוכרים שאינם רשמיים

משה גפני (דגל התורה):
       
       אדוני היושב-ראש, אדוני השר, פורסם כי משרדך החליט שתלמידי החינוך המוכר שאינו רשמי לא ייכללו במפעל ההזנה, ובכך יצר הבחנה בין תלמידים שלא על בסיס סוציו-אקונומי, אלא על בסיס מגזרי. בית-המשפט העליון התיר הבחנה זו. 
       
       רצוני לשאול:
       
       1. האם הידיעה נכונה? 
       
       2. אם כן - האם תשונה מדיניות זו?

היו"ר ראובן ריבלין:
       
       תודה. כבוד השר ישיב. 

שר התחבורה מאיר שטרית:
       
       אדוני היושב-ראש, אני מתכבד להשיב על השאילתא של חבר הכנסת גפני. 
       
       1. הכנסת היא זו שקבעה בחוק ארוחה יומית לתלמיד, התשס"ה-2005, כי אוכלוסיית תלמידים הזכאים לארוחה יומית הם תלמידים במוסדות החינוך ביישובים ובשכונות שבהם חל יום חינוך ארוך לפי חוק יום חינוך ארוך, התשנ"ז-1997. 
       
       חשוב לציין, כי חבר הכנסת מגיש השאילתא נטל חלק בלתי נפרד בתהליך החקיקה והיה מעורב בו מהשלב הראשון ועד הקריאה השלישית. 
       
       תלמידי התיכון בזרם החינוך המוכר שאיננו רשמי אינם לומדים במסגרת יום חינוך ארוך, מכוח חוק יום חינוך ארוך, ועל כן אינם זכאים לתמיכה זו. רשתות החינוך העצמאי ומעיין החינוך התורני נהנות מחוק ארוחה יומית לתלמיד, וזאת על בסיס הכרתם כזרמים נתמכים בחוק יסודות התקציב.
       
       פרשנות זו של החוק מקובלת על כל משרדי הממשלה הנוגעים בדבר - משרד החינוך, האוצר, המשפטים, וכן משרד ראש הממשלה - והיא גם אושרה לאחרונה בבג"ץ.
       
       משרד ראש הממשלה מחויב לפעול בהתאם לסעיף התחולה בחוק ארוחה יומית לתלמיד. החלת מפעל ההזנה על תלמידי החינוך המוכר שאינו רשמי מחייבת שינוי בחוק. הממשלה איננה תומכת בשינוי שכזה, וזאת מהטעמים שפורטו בתשובת הממשלה לבג"ץ ונתקבלו בפסק-דינו. 

היו"ר ראובן ריבלין:
       
       בבקשה, חבר הכנסת גפני, שאלה נוספת. אחריו - חבר הכנסת דהאמשה וחבר הכנסת אורלב.

משה גפני (דגל התורה):
       
       אדוני היושב-ראש, אדוני השר, מכיוון שאתה מייצג את ראש הממשלה, אני תיכף אומר מה ראש הממשלה אמר בעניין הזה, אבל לפני כן - אני הייתי שותף לחקיקת החוק. החקיקה נעצרה בין הקריאה הראשונה לשנייה והשלישית, משום שדרשנו שהמוסדות המוכרים שאינם רשמיים ותלמודי התורה ייכללו בחוק. 
       
       ואכן, על-פי הפרשנות שהיתה - ולכן גם שונה הנוסח, ואפשר לראות את זה בפרוטוקול ועדת הכספים - נכללו כל בתי-הספר המצויים באותם יישובים שבהם חל יום חינוך ארוך, דהיינו מצבם הסוציו-אקונומי הוא נמוך על-פי החקיקה, וזאת כוונת המחוקק. זה דבר אחד.
       
       דבר שני, אמר ראש הממשלה למנכ"ל משרדו - אני כמעט מצטט אותו: וכי מה? מפני שהילדים האלה לומדים בתלמודי תורה הם לא יקבלו אוכל? אולי גם ניתן להם מכות? אולי גם ניתן להם סטירות? כך אמר ראש הממשלה, שאתה משיב עכשיו בשמו. 
       
       ולכן שאלתי, אם בהתאם למדיניותו של ראש הממשלה תשונה ההחלטה הזאת, שהיא בלתי חוקית בעליל - לא מבחינה פרוצדורלית, אלא מבחינת המוסר שבה. רוצים להתווכח אם הילדים האלה צריכים ללמוד במוסדות כאלה, אם המדינה צריכה לסייע להם - כן או לא, זה דיון אחר. אבל האם הם צריכים להישאר רעבים - כן או לא, על זה יש ויכוח לגבי המדיניות? זה הדבר השני. 
       
       הדבר השלישי - יש הסכם קואליציוני שנחתם בין הליכוד לבין יהדות התורה, שאומר שלא תהיה אפליה בהסכם קואליציוני בין ילדי החינוך החרדי לבין הילדים בחינוך הממלכתי, כאשר - - -

היו"ר ראובן ריבלין:
       
       שאלה, חבר הכנסת גפני. 


משה גפני (דגל התורה):
       
       השאלה היא - הרי לא דיברנו על מה שהחוק מחייב, זה ברור. 

היו"ר ראובן ריבלין:
       
       אדוני, אנחנו לא יכולים למלא את כל העיתון - - -

משה גפני (דגל התורה):
       
       השאלה היא: על-פי ההסכם הקואליציוני ועל-פי שלושת הדברים שהבאתי, האם אתם מתכוונים – אתה, אדוני ראש הממשלה, שאתה מדבר בשמו, ואני רוצה תשובה מוסמכת לפני כל העולם - האם ראש הממשלה מתכוון לשנות את המדיניות, או רק להגיד לי את זה בחדר שלו? 

היו"ר ראובן ריבלין:
       
       תודה רבה. זו שאלה נוקבת, יפה. חבר הכנסת דהאמשה, בבקשה. רבותי, השאלות אינן נאום שאתה נואם, והוא חשוב. בדרך כלל, כשחבריך נואמים אני קורא את זה אחר כך גם בעיתון.

משה גפני (דגל התורה):


       זה דבר מאוד מרגיז.

היו"ר ראובן ריבלין:
       
       בהחלט הוא מרגיז. נותנים לך לומר את דבריך ואחר כך את השאלה, אבל אי-אפשר להפוך את זה לנאום. חבר הכנסת דהאמשה.

עבד-אלמאלכ דהאמשה (רע"ם):
       
       כבוד היושב-ראש, מכובדי השר, אנחנו בחברה, במדינה הזאת, במגזר הערבי, בהרבה דברים דומים לחרדים - לא רק במצב הסוציו-אקונומי, אלא גם בחינוך, ואני יודע שיש לא מעט בתי-ספר - רוב בתי-הספר בעיר נצרת - שהם בתי-ספר כאילו פרטיים, של מוסדות נוצריים ושל מיסיון ואחרים מסוג זה.
       
       האם דינם של בתי-הספר האלה - מבחינת יום חינוך ארוך ומבחינת אספקת האוכל לתלמידים – הוא כדינם של בתי-הספר החרדיים, או שדינם שונה? תודה רבה.


היו"ר ראובן ריבלין:
       
       תודה. זו שאלה שדרך אגב, בית-המשפט היה צריך לתת את דעתו עליה. נדמה לי שהוא אמר את זה באופן ברור, אבל - - -

משה גפני (דגל התורה):
       
       - - -

היו"ר ראובן ריבלין:
       
       לפי דעתי, הוא אמר את זה באופן ברור. חבר הכנסת אורלב.

זבולון אורלב (מפד"ל):
       
       אדוני היושב-ראש, מכובדי השר שטרית, הביטוח הלאומי, בסוף שנת הלימודים תשס"ד, ערך ניסוי של פרויקט הזנה - הוא הוביל את כל מסכת ההזנה - והעיר ביתר קיבלה הזנה לכל התלמידים ללא יוצא דופן. 
       
       אני חושב שזה לא ראוי שהממשלה תסתתר מאחורי פורמליסטיקה של חוק. אין שום מניעה שמחוץ למסגרת חוק - יש לנו הרבה ויכוחים בין זרמי החינוך. כל הוויכוחים האלה לא יכולים להיות על חשבון בטן רעבה של ילדים. מה קרה לנו מבחינת המוסר היהודי? וגם לא ילד ערבי. מה קרה לנו? 
       
היו"ר ראובן ריבלין:
       
       חבר הכנסת אורלב, בהמשך שאלתך אני רוצה לשאול, כדי להבהיר את השאלה, מכיוון שהיית מנכ"ל משרד החינוך: ילד שלומד בבית-ספר פרטי לא מקיים את חוק לימוד חובה?
       
זבולון אורלב (מפד"ל):
       
       ודאי שהוא מקיים, או שהוא מקבל פטור. הוא לא עובר על החוק. הכול נעשה במסגרת חוק.
       
היו"ר ראובן ריבלין:
       
       אם הוא מקבל פטור, זה דבר אחד. אם הוא מקיים את חוק לימוד חובה, זה דבר אחר.
       
זבולון אורלב (מפד"ל):
       
       לא, גם אם הוא מקבל פטור, פירושו של דבר שהוא מקיים - - -
       
היו"ר ראובן ריבלין:
       
       יכולה לבוא קבוצה ולומר - - -
       
זבולון אורלב (מפד"ל):
       
       למה הדבר דומה? שמחר יגידו שגם ילד כזה לא מגיעה לו קצבת ילדים שקוצצה. אפשר להתחשבן אתו, כמה כסף הוא יקבל עבור שעות הלימוד, אפשר לדבר על הסעות ומבנים, אבל לגבי צרכים בסיסיים של ביגוד, של אוכל, של בריאות, מה יגידו – שילד שלומד במוסדות פטור לא יהיה במסגרת ביטוח בריאות ממלכתי? זה לא מתקבל על הדעת, ואני חושב שגם בית-המשפט העליון שגה והחטיא את מטרתו של המוסר היהודי, ואני ממש מבקש מהממשלה, דווקא כמי שלא אמון על מוסדות כאלה וחולק עליהם, ואומר שזו טעות - קיום המוסדות האלה. אבל, אם הם קיימים והחוק אפשר, אל תתחשבנו עם הילדים האלה על-חשבון אוכל.

היו"ר ראובן ריבלין:
       
       רק צריך לעשות צדק עם השופט חשין, שדיבר באופן גורף על כל בית-ספר פרטי, יהיה זה בית-ספר פרטי של תנועת העבודה או של תנועה זאת, ואני בטוח שלא היתה כוונה לפגוע בבית-ספר פרטי מיוחד. רבותי, כבוד השר ישיב.
       
שר התחבורה מאיר שטרית:
       
       אדוני היושב-ראש, ראשית לשאלת חבר הכנסת גפני: אני חושב שעניתי תשובה מאוד ברורה, לא מתחמקת, על-פי עמדתו של ראש הממשלה. החוק כמו שהוא נוסח בכנסת, כמו שהכנסת החליטה עליו, על-פי הפרשנות המשפטית של משרד האוצר, החינוך, המשפטים, ומשרד ראש הממשלה לא מאפשר היום לתת הזנה לבית-ספר לחינוך רשמי שאינו מוכר. בג"ץ נתן אישור לעניין הזה, לפרשנות הזאת, לכן הוויכוח על הפרשנות הוא מיותר, כי זה כבר עבר בבג"ץ. השאלה, אם אפשר לשנות את המדיניות, אם הממשלה תסכים לשינוי המדיניות - אני עניתי לך בשמו של ראש הממשלה. הוא אמר שהממשלה תתנגד לשינוי המדיניות הזאת.

משה גפני (דגל התורה):
       
       אני גם מתנגד לעוד הרבה דברים. ראש הממשלה משקר לי, לפי מה שהוא אמר. ראש הממשלה משקר, כי לי הוא אמר לא כך. לי הוא אמר שהוא ישנה את המדיניות - - -
       
היו"ר ראובן ריבלין:
       
       אתה יכול להגיש הצעת חוק פרטית. 
       
שר התחבורה מאיר שטרית:
       
       חבר הכנסת גפני, אתה חבר כנסת פעיל, אתה רשאי ליזום, כמובן, הצעת חוק פרטית ולנסות להיאבק עליה. כזכור, חוק יום חינוך ארוך אני חוקקתי בכנסת. אחרי 12 ניסיונות חקיקה הצלחתי להעביר אותו בכנסת ב-1986, והוא מופעל, לצערי, חלקית, לא כמו שהתכוון המחוקק, בחלק מהיישובים בארץ. כלומר, ניתן לעשות חקיקה פרטית בכנסת. אתה יכול לפעול.
       
משה גפני (דגל התורה):
       
       יש הסכם קואליציוני בכנסת. או שיכבדו אותו או שלא יכבדו אותו.

היו"ר ראובן ריבלין:
       
       אומר לך השר את התשובות הענייניות. הוא מצהיר פה כדי שלא לטעות ולהצהיר דבר לא נכון, את הדברים כהווייתם. אדוני הוא חבר בפרלמנט, חבר בקואליציה וחבר בסיעה.
       
שר התחבורה מאיר שטרית:
       
       אגב, לשאלתך, אם צריכים להישאר ילדים רעבים; אף ילד לא צריך להישאר רעב. אני רק מבקש גם מהחברים הדוברים לא לתאר את מצב החינוך ומערכת החינוך בישראל כמערכת שהילדים בה רעבים. יש ילדים - - - 

זבולון אורלב (מפד"ל):
       
       יש ילדים רעבים בישראל.
       
שר התחבורה מאיר שטרית:
       
       אמרתי, אל תתארו את התמונה שכל ילדי ישראל שלומדים במערכת החינוך, רעבים. רוב ילדי ישראל לא רעבים. יש כאלה באמת שבאים ממשפחות מצוקה, שקשה להם. זה הפך להיות כללי, ארוחת צהריים לכל בתי-הספר, זה לא מכסה. לדעתי, אחת הבעיות של המדינה היא לשים אצבע, איפה המקומות שהילדים רעבים, לטפל בילדים הללו באופן ממשי, ולא משנה מי הם, איפה הם, לאיזה זרם הם שייכים. אם הם חרדים - - -
       
זבולון אורלב (מפד"ל):
       
       שליש מהילדים חיים מתחת לקו העוני.
       
שר התחבורה מאיר שטרית:
       
       חברים, זה קו סטטיסטי. אתה יודע את זה כמוני.
       
זבולון אורלב (מפד"ל):
       
       זה לא קו סטטיסטי.
       
שר התחבורה מאיר שטרית:
       
       זה קו סטטיסטי. אל תצבעו בשחור את המדינה. ככל שהעושר במדינה עולה, גם הקו הזה עולה, גם אם זה לא מגיע לעניים. כל הבעיה היא שבקווים סטטיסטיים, המסכנים תמיד אוכלים אותה. לכן קו העוני לא מצלם באמת את מצב העוני. למשל, במבחן הכנסות לא כוללים הכנסות מהון בכלל. יש המון ויכוח, על מה זה קו עוני ואיך הוא מוגדר. אמרתי, לעניים אין הכנסות משום מקום, אך מאידך גיסא, קו העוני מוגדר במדינות שונות בהגדרות שונות, לצערי, וזה לא אותו דבר. 
       
זבולון אורלב (מפד"ל):
       
       אנחנו המקילים ביותר.
       
שר התחבורה מאיר שטרית:
       
       לחבר הכנסת דהאמשה - אתה טוען, שהחינוך הערבי מקופח. סלח לי, עם כל הכבוד, מאחר שטיפלתי בזה באופן אישי, לא דובים ולא יער. בחוק יום חינוך ארוך שהפעלתי ב-86', ואני חוקקתי אותו, ב-500 היישובים הראשונים שהוכנסו ליום חינוך ארוך, 500 בתי-ספר, 100 בתי-ספר מהם הם בתי-ספר ערביים, באחוז יותר גבוה מהחלק של הערבים באוכלוסייה. לכן לא רק שלא היה קיפוח, היתה העדפה חיובית. 
       
       להחלטה לאיזה בתי-ספר נותנים אוכל או לא, אני לא שותף, לצערי, אני לא בעניין הזה; לדעתי, אין בחינוך הערבי שום מניעה, לפי החוק, לתת אוכל לילדים בחינוך הערבי. הבעיה של החינוך החרדי מחייבת, לדעתי האישית, פתרון. 
       
משה גפני (דגל התורה):
       
       אתה בטוח שראש הממשלה יודע על התשובה הזאת? אם כן, אני בהלם.
       
שר התחבורה מאיר שטרית:
       
       אדוני, התשובה הזאת נכתבה על-ידי משרד ראש הממשלה, לא על-ידי. אני עונה פה בשמו של ראש הממשלה. אתה חבר כנסת, אתה מחוקק, אתה יכול ליזום, כמובן, שינויי חקיקה, אף אחד לא מפריע לך.
       
משה גפני (דגל התורה):
       
       אני בקואליציה. אני צריך ליזום?
       
שר התחבורה מאיר שטרית:
       
       למה אתה תופס אותי ומנסה להטיף לי מוסר על דברים שאני לא אומר אותם? אמרתי לך תשובות ענייניות לגופו של עניין.
       
היו"ר יולי-יואל אדלשטיין:
       
       תודה רבה לשר המקשר בין הממשלה לכנסת, הלוא הוא השר מאיר שטרית. 

       
שאילתות ותשובות

היו"ר יולי-יואל אדלשטיין:
       
       חברי הכנסת, אנו נעבור לנושא הבא, הסתיים פרק השאילתות בעל-פה, הנושא הבא הוא שאילתות לשר החקלאות ופיתוח הכפר, תשיב סגנית השר, חברת הכנסת גילה גמליאל.
       
       שאילתא מס' 3032 של חבר הכנסת מאיר פרוש. אינו נוכח - לפרוטוקול.
       
3032. שיווק עופות ללא חיסונים
       
חבר הכנסת מאיר פרוש שאל את שר החקלאות ופיתוח הכפר
       ביום א' בסיוון התשס"ה (8 ביוני 2005):
       
       
       נודע לי, כי עקב בעיות טכניות, תוצאות הבדיקות לשיווק עופות ללא חיסונים לא עלו יפה, וכי השירותים הווטרינריים אינם מוכנים לבצע בדיקה מעמיקה נוספת.
       
       רצוני לשאול:
       
       1. האם המידע נכון? 
       
       2. אם כן – האם משרדך מודע להשלכות ההלכתיות בהמשך החיסונים, וכיצד יפעל משרדך בנדון?
       
תשובת סגנית שר החקלאות ופיתוח הכפר גילה גמליאל:
(לא נקראה, נמסרה לפרוטוקול)
                                            
       1. השירותים הווטרינריים במשרד החקלאות ופיתוח הכפר ערכו ניסוי שנמשך כשנה במהלך שנת 2004 שמטרתו היתה השוואה בין שתי שיטות חיסון נגד מחלת הניוקסל, שהיא מחלה הנגרמת על-ידי נגיף אלים הגורם לתחלואה ותמותה גבוהה בלהקות עופות  הנפגעות ממנה. הניסוי הראה כי שיטת החיסון הקבועה היום בהוראות השירותים הווטרינרים הכוללת הזרקה של תרכיב מומת, עדיפה באופן חד-משמעי לעומת שיטה הכוללת חיסון בתרכיבים חיים וללא הזרקה.
       
       חיסון נגד מחלת הניוקסל בתרכיב חי בלבד וללא הזרקה אינו מקנה הגנה מספקת מפני המחלה ושימוש בחיסון כאמור יגרום לעלייה במקרים של מחלת הניוקסל בישראל, וכתוצאה מכך עלולות להיגרם בעיות כגון עלייה בפסילות וטרינריות וכשרות, עלייה במחלות אחרות והגבלה או הפסקה מוחלטת של יצוא מענף הלול בישראל. אין מדובר בבעיות טכניות, כפי שטוען חבר הכנסת פרוש, אלא במסקנותיו של ניסוי מקצועי שנערך במכון הווטרינרי על-שם קמרון, וחוות הדעת המקצועית היא, שמאחר שבוצע ניסוי מקיף ומעמיק לאורך זמן בעל תוצאות מובהקות וחד-משמעיות, אין מקום לביצוע ניסוי נוסף.
       
       2. בפגישות שערכו נציגי השירותים הווטרינריים עם נציגי העדה החרדית בירושלים הובהר כי אין מניעה הלכתית לחיסון עופות בהזרקה בהתאם להוראות השירותים הווטרינריים, כאשר ההזרקה מבוצעת בנוכחות משגיח כשרות. זה שנים רבות נוהגים לבצע את החיסונים באופן זה בעשרות להקות של תרנגולות, ובשנים האחרונות החלו לחסן בשיטה זו גם אווזים. תודה.
       
היו"ר יולי-יואל אלדשטיין:
       
       שאילתא מס' 3166, של חבר הכנסת יצחק וקנין: ועדת התמיכות במשרד החקלאות ופיתוח הכפר, בבקשה, גברתי.

משה גפני (דגל התורה):
       
       אין שאילתות מולנו.
       
היו"ר יולי-יואל אדלשטיין:
       
       תיכף הסדרנים יטפלו בזה.
       
3166. ועדת התמיכות במשרד החקלאות ופיתוח הכפר
       
חבר הכנסת יצחק וקנין שאל את שר החקלאות ופיתוח הכפר
       ביום כ"ט בסיוון התשס"ה (6 ביולי 2005):
       
       רצוני לשאול:
       
       1. האם קיימת ועדת תמיכות במשרדך?
       
       2. אם כן – אילו גופים נתמכו על-ידה בשנים 2003, 2004 ו-2005, ובאילו סכומים?
       
סגנית שר החקלאות ופיתוח הכפר גילה גמליאל:
       
        כבוד היושב-ראש, חברי וחברות הכנסת, תשובה על שאילתא מס' 3166 של חבר הכנסת יצחק וקנין בנושא ועדת התמיכות במשרד החקלאות ופיתוח הכפר. 
       
       קיימת ועדת תמיכות במשרד החקלאות, שמונתה על-ידי מנכ"ל המשרד, וחברים בה חשב המשרד, מנהל התקציבים, יועץ משפטי ועוזר למנכ"ל המשרד. הוועדה מונתה לאחרונה והיא מגבשת עתה נהלים וקריטריונים לתמיכות של המשרד.
       
       המשרד אינו תומך בגופים או ביחידים, אלא בפעולות הרלוונטיות למשרד החקלאות על-פי קטגוריות שונות, כגון תחום המוצרים הציבוריים, כדוגמת: תמיכה בפעולות הדברה בהדרים ובפירות באמצעות מועצת הצמחים, או פרויקט "הערבה נקייה", באמצעות מועצות אזוריות בערבה; הדברה משולבת להפחתת השימוש בחומרי הדברה, באמצעות שירות ההדרכה והמקצוע במשרד.
       	
       תמיכה בפעולות על-פי החלטת ממשלה, כגון: ספגת המוח, באמצעות השירותים הווטרינריים; חיסון אוראלי נגד מחלת הכלבת, באמצעות השירותים הווטרינריים. עידוד פעילות תיירות חקלאית במרחב הכפרי, השתתפות בפסטיבלים כדוגמת הזית, התמר, החלב ועוד.												
       פעולות שונות בתחומים הקשורים לחקלאות, כגון: תמיכה בהדברה אורגנית, תמיכה בשמירת שטחים פתוחים בענפי החיטה והבקר. סדר-גודל התקציב השנתי למגוון הפעולות שציינתי הוא כ-20 מיליון שקלים. 
       
היו"ר יולי-יואל אדלשטיין:
       
       האם שאלה נוספת לחבר הכנסת וקנין? בבקשה, אדוני.
       
יצחק וקנין (ש"ס):
       
       אדוני היושב-ראש, סגנית השר, במשך כל השנים במשרד החקלאות היתה מחלקה שטיפלה במצוות התלויות בארץ. לצערי הרב, הפעילות של המחלקה הזאת היתה כל כך ברוכה, במיוחד בגידולים שונים שהיה ויכוח לגביהם - בצד העורלה, לא צד העורלה. היא טיפלה בכל נושא שנת השמיטה. משום-מה, המשרד מצא לנכון לפגוע דווקא בחלק הזה, שהוא כל כך חשוב במדינת ישראל, ובדברים אחרים, כמו הפסטיבלים, שלדעתי לא נותנים שום דבר, הוא לא פגע. זה דבר שתורם רבות למערכת החקלאית, לאותם חקלאים שומרי מצוות שנפגעו מכך קשות. תודה.
       
היו"ר יולי-יואל אדלשטיין:
       
       תודה רבה לחבר הכנסת וקנין. סגנית השר, בבקשה.
       
סגנית שר החקלאות ופיתוח הכפר גילה גמליאל:
       
       אני מזמינה את חבר הכנסת יצחק וקנין, על מנת שנבחן גם את הסוגיה שהעלית כרגע על מנת למצוא לה את הפתרון.
       
היו"ר יולי-יואל אדלשטיין:
       
       עד כאן בנושא זה. שאילתא מס' 3279, של חבר הכנסת איתן כבל. הנושא הוא: נטישת בעלי-חיים בשטחי ההתנחלויות המפונות. בבקשה, גברתי סגנית השר.
       
3279. נטישת בעלי-חיים בשטחי ההתנחלויות המפונות
       
חבר הכנסת איתן כבל שאל את שר החקלאות ופיתוח הכפר
        ביום כ"ז בתמוז התשס"ה (3 באוגוסט  2005):
       
       בעקבות הפינוי המתוכנן, צפוי כי בעלי-חיים רבים יינטשו ויישארו ללא כל טיפול, מזון או מים.
       
       רצוני לשאול:
       
       1. האם תוקם ועדה לטיפול בנושא?
       
       2. האם יוקם מתקן קליטה זמני עבור בעלי-חיים נטושים עד אשר בעליהם יוכלו לקחתם חזרה או עד אשר יימצא עבורם בית חלופי?
       
סגנית שר החקלאות ופיתוח הכפר גילה גמליאל:
       
       חבר הכנסת איתן כבל, כידוע, מלאכת פינוי היישובים הסתיימה, וכמוה גם מלאכת פינוי בעלי-החיים. משרד החקלאות ופיתוח הכפר סייע ככל יכולתו כדי להקל ככל האפשר על התושבים ועל בעלי-החיים באזור. להלן פירוט הפעולות שננקטו - - 
       
זבולון אורלב (מפד"ל):
       
       מה נתנו להם - בתי-מלון, קרווילות?
       
סגנית שר החקלאות ופיתוח הכפר גילה גמליאל:
       
       הקשבתי קשב רב למקרים. אין ספק שהיום הממשלה צריכה לתת את דעתה לאוכלוסייה של החברים שלנו, שנמצאים בתת-תנאים מבחינת ההתאקלמות, אבל לא זה הנושא. היתה פנייה בנושא הזה שלשום גם מצד סיעת הליכוד לראש הממשלה, והדברים האלה יטופלו. כרגע אנחנו דנים בעניין בעלי-החיים במשרד החקלאות, וברשותכם, אני ארצה לפרט גם את ההתנהלות של המשרד בעניין הזה ואת כל הפעולות שננקטו.
       
       אף שחובת הטיפול בבעלי-חיים נטושים ופינוים אינה מוטלת על משרד החקלאות – לא מכוח הוראות הדין הכללי הנוגעות לבעלי-חיים ולא מכוח הוראות החוק ליישום תוכנית ההתנתקות, החליט משרד החקלאות ופיתוח הכפר לבצע היערכות וולונטרית לטיפול בבעלי-חיים שלא פונו על-ידי בעליהם - חיות משק וחיות בית. 
       
       במסגרת ההיערכות לפינוי ביצעו השירותים הווטרינריים במשרדי מיפוי של בעלי-החיים ביישובי האזור, וכן שיגרו מכתבים לבעלי החיות, ובהם הם הונחו לפנותם. בנוסף, הוגשה הצעת החלטה על-ידי השר, שבעקבותיה תוקצב נושא הפינוי בסכום של כ-150,000 שקלים. בעת הפינוי, השירותים הווטרינריים סייעו בהעברת עשרות בעלי-חיים מהאזור, בהם כלבים וחתולים, עופות, בקר ועוד. בעלי-החיים הועברו לתחנות הסגר רשותיות ולמתקני העמותות למען בעלי-חיים במטרה למוסרם לאימוץ מהר ככל האפשר. כאן צריך לציין, שאת חלקם הגדול הצליחו להציל, במגבלות שהיו.
       
זבולון אורלב (מפד"ל):
       
       נשמע שהיו להם תנאים כמעט יותר טובים משל המפונים.
       
סגנית שר החקלאות ופיתוח הכפר גילה גמליאל:
       
       אורלב, אני ואתה באותה עמדה בעניין הזה, ואנחנו פועלים ביחד, אבל כרגע - - -
       
זבולון אורלב (מפד"ל):
       
       שלא יהיו אי-הבנות, אני בעד, השאילתא במקומה, אבל אני אומר לעצמי, אולי תטפלו במפונים, אתם מטפלים טוב.
       
סגנית שר החקלאות ופיתוח הכפר גילה גמליאל:
       
       חבר הכנסת אורלב, אתה מעודכן בעניין, וגם אני באופן אישי הגשתי מכתב לשרת החינוך על מנת שבשנה הקרובה יחסכו את כל הוצאות שכר הלימוד לכל ילדי המפונים, גם בגני-הילדים, גם בבתי-הספר וגם באוניברסיטאות. אני עדיין מחכה לקבל תשובה, שלצערי עדיין לא הגיעה. אני מקווה שכולנו כאן גם ניענה בחיוב.
       
       ברשותך, אני רוצה לענות לחבר הכנסת כבל על השאילתא. בנוסף, הקימו השירותים הווטרינריים מוקד טלפוני מיוחד כדי לסייע לתושבי הגוש שאיבדו את בעלי-החיים שלהם, לאתרם ולקבלם בחזרה.
       
       לאור האמור לעיל, אין צורך בהקמת ועדה לטיפול בנושא או בהקמת מתקני קליטה חלופיים לבעלי-החיים. אני מקווה שעניתי לך על שאלתך.
       
היו"ר יולי-יואל אדלשטיין:
       
       חבר הכנסת כבל, האם יש לך שאלות נוספות? אין. אני מודה מאוד לסגנית שר החקלאות ופיתוח הכפר, חברת הכנסת גילה גמליאל.
       

מסמכים שהונחו על שולחן הכנסת
       
היו"ר יולי-יואל אדלשטיין:
       
       הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הישיבה, הנני מתכבד להודיע כי הונחו על שולחן הכנסת: 1. הצעת חוק הסדרים במשק המדינה (תיקוני חקיקה להשגת יעדי התקציב והמדיניות הכלכלית לשנת הכספים 2006), התשס"ו-2005; 2. הצעת חוק פיצויי פיטורין (תיקון מס' 21) (חילופי מעבידים במפעל), התשס"ו-2005. תודה רבה.
       
היו"ר יולי-יואל אדלשטיין:
       
       תודה רבה למזכיר הכנסת.

       
הצעת חוק לתיקון פקודת התעבורה (מפגש מסילת ברזל), התשס"ה-2005
 [הצעת חוק פ/3817; נספחות.]
(הצעת חבר הכנסת זבולון אורלב)
       
היו"ר יולי-יואל אדלשטיין:
       
       חברי הכנסת, לתשומת לבכם, אנחנו נעבור כרגע להצעות חוק בדיון מוקדם. בשעה 12:55 אכריז על הפסקה על מנת להיערך לכניסת הנשיא ולטקס הזיכרון לשר התיירות, חבר הכנסת רחבעם - גנדי - זאבי, זכרו לברכה.
       
       אם כן, בינתיים, נעבור להצעות חוק פרטיות, הצעות חוק לדיון מוקדם, הצעת חוק לתיקון פקודת התעבורה (מפגש מסילת ברזל), התשס"ה-2005, ההצעה של חבר הכנסת זבולון אורלב, שגם ינמק אותה. שר התחבורה, כאשר יופיע גם ישיב.
       
זבולון אורלב (מפד"ל):
       
       לא מקובל ששר התחבורה יהיה פה?
       
מאיר פרוש (אגודת ישראל - יהדות התורה והשבת):
       
       זבולון, הסגן שלו נמצא כאן.
       
זבולון אורלב (מפד"ל):
       
       האם אתה משיב לי?
       
היו"ר יולי-יואל אדלשטיין:
       
       חבר הכנסת אורלב, אנא ממך. אני משום מה חושד שתשובתו כתובה מראש.
       
זבולון אורלב (מפד"ל):
       
       אדוני היושב-ראש, חברי חברי הכנסת – חבר הכנסת סער, תשובתי בתוקף אם השר פה. אם השר לא פה, אני צריך לשמוע.
       
גדעון סער (הליכוד):
       
       אני אוציא צוות חיפוש.
       
זבולון אורלב (מפד"ל):
       
       אם צד אחד לא מקיים את חלקו, גם אני פטור.
       
       אדוני היושב-ראש, חברי חברי הכנסת, הצעת החוק שלי עוסקת בחוק שיחייב להסדיר את התנועה בקרבת כל מפגש מסילת ברזל, ובעצם יטיל חובה להציב מחסום ורמזור אזהרה בכל מפגש של דרך עם מסילת ברזל.
       
       אני רוצה לסקור ממש בקצרה את האסונות שאירעו לאחרונה: ב-21 ביוני השנה נהרגו שבעה נוסעים ונפצעו למעלה מ-200 בני-אדם בתאונה שאירעה בין רכבת נוסעים למשאית ליד קיבוץ רבדים בדרום. התאונה נגרמה מכך שמשאית שעשתה עבודות בכביש 6, חוצה ישראל, ניסתה לחצות את פסי הרכבת במקום שבו אין מחסום מוסדר ואין תמרור מוסדר. כשהתקרבה הרכבת במהירות היא לא הספיקה לבלום. כתוצאה מכך התהפכה הרכבת על צדה, הקטר נמחץ לחלוטין ושלושה קרונות אחריו נפגעו קשה. כאמור, נהרגו שבעה נוסעים, אזרחים תמימים שנסעו לביתם, ונפצעו למעלה מ-200 בני-אדם.
       
       שלושה שבועות לאחר מכן, ב-6 ביולי, כעבור שבועיים, עלה נהג משאית על מסילת רכבת באזור לא מוסדר ליד קריית-גת ונתקע על הפסים. גם פה, מחסום או מעבר או מפגש של דרך עם מסילת רכבת במקום שאיננו מוסדר. המשטרה מיהרה לעצור את תנועת הרכבות, ובנס גדול נמנע אסון נוסף.
       
       ב-5 ביוני 2002, לפני כשלוש שנים, עלתה משאית על מסילת הרכבת בלוד, במקום שגם בו לא היה מחסום אלא רק שילוט המזהיר מפני תנועת רכבות. רכבת שנסעה מרחובות לתל-אביב פגעה במשאית, וכתוצאה מכך פגעה המשאית ברכבת נוספת שנסעה בו-זמנית מתל-אביב לרחובות, וכתוצאה מכך "נקרעה" המשאית לכמה חלקים ושניים נהרגו.
       
       צריך גם להזכיר את אסון הבונים לפני כ-20 שנה, שבו נהרגו 22 בני-אדם, שמצאו את מותם בתאונה בין רכבת לאוטובוס ליד מושב הבונים דרומית לחיפה. נהרגו 19 תלמידים מחטיבת הביניים "ברנר" בפתח-תקווה - והייתי אז מנהל אגף כוח-אדם והוראה במשרד החינוך - נהגת האוטובוס, מחנכת הכיתה ואם מלווה, וכל זאת בשעה שאוטובוס נתקע על מסילת הברזל, כאמור, במעבר לא מוסדר.
       
       אני חושב שדי בציון אסונות אלה להבנת חשיבות הצעת החוק שאני מעלה היום. מדובר במאות רבות של מעברים לא מוסדרים בעיקר בדרכים צדדיות. בצדק בטח יאמר שר התחבורה, ואני שותף לו, שגם במעברים מוסדרים עם מחסומים יש אסונות ונהגים בלתי-אחראיים לא מצייתים, שוברים מחסומים ולא מצייתים לרמזורים, וכאן דרושה אכיפה נמרצת ומיוחדת, שהרי אנחנו הבאנו לעולם התרבותי את הציווי:   ונשמרתם מאוד לנפשותיכם. ערך החיים הוא ערך עליון, ולמענו גם מצווה לחלל את יום הכיפורים הקדוש ביותר כדי להציל את הנפש. זו לא מצווה אישית בלבד, אלא גם  מצווה ציבורית, לאמור, על הבית הזה חל ציווי לעשות כל דבר אפשרי שכרוך בשמירת הנפש. הואיל והמעברים הבלתי מוסדרים מועדים לפורענות והם  מקום שידוע מראש שבו לא מתקיימת המצווה של שמירת הנפש, חובתה של הכנסת להסדיר זאת כחובה, כנורמה, על מנת לעשות את הדבר הזה באופן מסודר.
       
       צריך להבין שלא מדובר פה גם בכספים גדולים. כדי להסדיר את כל המחסומים, דרוש סכום של 100 מיליון שקל. הרי ברור שכל זה לא יוצא בשנה אחת, אלא צריך לעשות פה תוכנית דו-שנתית או תלת-שנתית. לא רק זה, הנזק הכלכלי כתוצאה מכל אסון כזה של התנגשות בין רכבת לכלי תחבורה, עלותו הרבה יותר גדולה מעבר למצוות שמירת הנפש ומעבר לחובה שלנו כמדינה לנקוט את כל האמצעים האפשריים כדי לחסוך בחיי אדם. כמו שנאמר, לא בשמים היא; בידינו הדבר הזה, כדי למנוע את האסונות האלה.
       
       אני יודע ששר התחבורה, ידידי מאיר שטרית, עושה ופועל רבות. שוחחתי אתו גם על הצעת החוק לפני הפגרה, וגם בהיותי חבר הוועדה לענייני ביקורת המדינה בדיון מסוים. גם שם התרשמתי שאין אדישות ויש רגישות ועירנות. אבל אני אומר לשר מאיר שטרית: אם היית חותם קבע במשרד התחבורה, אולי לא הייתי מציע את הצעת החוק. אבל אני יודע שני דברים: ראשית - יש לי כוונה להפיל את הממשלה - - - 
       
שר התחבורה מאיר שטרית:
       
       אני מבקש לחתום.
       
קריאה:
       
       הוא חתם. לא מכבדים את - - -
       
זבולון אורלב (מפד"ל):
       
       אמרתי. קודם כול, לצערי, אינני  יכול להבטיח זאת, כי אני גם רוצה להפיל את הממשלה. זה לא נגדך אישית, אבל אתה יודע את דעתי על הממשלה הזאת. אין כאן עניינים אישיים. שנית, אני רוצה לאחל לך הצלחה. אולי תתקדם. למה לך להישאר תקוע במשרד התחבורה. הוא משרד כלכלי חשוב ואתה עושה בו עבודה טובה, אבל בכל זאת. לכן, אין כאן עניין שצריך לסמוך על אישיות כזו או אישיות אחרת. הדבר צריך להיות מוסדר באופן ממלכתי.
       
       לכן, אני מציע לכנסת לקבל את הצעת החוק, על מנת להסדיר את המחסומים, שלא תהיינה יותר התנגשויות בין רכבות לבין תחבורה אחרת. תודה.
       
היו"ר יולי-יואל אדלשטיין:
       
       אני מודה מאוד לחבר הכנסת זבולון אורלב, בעל ההצעה. נשמע את תשובתו של שר התחבורה, חבר הכנסת מאיר שטרית.
       
שר התחבורה מאיר שטרית:
       
       אדוני היושב-ראש, רבותי חברי הכנסת, ראשית, אני רוצה לברך את חבר הכנסת זבולון אורלב על הרעיון. אכן את הרעיון הזה הוא יזם עוד לפני הפגרה, והוא ניסה להניח אותו בכנסת תוך פטור מחובת הנחה, וכיוון שהפטור מחובת הנחה לא אושר, הדיון נדחה עד לאחר הפגרה. אמרתי לו, כאשר הוא הגיש את החוק, שבעיקרון אני אכן מתכוון לתמוך בחוק הזה, אלא שמאז, לצערי, קרו התאונות הללו עם הרכבת - וכל מלה שהוא אמר פה על הבמה, אני מקבל אותה וחותם עליה בשתי ידיים - לא נשארתי אדיש לעניין, ונקטנו שורה ארוכה של פעולות כדי להסדיר את העניין בצורה סופית ומוחלטת. עשינו שלושה דברים מרכזיים: 1. הוריתי לסגור פיזית את כל המעברים הבלתי-מוסדרים. ואכן, בקו הרכבת תל-אביב--באר-שבע לבדו היו 17 מעברים חקלאיים לא מאושרים סטטוטורית ולא מוסדרים. 16 נסגרו. במקום שהיתה התאונה הנוראית הגדולה ברבדים הוצב מחסום בשני הצדדים, נעשה תימרור כל מה שצריך וכל מה שדרוש, והמעבר הזה נשאר פתוח עם מחסום, וכל היתר נסגרו פיזית.
       
       יותר מזה, המסילה לדימונה הושלמה. הייתי אמור לפתוח את המסילה לבאר-שבע בספטמבר - להביא את הרכבת לדימונה. אבל לאורך המסילה לדימונה יש ארבעה מעברים חקלאיים בלתי מוסדרים. לשם כך נקטתי פעולה: דחינו את פתיחת קו הרכבת לדצמבר, ועד אז, בשני מעברים, יהיו הפרדות מפלסיות שמבצעים אותן עכשיו, עם גשרים, ושני מעברים ייסגרו עד שגם בהם ייעשו הפרדות מפלסיות. ואז באמת נפתח את קו הרכבת לדימונה בדצמבר, כשלא תהיה שום סכנה לנוסעים או לאפשרות של תאונה על פסי הרכבת.
       
       נוסף על זה, הקמנו מינהלת שמטפלת בכל ההפרדות המפלסיות בארץ. הקצינו למינהלת לא 100 מיליון שקל, אלא 1.2 מיליארד שקל, וזה הסכום הדרוש לעשות הפרדות מפלסיות בכל מקום שכביש חוצה  מסילת רכבת. דרך אגב, זה הפתרון האולטימטיבי, הרציני והאמיתי.
       
       אני רוצה לומר לך, בזעזוע, ואני פשוט המום, שבשנת 2004 נוסעים שונים שברו 389 מחסומי רכבת. אנשים עוברים בין המסלולים אחרי שהרכבת נוסעת או דקה לפני שהיא נוסעת, וכיוון שהם ממהרים הם שוברים את המחסומים. 389 מחסומי רכבת נשברו. אני מראה לך כמה סיכון אנשים לוקחים על עצמם.
       
       הקמנו במשטרת התנועה, במימון הרכבת, יחידה של משטרת הרכבות, שתפקידה לעשות אכיפה הרבה יותר הדוקה על המעברים המסודרים, אגב, שיש בהם מחסומים, רמזור וצלצול והכול. כל יום שהשוטרים עומדים בו ליד מחסום, אתה רואה, לצערי, לפעמים עשרה, וביום אחד תפסו 18 אנשים שעושים "סלאלום" בין המחסומים בזמן שהרכבת מגיעה. לצערי הרב, לעתים, אנשים שמים את נפשם בכפם. אנשים שתופסים אותם עכשיו - הרכבת אוכפת והמשטרה נמצאת בצמתים ומחפשת אנשים שעושים זאת כדי להרתיע, ומענישים את האנשים שעושים את זה. המגמה היא להרתיע מצד אחד ולפתור את הבעיה האולטימטיבית לטווח ארוך מצד שני, ובינתיים כל המחסומים הבלתי מוסדרים, מעברים בלתי מוסדרים, נסגרו.
       
       כך, התוצאה היא שהיום, אני מקווה, הורדנו במאות אחוזים את הסיכוי שתקרה בכלל תאונה. אני באמת מקווה ומתפלל שלא תקרה תאונה נוספת, אף שלצערי, מפעם לפעם אתה רואה שאנשים נדרסים, הולכי רגל, על פסי הרכבת, כי כנראה אנשים חוצים את הפסים. דרך אגב, אני מקבל דוח על כל תאונת  רכבת, ואני מקבל גם דיווח מיידי. לצערי הרב, גם החודש אדם נדרס על-ידי רכבת. לפעמים, יש כאלה שרוצים להתאבד בדרך הזאת. אבל יש כאלה - אני לא יכול להבין איך אנשים כאילו בוחרים דרך כזו להתאבד, מדי חודש - בכל זאת, אנשים נהרגים בגלל פגיעת רכבת בזמן הליכתם על הפסים ולא נסיעתם על הפסים.
       
       חבר הכנסת אורלב, פרט לזאת, הסדרנו את כל הדרוש הסדרה בעניין רשות התימרור שאחראית על כל צומת. הוקם צוות שנקרא צוות מפגשי מסילות ברזל וכבישים, ובראשו העמדתי את מנכ"ל משרד התחבורה, ויושבים בו אנשי מע"צ, אנשי הרכבת, אנשי משטרה, אנשי הרשויות המקומיות והתימרור המקומיות במקום. ועדת המפגשים הזאת קובעת את ההסדרים הדרושים בכל צומת; מסדירים אותם בהתאם.
       
       לכן, אני רוצה להגיד שתודות ל"טריגר" שלך, תודות להצעת החוק שלך, אנחנו פעלנו כדי להסדיר את הדברים בצורה טובה. חבר הכנסת אורלב, אני שמח להגיד לפניך היום שתודות להצעה שלך עניינים הוסדרו באופן טוב מאוד, לדעתי. כך שהצעת החוק היום לא תשנה בעצם דבר. אני בטוח שהעניינים האלה מוסדרים גם בהוראות המפקח על התעבורה, גם בהוראות פנימיות של משרד התחבורה וגם בהוראות הפנימיות של מע"צ ושל הרכבת. לנוכח הדברים הללו, נדמה לי שאין צורך בחקיקה נוספת. אדוני היושב-ראש, בגלל זה גם דיברתי עם חבר הכנסת אורלב, ואני מציע לו, כדי שאתה תעמוד בעצמך מקרוב על הדברים, להפוך את ההצעה להצעה לסדר-היום. היא תעבור  לוועדת הכלכלה ויבואו אנשים ויראו לך מה עשו בכל עניין ועניין, ואני בטוח שתהיה שבע רצון.
       
היו"ר יולי-יואל אדלשטיין:
       
       תודה לשר התחבורה. מה עמדתו של המציע?
       
שר התחבורה מאיר שטרית:
       
       הוא מסכים.
       
זבולון אורלב (מפד"ל):
       
       אני מקבל את הצעתו.
       
היו"ר יולי-יואל אדלשטיין:
       
       הוא מקבל את הצעת השר.
       
שר התחבורה מאיר שטרית:
       
       אני מציע להעביר את ההצעה לוועדת הכלכלה.
       
היו"ר יולי-יואל אדלשטיין:

       אם כן, נצביע על הצעה לסדר-היום בנושא תיקון פקודת התעבורה.  חברי הכנסת, אנחנו נצביע לא על הצעת חוק אלא על הצעה לסדר-היום בנושא תיקון פקודת התעבורה (מפגש מסילות ברזל), התשס"ה-2005, שחבר הכנסת הסכים להפוך מהצעת חוק להצעה לסדר-היום, כבקשת השר. ההצבעה החלה. מי בעד? מי נגד? נא להצביע.

הצבעה מס' 1
       
בעד ההצעה להעביר את הנושא לוועדה - 28
נגד - אין
נמנעים - 1
ההצעה להעביר את הנושא לוועדת הכלכלה נתקבלה.
       
היו"ר יולי-יואל אדלשטיין:

       בעד - 28, אין מתנגדים ויש נמנע אחד. אני קובע כי ההצעה לסדר-היום בנושא מפגש מסילות ברזל, התשס"ה-2005, של חבר הכנסת זבולון אורלב, נתקבלה, והיא תידון בוועדת הכלכלה של הכנסת.

       
הצעת חוק מימון מפלגות (תיקון - חלוקת המימון בין מפלגות המקיימות סיעה אחת), התשס"ה-2005
[הצעת חוק פ/3262; נספחות.]
(הצעת חבר הכנסת משה גפני)
       
היו"ר יולי-יואל אדלשטיין:
       
       אנחנו עוברים להצעת חוק מימון מפלגות (תיקון - חלוקת המימון בין מפלגות המקיימות סיעה אחת), התשס"ה-2005. מציע ההצעה הוא חבר הכנסת משה גפני, שממנו נבקש לעלות ולנמק את הצעתו.

משה גפני (דגל התורה):
       
       אדוני היושב-ראש, רבותי חברי הכנסת, הנני מתכבד להגיש הצעת חוק מימון מפלגות (תיקון - חלוקת המימון מפלגות המקיימות סיעה אחת), התשס"ה-2005. על-פי החוק הקיים, כמה מפלגות יכולות לעשות הסכם ביניהן לפני הבחירות וללכת לבחירות כסיעה אחת ולתפקד בכנסת כסיעה אחת, אף שהיא מורכבת מכמה מפלגות. על-פי החוק הקיים, מימון הבחירות בין המפלגות מתחלק לפי חברי הכנסת, ויכול להיות מצב אבסורדי, שבו כאשר יש שתי מפלגות או כמה מפלגות שצריכות לעשות חלוקה במנדט האחרון, הן אינן רשאיות לעשות זאת על-פי החוק ועל-פי הנחיית מבקר המדינה, והיה הסיפור של סיעת שינוי עם חבר הכנסת פריצקי. 
       
       יש בעניין הזה אבסורד. דרך אגב, אני מדגיש - וזה ברור, ואני מניח שכולם מבינים שזה גם מובן מאליו - שאינני מבקש להגדיל את מימון המפלגות או להקטינו, אלא את החלוקה הקיימת לאפשר על-פי הסכם שיהיה לפני הבחירות, והוא יונח לפני הציבור, והולכים בדרך הזאת לבחירות, כך שהחלוקה תוכל להיעשות רק על מנדט אחד על-פי הסכם מוקדם בין המפלגות המרכיבות את הסיעה, אם היא אכן נבחרת בדרך הזאת לכנסת.
       
       בעצם, מדובר על חוק טכני, ואני מבקש את תמיכת חברי הכנסת בחוק. תודה רבה.
       
היו"ר יולי-יואל אדלשטיין:
       
       תודה רבה לחבר הכנסת משה גפני, מציע החוק. תשיב שרת המשפטים, חברת הכנסת ציפי לבני.
       
שרת המשפטים ציפי לבני:
       
       אדוני היושב-הראש, כנסת נכבדה, בעניינים שהם סדרי עבודתה של הכנסת או הליכי הבחירה לכנסת הממשלה לא נוהגת לקבוע עמדה, וכך גם במקרה הזה. נמסר לי על-ידי יושב-ראש הקואליציה שהקואליציה תומכת.

קריאה:
       
       לא שומעים.
       
שרת המשפטים ציפי לבני:
       
       הודעתי שכטבעה, ועל-פי מדיניות הממשלה בנושאים מעין אלה, הממשלה לא מביעה עמדתה. מאידך גיסא, הוספתי שיושב-ראש הקואליציה מסר לי שהקואליציה ככזאת תומכת. אבל זו איננה בגדר עמדת ממשלה.
       
היו"ר יולי-יואל אדלשטיין:
       
       אני מודה מאוד לשרת המשפטים.
       
       האם יש מתנגדים להצעה זו? הממשלה לא הביעה עמדה. אין  מתנגדים. לכן, אנחנו נעבור להצבעה על הצעת חוק מימון מפלגות (תיקון - חלוקת המימון בין מפלגות המקיימות סיעה אחת), התשס"ה-2005.  חברי הכנסת, אנחנו עוסקים בדברים שברומו של עולם. קצת שקט. ההצבעה החלה. מי בעד? מי נגד? נא להצביע.
       
הצבעה מס' 2
       
בעד ההצעה להעביר את הצעת החוק לדיון מוקדם בוועדה - 44
נגד - 1
נמנעים - 1
ההצעה להעביר את הצעת חוק מימון מפלגות (תיקון - חלוקת המימון בין מפלגות המקיימות סיעה אחת), התשס"ה-2005, לדיון מוקדם בוועדת החוקה, חוק ומשפט נתקבלה.
       
היו"ר יולי-יואל אדלשטיין:
       
       בעד - 44, מתנגד אחד ונמנע אחד. הצעת החוק עברה, והיא תידון בוועדת חוקה, חוק ומשפט של הכנסת.
       
       חברי הכנסת, ברצוני להודיע לפרוטוקול שבהצבעה הקודמת על ההצעה לסדר-היום של חבר הכנסת זבולון אורלב לא הוחלף שם היושב-ראש במחשב. לכן, הצבעתו של חבר הכנסת ריבלין בעד הצעתו של חבר הכנסת אורלב היא בעצם הצבעתו של חבר הכנסת יולי אדלשטיין ממקום יושב-ראש הישיבה. אמרתי לסגן המזכיר שחייבים לתקן, אחרת חבר הכנסת זבולון אורלב יהיה לא מרוצה.

מאיר פרוש (אגודת ישראל - יהדות התורה והשבת):
       
       - - -
       
היו"ר יולי-יואל אדלשטיין:
       
       לא יכול.

       
הצעת חוק בתי-המשפט (תיקון - גיל יציאה לקצבה), התשס"ה-2005
[הצעת חוק פ/3887; נספחות.]
(הצעת קבוצת חברי הכנסת)
       
היו"ר יולי-יואל אדלשטיין:
       
       עתה, הצעת חוק בתי-המשפט (תיקון - גיל יציאה לקצבה), התשס"ה-2005, מאת חברי הכנסת אליעזר זנדברג ואילן שלגי. ינמק חבר הכנסת אליעזר זנדברג. אדוני, בבקשה. המשיבה היא שרת המשפטים.
       
אליעזר זנדברג (שינוי):
       
       אדוני היושב-ראש, רבותי חברי הכנסת, למעשה, מטרת הצעת החוק היא להתאים את מועד גיל היציאה לפנסיה של שופטים - העיקרון הגלום בו - לשינוי שעבר המשק הישראלי בכלל בכל מה שנוגע לגיל היציאה לפנסיה. עד לא מזמן פרשו לפנסיה - גברים בגיל 65 ונשים בגיל 60. השופטים באותו זמן פרשו בגיל 70. מצאו לנכון - המחוקק, הממשלה - להכיר בעובדה שהיום אפשר להאריך את תקופת העבודה ולצאת לפנסיה במועד מאוחר יותר, והאריכו בשנתיים, גיל 67 לגברים, שזה הגיל הגבוה יותר. אני מציע לעשות דבר דומה לשופטים, אשר ללא התיקון יפרשו לפנסיה בגיל 70, וכעת אני מציע לאפשר להם לפרוש בגיל 72, על-פי מנגנון שמוצע יחד עם חברי חבר הכנסת אילן שלגי. 
       
       אנו מציעים כאן מנגנון לעניין הזה. אני מוכן ואומר כאן - - -
       
גדעון סער (הליכוד):
       
       למה לא 90?
       
אליעזר זנדברג (שינוי):
       
       חבר הכנסת סער, זו שאלה יפה.
       
זבולון אורלב (מפד"ל):
       
       אל תיתן לו רעיונות.
       
אליעזר זנדברג (שינוי):
       
       למה לא לשלול את האפשרות להיבחר לבית-המשפט בחלוף 30 שנה מזמן הפרישה מהכנסת? מאותה סיבה. אני מנסה להסביר. אינני קובע כאן עיקרון חדש. אני מציע כאן התאמה של המצב הקודם, קרי, חמש שנות הפרש בין מועד הפרישה של שופט למועד הפרישה הרגיל של גבר, למצב החדש כאשר העלינו את הגיל בשנתיים לכלל הפורשים. גם כאן אני מציע בשנתיים עם מגבלות ומנגנון.
       
       אני יודע שמשרד המשפטים מתנגד, ואני רוצה לומר כאן שלדעתי אפשר לבנות את ההצעה באופן שגם תענה על צרכים אחרים. דבר אחד הוא, שכתוב כאן בצורה מפורשת שזה לא חל על בית-המשפט העליון. אני אומר כאן לכל מי שחושב שיש איזה ניסיון להתערב בכל מה שקשור - - -
       
זבולון אורלב (מפד"ל):
       
       - - -
       
אליעזר זנדברג (שינוי):
       
       כי הערכתי שאם אציע את זה, אין שום סיכוי שמישהו פה יתמוך.
       
שרת המשפטים ציפי לבני:
       
       אז הוא היה תומך בך.
       
אליעזר זנדברג (שינוי):
       
       אני חושב שטוב להשאיר את העניין ההוא, שבעיני הוא קצת יותר פוליטי, מחוץ למסגרת.
       
זבולון אורלב (מפד"ל):
       
       אני לא יכול לקפח את בית-המשפט - - - 
       
אליעזר זנדברג (שינוי):
       
       אבל, אני חושב שצריך להיות במצב שבו החוק קובע את העיקרון הזה, שמאריכים את גיל הכהונה, ולאחר מכן יש לאפשר את המנגנונים החריגים ולא לתת את הדברים הללו לידי ועדה, כפי שאני יודע שמתוכנן. לכן, אני קורא לחברי הכנסת לתמוך, לעשות את התיקון הזה, שאני רואה אותו במידה מסוימת אפילו תיקון טכני של התאמת הפרשי גילאי הפרישה. אני חושב שהתיקון הזה הוא טוב, נכון, אפשר יהיה להיעזר בניסיון של השופטים יותר זמן, והוא גם תיקון שחוסך כסף לקופת המדינה בסופו של יום. תודה. 
       
היו"ר יולי-יואל אדלשטיין:
       
       תודה לחבר הכנסת אליעזר זנדברג. נשמע כעת את תשובתה של שרת המשפטים, חברת הכנסת ציפי לבני, בשם הממשלה. 
       
שרת המשפטים ציפי לבני:
       
       אדוני היושב-ראש, כנסת נכבדה, הצעת החוק מבקשת לתקן את חוק בתי-המשפט, כך שיתאפשר לשופטי בתי-המשפט השלום והמחוזי להאריך את תקופת כהונתם. הצעת החוק מנומקת, על פניה, ברצון להמשיך ולנצל את כישורי השופטים המכהנים. אני מבקשת מהכנסת לדחות את ההצעה, וזאת גם החלטת הממשלה, אבל אני רוצה לנחם את מי שמוטרד אולי ממצב שבו שופט שפרש הוא עדיין בשיא אונו והוא יכול לתרום למערכת. יתירה מזאת, גם המערכת, יכול שהיא חושבת שהשופט עצמו כשיר לתרום לה. 
       
       על-פי הסדר שאושר זה כבר על-ידי הממשלה, ניתן יהיה להסתייע בשופטים טובים ומנוסים באמצעות הסדר שופט-עמית. על-פי הסדר זה, המשך הכהונה, שלא יהיה תלוי ברצונו של השופט, כפי המוצע כאן, אלא שר המשפטים, בהסכמת נשיא בית-המשפט העליון, יהיה רשאי למנות שופט בית-משפט שלום או מחוזי שיצא לקצבה, להמשיך ולכהן לתקופה של שנה שניתנת להימשך. דהיינו, זה מאפשר את הגמישות מבחינת המערכת, מקום שבו שופטים טובים רוצים להמשיך ולתרום, אבל זה נעשה מהצד של המערכת, ולא נעשה אוטומטית כהגדלת זמן הפרישה. 
       
       יצוין ששופטים שיצאו לקצבה בדרך כלל ממשיכים לתרום כראשי ועדות, ועדות ציבוריות ועוד תפקידים שיועדו להם בחוק וכו'. הנימוק להצעה, דהיינו שמירה על הפער בין גיל הפרישה הכללי וכו', לא נראה מצדיק את השינוי בחקיקה. בשונה מאנשים שנבחרים לתקופות קצובות, שופטים נבחרים על-ידי הוועדה לבחירת שופטים, משך כהונתם הוא עד גיל פרישה, והאפשרות להעביר שופט מתפקידו מוגבלת ביותר. לכן יש חשיבות גם לרענון השורות על-ידי תחלופה. מדובר במקצוע שהשחיקה בו רבה, ולכן, בצד ההתנגדות להצעת החוק והסידור הקיים כשופט-עמית, נכון יהיה לדחות את הצעת החוק. 
       
היו"ר יולי-יואל אדלשטיין:
       
       אני מודה מאוד לשרת המשפטים. הממשלה מתנגדת. אדוני רוצה לחזור לדוכן? חבר הכנסת אילן שלגי, המציע השני, רוצה להשיב לשרת המשפטים, וודאי יש לו זכות על-פי התקנון לעשות זאת.
        
אילן שלגי (שינוי):
       
       אדוני היושב-ראש, חברות וחברי הכנסת, ההצעה שלנו נועדה קודם כול להשוות את מצבם של השופטים למצבם של כלל העובדים במשק, במובן זה שתקופת הפרישה נדחתה בשנתיים לגבי כלל המשק. בנוסף, אנחנו יודעים שאנחנו, הנבחרים ברשות המחוקקת והנבחרים ברשות המבצעת, למעשה מכהנים ללא הגבלת גיל. יש רבים וטובים ברשות המחוקקת וברשות המבצעת שעומדים יפה במטלות, גם בגילים גבוהים בהרבה מגיל 72. מדוע ייגרע חלקה של הרשות השופטת? גם כאן גיל הפרישה יידחה ולו בשנתיים, כפי שנעשה לגבי כלל המשק. תודה רבה. 
       
משה גפני (דגל התורה):
       
       למה לא הצעתם את זה על בתי-הדין?

היו"ר יולי יואל אדלשטיין:
       
       אני מודה מאוד לחבר הכנסת שלגי, ואנחנו לא נשמע את צעקותיו של חבר הכנסת משה גפני. נא לשבת ונא להצביע. 
       
הצבעה מס' 3
       
בעד ההצעה להעביר את הצעת החוק לדיון מוקדם בוועדה - 14
בעד ההצעה להסיר מסדר-היום את הצעת החוק - 54
נמנעים - 1
ההצעה להסיר מסדר-היום את הצעת חוק בתי-משפט (תיקון - גיל יציאה לקצבה), 
התשס"ה-2005, נתקבלה. 

היו"ר יולי יואל אדלשטיין:
       
       14 בעד, 54 מתנגדים ואחד נמנע. אני קובע כי הצעת החוק לא עברה בקריאה טרומית. 

       
הצעת חוק הגבלת הפרסומת למוצרי טבק לעישון (תיקון - הגבלת הפרסום), 
התשס"ד - 2004
 [הצעת חוק פ/2255; נספחות.]
(הצעת קבוצת חברי הכנסת)
       
היו"ר יולי יואל אדלשטיין:
       
       חברי הכנסת, הצעת החוק הבאה היא הצעת חוק הגבלת הפרסומת למוצרי טבק לעישון (תיקון - הגבלת הפרסום), התשס"ד-2004, של חברי הכנסת חיים אורון ונסים דהן. ינמק חבר הכנסת חיים אורון. בבקשה, אדוני. תשובה והצבעה במועד אחר. לכן אני כבר עכשיו יכול לומר, שלאחר סיום דבריו של חבר הכנסת חיים אורון, נכריז על הפסקה עד השעה 13:00, להתארגן לכניסת הנשיא ומשפחת השר הנרצח רחבעם זאבי.
       
חיים אורון (מרצ-יחד):
       
       אדוני היושב-ראש, חברי הכנסת, הצעת חוק דומה הונחה על שולחן הכנסת בכנסת הקודמת על-ידי ידידי, חבר הכנסת דאז מוסי רז. הצעת החוק הזאת הונחה על שולחן הכנסת עם ראשית המושב, וזה כמה חודשים אני מנסה להעלות אותה על סדר-היום. אני כבר אומר עכשיו את הסיבה להסכמתי לדחיית ההצבעה, מקסימום בשבועיים, וזאת משום ששר הבריאות אמר לי שהוא רוצה לעשות ניסיון נוסף לשנות את עמדת הממשלה, וכרגע עמדתה של ועדת השרים לחקיקה היא נגד החוק. אני תוהה מה בדיוק הסיבות להיות נגד החוק, שתכליתו אחת - עוד מאמץ, לא יחידי, לא רק בתחום הזה, לצמצם את נזקי הטבק, הסיגריות, שכבר מזמן מזמן אין מחלוקת לגבי הנזק הגדול שהן גורמות למי שמעשן אותן באופן אקטיבי וגם למי שמעשן באופן פסיבי. 
       
יוסי שריד (מרצ-יחד):
       
       - - -
       
חיים אורון (מרצ-יחד):
       
       כרגיל, חבר הכנסת שריד, הוציא את מילותי מפי, אבל לא שמענו אותן. חדשות לבקרים אנחנו שומעים על ארצות נוספות שמפעילות אמצעים, ואנחנו עוד מאוד מאוד רחוקים מהן. רק השבוע עסקה התקשורת רבות בהחלטה של הצרפתים לאסור עישון באופן מוחלט, לרבות בבתי-קפה ובכל המקומות האחרים, דבר שנתפס שם כמהפכה תרבותית בסדרי-גודל. אני לא הולך כל כך רחוק. 
       
       מה בקשת החוק? החוק אומר דבר פשוט - - - 
       

היו"ר יולי יואל אדלשטיין:
       
       חברי הכנסת, קשה מאוד לשמוע לא רק את דבריו של חבר הכנסת שריד, שנאמרו מהמקום, אלא גם את דבריו של חיים אורון, שנאמרים לתוך המקרופון. זה לא עושה רושם על אף אחד. חבר הכנסת גדעון סער, אדוני מפריע מאוד לדובר. חבר הכנסת יובל שטייניץ, אני אבקש מכבודו לשבת. תודה. 
       
חיים אורון (מרצ-יחד):
       
       חברי הכנסת, הרי מי שחשוף לפרסום לסיגריות איננו מעשן. המעשן הכבד או המעשן הפחות כבד כנראה לא יושפע מהפרסום או מאי-פרסום, אבל קיימת תופעה, ואגב, היא איננה תופעה ישראלית ייחודית, ויש על כך נתונים רבים - אני לא רוצה להלאות אתכם כי יש לי פה חוברות שלמות - על גידול משמעותי בצריכה סיגריות על-ידי צעירים, לא בגיל 18, לא בגיל 17, לא בגיל 16, אלא בגיל 12, 13 וכו' וכו'. בשלב הזה הם נעשים מכורים למשהו, שיכול להיות שבגיל מאוחר יותר הם יעשו מאמצים עצומים להיגמל ממנו. על הקבוצה הזאת, כנראה, על-פי הרבה מחקרים, לפרסום יש השפעה גדולה. 
       
אברהם פורז (שינוי):
       
       חבר הכנסת אורון - - - שני דברים - - - שזה נזק של כ-10 מיליוני שקל בשנה וכן - - - יזם משהו - - -
       
חיים אורון (מרצ-יחד):
       
       אני מודע, חבר הכנסת פורז, לעובדה, ויצא לי גם לדבר עם האנשים שמייצגים באופן לגיטימי ואינטרסנטי את העמדה שלך. בכל זאת, אני שואל אותך כחבר כנסת - בתוך האיזון הזה, ויש  לי הרבה רצון לעזור לעיתונות הכתובה: האם השיקול הזה, שהוא שיקול בריאותי נטו, הרי אין לי שום שיקול אחר פה, אין לי איזה אינטרס אחר, של איזה כוח אחר - האינטרס היחיד אומר - - -
       
אברהם פורז (שינוי):
       
       אף אדם לא מתחיל לעשן כי הוא ראה פרסומת בעיתון. 
       
חיים אורון (מרצ-יחד):
       
       חבר הכנסת פורז. תגיד לי, אלה שמוציאים 10 מיליוני שקל בשנה על פרסומת לא יודעים את מה שאתה אומר? הם יודעים בדיוק את מה שאתה אומר. 
       
אברהם פורז (שינוי):
       
       אבל הם מתחרים זה בזה. 
       
קריאות:
       
       - - -
       
חיים אורון (מרצ-יחד):
       
       חבר הכנסת פורז, מדינות נאורות כמו צרפת, בריטניה, איטליה, אוסטרליה, אירלנד, האיחוד האירופי, קיבלו הצעות דומות. הם לא יודעים את מה שאתה אומר? אני הרי לא חושב שהאמצעי הזה - - -
       
אברהם פורז (שינוי):
       
       תראה, אני  - - - אבל אתם מחטיאים את המטרה - - -
       
יוסי שריד (מרצ-יחד):
       
       - - - 
       
אברהם פורז (שינוי):
       
       - - - 
       
היו"ר יולי -יואל אדלשטיין:
       
       כל עוד שאלת את חבר הכנסת אורון -  הבלגתי, אבל עכשיו הדו-שיח הוא כבר מעל ומעבר. 
       
אברהם פורז (שינוי):
       
       אדוני היושב-ראש, יש פה - - -
       
חיים אורון (מרצ-יחד):
       
       חברי הכנסת, הכנסת היא בית-דין. כאשר עמדה לפניה אותה שאלה בשורה של נושאים על פרסום, גם בעיתונות, למשל – למכוני ליווי. הכנסת אמרה – אף שזה מנע הכנסה, היא אמרה: יש דברים שלא מפרסמים, כי נזקם רע. 
       
קריאה:
       
       ובאמת נסגרו המכונים?  
       
שר התיירות אברהם הירשזון:
       
       מאיפה אתם יודעים? 
       
דני יתום (העבודה - מימד - עם אחד):
       
       מאיפה אתה יודע שלא? 
       
חיים אורון (מרצ-יחד):
       
       חבר הכנסת בריזון, אני אפילו לא מתיימר לטעון שהאמצעי הזה פותר את השאלה. אני בא ואומר – יש תופעה שהולכת ומתגבשת כתופעה רחבה, תרבותית, מעבר לישראלית, ומנסים להתמודד אתה בכוחות אחרים, משום שיש גידול משמעותי בצריכת סיגריות בקרב בני הנעורים, בארץ ובעולם. האם אתה יכול לבוא ולומר לי שהשיקול הזה עומד כנגד השיקול של פגיעה, ואני מודע לה - בכלי תקשורת? ואגב, לא מדובר רק בעיתונות. יש פה היום פרסומת מאוד אפקטיבית באינטרנט. היא מאוד אפקטיבית אצל בני-הנוער הללו, והיום אין דרך למנוע אותה. והיא מאוד אגרסיבית. 
       
אברהם פורז (שינוי):
       
       - - -
       
חיים אורון (מרצ-יחד):
       
       והיא מאוד מפתה, והיא מאוד חשופה לבני-הנוער, אז אתה תבוא ותאמר לי: אני נגד זה, משום שזה יפגע באינטרנט? 
       
       ולכן, אדוני היושב-ראש, אני חושב שהכנסת צריכה לחוקק את החוק הזה. אני מצפה שהממשלה תקבל החלטה לתמוך בו. אם הממשלה לא תקבל החלטה לתמוך בו, אני מקווה שיהיה רוב בכנסת כדי  לתמוך בחוק. 
       
       פורז, אם נרצה ליצור איזה מדרג, לא מהיום למחר, של משך זמן, של איזונים מסוימים - אתה מכיר אותי, אני פתוח לדיון הזה. נתחיל באינטרנט, וכעבור שנה נגיע לעיתונות, נגיע למקום אחר,  נתחיל בעיתונות הנוער. אני לא בא לתפוס - - -
       
אברהם פורז (שינוי):
       
       אבל לפי החוק - - -
       
חיים אורון (מרצ-יחד):
       
       חבר הכנסת פורז, אני מציע לך - - -
       
קריאות:
       
       - - -
       
היו"ר יולי- יואל אדלשטיין:
       
       חברי הכנסת. חבר הכנסת שריד. 
       
חיים אורון (מרצ-יחד):
       
       פורז, השאלה ששאלת אותי אפילו לא דורשת תשובה רצינית. אני מאוד מקווה, אני אפילו יודע: עיתון "הארץ" לא קיים בגלל פרסומת לסיגריות. לא. 
       
אברהם פורז (שינוי):
       
       עוד מכה ועוד מכה - - -
       
חיים אורון (מרצ-יחד):
       
       אני מקווה שהגישה הליברלית שלך, שמאזנת בין אינטרסים שונים גם בתחומים אחרים, תהיה יותר פתוחה מאשר בנושא הזה. 
       
היו"ר יולי-יואל אדלשטיין:
       
       תודה רבה לחבר הכנסת אורון, גם לחבר הכנסת פורז, ששכנע אותי למה אני צריך לתמוך בהצעת החוק. תשובה והצבעה, כאמור – במועד אחר. אני באמת מאחל לשר הבריאות שידוע בעמדתו בנושא, להצליח ולשנות את עמדת הממשלה.
        
       חברי הכנסת, בשעה 13:00 בדיוק נקיים ישיבה מיוחדת לציון זכרו של חבר הכנסת רחבעם זאבי, ידידנו, חבר הכנסת והשר רחבעם זאבי, גנדי ז"ל, במלאות ארבע שנים להירצחו. בינתיים אני מכריז על הפסקה של חמש דקות על מנת להיערך לישיבה המיוחדת. תודה. 
       
       (הישיבה נפסקה בשעה 12:56 ונתחדשה בשעה 13:01.)

 

ישיבה מיוחדת לציון זכרו של רחבעם זאבי, זיכרונו לברכה, 
במלאות ארבע שנים להירצחו 

היו"ר ראובן ריבלין:
       
       אני מחדש את הישיבה. 
       
מזכיר הכנסת אריה האן:

	אבקש לקום. כבוד הנשיא!

(חברי הכנסת מקדמים בקימה את פני נשיא המדינה.)

מזכיר הכנסת אריה האן:

	בבקשה לשבת.

היו"ר ראובן ריבלין:
       
       ישיבה מיוחדת של הכנסת לזכרו של שר התיירות, חבר הכנסת רחבעם זאבי. אבקש מכולם לקום ולכבד את זכרו. 
       
       (חברי הכנסת מכבדים בקימה את זכרו של המנוח.)

היו"ר ראובן ריבלין:

       תודה רבה, נא לשבת.
       
       כבוד נשיא המדינה מר משה קצב והגברת גילה קצב, אדוני ראש הממשלה אריאל שרון, אדוני ראש הממשלה לשעבר אהוד ברק, חברי הממשלה, אדוני ראש האופוזיציה חבר הכנסת יוסף טומי לפיד, חברי הכנסת בעבר ובהווה, מכובדי ומכובדי סגל א' של המדינה, אורחים נכבדים, ואחרונים יקרים משפחת זאבי, הרעיה יעל, והילדים פלמח, בנימין, מצדה, צאלה, ערבה, הנכדים והנינים.
       
       זכרו של גנדי מצוי עדיין בהתגבשות. קשה עדיין להעריך כיצד ייחקק לבסוף בתודעה הלאומית ההיסטורית. מטבע הדברים, כשמדובר בדמות מעוררת מחלוקת, באישיות פוליטית שהיתה רחוקה מן הקונסנזוס ובאדם שהעדיף תמיד לבטא בבהירות ובשפה מדויקת ורהוטה את האמת הנוקבת שבה האמין, הרי שהזיכרון אף הוא ממאן להתרווח לו בקונסנזוס החמים, זה המקציע, בדיעבד כמובן, את זיזיה המשוננים של המחלוקת. 
       
       לכן, יש המעדיפים לברור לעצמם רק כמה חלקים מן התמונה השלמה ובכך לטשטש את החלקים הבעייתיים בעיניהם, ויש שיאמרו את האמת עצמה, ובלבד שבסוף תישאר דמות היסטורית שעמה יוכלו רבים ככל האפשר להזדהות. כך מתגבשת לה דמותו ההיסטורית של גנדי כפלמ"חניק, כלוחם ומפקד וכאוהבה הגדול של ישראל במובן הפולקלוריסטי, התמים, הלא-פוליטי, של המלים הגדולות הללו - ארץ-ישראל. כך נוצרת דמות שכולם יכולים להזדהות עמה. פוליטיקה, טרנספר, תנועת מולדת - הס מלהזכיר, חלילה. וכך נעקרות להן מן הביוגרפיה של גנדי עשר, 15 שנה, שנים משמעותיות בחייו של גנדי האמיתי, כדי שכולם ירגישו יותר נוח. כמי שהכיר את גנדי לא רע אני מניח שגנדי, איש האמת הנוקבת, היה מגחך לנוכח המאמץ להכניסו בכוח לקונסנזוס, ואפילו היה כועס לנוכח הניסיון להשכיח את מה שאני משוכנע שראה כמרכיב מרכזי בביוגרפיה הציבורית שלו, את עמדותיו המדיניות והפוליטיות ודעותיו הברורות והנוקבות כלפי הבעיה הפלסטינית. טול מגנדי את הטרנספר שבשמו הלך לפוליטיקה ובשמו קיבל את אמון תומכיו, בשמו היה לחבר כנסת ובשמו היה גם לשר, ונותרת עם דמות מפוארת ללא ספק, פלמ"חניק, לוחם ומפקד, איש ספרא וסייפא, מלא וגדוש כרימון, אבל בלי שום רלוונטיות פוליטית. אך האם גנדי כזה היה מוספד דווקא כאן בכנסת בכל שנה? האם גנדי כזה היה נרצח? בפרספקטיבה של דורות, עם חלוף השנים, אנו נותרים עם תדמיתן של דמויות, עם החותם שהותירו על מהלך ההיסטוריה, עם הדברים שאמרו, שכתבו ועשו.
       
       הניסיון מלמד כי בסופו של דבר צצים להם גם הפרקים הפחות ידועים, היותר מורכבים, ולפעמים גם הפחות מחמיאים על-אודות הדמויות ההיסטוריות שאנו מציבים בפנתיאון הלאומי, התרבותי והאישי שלנו. דמויות המופת של כל אומה הן המטרות המועדפות ביותר על שוחטי הפרות הקדושות. זוהי עובדה שיש להכיר בה. במציאות זו של ערכים יחסיים, של אמיתות יחסיות, של רתיעה מדירוג טוטלי של ערכים ושל הבנה שדמויות היסטוריות אינן חד-ממדיות. במציאות כזאת ישאל השואל כיצד נוצרים מיתוסים, כיצד נצרבות דמויות היסטוריות בתודעה. כמובן, גם במציאות פוסט-מודרנית זו איש איננו מוותר על הניסיון לצרוב את התודעה, על הניסיון ליצור מיתוסים או על הניסיון לטפח, לעתים יש מאין, דמויות מופת שאפשר להזדהות אתן. תעשיית התדמיות המקיפה את חיינו מכל עבר עוסקת יום-יום בטיפוח מיתוסים ובשיווקם, בהבלטת צד אחד תוך הסתרת הצד האחר. התעשייה הזאת עוסקת גם בדמויות היסטוריות, במנהיגים ציבוריים ובתהליכים פוליטיים, ולעתים אף כובשת את ההגה עצמו ומנווטת את המהלכים במקום להסתפק בשיווקם. שום דבר איננו כפי שהוא נראה, והרי אין לך דבר יותר רחוק מגנדי, איש האמת הקשה, הבוטה לעתים, איש שתוכו כברו, איש שהאמין באמת שלו, איש שסירב לשווק את אמונותיו באריזות נוחות יותר, מתונות יותר, בשקרים, במציאות מדומה שכזאת. גם אם לא הסכמת עם מלה אחת שלו, ובמלים רבות לא הסכמתי אתו, לא יכולתי שלא להעריכו ולכבדו על יושרו.
       
        בשנה החולפת קיבלה הכנסת חוק לשימור מורשתו של גנדי. אינני יודע כיצד תשומר מורשתו ומה ייכלל במורשת זו, ובכלל מהי מורשתו של מנהיג פוליטי, היכן היא מתחילה והיכן היא מסתיימת, מה נכלל בה ומה משמיטים ממנה. האם יש לשאוף להציגה במלואה על כל מורכבותה, על כל חלקיה, גם הקשים, הכואבים ומעוררי המחלוקת, או שמא יש להתאימה לקהל הרחב, לשייף ולהחליק אותה, להבליט את א' ולהצניע את ב', כדי שתהא נוחה יותר לשיווק, קרובה יותר לקונסנזוס. 

       ככל שנוגע הדבר לגנדי - חבר, מנהיג, איש רעים להתרועע ואדם בעל עומק - ככל שהדבר נוגע לו, שלא האמין בריכוך האמת, אני - דומני גם אחרים שהכירוהו -  אזכור אותו בדיוק כפי שהיה, נוקב, אמיץ וישר. יהי זכרו ברוך. 
       
       גבירותי ורבותי, אני מתכבד להזמין את ראש הממשלה לשאת דברים לזכרו של רחבעם זאבי, השם ייקום דמו. 
       
ראש הממשלה אריאל שרון:
       
       כבוד נשיא המדינה והגברת קצב, אדוני יושב-ראש הכנסת, יעל היקרה, משפחת זאבי, חברי הכנסת, ארבע שנים חלפו מאז נפל השר רחבעם זאבי, גנדי, השם ייקום דמו, מכדורי המרצחים הפלסטינים. ארבע שנים חלפו מאז קיבלתי את הבשורה במסוק, בדרך לסיור, כמה סמלי, בבקעת הירדן. 
       
       אין לי ספק כי אם היה היום גנדי בחיים, היה מתייצב בעוז בראש מקטרגי. אך גם ברור לי כי היה עושה זאת בכבוד, בדרך-ארץ, בדרכו ההוגנת והראויה. בשנה האחרונה הוא חסר לי כאן, בבניין הזה, אפילו יותר מבעבר. 
       
       גם לאחר מותו נמצאו רבים החולקים על משנתו ודרכו המדינית, אך אין איש שיוכל למחוק או להתעלם ממשנתו הארץ-ישראלית. 
       
       בחודש יולי השנה קיבלה הכנסת את החוק להנצחת זכרו של רחבעם זאבי. ראיתי חשיבות גדולה במתן הכרה ממלכתית לזכרו ולפועלו של גנדי האדם, ללא קשר למחלוקות הפוליטיות עמו. 
       
       בימים אלו אנו עוסקים בהרכבת המועצה הציבורית שעתידה לקום על-פי חוק זה, שבה חברים נציגי ציבור וממשלה. בנוסף, יהיו חברים במועצה גם נציגי עמותת מורשת גנדי, שמאז הירצחו עוסקים בפעילות חינוכית ענפה – בדגש על לימודי ארץ-ישראל. 
       
       אהבתו של גנדי לארץ-ישראל באה לידי ביטוי בכל תפקידיו כלוחם וכמפקד, אך יותר מכול היא באה לידי ביטוי בניסיונו להנחיל את המורשת הארץ-ישראלית ולשומרה. 
       
       הוא היה מפעל מורשת של איש אחד. הוא ליקט אחד לאחד את חלקי הפסיפס העשיר, המגוון והמורכב של תולדות ארץ-ישראל. הוא ערך ותרגם לעברית 72 ספרים על הארץ, שכתבו מטיילים ועולי רגל לאורך כל הדורות. הוא אסף יומני מסע של בני כל הדתות, שנמשכו אל קסמה של ארץ התנ"ך. 
       
       במסעותיו אל נבכי העבר היהודי, אסף את התשתית העובדתית ההיסטורית של זכותנו על הארץ. 
       
       כלוחם ואיש הסייפא, האמין שרק כוחנו יבטיח את הקיום הפיזי של העם היהודי בארצו. כאיש הספר ידע שאת קיומנו כאן במדינה יהודית ריבונית נוכל להבטיח רק כאשר תוכר הזכות המולדת שלנו על כברת הארץ הזאת,  על-ידינו,  על-ידי שכנינו ועל-ידי העולם כולו. 
       
       חברי הכנסת, ארבע שנים חלפו מאז שמט מי שהוגדר כ"אלוף נעוריה של המולדת" את תרמיל המסע הכבד, בעודו פוסע במעלה ההר. 
       
       לנו נותר רק להעמיס את התרמיל על גבינו ולהמשיך בדרך המתפתלת. למגר את הטרור, להביא ביטחון ושקט לעמנו הכמה לשלום של אמת ולהבטיח לנצח את מדינתו היחידה של העם היהודי, את מדינת ישראל. יהי זכרו ברוך. 
       
היו"ר ראובן ריבלין:
       
       תודה לראש הממשלה אריאל שרון. אני מזמין את יושב-ראש האופוזיציה, חבר הכנסת יוסף טומי לפיד, בבקשה, אדוני.  אחריו ידברו חבר הכנסת בנימין אלון, וראש הממשלה לשעבר בנימין נתניהו. 
       
יוסף לפיד (שינוי):
       
       אדוני הנשיא ורעייתו, אדוני ראש הממשלה, אדוני יושב-ראש הכנסת, יעל זאבי ובני המשפחה, גנדי היה מיתוס, דרכן  של דמויות מיתולוגיות היא, שהן רק גדלות אחרי מותן. 
       
       אפשר היה ואולי גם צריך היה שלא להסכים לדעותיו הקיצוניות, אבל לא היה אפשר שלא לחבב את האיש. 
       
       גאולה כהן אמרה פעם, שהוא היה שמורת טבע. ואכן, בגנדי התגלמה אותה ארץ-ישראל יפה שכל כך אהבנו כאשר עוד אהבנו את עצמנו. 
       
       הקשר הנפשי העמוק שלו לנופי הארץ, להיסטוריה של עם ישראל, לכל ממצא ארכיאולוגי, לספרות העולמית על ארץ-ישראל, הידע המופלא שלו בתנ"ך ובכל מה שקשור בתולדות ארץ-ישראל, יצרו אצלו שילוב חד-פעמי של ידע מעמיק ושל אהבה בוערת. 
       
       כאלוף שענד על צווארו דיסקית עם שמות נעדרי צה"ל, הוא התייחס לצבא-הגנה לישראל כאל התגלמות הגבורה היהודית וכערובה לקיומו של המפעל הציוני. בשבילו הצבא היה יותר מבשר ופלדה. בשבילו הצבא היה  פסגת היישום של תקומת ישראל. 
       
       מעבר לכך, גנדי ידידי היה איש רעים להתרועע, איש נעים הליכות, סבלני וחביב, שקולו העמוק ידע לשכנע ולשונו החריפה ידעה לעקוץ.  אבל מעבר לכול, פעם לבו הגדול שידע לאהוב. 
       
       הוא היה איש משפחה וחבר נאמן. אין זה פלא שרבים מאלה שהתנגדו לדעותיו אהבו את האיש. 

       הנסיבות הטראגיות של מותו של גנדי מציבות אותו על מישור היסטורי. שני שרי ישראל נרצחו מאז קום המדינה, ראש הממשלה יצחק רבין בידי מרצח יהודי והשר רחבעם זאבי בידי בני-בליעל פלסטינים. שתי הרציחות האלה הן שני הצדדים של המטבע האפל בתולדות ישראל.
       
       גנדי, ידידי הטוב, הם רצחו אותך אבל לא ניצחו אותך. אתה חי בתוכנו ושמך חרות עמוק עמוק בסלעי ארץ-ישראל.
       
היו"ר ראובן ריבלין:
       
       תודה רבה לחבר הכנסת יוסף טומי לפיד, יושב-ראש האופוזיציה.
       
       אני מזמין את חבר הכנסת בני אלון, יושב-ראש תנועת מולדת.

בנימין אלון (האיחוד הלאומי - ישראל ביתנו):
       
       אדוני היושב-ראש, אדוני ראש הממשלה, אדוני הנשיא ורעייתו, כנסת נכבדה, אדוני היושב-ראש, פתחת והצבת בפנינו אתגר ואינני רוצה להתחמק ממנו. אינני מקבל שהטרנספר היה הכול. הססמה החיובית היתה מולדת. זה היה הדגל, רק שהיושר והאומץ של רחבעם, השם ייקום דמו, חייבו אותו להתמודד פוליטית עם מה שהשמאל, לצערי, כאילו לבד התמודד, וזו הסוגיה הדמוגרפית. והימין לא השיב לה מעולם, עד שראש הממשלה מן הימין פתאום נגלה לו האור שיש בעיה כזאת, והמסקנה הפוליטית היתה טרנספר בכוח ליהודים. הוא הזהיר והוא אמר כל הזמן, שאם לא נתמודד עם הבעיה הזאת, זה או טרנספר בכוח ליהודים או שיהיה לנו אומץ לחשוב על סוגים שונים של פתרון לבעיה הדמוגרפית עם סוגים שונים של טרנספר, אם המודל היווני-הטורקי, שזיכה את זה שהוביל אותו בפרס נובל לשלום, ואם כל מודל אחר שהתמודד עם מחנות הפליטים, שגם היום מהווים בעיית תשתית, שאיש לא יסתיר אותה בשום גדר בכל גובה שהוא, והזמן קפא 56, 57 שנה שם והם ומצפים לשוב אל בתיהם ביפו, בחיפה, ואנחנו כולנו מתחמקים. כשמדינה ערבית מעלה זאת, אנחנו לא מעזים להתמודד עם הנושא של יישובם מחדש, של לקרוא לעולם כולו להתמודד, איך מוציאים אותם משם, איך פותרים את הבעיה?
       
       גם לגנדי ולמולדת הדביקו את המלה הזאת "טרנספר" ואיש לא רצה לשמוע. בזו לו, טרנספר מרצון. מצחיק. איש לא טרח, איש לא הקשיב, גם לא בימין ובעיקר לא בימין. ומה הפלא שפתאום מתעורר הנציג הבכיר של הימין וגילה שיש סקרים שמראים שיש בעיה דמוגרפית. מפליא. 
       
       הדגל, אדוני היושב-ראש, היה המולדת. אהבת מולדת. אהבת ארץ-ישראל. הניסיון של האיש האמיץ הזה היה להתמודד פוליטית. איך שומרים על הערך הזה? לא רק בשירי פלמ"ח. עד היום האתגר הזה מוטל פה לפתחנו.
       
       אדוני היושב-ראש, הססמה הראשונה שהראה לי גנדי כשהכרתי אותו בפגישה הפוליטית הראשונה, ואז הצטרפתי בפעם הראשונה למפלגה כלשהי, למפלגתו, הראה לי גנדי מאחורי כרטיס החבר: ארץ-ישראל לעם ישראל על-פי תורת ישראל. עד היום זו ססמתה של מולדת. אני חושב שהדברים משלימים את מה שאמרנו בהתחלה. אפשר לבוז, אפשר להגיד - גנדי שנא ערבים, מה שהוא שקר מוחלט. אפשר לזלזל, אבל אהבת ארץ-ישראל של גנדי היתה עמוקה ולכן היתה בו גם הענווה ההיסטורית שחסרה לחבריו. אינני מדבר על תכונות אישיות של ענווה. גנדי היה כזה כן ואמיץ ואותנטי, ולא אשכח שאמר לי שאביו, שהיה לו חלק מכריע באישיותו, איש שמאל, איש עבודה שנשאר חסיד גור כל ימיו ורקד על שני העולמות האלה, אמר לו: שמע, יש ראשי תיבות עדש"ה. אני רוצה שתזכור אותם בצוואתי. עדש"ה – ענווה, דבקות, שמחה והתלהבות. כך אמר לי גנדי, אם זיכרוני אינו בוגד בי, אני מתחייב לדבקות לשמחה ולהתלהבות, אבל ענווה – קצת קשה לי. ענווה לאומית היא אותה ענווה שהיתה לו לרחבעם, בהבינו שמירוץ השליחים שרץ מדור לדור לא נגמר בי. בהבינו שגם אם אני זכיתי להיות מדור המייסדים, אין לי תסביך המייסדים שכל מי שבא אחרי אינו שווה כלום. על מי אפשר לסמוך? אם אני לא אגמור פה את כל העניינים, הכול ייחרב. אז אדם יכול אפילו בתת-מודע להרוס את כל מה שהוא בנה בעמל ידיו - את כל היישובים, את כל העשייה הפוליטית, את כל החזון. 
       
       אצל רחבעם היה ברור שאין תרגילים של כבוד מי הוא חמורו של מי ומי משיחי ומי לא. ההתחברות שלו עם ציבור שומרי המצוות היתה התחברות ערכית, והוא ראה בחיבור הזה של ארץ-ישראל לעם ישראל לפי תורת ישראל ערך, והוא גם חש שזה הציבור שימשיך את אותה נאמנות, יחד עם כולם, אבל אין זו בושה להודות שיש ממשיכים. לכן גם גמל לו הציבור הזה לכל סוגיו באהבה גדולה ובהערכה גדולה, כי הוא חש שהמלה "תורה" אצל גנדי איננה מן השפה ולחוץ. כי הוא חש שהאויב שישמיד אותנו כאן אינו אויב חיצוני אלא אותו שטן של אובדן הדרך, כמו שנתן אלתרמן מתאר. אובדן ה"למה זה אנוכי" ומהי צדקת דרכי, שמול הטפות של שמאל שאנחנו זרים וזה כיבוש משחית וזה כיבוש מזיק ואנחנו זמניים, ומול אויב חיצוני שמנצל את ההטפות האלה של אובדן צדקת הדרך, רק אמונה אמיתית בצדקת הדרך של ארץ-ישראל לעם ישראל לפי תורת ישראל תוכל לעמוד ולתת שיווי משקל לשטן המכרסם מצד שמאל בבית שלנו, פנימה, ולאויב החיצוני שמנצל את החולשה הלאומית שלנו.
       
       ולכן כאב לו לשמוע את הביטוי שטחים כבושים, כאילו כובשים זרים אנחנו. הוא לא היה זקוק לנזיפה מהיועץ המשפטי לממשלה, שיזכיר לו שכל ראשי ממשלות ישראל הקפידו, מקסימום, להשתמש במושגdisputed territories – שטחים במחלוקת, כי שמורה לנו הזכות של המשפט הבין-לאומי, שבנוי על התנ"ך, לתבוע את שטחי יהודה, שומרון ועזה כשנגיע לדיון על הסדר הקבע. ומי שבז לצדק, מאבד את הכול. 
       
       לכן, אדוני היושב-ראש, גנדי לא היה טרנספר. גנדי היה ארץ-ישראל, מולדת, ארץ-ישראל לעם ישראל לפי תורת ישראל, וההתמודדות האמיצה שלו עם הצורך לעגן את הדברים שלא יברחו לנו מתחת לידיים, שהקרקע לא תבער ואז נשמיט אותה מתחת רגלנו, הביאה אותו לניסיון הפוליטי הזה של הטרנספר. אדרבה, שיקומו נאמני ארץ-ישראל ויתמודדו עם זה.
       
       אני מתנצל שלא פתחתי בנוכחותם של אלה המכבדים אותנו פה, של יעל הגיבורה והאמיצה והמשפחה כולה. יעל, שהיתה לא רק אשה שהשגיחה מן הצד, אלא לאורך כל הדרך, וכל חברי הכנסת זוכרים זאת, כל חברי מולדת זוכרים זאת, היתה בעלת-ברית  במובן המלא ביותר של המלה.
       
היו"ר ראובן ריבלין:
       
       תודה לחבר הכנסת בנימין אלון, יושב ראש תנועת מולדת. רבותי חברי הכנסת, בטרם אזמין את ראש הממשלה לשעבר בנימין נתניהו. הרמטכ"ל נמצא אתנו ונעלם הדבר מעיני. אולי צניעותו היא זו שפגמה ביכולתי לדעת שהוא נמצא כאן. הרמטכ"ל דן חלוץ מכבד אותנו ואת הטקס. אני מזמין את ראש הממשלה לשעבר, חבר הכנסת בנימין נתניהו. בבקשה, אדוני.
       
בנימין נתניהו (הליכוד):
       
       כבוד הנשיא ורעייתו, מכובדי, יושב-ראש הכנסת, ראש הממשלה וחברי הכנסת, יעל, פלמח, משפחת זאבי היקרה. אדוני היושב-ראש, פתחת בשטחי ההסכמה, בנטייה ובנוהג להדגיש את הדברים שהם בהסכמה ולהמעיט בדברים שהם באי-הסכמה. אצל גנדי הדברים שהם בהסכמה הם רבים ומאחדים חלקים עצומים של הציבור.
       
       העובדה היא שהוא היה פטריוט יהודי ופטריוט ציוני ישראלי בכל רמ"ח איבריו. הוא הכיר את הארץ, אהב את הארץ, למד את הארץ, תיעד את הארץ, כפי שמעטים עשו זאת. אגב, זאת זכות כבירה - אדם שגם היה לוחם, מפקד, איש ציבור, לעשות את פעולת התיעוד והלימוד הזאת, במקביל לכל עיסוקיו, זה דורש אנרגיות נפשיות עצומות. אין ספק שגנדי ניחן בהן. צריך רק להיכנס לספרייה שלו, שהכתה אותי בתדהמה לאחר מותו. דיברנו הרבה. הוא היה מתשאל את כולנו בנסיעות ובסיורים והפליא בידיעותיו. אבל כשהגעתי לספרייתו, לאחר הירצחו, נדהמתי ממה שראיתי שם, אף שקראתי הרבה מן הספרים שהוא הוציא. 
       
       כמובן, אהבתו את המורשת היהודית ששאב מבית אבא, כל אלה דברים שמאחדים. אבל, אתה שאלת על מה שלא איחד, נגעת בזה. אני חושב שראוי לבחון  קצת יותר לעומק את הנושא הזה משום ששם ייתכן שנמצא דברים, בטוח שנמצא דברים שאנחנו חלוקים עליהם, דברים שאני באופן אישי חולק עליו בהם, ואני לא בודד בזה, אבל דברים שכן יאחדו אותנו. 
       
       היו לי שיחות רבות עם גנדי, גם כראש האופוזיציה, כשהוא היה חבר באופוזיציה ואני הייתי ראש האופוזיציה, ואחר כך גם כשהיה שר בממשלתי. השיחות הראשונות, הנוקבות ביותר, היו סביב נושא אוסלו. גנדי, ונאמר פה נכון, הכיר את העולם הערבי והמוסלמי. הוא ידע את השפה ואת ההיסטוריה, היו לו היכרויות אישיות. הוא הכיר את העולם הערבי והמוסלמי כפי שמעטים בבית הזה הכירו. הוא זיהה בעולם הערבי והמוסלמי מגמות של מתינות. הוא הכיר באופן אינדיבידואלי, והיו לו  קשרי ידידות עם ערבים, לרבות מנהיגים ערבים. אבל בשיחותיו אתי הוא העריך שהתהליכים שמתממשים, ההיסטוריים הפוליטיים, הגיאו-פוליטיים, יחזקו באופן מובהק את הגורמים הקיצוניים שירצו להמשיך לפעול להכחדת הציונות ולסילוקנו מהארץ הזאת ולהחרבת המדינה הזאת. הוא אמר את זאת לא אחת. 
       
       בין השאר הוא חשב שההתקפה הזאת היא התקפה פיזית-צבאית ופיזית-דמוגרפית, של הצפת הארץ, כך הוא אמר, אבל הוא גם ראה התקפה מוסרית על עצם זכותנו כאן, מה שמערער את כוח העמידה שלנו מול שתי ההתקפות הקודמות. הוא בא לפתור, בדרכו, את ההתקפה הזאת על בסיס הקיום של העם היהודי, גם על כך היתה לנו שיחה. הוא ידע שבגולה אין לנו עתיד, יש לנו עתיד פה. הבסיס הזה נמצא תחת אותן התקפות וצריך לבסס את העתיד, כי אחרת לא יהיה עתיד לעם היהודי. כך הוא אמר לי לא פעם אחת ולא פעמיים.
       
       אני חושב שהאבחון שלו של הבעיה היה נכון. אני חושב שחלק מהפתרון שהוא הציע היה שגוי, ואמרתי לו זאת. הבעיה הדמוגרפית קיימת, אבל היא שינתה את פניה באופן קיצוני מאותו רגע שהוקמה הרשות הפלסטינית והאוכלוסייה הפלסטינית ביהודה, שומרון ועזה יצאה למעשה מתחום הריבונות והשליטה של מדינת ישראל. יהיה אשר יהיה גורלם ומספרם, הם אינם כלולים במערך הדמוגרפי של אזרחי ישראל וריבונות מדינת ישראל. אני חושב שהבעיה הזאת, החלק הזה של הבעיה, למעשה נפתר. הוא חשב אחרת. הוא חשב שהדרך לבסס היא כמובן להוציא, אבל אני חושב שלטרנספר אוכלוסיות מכאן ומכאן זו אינה דרך של פתרון אלא דרך של העמקת הבעיה. אם הוצאת מכאן, מדוע שלא תמשיך להוציא? משום שאם הבעיה היא קיום של מיעוט, הרי מיעוט תמיד יהיה קיים בתוך רוב. ואם הדרך היא להזיז, לא ברור מי צריך לצאת. ולמה להפסיק במקום אחד. 
       
       אני הייתי מציע בנושא הזה, אדוני היושב-ראש, כיוון שמדברים על מורשת גנדי - ראוי שיהיה דיון רציני בשאלה הזאת. איך מתמודדים עם השאלה הזאת? האם פתרנו אותה? האם פתרנו את הבעיה הזאת ברובה? רובה ככולה? האם עדיין יש לנו בעיות? זה נושא שעולה ומביא לפתרונות קיצוניים. רק אחר כך אנחנו מתעוררים ושואלים את עצמנו: למה עשינו, מה עשינו ולאן זה יוביל אותנו. 
       
       אני דווקא חושב שהנושא הזה, ששנוי במחלוקת, ראוי שהוא יידון באולם שם למטה, בצורה רצינית, ואחראית, עם דמוגרפים, עם גיאוגרפים, עם אנשי מדינה. ראוי שנדון בו. וגם אנשי כלכלה. 
       
       זה היה מרכיב אחד. ההתקפה הפיזית, כפי שהוא ראה אותה, על קיום בסיס המדינה. אבל אמרתי שהוא זיהה גם התקפה אחרת, התקפה מוסרית, כמובן, בשלילת זכותנו, בתעמולה הכוזבת שהעולם הערבי והמוסלמי מפעיל כלפי העולם המערבי, אבל גם כלפינו. וההתקפה כלפינו והחדירה כלפינו, היא זו שערערה יותר מכול, בעיניו - גם בעיני - את כוח העמידה שלנו. 
       
       גנדי הבין שיש פה כוח דתי וכוח לאומני, שבוחן את כוח העמידה שלנו. הוא קודם כול מגמד את הנתונים במרחב הערבי והמוסלמי, דוחק אותם לפינה, אבל הוא אמור לדחוק אותנו החוצה. בין שאר אמונותיו ומשנתו, הוא הבין שאנחנו צריכים לחזק את כוח הרצון הלאומי שלנו להדוף את הכוח הזה, להיאבק בו, על מנת לשמור על עמנו, על ארצנו, על מדינתנו. 
       
       האבחנה הזאת, חלק זה של האבחנה שלו, רק הוכח בשנים שחלפו מאז אוסלו ועד היום כאבחנה מדויקת. הייתי אומר, דיאגנוזה מדויקת, מדעית. לא רק בגלל אמירותיהם של ראשי ה"חמאס" או ה"ג'יהאד" בשבוע האחרון - גם אמירתו של נשיא אירן. הבעיה הזאת לא נעלמה, היא עלתה. והיא עולה ביחס להערכה של משוואת הכוחות. האם הרצון המוסלמי הרדיקלי והערבי הקיצוני, הלאומני הקיצוני להשמיד אותנו, קיים, וגדל ביחס לזיהוי החולשה שהם מזהים ברצון הלאומי היהודי שלנו לשמור על קיומנו ועל מדינתנו. אני חושב שהבעיה הזאת עוד רחוקה מלהיות פתורה, ונכונו לנו ימי מאבק גדולים.
       
       אבל אתה שאלת - בצד אמירתך מהי משנתו של גנדי, על מה אנחנו חלוקים, על מה אנחנו מסכימים - שאלת שאלה: מדוע נרצח גנדי? 
       
       אינני יודע, אבל אני משער, שהוא נרצח לא רק מן הסיבה של חלק ממשנתו המדינית, החלק של הטרנספר. אני חושב שהוא נרצח גם משום שהוא היווה סמל לעמידתנו היהודית, לרצון החיים, המאבק וההתנגדות שלנו מול אלה שרוצים להכחיד אותנו. מבחינתי, זה החלק החשוב ביותר של מורשתו של רחבעם זאבי, ואותה, יותר מכל דבר אחר, עלינו לטפח ולבנות, ולהנחיל לבנינו ולדורות הבאים. יהי זכרו ברוך. 
       
היו"ר ראובן ריבלין:
       
       תם ולא נשלם. 
       
       כבוד נשיא המדינה, ברשותך, אני רוצה לנצל את האירוע החגיגי הזה, והחשוב הזה, כדי לברך מעל בימת הכנסת על ההחלטה ההיסטורית שהוצעה באומות המאוחדות, בתמיכת 104 מדינות, לציון השנתי של יום השואה בעולם כולו. במלאות 60 שנה ליום שבו כבו להבות הגיהינום באושוויץ, העולם זוכר. 27 בינואר של שנת 1945, המועד שבו שוחרר מחנה המוות, חרות באותיות של אש בדברי ימי ההיסטוריה. ומעתה ואילך, יום זה זוכה גם להכרה אוניברסלית. 
       
       במדינות העולם החברות באו"ם יקבל האירוע ביטוי משמעותי בחינוך ובלימוד השואה, ויוקדש למלחמה בגזענות ובשנאת עמים. על רקע נאום ההשמדה של נשיא אירן, שקרא למחוק את ישראל מהמפה, יש להתגייסות של הקהילה הבין-לאומית ללימוד לקחי השואה ערך מיוחד. יום השואה, שיצוין מעתה בכל העולם, יהיה עדות ואזהרה למה שבני-אדם מסוגלים לעולל זה לזה. 
       
       אדוני ראש הממשלה, רבותי חברי הממשלה, אני רוצה להעביר בשם הכנסת ברכה מיוחדת לשר החוץ, למשרד החוץ ולשגרירנו באו"ם דני גילרמן שעמל, בהנחייתו הישירה של שר החוץ, לקבלת ההחלטה. היו ברוכים. 
       
       תמה הישיבה המיוחדת לזכרו של השר לשעבר. 
       
מזכיר הכנסת אריה האן:
       
       בבקשה לקום. כבוד הנשיא! 
       
       אפשר לשבת.
       
היו"ר ראובן ריבלין:
       
       רבותי חברי הכנסת, חבר הכנסת אדלשטיין, אנחנו מיד נמשיך בסדר-היום כסדרו. מובן שכל אלה המבקשים להיות נוכחים באזכרה על-יד קברו של גנדי ביום השנה להירצחו, ובשעה 15:00 יהיו שם ויבקשו לדחות איזה סעיף – כמובן, נעשה זאת. 
       
       אני מברך את שר התיירות על היוזמה שנקט לקיים אירוע זיכרון מיוחד לשר התיירות לשעבר, רחבעם זאבי הי"ד, ועל כך יבוא על הברכה. תודה רבה. 
       
       חגיגי יכול להיות גם לא משמח - חברת הכנסת רוחמה אברהם ביקשה לציין שאין פה חגיגה. פעמים, כשמדברים על אירוע מיוחד, חגיגי, זאת אומרת: אירוע לא שגרתי. מובן שיכול להיות אירוע חגיגי שהוא גם אירוע לא שמח, שלא בא להביע שמחה, אלא להביע הערכה והוקרה. 
       
       הודעה לשרת התקשורת. נא לעלות, בבקשה. 

       
הודעת שרת התקשורת דליה איציק
       
היו"ר ראובן ריבלין:
       
       שרת התקשורת, דליה איציק, מבקשת למסור הודעה. 
       
שרת התקשורת דליה איציק:
       
       אדוני היושב-ראש, אדוני ראש הממשלה, חברי חברי הכנסת, אדוני היושב-ראש, תודה רבה לך על רשות הדיבור. אתמול, חבר הכנסת גדעון סער, בנאומים בני דקה, פתחה חברת הכנסת אתי לבני והסבירה שעכשיו שינוי כל היום תספור, היא תאסוף את השחיתויות של השבוע. ואנחנו כולנו עשינו אספה אתמול בליכוד, במפלגת העבודה, לקחנו שכפ"צים, ואמרנו: אוי, אוי, אוי, חברת הכנסת אתי לבני ושינוי, הצדיקים הגדולים, הם ידברו על השחיתות שלנו. ישיבות אין-ספור. מה לא עשינו, איזה שכפ"צים לא הזמנו. והנה, חברת הכנסת אתי לבני - חבל שטומי לפיד - - -
       
גדעון סער (הליכוד):
       
       איזה מקרה של שחיתות נמצא?
       
שרת התקשורת דליה איציק:
       
       זהו, תיכף אני אספר לך. היא מספרת, חבר הכנסת גדעון סער, היא מספרת שאיחוד ברית- המועצות - מילא, הבורות שהיא מפגינה; מילא, חוסר הידע והשטחיות - היא מספרת שחיבור שתי מועצות זה שחיתות. 
       
       אילו רק היא היתה טיפה קוראת, לומדת, והיתה מבינה שוויתרו פה על שמונה דירקטורים, היתה מבינה שזרקו פה מינהלה שלמה, היתה מבינה שיש פה התייעלות וחיסכון כספי אדיר.
       
       אבל כל זה ניחא, חבר הכנסת גדעון סער. אילו רק היא היתה מספרת שהבעל שלה שם - - -

יוסף פריצקי (צל"ש - ציונות, ליברליות ושוויון):
       
       לא יכול להיות - - -

שרת התקשורת דליה איציק:
       
       - - - רק היתה מספרת את זה.

יוסף פריצקי (צל"ש - ציונות, ליברליות ושוויון):
       
       לא יכול להיות, גברתי. 

שרת התקשורת דליה איציק:
       
       סליחה?

יוסף פריצקי (צל"ש - ציונות, ליברליות ושוויון):
       
       זו מפלגה נקייה.

שרת התקשורת דליה איציק:
       
       מה זה נקייה. בלי בושה. לפחות אילו היית רק אומרת: סליחה, אני נוגעת, אני נגועה בדבר. 
       
       התפלאתי באמת מה הידע הרב שלך. בלי בושה, איך את מספרת מה היא שחיתות פוליטית. רוצים לעשות את זה בשביל לעשות מינויים פוליטיים. 
       
       נכון, קראת את שטרסלר; ונכון, את אשה מאוד מעמיקה - -

גדעון סער (הליכוד):
       
       גברתי השרה - - -

שרת התקשורת דליה איציק:
       
       - -  כי מחצית מהזמן את כמעט לא כאן אלא בחוץ-לארץ.
       
       תאמיני לי, אילולא הדבר הזה, לא הייתי נדרשת בחיים להגיד לך משפטים מן הסוג הזה. תלמדי לפני שאת מדברת ומשחיתה פה אנשים, שוויתרו על מינויים, שוויתרו על מנכ"ל, שוויתרו על יושב-ראש, שעשו פה חיסכון כספי. כל הפוליטיקאים למיניהם עד עכשיו לא עשו את זה, כי אמרו לי: איש פוליטי לא יעשה את זה, כי הוא לא יוותר על מינויים. וכשראש הממשלה נדרש לברית-המועצות, היה דיון שמעולם לא היה בממשלה. 
       
       קצת צניעות לא תזיק לך. בפעם הבאה תלמדי - לפני שאת משחיתה את חברייך, תפני לשינוי, צדיקים גמורים שכמותכם - -

גדעון סער (הליכוד):
       
       גברתי השרה - - -

שרת התקשורת דליה איציק:
       
       - -  תבדקי את מספר הנסיעות שלכם. 

גדעון סער (הליכוד):
       
       אני רוצה להעיר לשרה - - - קודם כול, אני מבין את הרוגז - - -

קריאות:
       
       לא שומעים. 

קריאה:
       
       מיקרופון - - -

היו"ר משה כחלון:
       
       לא, לא, זו הערת ביניים. 

קריאה:
       
       זאת הערה חשובה, צריך לשמוע. 

קריאות:
       
       - - -

היו"ר משה כחלון:
       
       חברי הכנסת של ש"ס.

גדעון סער (הליכוד):
       
       אני מבין את הרוגז, אבל גברתי יכלה פשוט להפנות את חברת הכנסת לבני לחבר הכנסת פורז, שעמד בראשות ועדת הכלכלה והוא מכיר את נושא השידורים היטב, והוא היה יכול כבר - - - את הנושא, ונדמה לי שהוא תומך גדול ברפורמה הזאת - - -

היו"ר משה כחלון:
       
       תודה ליושב-ראש הקואליציה.

שרת התקשורת דליה איציק:
       
       גדעון סער, שחיתות. היא עכשיו כל השבוע תספר איך הליכוד ומפלגת העבודה מושחתים. שחיתות. שחיתות. 

גדעון סער (הליכוד):
       
       לא נראה לי שהיא תמשיך לספר את זה - - -

היו"ר משה כחלון:
       
       תודה רבה לשרת התקשורת. חברת הכנסת לבני, אם את רוצה להשיב - את צריכה לבקש הודעה אישית מהמזכירות. 
       

הצעת חוק תרומת ביציות, התשס"ה-2005
 ["דברי הכנסת", מושב שלישי, חוברת ל"ח, עמ'  .]
(הצעת קבוצת חברי הכנסת)

היו"ר משה כחלון:
       
       אנחנו ממשיכים בסדר-היום: הצעת חוק תרומת ביציות, התשס"ה-2005. חברת הכנסת אראלה גולן, בבקשה.

קריאה:
       
       תשובה והצבעה.

היו"ר משה כחלון:
       
       אדוני שר הבריאות, תשובה והצבעה בלבד. חברת הכנסת גולן, את רוצה להגיד משפט?

אראלה גולן (שינוי):
       
       אחרי ששר הבריאות ישיב.

היו"ר משה כחלון:
       
       אז תשבי במקום, נזמין אותך. 

שר הבריאות דני נוה:
       
       אדוני היושב-ראש, חברי חברי הכנסת, מדובר בהצעת חוק שעוסקת בנושא תרומת ביציות. יש בישראל מצוקה קשה בכל מה שנוגע לנשים שזקוקות לתרומת ביציות לצורך מה שנקרא הפריה חוץ-גופית, כדי להביא ילדים לעולם. 
       
       יש הצעת חוק ממשלתית, שנמצאת בשלבים מאוד מתקדמים, שבאה גם היא להסדיר את הסוגיה הזאת, ואנחנו עוסקים בזאת לא מעט במשרד הבריאות. 
       
       יש סוגיות לא פשוטות שעדיין טעונות תשובה, כמו: מי תוכל לתרום ביציות, מי יורשה לבצע את הפרוצדורות הרפואיות הפולשניות שכרוכות בעניין הזה, כשלדעתי בראש ובראשונה צריך גם לקבוע את הנורמה, שאין מקום - - - 

אראלה גולן (שינוי):
       
       אני לא שומעת. 
       
שר הבריאות דני נוה:
       
       לא שומעת, חברת הכנסת גולן? אני לא יודע, אני לא אחראי פה על אמצעי ההגברה. אדוני היושב-ראש, טוענים שלא שומעים. אפשר להגביר. יש גם רעש מסביב.
       
       בכל מקרה, כפי שאמרתי, יש הצעת חוק ממשלתית שבאה להסדיר את הנושא הכאוב הזה של ביציות. יש נשים לא מעטות בישראל שנאלצות לנדוד לחוץ-לארץ כדי לקבל תרומת ביציות. יש מחסור חמור בישראל בתרומת ביציות. 
       
       הכוונה של הצעת החוק הממשלתית - כמו גם של הצעת החוק של חברת הכנסת גולן - היא להסדיר את הנושא הזה, לאפשר בצורה מסודרת תרומת ביציות בישראל, כדי שבאמת אותן נשים שרוצות לזכות להיות אמא ואינן יכולות - בהיעדר תרומת ביציות - יוכלו לזכות באותה תרומה.
       
       כמו שאמרתי קודם לכן ואולי לא שמעו, חברת הכנסת גולן - צריך להסדיר כמובן במסגרת הזאת כמה שאלות כבדות, כמו: מי רשאית לתרום. צריך למנוע לדעתי סחר בביציות, צריך לקבוע מי רשאי לבצע את אותן פעולות פולשניות פרוצדורליות של תרומת הביציות. 
       
       הצעת החוק הפרטית דומה מאוד להצעת החוק הממשלתית; הצעת החוק הממשלתית מפורטת קצת יותר. עם זאת, מאחר שמדובר בהצעה שהיא הצעה דומה להצעת החוק הממשלתית, הממשלה תומכת בהעברת הצעת החוק בקריאה טרומית, מתוך הסכמה - שאני מניח שחברת הכנסת גולן תבטא אותה כאן - לכך שהמשך התהליך של החקיקה הפרטית של חברת הכנסת גולן יתואם עם הממשלה כדי שבסופו של דבר נוכל לחבר את הצעת החוק הפרטית של חברת הכנסת גולן עם הצעת החוק הממשלתית, שבקרוב אני מניח תוגש כאן בקריאה ראשונה לאישור הכנסת. 

היו"ר משה כחלון:
       
       תודה. לפני הצבעה, באופן חריג אני מאפשר שני משפטים לחברת הכנסת גולן. 

אראלה גולן (שינוי):
       
       אני רוצה לומר שהסכמתי לכמה תיקונים בהצעת החוק, המותאמים לפתרונות הלכתיים, ועל-פי זאת יבוצעו בו שינויים בעתיד. כך, למשל, הסכמתי לשינויים בכמה סעיפים שימנעו נישואי קרובים, וזאת כמובן במנגנון מוסדר בצורה חשאית. 
       
       כמו כן, אני מסכימה להמתין להצעת החוק הממשלתית ולהיות מתואמת עם הצעה זו, אבל בשמן של 4,000 נשים שממתינות לתרומות, אני מבקשת ודורשת שהחוק יעלה לדיון בתוך זמן קצר מאוד. 

היו"ר משה כחלון:
       
       תודה רבה. שר הבריאות מבקש הבהרה נוספת, בבקשה.

שר הבריאות דני נוה:
       
       חברת הכנסת גולן, אני רוצה רק שלא תהיה אי-הבנה. הממשלה החליטה לתמוך בהצעת החוק שלך מתוך הסכמה מראש שאת מתאמת את המשך החקיקה עם הממשלה, והדברים צריכים להיות מוסכמים בצורה ברורה.

אראלה גולן (שינוי):
       
       את זה אמרתי, אבל אני מבקשת שזה יהיה בתוך זמן קצר - - -

שר הבריאות דני נוה:
       
       סליחה?

היו"ר משה כחלון:
       
       היא מבקשת שזה יהיה בתוך זמן קצר מאוד.

שר הבריאות דני נוה:
       
       אנחנו כמובן נעשה כמיטב יכולתנו לזרז את ההליכים האלה. אני בוודאי אתמוך בזה.

היו"ר משה כחלון:
       
       זמן קצר זה מונח מאוד מעורפל. 

אראלה גולן (שינוי):
       
       קצר מאוד. 

היו"ר משה כחלון:
       
       מאוד. אנחנו ניגשים להצבעה על הצעת חוק תרומת ביציות, התשס"ה-2005. בבקשה. 


הצבעה מס' 4
       
בעד ההצעה להעביר את הצעת החוק לדיון מוקדם בוועדה - 37
נגד - 5
נמנעים - 3
ההצעה להעביר את הצעת חוק תרומת ביציות, התשס"ה-2005, לדיון מוקדם בוועדת העבודה, הרווחה והבריאות נתקבלה.

היו"ר משה כחלון:
       
       37 בעד, חמישה נגד, שלושה נמנעים. הצעת חוק תרומת ביציות עברה בקריאה טרומית, והוועדה המוסמכת לדון בהצעה על מנת לגבשה לקראת קריאה ראשונה זו ועדת העבודה, הרווחה והבריאות. תודה רבה. 
       


הצעת חוק תמיכה נפשית עבור מפונים, התשס"ה-2005
[הצעת חוק פ/3905; נספחות.]
(הצעת קבוצת חברי הכנסת)
       
היו"ר משה כחלון:
       
       אנחנו ממשיכים בסדר-היום: הצעת חוק תמיכה נפשית עבור מפונים, התשס"ה-2005. חברת הכנסת אראלה גולן, בבקשה. משיב סגן שר הרווחה. 

אראלה גולן (שינוי):
       
       אדוני יושב-ראש הכנסת, כנסת נכבדה, הצעת חוק זו נוגעת לימים שאחרי ההתנתקות, ומטרתה לסייע בידי שירותי הרווחה והבריאות בכל הנוגע להיבטים הנפשיים של התושבים המפונים. 
       
       הצעת החוק מבטיחה מתן טיפולים לתמיכה נפשית, בהם טיפולי פוסט-טראומה, טיפולי רפואה משלימה, לרבות ביקורים יזומים של גופי הרווחה, מומחים לפוסט-טראומה, בבתיהם של התושבים. 
       
       הצעת החוק מתבססת על לקחי פינוי תושבי ימית, והיא גובשה בשיתוף פעולה עם גורמי רווחה המייצגים את התושבים. ידוע לי מפגישות אישיות עם התושבים, שחלקם חווים חוויות ותחושות פיזיות קשות ונפשיות, כמו ירידה בריכוז, אי-שקט, תגובות בהלה, מצוקה קשה, תחושה של ניתוק ועוד. בלשון מקצועית זוהי תגובה פוסט-טראומתית. 
       
       המקרה היחיד שאנחנו יכולים ללמוד ממנו כרגע הוא פינוי ימית, אבל פינוי ימית וההתנתקות מגוש-קטיף אינם דומים כלל. פינוי גוש-קטיף וצפון-השומרון טראומתי הרבה יותר - התושבים חיים שם קרוב לשלושה עשורים, זמן ממושך הרבה יותר מתושבי ימית, חלקם הם עצמם מפוני ימית, כך שמבחינתם זו טראומה נוספת. התושבים היו שנים רבות תחת אש, והיו בקו ההגנה הראשון של מדינת ישראל.
       
       שלא יהיה בלבכם ספק, אם נתייחס לטראומות שעברו תושבי ימית אפשר לשער לצערי שאצל אחוז מסוים מבין המפונים תתבטא טראומה זאת אם בנפש ואם בגוף.
       
       רק הבוקר שמעתי על כך שחלק מהנוער בגוש-קטיף מידרדר לסמים. אי-מתן תמיכה נפשית לתושבי ימית שפונו, שלא מרצונם, פעם אחת זאת היתה טעות, אך בפעם השנייה בגוש-קטיף ובצפון השומרון זו כבר טיפשות, ואולי אף שותפות לפשע אנושי. 
       
       היום, אחרי הפינוי, לא ניתן להכחיש ולהתכחש להשלכות הנפשיות של הפינוי, במיוחד לאור העובדה שהתושבים לא זכו עדיין לשמור על המסגרת הקהילתית שתמכה ועזרה להם בעבר.
       
יוסי שריד (מרצ-יחד):
       
       יש לי שאלה, אם את מוכנה, אולי אני אצביע בעד. האם את מוכנה שיינתן טיפול נפשי לכל מי שנזרק מביתו לרחוב?
       
אראלה גולן (שינוי):
       
       אני אענה לך בהמשך.
       
היו"ר משה כחלון:
       
       אין זמן בלתי מוגבל.
       
אראלה גולן (שינוי):
       
       מדובר בטרגדיה של קהילה שלמה - - -
       
יוסי שריד (מרצ-יחד):
       
       כל שנה 5,000 משפחות נזרקות לרחוב.
       
אראלה גולן (שינוי):
       
       מדובר בטרגדיה של קהילה שלמה. העובדות מלמדות כי מתן טיפול ותמיכה היום יחסכו כספים בעתיד, בכך שייחסך מספר מטופלים רב יותר ועלויות גבוהות יותר.
       
       אני פונה אל חבר הכנסת רן כהן, שלא נמצא כאן לצערי עכשיו, בתור יושב-ראש הוועדה לזכויות הילד, האם אינך חושב שילד העובר ממסגרת חברתית אחת לשנייה, מאבד חלק מחבריו ומביטחונו, האם ילד כזה עלול לחוות טראומה והאם הוא לא זכאי לעזרה?
       
       חברי הליכוד, אלה שיושבים כאן, לפחות אלה המורדים ואותם אלה שמבקרים בעיר האוהלים ובבתי-המלון, אתם שכל כך נלחמתם עבורם, אתם לא חושבים שייתכן שהם יזדקקו לתמיכה נפשית מקצועית?
       
       למרות התחושות הקשות מספר מועט מבין התושבים פנה לשירותי הרווחה. לטענת התושבים עצמם הדבר נובע מהסטיגמה הכרוכה בעניין. אף אחד מהם אינו מעוניין לזכות בסטיגמה, לפתוח תיק רווחה ולהיחשב כמקרה סעד. התושבים אינם רואים את עצמם ככאלה, ולכן רובם אינם פונים וגם לא יפנו כנראה.
       
       היום אנחנו נמצאים ביום שאחרי ההתנתקות, אי-אפשר כבר לעצור אותה, אבל נותר לנו להתמודד עם מציאות שבה יותר מ-1,000 משפחות עברו שינוי דרסטי בחייהן, וזאת בגלל החלטת ממשלה ולא בשל החלטה פרטית. לכן, אני רואה אחריות ישירה של הממשלה ומצפה מהכנסת ומהממשלה לדאוג גם להיבטים האנושיים של ההתנתקות ולא לנוח על זרי הדפנה ולחשוב שבכך נגמרה המלאכה.
       
       הצעת החוק באה למנוע את המצב המתואר לעיל ולהציע מתן שירותים אוניברסליים על-ידי מומחים שייקבעו לפי בקשתו של כל תושב, על-ידי הרופא המטפל, לפי הצורך. שירותים אלה לא יהיו כרוכים בתשלום על-ידי המטופל או בפתיחת תיק בלשכת הרווחה, אם כי לשכת הרווחה היא שתקיים ותנהל את מערך מתן הטיפולים. כמו כן מוצע כי השר הממונה יחליט על הקריטריונים בזכאות לטיפולים, לתמיכה הנפשית ואופן מתן הטיפולים. מובן שהשירותים האלה יינתנו תחת הגבלה של אפשרות לבחירת סוג הטיפול עבור כל תושב והגבלה כמובן של מספר הטיפולים. כלל הטיפולים יינתנו בהתאם להמלצות צוות המומחים לפוסט-טראומה. 
       
       אני רוצה לציין שהסכמתי עם יושב-ראש הקואליציה, חבר הכנסת גדעון סער, על חופש הצבעה בתנאי שהחוק יתואם בסעיפים מסוימים עם הממשלה. תודה רבה.
       
היו"ר משה כחלון:
       
       תודה רבה. שרת המשפטים תשיב.
       
שרת המשפטים ציפי לבני:
       
       אדוני היושב-ראש, כנסת נכבדה, אף כי הנושא אינו מצוי במסגרת הפורמלית של משרד המשפטים אשיב בשם הממשלה כיושבת-ראש ועדת השרים לענייני חקיקה. 
       
       הדברים שנאמרו כאן באשר לצורך לתת סיוע נפשי למי שעבר את התהליך הכואב הזה, הם בוודאי דבר לא רק גלוי וידוע אלא גם הכרחי, וודאי שהממשלה לא רק תומכת בכך, אלא חלק מהחוק שקרוי "חוק פינוי-פיצוי" קבע שכל מתיישב כזה יקבל עזרה נפשית על מנת להקל ככל שניתן. מטבע הדברים אי-אפשר להשיב את המצב לקדמותו, אבל ניתן להקל ככל שניתן את המעבר.
       
       הרעיון של חוק פינוי-פיצוי היה לרכז את כל הפעולות האמורות במסגרת מה שנקרא מינהלת סל"ע, וזה הוגדר כחלק מתפקידיה, והיום אני יודעת שהם גם מבצעים את זה, נערכים לכך במסגרת התפקיד שלהם.
       
       במסגרת הדיון שנערך בוועדת השרים חשבנו שלא נכון יהיה לאמץ את ההצעה הזאת, שכן היא עלולה להקשות על המתיישבים, בכך שבמקום לקבל את אותה עזרה בכל התחומים והנושאים במקום אחד, דהיינו, במינהלת סל"ע, הם יצטרכו ללכת ממקום למקום ללשכות הרווחה וכהנה וכהנה, ולכן חשבנו שלא יהיה נכון לתמוך בהצעה.
       
       מאידך, מאחר שלאחר מכן הבנתי גם ממך שהכוונה לתאם את ההצעה כך שבוודאי לא תהיה כוונה   להקשות, וגם בכל הנושאים התקציביים הנושא יתואם, גם עם מינהלת סל"ע וגם עם משרד הרווחה, ומכיוון שכך, במקום להתנגד להצעת החוק ולעמוד על זה שהדבר יהיה במסגרת של סל"ע דווקא, חשבה הנהלת הקואליציה שטוב יהיה לתת חופש הצבעה, כל זה בכפוף לכך שמציעת החוק תודיע שלאחר הקריאה הטרומית היא תתאם את כל הליכי החקיקה עם הממשלה, כי מדובר כאן גם בנושאים שקשורים גם לעבודת מינהלת סל"ע, נושאים תקציביים וכן הלאה. אני מבינה שאת מודיעה את זה.
       
אראלה גולן (שינוי):
       
       - - -
       
שרת המשפטים ציפי לבני:
       
       אני לא שומעת.
       
היו"ר משה כחלון:
       
       את מאשרת חופש הצבעה?
       
שרת המשפטים ציפי לבני:
       
       הדברים רק נאמרו ביחס להתחייבות של התיאום, כי במתכונת הנוכחית זה ודאי לא יכול לעמוד.

היו"ר משה כחלון:
       
       תודה רבה. חבר הכנסת זנדברג, אין טעם שתתנגד, כי הממשלה הסכימה.
       
אליעזר זנדברג (שינוי):
       
       אני לא רוצה להתנגד - - -
       
היו"ר משה כחלון:
       
       היא כבר הציגה את זה. חבר הכנסת, היית צריך להתחלק בזמן עם חברת הכנסת גולן.
       
       אנחנו ניגשים להצבעה בהצעת חוק תמיכה נפשית עבור מפונים, של חברי הכנסת אראלה גולן, אליעזר זנדברג וקבוצת חברי כנסת.
       
הצבעה מס' 5
       
בעד ההצעה להעביר את הצעת החוק לדיון מוקדם בוועדה – 39
 נגד – 1 
נמנעים – 2
ההצעה להעביר את הצעת חוק תמיכה נפשית עבור מפונים, התשס"ה-2005, לדיון מוקדם בוועדת העבודה, הרווחה והבריאות נתקבלה.

היו"ר משה כחלון:
       
       39 בעד, אחד נגד, שני נמנעים. הצעת החוק תמיכה נפשית עבור מופנים עברה בקריאה טרומית, והיא תועבר לוועדת העבודה, הרווחה והבריאות על מנת לגבש אותה לקראת קריאה ראשונה. תודה רבה.

       
הצעת חוק צער בעלי-חיים (ניסויים בבעלי-חיים) (תיקון - הרכב המועצה לניסויים 
בבעלי-חיים), התשס"ה-2005
[הצעת חוק פ/3786; נספחות.]
(הצעת קבוצת חברי הכנסת)
       
היו"ר משה כחלון:
       
       אנחנו ממשיכים בסדר-היום. הצעת חוק צער בעלי-חיים (ניסויים בבעלי-חיים). חבר הכנסת יוסי שריד, הנמקה מהמקום. בבקשה, אדוני.
       
יוסי שריד (מרצ-יחד):
       
       אדוני היושב-ראש, הצעת החוק הזאת באה להכניס שני תיקונים בחוק צער בעלי-חיים (ניסויים בבעלי-חיים). תיקון אחד מגדיל את מספר נציגי הארגונים למען בעלי החיים במועצה לפיקוח על ניסויים, משלושה חברים קודם לחמישה חברים לאחר התיקון, אם התיקון יתקבל.
       
       המלצתי בהצעת החוק שלי על שישה, ועדת השרים לחקיקה הסכימה לחמישה, אני מסכים לחמישה.
       
       התיקון השני בהצעת החוק שהשר הממנה ימנה לראש המועצה על פיקוח על ניסויים בבעלי חיים או שופט מחוזי או שופט בית המשפט העליון בדימוס, והוא זה שיכהן בתפקיד היושב-ראש.
       
        כאמור, אני רוצה להודות לוועדת השרים לחקיקה ולעומדת בראשה על ההסכמה ועל התמיכה. אני חושב שחשוב שלארגונים האלה יהיה ייצוג יותר ניכר ויותר משפיע במועצה לניסויים בבעלי-חיים, מה שיבטיח פיקוח יותר יעיל על הניסויים האלה וגם שקיפות יותר מלאה. תודה.
       
היו"ר משה כחלון:
       
       תודה רבה. סגנית שר החקלאות, בבקשה. 
       
סגנית שר החקלאות ופיתוח הכפר גילה גמליאל:
       
       אדוני היושב-ראש, הממשלה תומכת בהצעת החוק בתנאים, כפי שהציג אותם חבר הכנסת, תוך קבלת חמישה נציגים ולא שישה, וגם תוך כדי כך שחבר הכנסת יתחייב להסכים לקדם את ההצעה בתיאום עם משרדי הממשלה הנוגעים בדבר. במידה שכך יהיה, יש לו תמיכת הממשלה. 
       
יוסי שריד (מרצ-יחד):
       
        - - -
       
היו"ר משה כחלון:
       
       סגנית השר, בבקשה. 
       
סגנית שר החקלאות ופיתוח הכפר גילה גמליאל:
       
       כפי שנאמר בצורה ברורה, חבר הכנסת יצטרך להתחייב על כך שהוא מוכן מבחינתו לתאם את המשך הצעת החוק. לא צריכה להיות עם זה בעיה אם מבחינתו אין בעיה. 
       
היו"ר משה כחלון:
       
       חבר הכנסת שריד, לא ראיתי שום מחלוקת. 
       
יוסי שריד (מרצ-יחד):
       
        - - - יש שני שינויים: האחד להגדיל משלושה לחמישה, השני שופט במקום מי שהיה  - - -
       
סגנית שר החקלאות ופיתוח הכפר גילה גמליאל:
       
       כרגע לא צריך להיכנס לפרטים האלה. 
       
גדעון סער (הליכוד):
       
       יוסי, אם תיתקל בבעיה בקידום החקיקה, אני אעזור לך. אין לך בעיה להסכים לתנאים של הממשלה. 
       
יוסי שריד (מרצ-יחד):
       
       אני אדבר אתך ועם השר נוה. 
       
גדעון סער (הליכוד):
       
       אין צורך להטריד את השר. 
       
היו"ר משה כחלון:
       
       חבר הכנסת שריד, ברשותך, אני אעבור להצבעה, כשאנחנו יוצאים מנקודת הנחה שיש תמיכת ממשלה לעניין. ההצבעה החלה. 
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה - 40
נגד - 1
נמנעים - 1
ההצעה להעביר את הצעת חוק צער בעלי-חיים (ניסויים בבעלי-חיים) (תיקון - הרכב המועצה לניסויים בבעלי-חיים), התשס"ה-2005, לדיון מוקדם בוועדה שתקבע ועדת הכנסת נתקבלה. 
       
היו"ר משה כחלון:
       
       40 בעד, אחד מתנגד ואחד נמנע. הצעת חוק צער בעלי-חיים של חבר הכנסת יוסי שריד וקבוצת חברי כנסת עברה בקריאה טרומית. 
       
יוסי שריד (מרצ-יחד):
       
       הצעת החוק הזאת הוגשה גם מטעמם של חברי הכנסת אחמד טיבי, איתן כבל ועוזי לנדאו. אני ממש מתנצל. 
       
היו"ר משה כחלון:
       
       תודה רבה, נרשם. הוועדה המוסמכת לדון בהצעת חוק זו על-פי תקנון הכנסת הינה ועדת החינוך, התרבות והספורט של הכנסת. יש פה בקשה של חברת הכנסת לאה נס להעביר את הנושא לוועדת המדע. 

יוסי שריד (מרצ-יחד):
       
       כל החוקים בנושא זה בלי יוצא מן הכלל נדונו בוועדת החינוך. 
       
היו"ר משה כחלון:
       
       תודה רבה, אבל אני חייב לכבד את רצונה של חברת הכנסת נס ולהעביר את הנושא לוועדת הכנסת לשם בירור העניין. כפי שאמרתי, הדיון יעבור לוועדת הכנסת על מנת שתכריע בעניין. 

       
הצעת חוק עיגון זכויות החקלאים בקרקע, התשס"ה-2005
[הצעת חוק פ/3677; נספחות.]
(הצעת חבר הכנסת אפרים סנה)
       
היו"ר משה כחלון:
       
       חברי הכנסת, אנחנו עוברים להצעת חוק עיגון זכויות החקלאים בקרקע, התשס"ה-2005. חבר הכנסת סנה, הנמקה מהמקום בבקשה. 
       
אפרים סנה (העבודה - מימד - עם אחד):
       
       אדוני היושב-ראש, חברי הכנסת, תכליתה של הצעת החוק לעיגון זכויות החקלאים בקרקע היא לעשות גם צדק חברתי לפרט וגם צדק היסטורי למגזר. כל המשמעות של ההצעה, בשורה התחתונה, היא שלחברי מושבים ולחברי קיבוצים תינתן האפשרות באופן מוגבל, מסודר ומצומצם לעשות שימוש בחלקה או בחלקות מהקרקע שהם חיים עליה ועובדים אותה. זו המשמעות. מדובר במגזר המושבי, שנמצא בשפל כלכלי מתמיד, במשבר ממושך. אי-אפשר לחיות מהחקלאות, והחוק הזה מאפשר לעסוק לפרנסה גם בצרכים אחרים על חלקה מצומצמת של 500 מ"ר. גם לקיבוצים, שנמצאים במרביתם במשבר חברתי-כלכלי זה נותן איזה ביטחון לעתיד. לכן זהו חוק חברתי, הוא משותף לכל חברי המפלגות, בקיבוצים ובמושבים יש אנשים מכל המפלגות ולכן אני שמח לדעת שיש פה תמיכה של כל שדרות הבית, ממרצ-יחד ועד המפד"ל. 
       
       אני רוצה להודות לממלא-מקום שר האוצר אהוד אולמרט וליושב-ראש הקואליציה גדעון סער על שסייעו בקידום העניין ואני מבקש מהבית לתמוך בחוק הזה. 
       
היו"ר משה כחלון:
       
       תודה רבה. סגנית שר החקלאות, בבקשה. 
       
סגנית שר החקלאות ופיתוח הכפר גילה גמליאל:
       
       הממשלה תומכת בהצעת החוק ומברכת עליו. 
       
היו"ר משה כחלון:
       
       תודה רבה. חבר הכנסת דהאמשה מתנגד. בבקשה, שלוש דקות לרשותך. 
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, זאת הצעה נוספת לאחר שהיתה הצעה קודמת, להקנות סופית את האדמות האלה לחלק מסוים מהתושבים. למי שאיננו יודע או שאיננו זוכר, מדובר באדמות שלכל הפחות חייבות להיות אדמות מדינה של כל תושבי המדינה ואזרחיה, אדמות של פליטים, אדמות של כפרים ערביים ואדמות של בעלים שעדיין חיים ונמצאים בארץ בחלקם. לא יכול להיות שהמדינה תמשיך להתעלם מהבעלים החוקיים האלה, מבעלי זכויות, ותמשיך בתהליך של הטמעת הזכויות האלה ושל העברת החלקות האלה באופן פרטי ובאופן סקטוריאלי לחלק מסוים מהתושבים. לאחר שרצו להעביר את זה סופית בהצעה הקודמת, עכשיו באים ועושים הקניית נחלה או משהו בכיוון הזה. אני חושב שההצעה איננה צודקת, היא גם לא נכונה ובעיית האדמות האלה חייבת למצוא פתרון. אני לא מתנגד לכך שהאנשים האלה ייהנו מחלק מהאדמות האלה, מחלק פרופורציונלי, אבל לא יכול להיות שכל הזכויות, כל הקרקע וכל החלקים יהיו לאותו סקטור ולאותם אנשים בלבד. אנחנו נתנגד להצעה. תודה רבה. 
       
היו"ר משה כחלון:
       
       תודה רבה אדוני. חבר הכנסת סנה?
       
אפרים סנה (העבודה - מימד - עם אחד):
       
       אני מבקש לעבור מייד להצבעה. 
       
היו"ר משה כחלון:
       
       מוותר על זכות התגובה. נא להצביע. 
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה - 36
בעד ההצעה להסיר מסדר-היום את הצעת החוק - 1
נמנעים - אין
ההצעה להעביר את הצעת חוק עיגון זכויות החקלאים בקרקע, התשס"ה-2005, לדיון מוקדם בוועדת הכלכלה נתקבלה. 

היו"ר משה כחלון:
       
       36 בעד, אחד מתנגד ואין נמנעים. הצעת חוק עיגון זכויות החקלאים בקרקע עברה בקריאה טרומית והוועדה המוסמכת לדון בהצעת חוק זו על-פי תקנון הכנסת הינה ועדת הכלכלה. 
       

הצעת חוק בתי-המשפט [נוסח משולב] (תיקון - תקופת צינון במועמדות חבר כנסת או שר למשרת שופט), התשס"ה-2005
[הצעת חוק פ/3860; נספחות.]
(הצעת חבר הכנסת גדעון סער)
       
היו"ר משה כחלון:
       
       אנחנו ממשיכים בסדר-היום. הצעת חוק בתי-המשפט [נוסח משולב] (תיקון - תקופת צינון במועמדות חבר כנסת או שר למשרת שופט), התשס"ה-2005. חבר הכנסת גדעון סער, הנמקה מהמקום, בבקשה. תשיב שרת המשפטים. 
       
גדעון סער (הליכוד):
       
       אדוני היושב-ראש, כנסת נכבדה, מטרת הצעת החוק היא לבסס את העיקרון של הפרדת הרשויות ולענייננו לקבוע תקופת צינון למי שמכהן ברשות המחוקקת או ברשות המבצעת למינוי בבית-המשפט. נכון להיום קיים מצב מוזר ביותר שיש לקונה בחוק בנושא הזה. לדוגמה, בדוח-שמגר הנוגע לתפקיד היועץ המשפטי לממשלה קובע העיקרון של תקופת צינון למי שהיה פעיל פוליטית גם בדרגים הרבה יותר נמוכים. משום-מה זה מעולם לא נקבע לגבי אנשים שמכהנים בתפקידים הפוליטיים הבכירים ביותר, גם כשיש ניגוד עניינים מובנה בינם לבין התפקיד העתידי ברשות השופטת. הגעתי להסכמה עם שרת המשפטים, אשר בעקבות הדיון בוועדת שרים לחקיקה הציעה לי לצמצם את תקופת הצינון המוצעת לתקופה קצרה יותר. זה מקובל עלי וכן מקובל עלי שהתקופה המדויקת תיקבע בדיונים שיתקיימו בוועדת החוקה, חוק ומשפט של הכנסת. תודה. 
       
היו"ר משה כחלון:
       
       תודה רבה. שרת המשפטים אמורה להשיב והיא לא משיבה. אנחנו נאפשר לחבר הכנסת פורז, שמתנגד להצעה, לומר את דבריו. בבקשה. 
       
אברהם פורז (שינוי):
       
       אדוני היושב-ראש, חברי הכנסת, אנחנו במו-ידינו מובילים למצב שרקע פוליטי, כנראה, יותר חמור מרקע פלילי, משום שברקע פלילי לפעמים עבירה מתיישנת, וכנראה, פעילות פוליטית זה החטא הכי גדול שאדם יכול לעשות.
       
       מאז הקמת המדינה, לפי מיטב ידיעתי, אדם אחד שהיה חבר כנסת מונה להיות שופט, זה המנוח יוסף לם, שבשנות ה-50, אגב, לפני שהיתה הוועדה לבחירת שופטים והמינויים היו מינויים של הממשלה. הוא התמנה, ובאופן עקרוני אני חושב שלא טוב שמי שהיה חבר כנסת או שר ימונה לשופט. לא טוב. אבל על-ידי ההצעות האלה אנו עושים שני דברים: דבר ראשון - אנו בעצם מעמידים בספק את שיקול הדעת של הוועדה לבחירת שופטים. מה אנחנו אומרים לוועדה לבחירת שופטים, שמורכבת גם משני חברי כנסת וגם משני שרים וגם משלושה שופטים של בית-המשפט העליון – אנחנו אומרים: לא סומכים על שיקול הדעת שלכם. אתם עלולים לעשות את הדבר הנורא הזה, חלילה תמנו איזה חבר כנסת לשעבר להיות שופט? לא סומכים על שיקול הדעת שלכם.
       
       ודבר שני, רבותי, החוק הזה הוא חוק פרסונלי. אני לא רוצה לומר את השם, אבל כל אחד יודע במי מדובר. ואני, אגב, חושב שהאיש לא צריך להיות שופט, אבל לעשות חוק כזה פרסונלי שמכוון לאדם אחד. השרה ציפי לבני, שדיברתי אתה קודם, גם היא בדעה שלא טוב שחברי כנסת לשעבר ימונו לשופטים, זה לא טוב, משום ששופטים הרבה פעמים פוסקים גם בשאלות ערכיות, ולא היינו רוצים ששופט יהיה חשוד באיזו נטייה.
       
מיכאל איתן (הליכוד):
       
       לא, אסור ששופט יהיה חשוד שיש לו איזה דעה פוליטית.
       
אברהם פורז (שינוי):
       
       אז אני אומר לך, חבר הכנסת איתן; אתה יודע שהיום מכהן בבית-המשפט העליון אדם שהיה פעיל פוליטית והיה סגן ראש עירייה מטעם מפלגה, במקרה המפלגה שלך, ואני לא אנקוב בשמו. ונניח, אדם היה פעיל פוליטית בלי להיות בכנסת ומאוד מזוהה פוליטית עם קו מסוים, ולעומת זאת יש אנשים שפרשו מהפוליטיקה, וגם פה אני יכול לנקוב בשניים או שלושה שמות, שהיה אולי קונסנזוס על בחירתם, אבל בסדר, אני לא אומר שהם צריכים להיבחר, אני גם לא אומר שהם לא צריכים להיבחר. תנו לוועדה לבחירת שופטים את האפשרות לשקול. למה החקיקה של הכנסת? לכן, החוק הזה מיותר לגמרי.
       
היו"ר משה כחלון:
       
       תודה רבה. חבר הכנסת סער, שלוש דקות, זכות תגובה.
       
גדעון סער (הליכוד):
       
       אדוני היושב-ראש, עד היום האמנתי שסיעת שינוי מתנגדת לפוליטיזציה של השיפוט במדינת ישראל. היום אני מבין שסיעת שינוי מתפלאת, מדוע צריך להציב סכר בפני פוליטיזציה של השיפוט במדינת ישראל, והתשובה למה שאמרת, חבר הכנסת לפיד, היא שאדם לא פסול, אפילו אדם פוליטי לא פסול לכהן בבית-משפט. אבל לבוא זמן קצר אחרי כהונה בבית המחוקקים, ואולי לפרש אותם חוקים בבית-המשפט או למנות ב"קפסיטי" אחד שופטים ולמחרת להגיע להיות שופט על-ידי החברים שמינית אתמול, זה דבר פסול ונלוז. 
       
       ובאותה מידה, הבעיה שלכם שאתם פרסונליים, כי באותה מידה שהדבר הזה נוגע לכל אדם שהוא משפטן, והוא משפטן שעמד בתנאי הכשירות שקבועים בחוק, שזה עשר שנים כל אדם שיושב בבית הזה ועומד בתנאים האלה, אם הדבר הזה ייקבע פעם אחת, יוכל להמשיך ולחזור. לא תוכל לומר: תשמע, זה מקובל עלי לגבי פלוני, אבל לא לגבי אלמוני. אתם הייתם צריכים להיות הראשונים לתמוך בדבר כזה.
       
       עכשיו אני רוצה להזכיר לבית עוד אבסורד: שר המשפטים לשעבר היה שר משפטים, הוא ודאי מכיר את דוח-שמגר. דוח-שמגר קבע מגבלת צינון על היועץ המשפטי לממשלה, שהוא יועץ משפטי של רשות מבצעת. אתה יודע את זה? ורשות מבצעת, אתה יכול למצוא טעמים, למה אדם שיש לו אוריינטציה של השקפת עולם ישרת אותה רשות מבצעת. אז אתם מציעים לנו, סיעת שינוי הנלחמת נגד פוליטיזציה של המשפט ובעד טוהר המידות, אתם מציעים שלא יהיה סכר בחוק בכלל, של יום אחד. למה?
       
אליעזר זנדברג (שינוי):

- - -
       
גדעון סער (הליכוד):
       
       חבר הכנסת זנדברג, העובדה שזה לא קרה עד עכשיו לא אומרת שזה יכול לא לקרות מחר בבוקר. אתה צריך לענות דבר אחד פשוט: אני תומך בעיקרון של הפרדת הרשויות, או אני רוצה לערבב בין הרשויות? והעובדה שזה עולה לגבי אדם אחד, שאולי מוצא חן או לא מוצא חן, דווקא אדם שאני מכבד באופן אישי - - -
       
יוסף לפיד (שינוי):
       
       תענה לי - - -
       
גדעון סער (הליכוד):
       
       אני לא אמור לענות לך כשאני מעל הדוכן הזה. חבר הכנסת רובינשטיין - הרי אמרתי כבר בתחילת דברי, ולא שמעתם, הכנתם את הדברים מראש, אמרתי שאני מוכן ללכת לצמצום תקופת הצינון, חשוב לקבוע את העיקרון, ופרופסור רובינשטיין או פרופסור ליבאי, שכבר הרבה שנים אינם במערכת הפוליטית, או מרידור או כל אחד מהבית הזה שהוא משפטן וביום מן הימים תחשוק נפשו בשיפוט, יוכל להיות מועמד. אבל למה לא לקבוע דבר שהוא ברור ואלמנטרי? הרי לומר: אני סומך על גוף מסוים שהיום החברים שלו יכולים להיות כאלה ומחר אחרים, במקום לקבוע את הנורמות בחוק, זה דבר לא נכון. אני מבקש מהבית לתמוך בחוק. תודה.
       
היו"ר משה כחלון:
       
       תודה רבה. שרת המשפטים, בבקשה.
       
שרת המשפטים ציפי לבני:
       
       עמדת הממשלה היא לתמוך בהצעת החוק, אם כי בשני סייגים שהסכים להם המציע: האחד - העיקרון של הפרדת הרשויות הוא לא רק עיקרון שמקובל עלי, אני חושבת שאנו צריכים לשמור אותו, ודווקא אותן דוגמאות שניתנות כאן על אנשים שכיהנו במשכן הזה, אנשים ראויים כל אחד, דווקא הדוגמאות האלה יכולות להביא למקרה הפחות טוב, ולא כדאי להסתכל על החוק הזה דרך זכוכית ההסתכלות האישית, האם מישהו מתאים או לא, אלא איך אנו רוצים לראות את העתיד, ואני לא חושבת שיש כאן מישהו שרוצה לראות איזה מצב שבו מישהו, חבר כנסת, התמודד בבחירות, למשל, אולי נכשל בפריימריז במפלגתו ובאיזה סידור כזה או אחר נבחר בוועדה למינוי שופטים לבית-המשפט העליון, זה דבר לא נכון שנראה אותו.
       
       החוק מבקש לקבוע עיקרון שאני ממילא תומכת בו. הצעת החוק מתייחסת גם לחבר כנסת וגם לשר, הוועדה ביקשה להוריד שר, מהסיבה שכשר, על-פי חוק-יסוד הממשלה, יכול להתמנות אדם שאינו חבר מפלגה ולא עבר את כל התהליך הפוליטי. החלק השני מתייחס לתקופת הצינון, דהיינו, קבע חבר הכנסת סער עשר שנים, אנו חשבנו שנכון לדון בשאלה, מהי תקופת הצינון הראויה, כי אין כוונה למנוע מכל מי שרוצה להשפיע בדרך הפוליטית לעולמי עד להגיע לבית-המשפט, אלא לייצר אותה הפרדה נדרשת כדי שהציבור לא יחשוב שיש פה איזה מסלול ישיר, וכל זה, אגב, נועד לחזק את מעמדו של בית-המשפט העליון, וחלילה, לא לפגוע במעמדה של הכנסת. יש כאן שני מסלולים. 
       
       גדעון, אני מדברת קצת בשמך כרגע, חבר הכנסת המציע הסכים שזה יחול על חברי כנסת ולא על שרים, כך גם הוא הסכים שתקופת הצינון תהיה פחותה מעשר שנים, ושיעורה המדויק ייקבע בדיונים בוועדת החוקה הרלוונטית. בכפוף לתנאים אלה, הממשלה תומכת.
       

היו"ר משה כחלון:
       
       חבר הכנסת סער, חבר הכנסת לפיד, שר המשפטים לשעבר אומר שאם תתחייב לשלוש שנים, אולי סיעת שינוי תשקול לתמוך. מה עמדתך?
       
גדעון סער (הליכוד):
       
       אינני מתכוון להתחייב כאן על תקופה, ועדת החוקה תקבע את התקופה.
       
היו"ר משה כחלון:
       
       סיעת שינוי, שמעתם את התשובה. ניגשים להצבעה על הצעת חוק בתי-המשפט, של חבר הכנסת סער.
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 35
בעד ההצעה להסיר מסדר-היום את הצעת החוק – 5
נמנעים – 3
ההצעה להעביר את הצעת חוק בתי-המשפט [נוסח משולב] (תיקון – תקופת צינון במועמדות חבר כנסת או שר למשרת שופט), התשס"ה-2005, לדיון מוקדם בוועדת החוקה, חוק ומשפט נתקבלה.
       
היו"ר משה כחלון:
       
       35 בעד, חמישה מתנגדים, שלושה נמנעים, הצעת החוק בתי-המשפט, תקופת הצינון, עברה בקריאה טרומית; היא תועבר לוועדת החוקה, חוק ומשפט לגיבוש לקראת קריאה ראשונה. תודה. אנו ממשיכים בסדר-היום.
       

הצעת חוק לתיקון פקודת הסמים המסוכנים (הכרזה על סם מסוכן), התשס"ה-2005
[הצעת חוק פ/3821; נספחות.]
(הצעת חבר הכנסת יחיאל חזן)

היו"ר משה כחלון:
       
       הצעת חוק לתיקון פקודת הסמים המסוכנים, חבר הכנסת יחיאל חזן, בבקשה, הנמקה מהמקום. ישיב שר הבריאות.
       
יחיאל חזן (הליכוד):
       
       יש מצב שב"פיצוציות" נמכרים חומרים מסוכנים, לכן הגשתי הצעת חוק שמאפשרת קיומו של הליך מקוצר להוספת חומרים מסוכנים לפקודת הסמים לפרק זמן קצוב. אני מבקש מחברי לתמוך בהצעה, כיוון שהיום כל מי שרוצה לקנות כל חומר מסוכן, כגון "חגיגת", יכול לקנות אותו ב"פיצוצייה", או חומרים שנכנסים כאשר הם לא מופיעים בפקודת הסמים. לכן, אני מבקש, ההצעה הזאת באה למנוע לזמן קצוב של שנה, עד אשר החומר ייבדק. תודה.
       
היו"ר משה כחלון:
       
       תודה רבה. אדוני שר הבריאות.

שר הבריאות דני נוה:
       
       הממשלה תומכת בהצעת החוק. גם היום יש נוהל מסודר, שלפיו אנו מכניסים חומרים חדשים לרשימת הסמים האסורים, אנו מפעילים את זה. הפעם האחרונה שהפעלנו את הנוהל הזה היתה בעניין החומר שקרוי "חגיגת". חבר הכנסת יחיאל חזן מציע שייווצר איזה מסלול מהיר, שלא נצטרך להתעכב רבות, ויהיה כלי מהיר לשר הבריאות להכניס שם של חומר מסוכן לפקודת הסמים, לפחות לתקופה קצובה, עד שנגמור את כל ההליכים, ובכך נאסור את הפצתו. 
       
       הממשלה תומכת בכך. יש כמה דברים ברמה המשפטית, שמשרד המשפטים, ייעוץ חקיקה, יצטרך לתת את דעתו עליהם מבחינת סמכות של רשות מינהלית של הממשלה לאשר בלי אישור של איזו ועדה מהכנסת. אני מקווה שהדברים האלה יבואו על פתרונם במסגרת הכנת החוק לקריאה ראשונה, ובהסתייגות הזאת הממשלה תומכת בהצעת החוק.
       
היו"ר משה כחלון:
       
       תודה רבה. חבר הכנסת חזן, מקובל עליך? תודה. ניגשים להצבעה בהצעת חוק לתיקון פקודת הסמים המסוכנים.
       
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה – 9
נגד – 2
נמנעים – 4
ההצעה להעביר את הצעת חוק לתיקון פקודת הסמים המסוכנים (הכרזה על סם מסוכן), התשס"ה-2005, לדיון מוקדם בוועדת החוקה, חוק ומשפט נתקבלה.
       
היו"ר משה כחלון:
       
       תשעה בעד, שניים נגד, ארבעה נמנעים - הצעת חוק לתיקון פקודת הסמים המסוכנים עברה בקריאה טרומית, היא תועבר לוועדת החוקה, חוק ומשפט לגיבוש לקראת קריאה ראשונה. אנו ממשיכים.
       

הצעת חוק לתיקון פקודת התעבורה (פסילה בשל עבירה שגרמה למותו של אדם), 
התשס"ה-2005
[הצעת חוק פ/3562; נספחות.]
(הצעת חבר הכנסת גלעד ארדן)

היו"ר משה כחלון:
       
       הצעת חוק לתיקון פקודת התעבורה (פסילה בשל עבירה שגרמה למותו של אדם). חבר הכנסת גלעד ארדן, הנמקה מהמקום, בבקשה. ישיב שר התחבורה.
       
גלעד ארדן (הליכוד):
       
       אדוני היושב-ראש, חברי חברי הכנסת, 66% מהנהגים שהיו מעורבים בתאונות קטלניות ביצעו עבירות שגרמו לתאונות אלה וגם גרמו למותו של אדם. המצב הקיים היום בעצם מאפשר עקרונית לנהג שהוגש נגדו כתב אישום בגין עבירה שגרמה לתאונת דרכים קטלנית, שבה נהרג אדם, לחזור ולנהוג עד שיסתיים משפטו; כלומר, בית-המשפט אינו שולל את רשיונו עד תום ההליכים כדבר שבשגרה. דבר זה גורם למצב עגום מאוד, שלעתים בני-משפחה שבן-המשפחה שלהם נהרג בתאונת דרכים והוגש כתב אישום נגד הנהג הפוגע, בעצם נאלצים לראות את הנהג ממשיך לנהוג ולסכן את חייהם של האזרחים.
       
       הצעת החוק המונחת לפניכם תשלול במקרה כזה אוטומטית את רשיון הנהיגה של נהג שהוחלט להעמידו לדין - אני מדגיש, שהוגש נגדו כתב אישום - והשלילה תהיה עד תום ההליכים המשפטיים, אלא אם כן בית-המשפט יחליט אחרת מנימוקים מיוחדים שיירשמו, ובכך בעצם הצעת החוק מאזנת את השלילה האוטומטית. 
       
       הצעת החוק תביא למצב שלפיו אדם שהרג אדם אחר בתאונת דרכים והוגש נגדו כתב אישום לא ימשיך לנהוג ולסכן בנהיגתו את הציבור, אלא אם כן בית-המשפט סבור שהמשך נהיגתו אינו מסוכן לכלל הציבור, כפי שהסברתי. אני מבקש מהכנסת לתמוך בהצעת החוק בקריאה הטרומית ולהעבירה לוועדת הכלכלה לשם הכנתה לקריאה הראשונה.
       
היו"ר משה כחלון:
       
       תודה רבה. שר התחבורה לא נמצא כאן כדי להשיב. אני מבקש מחבר הכנסת דהאמשה, שמתנגד להצעה, לבוא ולנסות לשכנע.
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, אכן בעיה חמורה היא שפיכות הדמים ותאונות הדרכים, וחובת כולנו להילחם בהן, וחובתה של הממשלה קודם כול לעשות למען שיפור התשתיות ולהקצות את המשאבים ואת התקציבים, במקום להמשיך להעשיר את העשירים, ורק בשנה האחרונה 9 מיליארדי ש"ח נוספים נוספו לשלושת העשירונים העליונים של העשירים בתושבים - שלושה עשירונים, אדוני היושב-ראש, זה לא שלושה עשירונים מהתושבים, אלא שלושת העשירונים העשירים ביותר. הם יכולים להיות כ-5% מהתושבים, אפילו פחות מזה.
       
       בנוסף, מהעניים הוחסרו הכנסות, מאותם שלושה עשירונים תחתונים, מהעניים, הוחסרו הכנסות במיליארד ש"ח נוספים; כלומר, 10 מיליארדי שקלים, מהעניים ביותר לוקחים ולעשירים ביותר מוסיפים. המיליארדים האלה, אילו היו מושקעים בתשתיות ובמלחמה בתאונות הדרכים, ודאי היינו רואים את התוצאות. 
       
       אני מתנגד להצעה גם מטעם עקרוני, טעם של הגנת זכותם גם של כאלה שעברו תאונות דרכים, למה לנו לבחון מראש שהנהג הזה אשם, ויש לשלול את רשיון הנהיגה שלו מייד? ניתנה סמכות מסוימת לשוטרים או לקציני משטרה בתנאים מסוימים להפקיע את הרשיון מראש, והסמכות הזאת היא גם כן לא כל כך מתיישבת עם זכויות האדם וזכויות הפרט.
       
       הצדק מחייב שרק לאחר ששופט בבית-משפט שמע את הצד האשם הזה, בסוגריים, יכול להיות שהוא אשם ומגיעה לו שלילה, אבל רק שופט יעשה זאת לאחר ששמע את הראיות, שמע את הדיון ושמע את כל הצדדים, לאחר שלאותו נהג ניתן יומו בבית-המשפט, אין סיבה למהר לשלול את רשיונו מראש, לא לחודש, לא לחודשיים, ולא על סמך הגשת כתב אישום. יש לנו כתבי אישום שמוגשים, ובסוף האיש יוצא זכאי, אז מה נגיד לאותו אדם? שהוגש כתב אישום ובית-המשפט קבע שהוא זכאי בדין, ואין להרשיע אותו - למה צריך היה לשלול את רשיונו מראש לתקופה כלשהי? 
       
       לכן אני חושב, שעם החובה להילחם בתאונות דרכים ולעשות את המקסימום בכיוון הזה, חובה עלינו גם להגן על אותם נהגים, אפילו שהם מעורבים בתאונות והם, יש להם כתב אישום בבית המשפט, שלא יישלל רשיונם אלא לאחר שבית-משפט מוסמך שמע את כל הראיות ושמע גם אותם וקבע שיש לעשות כן. לכן אני מתנגד להצעה, ואני קורא לחברי להתנגד לה. תודה.
       
היו"ר משה כחלון:
       
       תודה. חבר הכנסת ארדן המציע, שלוש דקות, בבקשה.
       
       
גלעד ארדן (הליכוד):
       
       אדוני היושב-ראש, חברי חברי הכנסת, האזנתי היטב לדבריו של חבר הכנסת דהאמשה, אבל אני חושב שהוא טועה בכמה עקרונות שהוא הציג. קודם כול, יש נטייה ברורה של משרד המשפטים תמיד, ואני חושב שחברי הכנסת יודעים, לא להגביל את שיקול הדעת של בית-המשפט, אלא רק במקרים מאוד מיוחדים או בעבירות מאוד ספציפיות. אני לא יודע אם חבר הכנסת דהאמשה שם לב, אבל הצעת החוק שלי בהחלט גם מאזנת, היא נותנת לבית-המשפט את האפשרות גם לא לשלול את רשיונו של אותו נהג שפגע והרג אדם, אבל במה אנו מדברים בעצם? אנחנו מדברים על מקרה שבו נהרג אדם בתאונת דרכים. הנהג הפוגע, כבר הסתיימה החקירה, הפרקליטות החליטה שיש די ראיות להעמידו לדין בגין אותה תאונה שגרמה למותו של אדם, ואתה רוצה לומר לי, חבר הכנסת דהאמשה, שעד שיסתיימו כל ההליכים המשפטיים בבית-המשפט, אתה רוצה לראות שאותו אדם ימשיך לנהוג בכבישי ישראל ולסכן את אזרחי המדינה?
       
       אני חושב שאפשר לשקול את הסכנה לציבור מול הפגיעה שעלולה להיגרם במקרים נדירים, פגיעה לאותו אדם, אם הוא יצא זכאי. יש הרבה מקרים כאלו בחקיקה, שכדי להבטיח את שלום הציבור גם שמים אדם במעצר עד תום ההליכים, והוא יכול לצאת זכאי. אז אני לא אומר שצריך לעצור אותו עד תום ההליכים; אנחנו מדברים רק על צמצום הפגיעה האפשרית שיכולה להיות בציבור. תחשוב גם על אותה משפחה שבנה, חס וחלילה, נהרג בתאונת דרכים - דרך אגב כך הגעתי להצעת החוק הזאת - היא נאלצת לראות בבית-המשפט את הנהג שהרג את בנם הפעוט מגיע לבית-המשפט וממשיך לנהוג כאילו הכול כרגיל. שוב, אני מדגיש שאני השארתי לבית-המשפט את היכולת, מנימוקים מיוחדים שיירשמו, כך שאם בית-המשפט ישתכנע שאין סכנה בהמשך הנהיגה של אותו נהג - לאפשר לו, ולהחזיר לו את רשיון הנהיגה. אני מבקש מהכנסת לתמוך בהצעת החוק ולהעביר אותה לקריאה ראשונה. תודה.
       
היו"ר משה כחלון:
       
       תודה רבה. שר התחבורה, בבקשה.
       
שר התחבורה מאיר שטרית:
       
       אדוני היושב-ראש, אני מודה לך על ההזדמנות לדבר. אני מצטער שאיחרתי בכמה דקות להצעה. הממשלה החליטה לתמוך בהצעת החוק, בתנאי שהמשך תיאום החקיקה ייעשה עם  משרד התחבורה ועם משרד המשפטים. להערכתי, גם חבר הכנסת ארדן מקבל את התנאי הזה של המשך תיאום החקיקה עם משרדי התחבורה והמשפטים. אני רוצה לתמוך בדבריו של חבר הכנסת ארדן. רבותי, אי-אפשר להגזים בתיאור מצב תאונות הדרכים במדינת ישראל. בשנה שעברה נהרגו 510 אנשים - - -
       
עבד-אלמאלכ דהאמשה (רע"ם):
       
       9 מיליארדים - - - 
       
שר התחבורה מאיר שטרית:
       
       חבר הכנסת דהאמשה, תן לי לומר את דברי. נהרגו 510 אנשים. אי-אפשר לטפל בזה רק בנחמדות ובתקציבים. כאשר החקיקה איננה מרתיעה, הקלות הבלתי נסבלת של הענישה גורמת לכך שאנשים יכולים להיות עבריינים ולצאת מזה בשלום. חבר הכנסת דהאמשה, אני יכול להראות עשרות דוגמאות של אנשים שעשו עשרות רבות של עבירות תנועה חמורות ביותר, לרבות רמזורים אדומים ונהיגה בלי רשיון, והם  מגיעים לבית-המשפט ומה הם מקבלים? - שלילה. הם מקבלים שלילה על רשיון שאין להם. אז מה הענישה בזה? כלום. אין בזה שום ענישה. אדם נוסע בלי רשיון, לא הרג מישהו, ועושה עבירת תנועה. תופס אותו שוטר ומגיש לו דוח ומגיעים אתו לבית-המשפט, ובית-המשפט שולל לו את הרשיון שאין לו, נניח, לעשר שנים. למי זה הועיל? זה כמו כוסות רוח למת. זה לא עוזר לאף אחד כלום. ובוודאי כשמדובר בתאונה שבה נהרג אדם, והאיש שנגדו מוגש כתב אישום על-ידי המשטרה מואשם בהריגת אדם ברשלנות - - -
       
גדעון סער (הליכוד):
       
       - - - יש אזכרה.
       
שר התחבורה מאיר שטרית:
       
       אז אתם מצפים שהוא לא יבוא על עונשו, כמו שמציע חבר הכנסת ארדן? אני חושב שהוא צריך לבוא על עונשו. לכן, שמחתי לתמוך בהצעת החוק הזאת. אני חושב שענישה מרתיעה תמנע הרבה מאוד תאונות דרכים ותציל חיים של הרבה מאוד אנשים. לכן, אדוני היושב-ראש, אני מציע לאשר את הצעת החוק ולהעבירה לוועדת הכלכלה להכנה לקריאה ראשונה.
       
עבד-אלמאלכ דהאמשה (רע"ם):
       
       ממשלה - - -
       
גדעון סער (הליכוד):
       
       יש אזכרה.
       
היו"ר משה כחלון:
       
       תודה רבה. אנחנו ניגשים להצבעה על הצעת חוק לתיקון פקודת התעבורה (פסילה בשל עבירה שגרמה למותו של אדם). בבקשה, ההצבעה החלה.
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה - 15
בעד ההצעה להסיר מסדר-היום את הצעת החוק - 1
נמנעים - 1
ההצעה להעביר את הצעת חוק לתיקון פקודת התעבורה (פסילה בשל עבירה שגרמה למותו של אדם), התשס"ה-2005, לדיון מוקדם בוועדת הכלכלה נתקבלה.
       
משה גפני (דגל התורה):
       
       אפשר לצרף את קולי?

היו"ר משה כחלון:
       
       בעד - 15, מתנגד אחד ונמנע אחד. הצעת חוק לתיקון פקודת התעבורה (פסילה בשל עבירה שגרמה למותו של אדם) עברה בקריאה טרומית. הוועדה המוסמכת לדון בהצעת חוק זו בתקנון הכנסת היא ועדת הכלכלה. אני מברך את ידידי, חבר הכנסת ארדן.

       
הודעה אישית של חברת הכנסת אתי לבני
       
היו"ר משה כחלון:
       
       אני מבקש לאפשר לחברת הכנסת אתי לבני הודעה אישית בעקבות דברים של שרת התקשורת. גבירתי, בבקשה.
       
קריאה:
       
       איפה השרה דליה איציק? 
       
אתי לבני (שינוי):
       
       אדוני היושב-ראש, חברותי וחברי חברי הכנסת, לקח לי זמן מה כדי לשקול ולצאת מהמצב האמוציונלי שאליו הובילה שרת התקשורת דליה איציק. אני מבקשת להגיב בקצרה על הדברים המתלהמים שלה, שמעולם לא שמעתי כמוהם, שהיא כרכה נסיעות לחוץ-לארץ שלה או שלי, ואני לא יודעת, בעלים, מועצות וכל מיני דברים ביחד בצורה שבאמת קשה למצוא אותה לא רק פה אלא בכל  מקום אחר.
       
       אני לא תקפתי אותה אתמול בנאומים בני דקה, ושמה לא הוזכר. אני דיברתי על התנהלות הממשלה בקבלת החלטות - הממשלה ככלל. התקיפה לא היתה נגדה אישית, כי היא לא הצד שבאמת גרם לזה, אלא כל הממשלה כולה.
       
       גם הביקורת על שינוי היתה משולחת רסן. חבר הכנסת פריצקי, שתמך וצעק "מפלגה מושחתת", יתכבד וישב במקומו.
       
       אני רוצה לומר לגבי ההאשמה שלי בשטחיות, שאני מקבלת את זה בברכה, כי אני שטחית בדיוק כמו היועץ המשפטי לממשלה, בדיוק כמו שר האוצר, בדיוק כמו הגורמים במשרד התקשורת, גורמים משפטיים, שהתנגדו להקמת המועצות. אני רוצה לקרוא מחוות דעת של היועץ המשפטי מ-27 באוקטובר 2005 בעניין הזה, ורק לזה התייחסתי, והכוונה היא לא לשחיתות אלא למינהל תקין. אומר בא-כוח היועץ המשפטי כדלקמן: "הממשלה קיבלה כבר מספר החלטות בשנים האחרונות אודות הקמה של רשות תקשורת, ובמסגרתן הנחתה את הגורמים המקצועיים להכין את החקיקה הנדרשת". בהמשך נאמר: "אנו רואים קושי בפתיחה מחודשת של הנושא ובהעלאה חוזרת לבדיקה של עצם המדיניות, ומבקשים לטעון כי לא סביר לשוב ולבחון כל פעם מחדש את הסוגיה". יש כאן כמה עמודים שדנים בעניין, והסיכום אומר - ואני חושבת שלזה אני התייחסתי, ואני חושבת שכדאי להקשיב לנושא הזה: "מוצע להתנגד להצעת מיזוג מועצת הכבלים והלוויין עם מועצת הרשות השנייה, כמו גם לביטול ההחלטות על הקמת רשות תקשורת. למצער, אף אם יוחלט לבטל את ההחלטות להקמת רשות תקשורת, מוצע להתנגד להצעת המיזוג הזאת, באשר המצב הקיים היום עדיף על פני הצעה זו. בנוסף, מוצע להתנגד להצעת החלטה אף אם יתקבל העיקרון המוצע נוכח היותה הצעה לא בשלה המחייבת עבודה נוספת והצגת תוכנית של ממש לאיחוד הרשויות בפני הממשלה בטרם ניתן להביא את הנושא להכרעה". 
       
       על סמך חוות דעת היועץ המשפטי לממשלה, שחתומים עליה דידי לחמן-מסר, עדנה הראל, רוני טלמור, שכולם משפטנים בכירים ביותר, על סמך הכתוב כאן, בעיון עמוק וממצה במה שכתוב, אני חשבתי שראוי להעלות את הנושא כנושא של מינהל לא תקין ולא נושא של שחיתות. תודה.
       
היו"ר משה כחלון:
       
       תודה רבה.
       
דוד אזולאי (ש"ס):
       
       אדוני היושב-ראש, אני רוצה לשאול: חברת הכנסת לבני, היא לא דייקה בדבריה? תגישי נגדה תלונה לוועדת האתיקה.
       
אתי לבני (שינוי):
       
       אתה מוזמן להגיש.
       
היו"ר משה כחלון:
       
       חבר הכנסת אזולאי מציע שאם היא לא דייקה, שחברת הכנסת אתי לבני תגיש תלונה לוועדת האתיקה.
       
דוד אזולאי (ש"ס):
       
       אלה דברים חמורים.
       
היו"ר משה כחלון:
       
       חבר הכנסת אזולאי, תודה רבה. חברת הכנסת אתי לבני, תודה רבה.

       
הצעה לסדר-היום
הטיפול במפוני גוש-קטיף

היו"ר משה כחלון:
       
       עתה, הצעה לסדר-היום מס' 7433: הטיפול במפוני גוש-קטיף. יעלה ויבוא חבר הכנסת אורי אריאל. ישיב שר התחבורה. זו הצעה רגילה. לחבר הכנסת דהאמשה הצעה אחרת.
       
שר התחבורה מאיר שטרית:
       
       אדוני, אפשר לשאול שאלה תקנונית? לפי תקנון הכנסת, ביום  שמוגשת שאילתא בעל-פה לא יכולה להיות מוגשת הצעה לסדר-היום. זה אחת מהשתיים. היום היתה שאילתא בעל-פה של חבר הכנסת אורי אריאל בדיוק על העניין הזה של  מפוני גוש-קטיף.
       
היו"ר משה כחלון:
       
       זה נושא לנשיאות הכנסת. השאלה שלך תיבדק, ואני מתחייב שתקבל תשובה עד משרד התחבורה. חבר הכנסת אורי אריאל, בבקשה.
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני השר, שמעתי את שאלתך, מכל מלמדי השכלתי, מומחים לתקנון וכדומה.
       
היו"ר משה כחלון:
       
        אני יכול להגיד משהו אישי בעניין הזה? אני חושב שהנושא הזה מצריך שאילתא, הצעה לסדר-היום, הצעת דחופה, הצעת חוק ואולי גם ביטול חוק.
       
שר התחבורה מאיר שטרית:
       
       יש תקנון.
       
אורי אריאל (האיחוד הלאומי - ישראל ביתנו):
       
       בכל מקרה, אני יכול בהחלט להסכים עם היושב-ראש, אבל העניין הפרוצדורלי ייבדק ובוודאי תינתן תשובה.
       
       הססמאות או האמירות "לא נשכח ולא נסלח", "נזכור ונחזור", הן לא מסוג הדברים שאני רוצה להעלות פה עכשיו היום בכנסת. אני רוצה, ברשותכם, להתייחס לעניין האנושי, למה שהמציאו הקופירייטרים, של "בנחישות וברגישות", ולשאול בעיקר על הרגישות של הממשלה בטיפולה באותם מגורשים שעליהם היא החליטה. 
       
       אתמול, אדוני שר התחבורה, פה, על הבמה הזאת, עמד ראש הממשלה - סליחה, שלשום -  בנוכחות חברי הכנסת, נשיא המדינה ואחרים, ונאם נאום פרוגרמטי הנוגע לכנס החורף הבא עלינו לטובה. בשביל ראש הממשלה והממשלה הם אינם קיימים. לא נאמרה מלה אחת, גם לא רמז, ודאי לא יותר מכך, איך תטפל הממשלה באותם מגורשים. הם שקופים, הם לא מעניינו. כידוע לך, חברי הכנסת אישרו את ההודעה המדינית של ראש הממשלה בניגוד לדעתי או דעתנו. בהודעת ראש הממשלה היה סעיף על חיזוק גושי ההתיישבות, וגם אתה אישרת אותה.  אבל, באופן מדהים, כשאתה בא לבדוק אם ראש הממשלה מאפשר - וזה אצלו על שולחנו באופן אישי - לקלוט 25 משפחות באריאל ולהקים שם שכונת קרוונים, כפי שעושים בכל המקומות האחרים, אני אענה לך מה התשובה: התשובה היא לא. לא ממש הפתעתי אותך, נכון, אדוני השר?

שר התחבורה מאיר שטרית:
       
       נכון.
       
אורי אריאל (האיחוד הלאומי - ישראל ביתנו):
       
        מי שלא רואה את תגובת השר, השר לא מופתע. אבל זה לא מפריע. הרי הוא יכול לעמוד פה, להגיד דברים שהוא אישית יודע שהם אינם נכונים, כי הם באחריותו. ראש הממשלה הודיע שהוא יחזק את בקעת-הירדן, אבל הוא אישית מונע מקבוצת משפחות שהיו במה שנקרא שירת-הים בגוש-קטיף, להגיע לבקעת הירדן. המתיישבים שגורשו בשביל ראש הממשלה הם שקופים, הם אינם. הוא כבר עסוק בדברים אחרים.
       
       בשאילתא שהזכרת, שעלתה פה היום, עלה נושא המלונות. מי שרואה את האנשים שגורשו, איך האור כבה מעיניהם, איך הם הולכים ונגמרים במלונות האלה, יודע שהדבר הזה הוא בלתי אפשרי. אני רוצה לשאול אותך שר התחבורה, כמייצג הממשלה פה, מי מכם אחרי חודשיים וחצי, כמעט שלושה חודשים, כ-80 יום - מי מכם ביקר אותם ולו פעם אחת? בסדר, יש מצוקה, ציבור גדול. דרך אגב, גרים לא רחוק, מרחק הליכה ממשרדך או ממשרדים אחרים - זה לא אישית אליך, לממשלה - מי מכם ביקר אותם. אני גם על זה אענה לך, אל תתאמץ. אף אחד. אף אחד. מי מכם - אולי זה קשה, כי נאמר יאמר מישהו, אולי יתנכלו לשר. הסברה רחוקה, האנשים הם אנשים הגונים, מנומסים, אבל נניח שאיזה קב"ט היסטרי אומר את זה. האם מי מכם או ראש הממשלה הזמין מישהו מהם אליו למשרדו? אולי ישמע אותם? אולי יחוס על עני ואביון, יזדהה אתם לרגע במצוקותיהם? הרי את הוויכוח על הגירוש גמרנו. 
       
       לא. אין פה שר אחד משום מפלגה שעשה כדבר הזה, למיטב ידיעתי. יש אחד, וצריך לציין את זה, שעשה מעשה. שר הרווחה. הוא - כן. הוא היה שלוש פעמים אצלם. הוא קיים כבר שלושה דיונים בדברים הנוגעים במשרדו, וצריך להגיד לו תודה, אף שזה בתוקף אחריותו וסמכותו, אבל יפה עשה וראוי שהדבר ייאמר על הרקע הכל כך נוראי של הממשלה הזאת בהתייחסות האישית האנושית אל אותם אנשים שגירשתם.
       
       כשאתה בוחן את מתן הפיצויים לאותם אנשים ואתה רואה אותם במלונות - מי שכמובן מגיע לשם, לא כמוכם השרים שעסוקים ולא יכולים להגיע - רואה אנשים שאין להם נעליים או שאין להם מעיל. אתה שואל: אבל התחלנו הרי להתפלל על החורף, והחורף גם הגיע, ברוך השם. הבגדים זרוקים במכולה בקסטינה, ואי-אפשר להוציא אותה, כי הם עדיין בבית-המלון, וכסף אין, כי את המקדמה לא נתנו להם. למה לא נתנו להם, לחלקם, זה לא אחיד אצל כולם? כי הם לא חתמו על מסמך שקרי שהמינהלת מחייבת אותם לחתום, שהם יצאו לפני המועד הקובע ולא בכפייה. אבל הרי הממשלה כבר החליטה שלא צריך לחתום. לא, המינהלת בשלה. הם יודעים יותר טוב ממך, השר, הם יודעים יותר טוב מהחלטת הממשלה. הם עושים מה שהם רוצים. אין מקדמות לאנשים שמחפשים את הכסף כדי לקנות בגדים לראש השנה, לסוכות. כדי לקנות בגדים - אין. 
       
       יש משפחות מרובות ילדים, ברוך השם, ורבות הן מבין התושבים שהיו בגוש-קטיף ובשומרון. אבל מינהלת סל"ע החליטה שבקרוון של 90 מ"ר אפשר להכניס עשר נפשות. אין בעיה. הרי כל אחד מהם לא גר בדבר כזה ואין לו כוונה לגור בדבר כזה, אבל הוא קובע. כמו התנהגות פקידי הברון לפני כ-80 שנה. זו בערך ההתנהגות פה. אבל אתם הרי לא מפקחים עליהם, כי זה עניין של ראש הממשלה. הוא אחראי על מינהלת סל"ע, הוא מטפל בכול, הוא יודע הכול. הרי אותם אנשים יגורו כשלוש שנים ויותר במבנים האלה. זה לא עניין לשלושה חודשים ולא לחצי שנה. אבל אתם הרי ממשיכים בסדר-יומכם. הרי לא הייתם גם לא בניצן, וגם לא הייתם ביתד, וגם לא ביבול, ולא בעין- צורים ולא בשום מקום, כי הם שקופים. 
       
       צריך לומר שללא הציבור הרחב, שמגלה פעם אחר פעם את יכולתו ואת מסירותו לאנשים שהממשלה פגעה בהם, האנשים האלה היו סובלים כפל כפליים. ראוי להגיד לציבור הרחב מכאן, אני חושב בשם כולנו בעניין הזה, תודה על כל מה שאתם עושים. תודה על העזרה בכביסה, תודה על העזרה בלימודים למי שצריך, תודה על ההסעות, תודה על התרומות הכספיות, תודה על המעילים,  תודה ל"אורות חסד" שדואגים לאנשים, תודה לכל מי שעוזר, לכל העמותות, לכל האנשים הפרטיים, שברוך השם, בשבילם המגורשים אינם שקופים. הם אנשים חיים, עצם מעצמנו. דרך אגב, פעמים רבות ללא הבדל של דעה פוליטית. אנשים רואים אנשים במצוקה והם מסייעים להם, הם עוזרים להם, הם לא מתעלמים מהם. אני מקווה שהרוח הציבורית הזאת, לרבות אצל רבים מהסטודנטים שעכשיו החלו ללמוד, תמשיך ללוות את המגורשים ואת המפונים. 
       
       הקמנו בכנסת "חזית כתומה", פרלמנטרית שמנסה לעזור בצד ההומני, לא בצד הפוליטי עכשיו. בחזית הכתומה יושבים רבים וטובים ממפלגות טובות שמה שמאחד אותם זה הרצון לסייע לאותם אנשים במצבם הכל-כך קשה. 
       
        נפגשנו עם השר רביץ בענייני רווחה. כבר הזכרתי לטובה את ביקוריו ואת טיפולו. אני מקווה שהוא יקדם את הנושאים שבאחריותו במהירות. כמו תמיד זה מורכב גם מטיפול עם משרד האוצר, עם מינהלת סל"ע ואחרים. אני מקווה שהם לא יעכבו אותו. 
       
       אתמול נפגשנו עם השר אהוד אולמרט, ממלא-מקום שר האוצר, שאני מקווה שראש הממשלה יאפשר לו להיות שר אוצר ולא יפיל אותו עם דברים אחרים. לא צריך לכרוך את הכול עם הכול. אפשר שיהיה שר אוצר במדינה הזאת. השר הביע את רצונו לסייע בדברים כמה שיותר מהר, כך הוא הנחה את עובדי משרדו, וכמו בכל דבר - מבחן התוצאה, אני מקווה שהנחייתו את הפקידים במשרדו לעשות כך אכן יישא פרי. 
       
       אני מקווה שבזמן הקרוב תהיה פגישה עם מר אילן כהן, מנכ"ל משרד ראש הממשלה, שלמעשה הוא האחראי ביום-יום על הדברים, עם מנכ"ל משרד השיכון, ונקבעה גם פגישה עם שרת החינוך והתרבות, כדי שכל אחד ממקומו יסייע בצורה מהירה, ולא יערימו קשיים, שלעתים, בימים רגילים הם אולי במקום, אבל עכשיו צריך למצוא את הפתרונות במסגרת החוק, שמאפשרים את הטיפול הנכון באנשים. יש טענות קשות לאנשים נגד מינהלת סל"ע והעומד בראשה. לצערי, ככל שאני יכול לבדוק את הדברים, רוב הטענות מוצדקות, וחבל. מינהלת סל"ע לא צריכה להיות כל היום בתקשורת ובטלוויזיה. היא צריכה לעבוד ולתת את הפתרונות. הכלל – או שאתה מצליח או שאתה מסביר – חל גם עליהם. אני רוצה לסכם בתקווה שהדברים ישתנו בימים אלה ממש, לא יותר מכך, כי כבר עברו כמעט שלושה חודשים מאז הגירוש. 
       
       עוד משפט אישי, ברשותך, היושבת-ראש. היום הזכרנו פה, לפני שעה קלה, את רצח השר, האלוף רחבעם זאבי. רחבעם זאבי היה מורי ורבי בדברים רבים, ודאי בתחום ההתיישבות. שבוע  אחרי הירצחו נכנסתי לכנסת כממלא-מקומו. הדבר מחייב, הנעליים גדולות, הרוח גדולה, והלוואי, ןבעזרת השם, יהיה לי הכוח לעשות חלק ממה שהוא היה עושה. יהי זכרו ברוך. 
       
היו"ר קולט אביטל:
       
       תודה רבה. ישיב השר. שר התחבורה. 
       
שר התחבורה מאיר שטרית:
       
       גברתי היושבת-ראש, ראשית, אני רוצה לחזור שוב להערתי הקודמת, שמצאתי שאני צודק בה, כשאמרתי שעל-פי תקנון הכנסת, לדעתי, נשיאות הכנסת לא יכולה לאשר באותו יום  גם שאילתא בעל-פה וגם הצעה רגילה לסדר-היום. אם יש שאילתא בעל-פה לא יכולה להיות הצעה לסדר-היום, ואם יש הצעה לסדר-היום לא יכולה להיות שאילתא בעל-פה. וסגן מזכיר הכנסת אמר לי שאכן אני צודק בהערה. אומנם, אין לי שום טענה כלפי חבר הכנסת אורי אריאל, אני מעיר לך כסגנית יושב-ראש הכנסת בנשיאות. לדעתי, צריך להימנע מכפל, כי הבוקר בדיוק הציג חבר הכנסת אורי אריאל שאילתא בעל-פה בעניין זה, עם שאילתות נוספות, בעניין הטיפול במפונים, ועניתי עליה, אני חושב, מאוד בהרחבה.
        
       אני בהחלט מבין את הסבל, חברי, חבר הכנסת אריאל, שעובר על המפונים, בעיקר אלה שיושבים בבתי-מלון, באוהלים, ואני חושב שצריך לעשות כל דבר כדי להקטין למינימום את הסבל שעובר על האנשים האלה, או למנוע אותו לחלוטין. אני רק לא רוצה להצביע כאילו הממשלה אחראית לכל הסבל הזה לבדה. היא לא לבדה, כי, לצערי, עד היום יש מקומות שאין הסכם חתום בין המתיישבים לבין הממשלה לגבי פתרון הקבע שלהם, ונעשים מאמצים גדולים מאוד על-ידי מנכ"ל משרד ראש הממשלה, שמרכז את העבודה של הממשלה בעניין הזה, להגיע להסכמים חתומים עם כל קבוצת יישובים, כי הרי כל קבוצת אנשים שרוצה להתיישב יחד – הציעו לכל קבוצה כזו אפשרות להקים יישוב נפרד. אבל כל עוד הם לא חותמים, ונשארים בבתי-המלון בלי לתת תחזית מתי הדבר הזה יסתיים, הממשלה נמצאת במצוקה בעניין הזה. כי ביום שיש הסדר קבוע, ולדעתי, כך צריך לעבוד – לדעת לאן כל קבוצה הולכת, להחליט על זה מראש, להתחיל מייד לעבוד על פתרונות הקבע ליישובים הללו, ולהקים בתי קבע במהירות המקסימלית - - -
       
יחיאל חזן (הליכוד):
       
       אדוני השר, אני רוצה להגיד לך כי ככל שאתה אומר שהממשלה רוצה לעזור להם - - -
       
היו"ר קולט אביטל:
       
       תודה רבה. תאפשר לשר להמשיך. 
       
שר התחבורה מאיר שטרית:
       
       אני חושב שזו הגישה הנכונה. אחרי שיש הסדר קבע, צריך לעבוד על אתר הקבע במהירות המקסימלית, ומהרגע שעובדים על אתר קבע, צריך לחפש פתרונות שייתנו לאנשים אפשרות לחיות בצורה נורמלית. 
       
היו"ר קולט אביטל:
       
       אתה מדבר על העתיד? 
       
שר התחבורה מאיר שטרית:
       
       אני אומר שכך צריך לעשות. יש באמת חלק מהמתיישבים שיש להם פתרונות קבע - אלה שעברו לגור בניצן. יש להם הסדרים בקרווילות, יחסית בתנאים טובים מאוד. כל הציוד שלהם אתם. הם עושים את בניית הקבע שלהם בניצנים, 400-500 יחידות דיור על שפת הים. אז הבעיות שלהם כבר פתורות.  אלה שעוד לא מחליטים - לא רוצים להחליט, משאירים את הממשלה באוויר בלי יכולת להתחיל לזוז, לנוע להקמת יישוב חדש, ומאידך גיסא, מתלוננים שהם נשארים בבתי-מלון. לא יכולים לבוא בטענות רק לממשלה. הרי יש אופציה לכל משתכן, לכל מפונה, לקבל מהמדינה השתתפות בשכר דירה, שכר דירה לשנתיים. אז אם המצב הוא כל כך קשה, אני חושב שאנשים צריכים לעזוב את בתי-המלון, לשכור דירות לשנתיים ולעבוד על הסדר הקבע. ואז הם יכולים להביא את כל הציוד שלהם לדירות, ולחיות כבני-אדם, לשלוח את הילדים לבית-הספר, לנהל חיי משפחה, ואחרי שנתיים תיגמר בניית הקבע שלהם והם יעברו לשם. לא חייבים לגור ביחד בכל רגע נתון. אני לא חושב שזה כתוב באיזה מקום בתורה. לא חייבים. אדם בכל חייו, וחלילה אי-אפשר להשוות בין השניים - אנשים רבים עברו דירות. מי מאתנו לא עבר דירה בחיים? זה לא קייס, המקרה הזה. פה פינו את האנשים מבתיהם בכוח. אבל גם כשמגיע כבר התאריך הזה, ועברנו את הפינוי, צריך למצוא פתרון הגיוני לעניין. להישאר בבתי-מלון זה הכי לא הגיוני, זו ההוצאה היקרה ביותר שהממשלה מוציאה על העניין הזה, וזה לשווא. זה סתם שפיכת כסף. זה סתם בזבוז כספי אדיר. באותו כסף עצמו אפשר היה לשכור דירות לשנה-שנתיים, קבוע, לתת לאנשים לגור בשכירות לתקופה של שנתיים ולסדר את העניין. 
       
       אגב, אורי, אני רוצה להגיד לך, חבר הכנסת אריאל, שבאמת תמוה בעיני שאתה אומר שהמינהלת לא משלמת כסף לאנשים. אתה אומר שהמינהלת לא מוכנה לשלם מקדמות לאנשים, כדי לקנות בגדים ולעשות דברים. 
       
אורי אריאל (האיחוד הלאומי - ישראל ביתנו):
       
       אמרתי שהיא מוכנה בתנאי שהם יחתמו על תצהיר שקרי. הם יודעים שהוא שקרי. שרת המשפטים  - - - 
       
שר התחבורה מאיר שטרית:
       
       אבל מאידך גיסא, אורי, מה המשמעות של החתימה הזאת? שיחתמו ויקבלו את המקדמות, את הכסף, ויתווכחו אחר כך. 
       
אורי אריאל (האיחוד הלאומי - ישראל ביתנו):
       
       אדוני היה שר משפטים, אדוני יודע - - -
       
       
שר התחבורה מאיר שטרית:
       
       אתה אומר ששרת המשפטים פטרה אותם מהחובה לחתום. 

אורי אריאל (האיחוד הלאומי - ישראל ביתנו):
       
       - - - אבל  המינהלת מתעקשת לא - - -
       
שר התחבורה מאיר שטרית:
       
       כי לגישתי, לפחות - הרי על סמך מה יעבירו מקדמות? לגישתי אמור להתנהל אצל המינהלת חשבון פיצויים  עבור כל המשפחה, כי הרי כבר מדדו את הבתים, שערכו אותם, יש הערכה לעסקים. הכול, אני מניח, מחושב. 
       
אורי אריאל (האיחוד הלאומי - ישראל ביתנו):
       
       לא הכול. הרוב. 
       
שר התחבורה מאיר שטרית:
       
       הרוב. הרוב מחושב. לכל משפחה הרי לפחות על הבית שלה יש חשבון. אז יכולים, לדעתי - צריך לעבוד על כך שלכל אדם יהיה חשבון, כמו שאיגוד המושבים פעם היה עושה בארגון הקניות. לכל אדם יש חשבון זכות - כך וכך כסף מגיע לו. הוא רוצה לפדות מתוך זה x כסף? - קח אדוני את הכסף, תחתום שקיבלת,  זה יורד מסכום הפיצויים שלך. 
       
אורי אריאל (האיחוד הלאומי - ישראל ביתנו):
       
       זה לא קורה. 
       
שר התחבורה מאיר שטרית:
       
       זה תמוה בעיני. לדעתי - - -
       
יחיאל חזן (הליכוד):
       
       - - -
       
היו"ר קולט אביטל:
       
       לא, אני מבקשת. אתה לא ברשות דיבור. 
       
שר התחבורה מאיר שטרית:
       
       אני מבטיח לך, חבר הכנסת אורי אריאל, שאני אעלה את זה בפני מנכ"ל משרד ראש הממשלה - שיעלה את זה בפני מנכ"ל משרד ראש הממשלה שמטפל בנושא הזה - ואציע לו לעשות את זה: חשבון אישי לכל אחד, שכל אחד יכול להוציא מחשבונו האישי כמה כסף שהוא רוצה. אם הוא יישאר בסוף בלי כלום, זה גם זב"שו, כי יש כאלה שאומרים: אנחנו רוצים להיות אחראים, שתהיה להם דירה וכו'. אני אומר: אדוני. תן לו לשבור את הראש. אם באמת הוא לא אחראי - בבקשה, שישלם הוא את המחיר. 
       
יחיאל חזן (הליכוד):
       
       - - - 
       
היו"ר קולט אביטל:
       
       חבר הכנסת חזן, אני קוראת אותך לסדר. 
       
יחיאל חזן (הליכוד):
       
       אנשים נמצאים בצרה צרורה. 
       
היו"ר קולט אביטל:
       
       חבר הכנסת חזן, אתה לא ברשות דיבור, אני מבקשת ממך. 
       
יחיאל חזן (הליכוד):
       
       - - -
       
היו"ר קולט אביטל:
       
       חבר הכנסת חזן, אני קוראת אותך לסדר בפעם הראשונה. 
       
יחיאל חזן (הליכוד):
       
       - - -
       
היו"ר קולט אביטל:
       
       חבר הכנסת חזן. קראתי אותך לסדר בפעם הראשונה. אני קוראת אותך לסדר בפעם השנייה. 
       
שר התחבורה מאיר שטרית:
       
       הדבר הנוסף, גברתי היושבת-ראש, לקחתי לתשומת לבי את ההערה שלך, חבר הכנסת אורי אריאל, על העניין של מפגש עם המתיישבים. אני מודה, אני לא הלכתי לשום אתר שבו שוהים המתיישבים אבל כן נפגשתי עם נציגים שמתיישבים אצלי במשרד, לא פעם ולא פעמיים. אני נפגש אתם כדי לשמוע מהם, אלה שמבקשים להיפגש, אף פעם לא סירבתי. נפגשתי גם בתהליך הפינוי, גם בזמן חקיקת חוק ההסדרים, נפגשתי עם רוב נציגי היישובים. לקחתי לתשובת לבי את ההערה שלך, אולי נתקן אותה, אני חושב שזה ראוי. 
       
       לכן גברתי היושבת-ראש, אין לי התנגדות שנאשר את ההצעה לסדר-היום ונעביר אותה לוועדת הכספים? 
       
אורי אריאל (האיחוד הלאומי - ישראל ביתנו):
       
       למליאה. 
       
אליעזר כהן (האיחוד הלאומי - ישראל ביתנו):
       
       לדיון במליאה. 

שר התחבורה מאיר שטרית:
       
       למליאה אתה רוצה, אין לי התנגדות. 

היו"ר קולט אביטל:
       
       תודה רבה. הצעה אחרת, חבר הכנסת דהאמשה, בבקשה. 

עבד-אלמאלכ דהאמשה (רע"ם):
       
       גברתי היושבת-ראש, אדוני השר, חברי חברי הכנסת, יש חברי כנסת שלא רוצים לאפשר לכולנו להמשיך בסדר-היום ולהמשיך בפעולות מתחייבות. ההתנתקות נגמרה ואלה שלא רצו לקבל את כל התנאים ואת כל מה שהציעה להם המדינה מעל ומעבר, ממשיכים למצוא כאן נציגים אשר יביאו להעכרת האווירה, כאילו הם במצוקות, ממש זעקת הקוזאק הנגזל. 
       
       הגיע הזמן שנעבור לסדר-היום ונתחיל לטפל בהתנתקות החדשה, אדוני השר, או שהממשלה הזאת תגיד לנו מה סדר-יומה. לא יכול להיות שהדברים יימשכו על-ידי כך שנעלה גרה של דברים שקרו או לא קרו. אני לא רוצה להאשים פה איש, אבל חובת הטיפול הנכונה בציבור כולו והאינטרס הציבורי מחייבים לעבור לסדר-היום ולטפל בסיום הכיבוש ובסיום ההתנחלויות גם במקומות אחרים. זאת חובת כולנו וזה האינטרס הנכון של מדינת ישראל כולה ולא רק של חלק קטן מהתושבים. תודה, גברתי. 
       
היו"ר קולט אביטל:
       
       תודה רבה. חבר הכנסת קרא, הצעה אחרת. 
       
איוב קרא (הליכוד):
       
       גברתי היושבת-ראש, חברי חברי הכנסת, הרי קל מאוד לומר: נעבור לסדר-היום. אם היית בכובע של אותם אנשים, שהכתובת שלהם היא ציר כיסופים,  ל-80%-90% אין עבודה, ילדיהם יושבים בבוץ בתוך אוהלים בחורף, וגם כאשר חלק גדול מהילדים לא לומדים בבתי-הספר, קל לבוא ולומר: ההתנתקות מאחורינו. 
       
       הניתוח הזה שנקרא "התנתקות", יצאנו אליו כמו ניתוח למדינת ישראל. החולה עדיין בחדר התאוששות. הציבור הזה נמצא במצוקה קשה. ההתנתקות לא מאחורינו. צריך לומר איפה אנחנו יכולים לשקם את האנשים האלה, איך אנחנו יכולים לעזור להם. כל מה שמציגה הממשלה כאן הוא דבר לא מדויק. 

היו"ר קולט אביטל:
       
       תודה רבה, זמנך תם. 

איוב קרא (הליכוד):
       
       הייתי מציע לבטל את המינהלת הזאת ולבחור מנהל חדש למינהלת ואולי נביא את הבשורה הטובה לאנשים הללו. 
       
היו"ר קולט אביטל:
       
       תודה רבה. ובכן, אנחנו עוברים עכשיו להצבעה. אני מבינה שמוסכם על כולם שהנושא עובר למליאה. חברי הכנסת, נא להצביע. 
       
       
הצבעה מס'  11
       
בעד ההצעה לכלול את הנושא בסדר-היום – 12
בעד ההצעה שלא לכלול את הנושא בסדר-היום – 1
נמנעים – 1
ההצעה לכלול את הנושא בסדר-היום של הכנסת נתקבלה. 
       
היו"ר קולט אביטל:
       
       ובכן, בעד - 12, נגד - 1, נמנע – 1; אני קובעת שההצעה עוברת לדיון במליאה. 

       
הצעה לסדר-היום
 הכרזת נשיא אירן על הצורך למחוק את ישראל מהמפה
       
היו"ר קולט אביטל:
       
       אנחנו עוברים לנושא הבא בסדר-היום - הצעות מס' 7441, 7464, 7478, 7482, 7489, 7495, 7505, 7513 ו-7514: הכרזת נשיא אירן על הצורך למחוק את ישראל מהמפה, ישיב מאוחר יותר שר החוץ. אני קוראת לראשון המציעים, חבר הכנסת נודלמן, בבקשה. 
       
מיכאל נודלמן (האיחוד הלאומי - ישראל ביתנו):
       
       גברתי היושבת-ראש, כבוד השר, "צריך למחוק את ישראל מהמפה" – קרא נשיא אירן בהרצאה לפני סטודנטים במהלך ועידה ששמה "העולם ללא ציונות". 
       
       בזמן שמתאבדים פלסטינים מנסים לפגוע בנו באוטובוסים, במסעדות, בשווקים, אירן מכינה פצצה גרעינית. 
       
       כל האסטרטגיה של מדיניות גרעינית מאופקת נבנתה על-ידי שני חתני פרס נובל הנוכחיים בתחום הכלכלה - ישראל אומן ותומס שלינג. הרעיון העיקרי בה, שמדינה התוקפת הופכת את עצמה למתאבדת. שיקולי האסטרטגיה האמורה מנעו מברית-המועצות לשעבר ומארצות-הברית לפתוח במלחמה גרעינית. אבל האם שיקולים אלה יעצרו גם אירן? הרי מוות לא מבהיל מתאבד. אירן של היום, עם נשיא חדש, עם פצצת האטום, יכולה להפוך למדינה המתאבדת שבין המדינות. 
       
       אני צריך להגיד, שסכנה זו ברורה גם לאירנים. מתחילת שלטונו של הנשיא החדש הקיצוני, ברחו מאירן כמעט 300 מיליארד דולר. והיום כפו על הנשיא ליווי של מחנך בדמות הנשיא לשעבר רפסנג'אני.  
       
       צריך להילחם בתופעה הגרעינית האירנית, אבל קודם כול צריך לטפל באלה שמוסרים למתאבד את חגורת הנפץ שלו, במיוחד כאשר מדובר על חגורת נפץ אטומית. 
        
       דבריו של נשיא אירן עוררו גינויים חריפים בעולם, מהבית הלבן ועד מוסקבה. שר החוץ הרוסי, לברוב, שהיה פה ונפגש עם שר החוץ שלנו, נאלץ להגיד כמה מלים על כך שהתבטאויות אלה אינן קבילות. אבל התגובה האמיתית של רוסיה  - היא עזרה לאירן בפיתוח "אטום לצורכי שלום", כפי שקורא לכך נשיא רוסיה, פוטין. 

       בישראל מתגוררים כמה עשרות אלפים של אזרחי רוסיה, שבחרו בפוטין לנשיא. אותם קרא נשיא אירן להשמיד, ותגובת רוסיה על כך היתה מתונה להחריד. 

היו"ר קולט אביטל:
       
       אבקשך לסיים. 
       
מיכאל נודלמן (האיחוד הלאומי - ישראל ביתנו):
       
       אני קורא לאותם אזרחים ישראלים שיש להם אזרחות רוסית לכתוב מכתבים לנשיא רוסיה פוטין, במטרה להסביר את ההשלכות של עזרתו לאירן, הפוגעות באזרחי רוסיה המתגוררים בישראל ולא רק בישראל; להסביר לו, שנשק גרעיני יכול לפעול נגד מדינות עצמאיות שקודם היו חברות בברית-המועצות וגם נגד רוסיה. תודה רבה. 

היו"ר קולט אביטל:
       
       לפני שאקרא לחבר הכנסת וקנין, אני רוצה לברך מבקר מכובד ממרוקו היושב ביציע: ברוכים הבאים.  חבר הכנסת לשעבר אדרי, ברוך הבא. בבקשה, חבר הכנסת וקנין. 
       
דניאל בנלולו (הליכוד):
       
       צריך לציין שהאורח הוא יועץ המלך במרוקו. 
       
יצחק וקנין (ש"ס):
       
       גברתי היושבת בראש, חברי חברי הכנסת, זאת הזדמנות בשבילי לברך את ידידי רפי אדרי ואת יועץ המלך אנדרי אזולאי. יצא לי להיות במפגש אתו אצל המלך, כבוד הוא לנו לארח אותך פה. 
       
       רבותי, אנחנו קוראים בהגדה של פסח: בכל דור ודור עומדים עלינו לכלותינו והקדוש-ברוך-הוא מצילנו מידם. 
       
היו"ר קולט אביטל:
       
       אבל לפעמים בדרך אנחנו גם משלמים תשלום יקר. 

יצחק וקנין (ש"ס):
       
       ברור, אנחנו עם למוד סבל, לצערנו הרב. אבל נאמר שבכל דור ודור, לא רק בדורות הקודמים. המדינה שממנה בא נשיא אירן נקראת במגילת אסתר "פרס ומדי". גם באותה תקופה היה המן הרשע שהחליט לאבד, להרוג את כל היהודים, מנער ועד זקן. אני תוהה, איך נשיא אירן אומר את האמירה הזאת? האם כשהוא מתכוון למחוק את ישראל מהמפה הוא מתכוון למחוק את הכול? הרי במדינת ישראל חיים לא רק יהודים. חיים פה מוסלמים בצורה חופשית עם מלוא הזכויות שלהם - נוצרים, דרוזים, כל העדות. מה הוא מתכוון לעשות? את מה שעשה הצורר הנאצי? סלקציה? 
       
       לצערנו הרב, אמירות כאלה צריכות להדאיג את כל העולם ולא רק את מדינת ישראל, כי מדינה שמפתחת גרעין, אני אומר לכם שזה צריך להדאיג את כולם. אם ראש מדינה שחברה באו"ם אומר דבר כזה, לא רק אותנו זה צריך להדאיג. היה לנו קטע מסוים בעבר הלא-רחוק, בשנת 82', כאשר הפצצנו את הכור הגרעיני בבגדאד, בעירק. גם אז, המנהיג שהביא שואה על עמו בעירק, סדאם חוסיין אמר: אני אמחק את מדינת ישראל מהמפה. לשמחתנו, הספקנו לעשות משהו ופוצצנו את הכור הגרעיני. אומות העולם לא יכולות למלא את פיהן מים. הן חייבות לעשות מעשה כל עוד אותו צורר לא הרים את ראשו. הוא הרים את ראשו ואמר אמירה קשה מאוד, שצריכה להפחיד את כולם - - -
       
היו"ר קולט אביטל:
       
       אבקשך לסיים.
       
יצחק וקנין (ש"ס):
       
       לכן, רבותי, מעל במה זו אנחנו צריכים להגיד לכל אומות האולם: צריך לבער את הרע כל עוד הוא קטן, לפני שיגדל ויהיה קשה מאוד לעשות את הדברים. תודה.
       
היו"ר קולט אביטל:
       
       תודה רבה. חבר הכנסת דני יתום, בבקשה. אחריו - חבר הכנסת טל.
       
דני יתום (העבודה - מימד - עם אחד):
       
       גברתי היושבת בראש, אדוני שר החוץ, גבירותי ורבותי, חברי וחברותי חברי הכנסת, אירן מהווה היום את מקור הסכנה הגדול ביותר לביטחונה של מדינת ישראל. אבל אנחנו, מדינת ישראל, איננו עוד לבד. אירן מהווה מקור של סכנה ליציבותו של העולם ולשלומן של מדינות נוספות. מדינות רבות צריכות להבין שהן נמצאות היום בטווח הסכנה של האיום האירני. מאז המהפכה החומייניסטית ועד היום, אירן מנסה יום אחר יום, שעה אחר שעה, להביא לכך שתופץ בכל העולם המהפכה החומייניסטית. וראוי שנזכור שתכליתה האסטרטגית של המהפכה הזאת היא להרוס את העולם המערבי, להילחם מלחמת ג'יהאד נגד מי שאיננו מוסלמי ולהביא בסופו של דבר לכך, שעל חורבותיה של התרבות המודרנית, המערבית, המוסלמית המתונה, תקום ישות אסלאמית קיצונית, שתפעל על-פי חוקי השריעה והקוראן. זו התוכנית האסטרטגית של המהפכה החומייניסטית, ולכן האירנים אינם רואים רק את מדינת ישראל כמדינה סוררת ומורדת. האירנים מתנגדים לשלטון החילוני של אבו-מאזן, לשלטון המתון של מובארק, לשלטון המתון של המלך של מרוקו, לשלטון המתון באלג'יר ולשלטון המתון בתוניס, ויש באפשרותי למנות מדינות נוספות. 
       
       כל אותם ראשי מדינות שהזכרתי, ומדינות אחרות, חייבים להבין שהסכנה האירנית איננה נשקפת אך ורק לארצות-הברית ולישראל. את ארצות-הברית הם מכנים "השטן הגדול" ואת ישראל הם מכנים "השטן הקטן". אבל המלחמה שלהם היא נגד כל מי שאיננו מייצג את התפיסה הקיצונית.
       
       אני מציע שלא נזלזל בסכנה הזאת. האירנים תומכים בכל ארגוני הטרור הכי רעים, קשים ואכזריים. הם מממנים אותם. הם מספקים להם תשתית והדרכה ומחסה וכסף. האירנים עושים כל מאמץ כדי להשתלט על יכולת גרעינית.
       
       הקריאה של נשיא אירן, שמייצג בגישתו את שלטון החושך והבערות, להשמיד את מדינת ישראל, היא קריאה שמאחוריה אין יכולת אירנית אמיתית, אבל יש כוונה אירנית אמיתית.

היו"ר קולט אביטל:
       
       חבר הכנסת יתום, אנא תסיים.

דני יתום (העבודה - מימד - עם אחד):
       
       אני מסיים בכך שאני קורא ליושבת בראש ולעולם כולו, להתאחד ולהתגייס על מנת לפעול כדי לעצור את הסכנה האירנית שזוחלת ועלולה להגיע לכל פינה על-ידי העברת הנושא האירני הגרעיני לאו"ם, אדוני שר החוץ, על-ידי הטלת סנקציות, ואם אלה לא יעזרו, גם לחשוב על תוכניות נוספות שאין צורך להכביר בהן מלים. תודה.
       
היו"ר קולט אביטל:
       
       תודה. חבר הכנסת טל - אינו נמצא. חבר הכנסת פרוש, בבקשה. אחריו - חברת הכנסת פינקלשטיין, ואם לא תהיה - חבר הכנסת ברונפמן.
       
מאיר פרוש (אגודת ישראל - יהדות התורה והשבת):
       
       גברתי היושבת ראש, עמיתי חברי הכנסת, מכובדי השר, קריאתו של צורר היהודים, נשיא אירן "למחוק את ישראל מהמפה", מחזירה אותנו לימי שלטונו של היטלר, יימח שמו. אין ספק שנשיא אירן הולך בעקבותיו של הקנצלר הנאצי בגרמניה, ערב מלחמת העולם השנייה; צורר יהודים אחד הולך בעקבות צורר יהודים קודם. 
       
       לכן, יש לברך על הגינויים החריפים שהשמיעו מדינות כמו ארצות-הברית, ספרד, בריטניה, אוסטרליה, קנדה, רוסיה, בלגיה, אירלנד, איטליה ועוד. טוב היה לשמוע את דברי שר החוץ הצרפתי, ואני מביא זאת כאן כדוגמה, דווקא ממדינה שאינה מצטיירת באהדה מיוחדת לישראל – טוב היה לשמוע את הדברים הברורים שנאמרו על-ידו: בעיני צרפת, זכות הקיום של ישראל אינה ניתנת לערעור. טוב היה גם לשמוע את שר החוץ הרוסי שאמר: לא נסכים שמדינה תחלוק על זכותה של ישראל להתקיים. ושוב, זו דוגמה נוספת למדינה שיש לה מערכת יחסים חמה במיוחד עם אירן. טוב לשמוע את נשיא הפרלמנט האירופי שהכריז כי הוא "זועם ופגוע", והרי היחסים המורכבים שלנו עם האיחוד האירופי ידועים.
       
       ויש גם לברך שבלי קשר להצהרת צורר היהודים האירני קיבל האו"ם את ההחלטה ההיסטורית על יום הזיכרון הבין-לאומי לשואה.
       
       עם ישראל יזכור לנצח את העובדה שהעולם שתק באותן שנים אפלות. בעלות-הברית ניהלו אומנם מערכה צבאית, מערכת גבורה, אך מנהיגי העולם החופשי גילו פסיביות, אדישות לנוכח מעשי הרצח המתועבים במחנות ההשמדה. אילו לא היו מנהיגי העולם אדישים, ניתן היה להציל רבים ממיליוני אחינו הקדושים, שנשרפו על-ידי הנאצים.
       
       לכן, טוב שאנו שומעים עתה גינויים חריפים נגד הכרזת נשיא אירן, ואכן, טוב שעצרת האו"ם קיבלה החלטה פה-אחד, לקבוע את יום שחרור מחנה אושוויץ כיום השואה הבין-לאומי. אבל, ואני אומר כאן לחברים, זה לא מספיק. ספק אם באירן מתרשמים בכלל מגינויים ומהחלטות באו"ם, כאשר היא כל כך קרובה לייצור פצצת אטום. העולם צריך לפעול עתה מייד ומהר בשני מישורים: האחד, להוציא את אירן מהאו"ם, ממסגרת האומות המאוחדות, והשני - העולם חייב לפרק את התשתית שעליה בונה אירן את הנשק הגרעיני. 
       
       אל ניתן לגינויים ולהחלטות הצהרתיות בלבד להרדים אותנו. מדובר בסכנה מוחשית, ולכן יש להפעיל אמצעים אופרטיבים כדי למנוע את התפתחותה, חלילה. אני, כיהודי מאמין, אומר גם זאת, מעל הבמה: ההיסטוריה לימדה את הלקח המר, שאין לסמוך על חסדי לאומים. אשר על כן, מעבר לכל הפעילויות הדיפלומטיות - ואני מברך את שר החוץ על כך - עלינו לפנות בתפילות ליושב במרומים, שיציל אותנו מיד כל הקמים עלינו. כמו שאנחנו אומרים תמיד: שבכל דור דור עומדים עלינו לכלותנו והקדוש-ברוך-הוא מצילנו מידם. 
       
היו"ר קולט אביטל:
       
       תודה רבה. חברת הכנסת פינקלשטיין, בבקשה, ואחריה - חבר הכנסת ברונפמן. 
       
גילה פינקלשטיין (מפד"ל):
       
       גברתי היושבת-ראש, כנסת נכבדה, בשבוע שעבר כולנו הזדעזענו למשמע קריאתו הנחושה של נשיא אירן להשמדת מדינת ישראל. בקריאתו, לא הציב נשיא אירן יעד לאומי למדינתו, אלא סימן את השמדתה של מדינת ישראל כיעד כללי אסלאמי, בבחינת מלחמה תרבותית באויב האנושות "המכתים את מפת העולם".
       
       אומות העולם שלחו גינויים והביעו תדהמה. העולם אכן נדהם, אך אנחנו לא הופתענו. עם ישראל דווקא נרגע נוכח ההצהרות הארסיות של נשיא אירן. היתה זו הוכחה חד-משמעית לטענתו ההיסטורית של עם ישראל על היותנו נרדפים על-ידי צוררים בכל דור.
       
       אין ספק כי נאומו של נשיא אירן הזכיר לכל שומעיו את משנת ההשמדה הנאצית. היתה זאת קריאת ההתפכחות לכל מי שהאמין כי התוכניות לחיסול העם היהודי נגנזו בשנת 1945. עם זאת, ועם כל הזעזוע מעוצמת המלים ומהחומרה של המלים, הרי שבפרספקטיבה היסטורית, אין בקריאתו של נשיא אירן כל חדש.
       
       אירן שלאחר המהפכה החומייניסטית ב-1979 היא מדינה שקוראת באופן גלוי להשמדה של מדינת ישראל והיא פועלת לשם כך, הן בדרך של פיתוח טילי קרקע-קרקע שאמורים לפגוע בישראל, והן על-ידי הפעלת טרור, אם דרך ה"חיזבאללה" בלבנון, המהווה למעשה שלוחה אירנית בלבנון, אם במטענים בתקופה שהתמודדנו אתם ברצועת הביטחון טרם היציאה מלבנון, והיום – ב"קטיושות" וברקטות שאמורות לכסות את כל המדינה, לרבות את מפרץ חיפה.
       
       האירנים גם תומכים בארגוני הטרור הפלסטיניים באשר הם, ה"חמאס", "הג'יהאד האסלאמי", "החזית העממית", ואפילו הרשות הפלסטינית עצמה. פרשיית "קארין A", אותה אונייה שחשפה קשר אסטרטגי בין הנהגת הרשות הנוכחית ובין ההנהגה האירנית, ממחישה את הראייה האירנית, שלפיה יש לתמוך בכל גורם שיכול לקרב את קצה של מדינת ישראל.
       
       יתר על כן, בשנים האחרונות, אנחנו עדים יותר ויותר למאפיין מאיים נוסף הקשור באירן – ניסיונותיה להשיג לעצמה יכולות גרעיניות. התחמשותה הגרעינית של אירן מהווה סיבה לדאגה, והקירבה הגיאוגרפית וגם הנחישות האידיאולוגית האכזרית שנציגיה מפגינים שוב ושוב, צריכים להדיר שינה מעינינו.
       
       אך אירן אינה הצרה היחידה. אירן היא השמן בציר הרשע העולמי. היא מעודדת ומסייעת לפעילותם של ארגוני טרור בעולם ובמדינות השכנות, במטרה אחת – לחסל את העם היהודי.
       
       כשם שמאחורי מילותיו של נשיא אירן יש מאמץ פעיל לממשן, כך גם על ראשי מדינות העולם לנהוג. עכשיו, כשהעולם יודע ומגנה, זה הזמן לעמוד על שלנו, להיות בטוחים בצדקת דרכנו. לא לוותר על אף שעל. כל צמצום בשטחה או בריבונותה של מדינת ישראל מסייע לאירן למחוק אותנו ממפת העולם. לא נהיה מסיר הכתמים של עצמנו. תודה.

היו"ר קולט אביטל:
       
       איך תתרגמי "לעמוד על שלנו"? חבר הכנסת ברונפמן בבקשה. 
       
רומן ברונפמן (מרצ-יחד):
       
       גברתי היושבת-ראש, השר שלום. אני רוצה קודם כל לברך את חבר הכנסת לשעבר ואת יועץ מלך מרוקו, שמבקר אצלנו בארץ. ברוכים הבאים. אנחנו עוקבים אחרי הפעילות שלך, אדוני, ומברכים על כל דבר ועניין. רפי, גם לך ברכות חמות.
       
       אדוני שר החוץ, אני רוצה לברך אותך על ההישג הדיפלומטי הכביר שזכינו לו באו"ם. אני חושב שיהיה נכון אחרי המעשה הזה גם לדאוג לשינוי דעת הציבור בארץ כלפי הארגון הזה. אני חושב שהשינויים שעוברים על האו"ם בשנתיים, שלוש השנים האחרונות מצדיקים את התגובה החיובית שלנו. אני חושב שההחלטה האחרונה היא הוכחה באמת לשינוי המהותי הזה.
       
       לגבי אירן, אני חולק על קודמתי שעמדה על הבמה. אני לא חושב שהעם נרגע. אנחנו אומנם קיבלנו הוכחה למה שדיברנו תמיד, שפיתוח הגרעין האירני הוא הוא הסכנה הממשית האסטרטגית  לביטחון של מדינת ישראל, אבל מההצהרות ההיסטריות וחסרות האחריות של נשיא אירן העם לא יכול להירגע, גם לא המערכת הפוליטית, גברת פינקלשטיין. ההיפך הוא הנכון. אנחנו דרוכים, עוקבים ועושים הכול כדי שאירן לא תגיע לכוחות המובטחים מבחינתה. 
       
       אני יודע, אדוני השר, שבעת ביקור העמית הרוסי שלך, לברוב, ורצו הנסיבות שזה יהיה באותה עת, אתה וגם המשנה לראש הממשלה, השר פרס, העליתם נושא זה. אני חושב שההצהרות גם של לברוב וגם של ראש מועצת הביטחון הרוסי, איבנוב, היו לשביעות רצוננו. אבל אני מבקש ממך וגם מהפקודים שלך במשרד לא להרפות.
       
       התבטאתי במדיה הרוסית רבות בנושא זה ואני חושב שההצהרות הוורבליות אינן מספיקות. אנחנו צריכים לדרוש גם מרוסיה, גם מגרמניה, באופן מוחלט, חד-משמעי, ללא פשרות, להפסיק את שיתוף הפעולה בהעשרת האורניום. 
       
       היום, לפני חצי שעה, פורסמה ידיעה ב"הארץ" על כך שבשבוע הבא - אירן הודיעה על זה - היא מתחילה לעבוד על העשרת האורניום, למרות ההצהרה שלנו, של ארצות-הברית ובריטניה וכל אלה שמובילות את הקו, שמזהיר את הקהילה הבין-לאומית מפיתוח הנשק הגרעיני במדינה הזאת. 
       
       אתה בוודאי יודע שגם הבעיות הפנימיות הכלכליות של אירן גורמות אי-נחת לנשיא הנבחר. אני לא יודע אם גבירתי יודעת, אבל היקף הבורסה בטהרן הצטמצם בשנה האחרונה ב-20% ויש בריחה מאסיבית של ההון הפרטי אל מחוץ למדינה. אומרים אפילו שזה מסתכם ב-200 מיליארד דולר. לכן אנחנו צריכים להביא בחשבון את השיקולים הכלכליים הבין-לאומיים והדיפלומטיים, 
       
       ואתה שעומד בראש הקורפוס הדיפלומטי הישראלי, אני פונה אליך ללחוץ על המדינות שעדיין משתפות פעולה עם המדינה הזאת ולדרוש הפסקה מוחלטת של שיתוף פעולה צבאי, אסטרטגי ודיפלומטי אתם. אני חושבת שזאת המשימה ואנחנו צריכים לעמוד בפתח הסכנה האמיתית הזאת. תודה. 
       
היו"ר קולט אביטל:
       
       תודה רבה. חברת הכנסת בלומנטל, ואחריה - חבר הכנסת דהאמשה.
       
נעמי בלומנטל (הליכוד):
       
       גברתי היושבת-ראש, כנסת נכבדה, קשה להאמין שאנחנו עומדים כאן, מעל במת הכנסת, כ-60 שנה לאחר השואה, לאחר תום מלחמת העולם השנייה כאשר לנגד עיני היטלר, יימח שמו, עמדו שישה מיליוני יהודים ואת היעד הזה הוא הצליח לכבוש. 
       
       עכשיו אנחנו נמצאים בארץ האהובה שלנו, ארץ-ישראל, שישה מיליוני יהודים, והמטרה נשארה אותה מטרה - רק הפעם מי שמבטא את המטרה הזאת הוא לא אחר מאשר נשיא אירן. ואני רוצה לקרוא מדבריו מ-26 באוקטובר 2005, ואיך מדבר נשיא אירן, נשיא של מדינה חברה באו"ם: "למחוק את ישראל מהמפה", "אין כל צל של ספק שהטרור הפלסטיני יביא בסופו של דבר למחיקתה של מדינת ישראל מהמפה", ועוד הוא מוסיף: "כל מי שיכיר במדינה היהודית, עתיד להישרף באש זעמו של האסלאם". 
       
       וכך אנחנו נמצאים כאן - מדינת ישראל, 60 שנה לאחר השואה, 60 שנה לאחר שנשרפו שישה מיליוני יהודים, ואנחנו כאן שישה מיליונים, אבל הצלחנו בגדול. אוד מוצל שהיינו, שהפך לאור גדול, והאור הגדול הזה כאן בארץ האהובה שלנו מסנוור את הסובבים אותנו. ומה יאחד יותר את אנשי האסלאם הקיצוני - ואולי גם את האסלאם הפחות קיצוני - מאשר להעלות על המוקד את מדינת ישראל. 
       
       אין מכנה משותף נוח יותר, זמין יותר, מאחד יותר, מאשר לקרוא להשמדתנו, ולהערכתי זה מה שעושה נשיא אירן דעכשיו. הוא חושב - איך אני יכול להיות המנהיג של האסלאם הקיצוני הזה? בדברים שאני אומר להשמדתה והקריאה להשמדתה של מדינת ישראל, להכחדת הציונות, לסילוקנו מן הארץ הזאת, לגירוש שלנו מכאן. זה החלום לא רק של נשיא אירן, כנראה של עוד רבים רבים אחרים.
       
       וכאן אני פונה אליך, אדוני שר החוץ, ואני מוכרחה לומר, שכאן מעל במת הכנסת אנחנו רוצים להודות לך על ההישגים באמת הגדולים שיש למשרד החוץ בראשותך, לך באופן אישי, ההישגים שיש לנו באומות המאוחדות, בהצהרה הכל-כך משמעותית - הכרה בשואה, הייתי אומרת כאיזו מלה לעולם כולו ששואה כזאת, הכחדת עם, השמדת עם, אסור שתקרה שנית. 
       
       וההישג הוא באמת הישג אדיר, בראשותך, ובאמת כל הכבוד על כך, גם על פעילויות אחרות כמובן - -

שר החוץ סילבן שלום:
       
       תודה רבה.

נעמי בלומנטל (הליכוד):
       
       - -  לפי דעתי, המשימה שעומדת בפניך, בפנינו, עכשיו היא קודם כול לפעול לכך שעוד ועוד מדינות יגנו חד-משמעית ובפה מלא את דבריו של נשיא אירן. אומנם, היה סיפוק מסוים כששמענו את ארצות-הברית, את בריטניה, ועוד ועוד מדינות שגינו - - -


היו"ר קולט אביטל:
       
       חברת הכנסת בלומנטל, תם זמנך. תודה.

נעמי בלומנטל (הליכוד):
       
       אני מסיימת, עוד שני משפטים. - - - אבל כדאי להמשיך את הגל הזה - לא למען איזו מטרה בלתי מובנת, אלא למען המטרה שעומדת בפנינו.
       
       והדבר השני, בהמשך לדבריו של טוני בלייר - האם ניתן לדמיין שלמדינה כזו, למדינה כמו אירן, שנשיאה אומר את הדברים האלה, האם ניתן לדמיין שיהיה לה נשק גרעיני? ולפיכך, חייבים להמשיך לפעול, וביתר שאת, לפירוק כולל של תוכנית הגרעין החשאית של אירן, פעילות העשרת האורניום וייצור המים הכבדים במתקנים השונים. תודה רבה.

היו"ר קולט אביטל:
       
       תודה רבה. אחרון הדוברים - חבר הכנסת דהאמשה, בבקשה. אחריו ישיב שר החוץ. בבקשה.

עבד-אלמאלכ דהאמשה (רע"ם):
       
       גברתי היושבת-ראש, מכובדי שר החוץ, שמענו את ההצהרה האירנית, קראנו עליה, שמענו את התגובות, וכולנו יודעים שמדובר בהבעת משאלה של משטר שאין לו סיבות מיוחדות להיות אוהד או אהוד בישראל במיוחד. מי כמו אדוני יודע שמדיניות החוץ הישראלית כל השנים - ובהקשר האירני במיוחד - היתה כל כך ידידותית לאותו משטר אפל, שהמשטר הנוכחי קם על חורבותיו, ואשר העם האירני, במהפכה ובהתקוממות, הצליח להחליף אותו. 
       
       אני, שוב, לא בא להגן על ההצהרה הזאת ואינני בעדה, ואני חבר בכנסת ישראל, וכבוד גדול לי להיות כאן ולהופיע ולומר את הדברים האלה, אבל אני רוצה להזכיר לכולנו גם את הפן האחר של הדברים. 
       
       האם אתה עושה, אדוני שר החוץ, כמיטב יכולתך וכפי שאתה חייב לפי תפקידך, כדי שישראל תהפוך למדינה מן המניין באזור הזה? האם שמעת שלפני שנים אחדות - שלוש שנים לפחות - - 

נסים דהן (ש"ס):
       
       - - -

היו"ר קולט אביטל:
       
       חבר הכנסת דהן, בבקשה. 

עבד-אלמאלכ דהאמשה (רע"ם):
       
       - - בביירות, היתה יוזמה של האמיר הסעודי עבדאללה, שהוא מלך סעודיה היום - ואשר כל מדינות ערב נתנו וסמכו את ידם עליה, בוודאי גם המדינות השכנות, שהמדינות האלה מוכנות לעשות שלום עם ישראל, ובתנאי - - 

אילן שלגי (שינוי):
       
       אנחנו לא - - -

עבד-אלמאלכ דהאמשה (רע"ם):
       
       - - שהיא תיסוג מהשטחים הכבושים - - -

היו"ר קולט אביטל:
       
       חבר הכנסת שלגי, תן לו לדבר.

ענבל גבריאלי (הליכוד):
       
       זה בסך הכול תיקון טעות - - -

היו"ר קולט אביטל:
       
       גברתי, את עוד מעט תדברי. 

עבד-אלמאלכ דהאמשה (רע"ם):
       
       רבותי, תנו לי להשלים, חבל על הוויכוחים. היוזמה היתה ועודנה, שאם מדינת ישראל תהיה מוכנה לסיים את הכיבוש בשטחים שנכבשו ב-67', ולהגיע להסדר מוסכם והסדר צודק לבעיית הפליטים - לא עוד זכות השיבה, ככה כלשונה, לכל הפליטים. היוזמה מדברת על פתרון צודק לבעיית הפליטים, בהסכמת שני הצדדים, דהיינו מדינת ישראל ומדינת פלסטין - כל האזור וגם מדינת פלסטין יהיו בשלום עם ישראל. מה רע ביוזמה הזאת? למה ישראל דחתה אותה בשתי רגליים ולא רק בשתי ידיים, עד היום? מי מונע ממדינת ישראל לעשות עכשיו שלום עם העם הפלסטיני, עם מדינת פלסטין, לפי מפת הדרכים? וכאשר היא נסוגה מעזה - לסגת מעזה כצעד של שלום וכצעד בונה אמון וכצעד של סיום מצב הלוחמה ומצב האיבה באזור.
       
       אני חושב שההצהרה הזאת של מדינת אירן אומרת שעל ישראל לחשוב סוף-סוף שהיא צריכה להיות מדינה ידידותית למדינות באזור, ולא נטע זר אשר מגלם בתוכו את כל האיבה ואת כל ניגוד האינטרסים עם כל המדינות מסביב. 

היו"ר קולט אביטל:
       
       תודה רבה. אבקשך לסיים. 

עבד-אלמאלכ דהאמשה (רע"ם):
       
       אני חושב שהאינטרס הממלכתי הישראלי מחייב לשקול את הכיוון הזה, שמדינת ישראל,  סוף-סוף תהפוך למדינה ידידותית לכל שכנותיה ותחיה אתן בשלום, ולא תמשיך להיות מדינה המייצגת כאילו את אירופה ואת ארצות-הברית ואת כל העוינות לאזור הזה ולמדינות השוכנות בו. תודה רבה, גברתי. 

היו"ר קולט אביטל:
       
       תודה רבה. אני בטוחה שלא לכך בדיוק התכוון נשיא אירן. בבקשה, אדוני שר החוץ. 

נעמי בלומנטל (הליכוד):
       
       יש לנו שלום עם לא מעט מדינות, דהאמשה, אתה כאילו מתעלם מזה. מה, אין לנו שלום עם ירדן, עם מצרים?

היו"ר קולט אביטל:
       
       אדוני שר החוץ, בבקשה.

נעמי בלומנטל (הליכוד):
       
       עד ששר החוץ יגיע, אני מדברת עם דהאמשה בינתיים. אתה מדבר כאילו - מה, אין לנו שלום עם ירדן, עם מצרים, עם עוד מדינות בעזרת השם - - -

עבד-אלמאלכ דהאמשה (רע"ם):
       
       - - -

אילן שלגי (שינוי):
       
       - - - אתה רוצה שנחזור לקווי 67' עם - - -

היו"ר קולט אביטל:
       
       חבר הכנסת שלגי, הרי נשיא אירן לא מסכים לפרשנות הזאת. בוא, נהיה רציניים. 

עבד-אלמאלכ דהאמשה (רע"ם):
       
       - - - מסרבת לחתום - - -

היו"ר קולט אביטל:
       
       תודה רבה. עשר דקות זה בסדר, אדוני שר החוץ? 

שר החוץ סילבן שלום:
       
       שרים לא מוגבלים, אבל אני לא אדבר יותר מעשר דקות. 

היו"ר קולט אביטל:
       
       תודה רבה. אדוני שר החוץ, בבקשה.

שר החוץ סילבן שלום:
       
       תודה, גברתי היושבת-ראש, חברי הכנסת, דברי נשיא אירן, שקרא לפני שבוע ימים בכנס בשם "העולם ללא ציונות" למחיקתה של מדינת ישראל, חושפים שוב את פניו האמיתיים של המשטר האירני והאיום שהוא מהווה עבור העולם כולו. 
       
       בהודעה מקוממת ושערורייתית זו הרים נשיא אירן את מסך הרציונליות והנורמליות שמנסה אירן "ללבוש" בדרך כלל במגעיה עם המערב, והראה לעולם כולו בדיוק עם איזו מפלצת אידיאולוגית יש לעולם עסק. 
       
       אתמול קיבלה עצרת האו"ם פה-אחד החלטה היסטורית על זיכרון השואה. זו היתה הפעם הראשונה שעצרת האו"ם קיבלה ותמכה בהצעה שאותה יזמה, הגישה והובילה מדינת ישראל. אולם, מעבר לכך, החלטה זו מנציחה לעד את זכר השואה והנספים. גם בעתיד, כאשר הניצולים כבר לא יתהלכו בינינו, לא יוכל העולם לשכוח כיצד ניסו הנאצים להשמיד את העם היהודי. 
       
       דווקא בימים שבהם קיבלה עצרת האו"ם פה-אחד החלטה היסטורית זו, שמחייבת, כל שנה, ב-27 בינואר, בכל העולם, לציין את השואה, קוראת מדינה החברה באו"ם להשמדת מדינת היהודים. כבר שנים מזהירה ישראל מפני האיום האירני. אזכיר, שהנשיא האירני הנוכחי אינו הראשון הקורא להשמדת ישראל. גם קודמיו, אפילו אלה שזכו לתדמית של מתונים, משום-מה, כגון רפסנג'אני, השמיעו הצהרות דומות - כמובן, אייטולה חומייני - והנהיגו מדיניות דומה למימושן. המשטר האירני הדתי הקיצוני, המפעיל טרור מתאבדים, והחותר ללא לאות ובדרכי מרמה והטעיה להשגת נשק גרעיני, הינו האיום מספר אחת על יציבות העולם כולו. 
       
       האיום האירני מועלה על-ידי ועל-ידי כל אחד ואחד מנציגי משרד החוץ ברחבי העולם, בכל שיחה שאנו מנהלים. אנו מבהירים כי אירן איננה בעייתה של ישראל בלבד, אלא של כלל הקהילה הבין-לאומית. כך היה גם בנושא הטרור, כאשר משך שנים האשימו את ישראל שהטרור נגדה נובע מהכיבוש. היום העולם כולו מבין, אחרי 11 בספטמבר, אחרי הפיגועים במדריד, בלונדון ובבסלאן ברוסיה, שהטרור יכול לפגוע בכל מקום ונגד כל אחד. גם בנוגע לאירן חשבו רבים שאירן היא בעייתה של ישראל בלבד. אבל היום כולם מבינים שלא כך הם פני הדברים. כאשר הם גילו שאירן מפתחת טילים בליסטיים, עם טווח של 3,000 ק"מ - בכך הופכת אירן לאיום ישיר על כל מדינות המזרח התיכון, אירופה ורוסיה. בטווח כזה כלולות גם פריז, ברלין, לונדון, רומא, מדריד ודרומה של רוסיה. אנו מתריעים בפני סכנת מירוץ החימוש שייפתח בין מדינות המפרץ הפרסי ואחרות, אם אירן אכן תשיג יכולת גרעינית. האם המדינות השכנות לאירן תוכלנה לשבת מנגד ולא לייצר פצצה גרעינית אם אכן לאירן תהיה פצצה כזאת? 
       
       בעבר התייחסו לאזהרותינו בביטול, ורבים סברו שהבעיה האירנית היא בעייתנו בלבד. אך אנו רואים שינוי חיובי בשנתיים האחרונות בגישת הקהילה הבין-לאומית לנושא. לא עוד האדישות של העבר, אלא ריכוז מאמץ דיפלומטי אמיתי להביא לבלימת כוונותיה של אירן. בראש המאמץ הזה עומדת, כמובן, ארצות-הברית. לצדה ניצבות באופן נחוש צרפת, בריטניה וגרמניה. בפגישתי בפריז לפני ימים מספר עם שר החוץ הצרפתי, שמעתי ממנו שוב על נחישותה של צרפת לעצור את אירן מלהשיג נשק גרעיני. דברים דומים שמעתי גם משר החוץ האיטלקי שביקר כאן אתמול. על רקע זה, ולנוכח המשמעות הבלתי מתקבלת על הדעת של דברי נשיא אירן, היינו עדים בימים האחרונים לגינוי ולביקורת בין-לאומית מסיבית על דברים שנאמרו, שהדגישה את החזית הבין-לאומית האחידה נגד מדינת הטרור, החל ממזכ"ל האו"ם קופי אנאן, שעמו שוחחתי ארוכות בנושא, ראש הממשלה בלייר, שהשמיע דברים נוקבים ביותר נגד אירן, שר החוץ הצרפתי, פיליפ דוסט-בלאזי, אשר היה הראשון שיצא בגינויים חריפים נגד דבריו של נשיא אירן. בכך העבירו מסר ברור לטהרן, כי לא יסבלו המשך התנהגות שכזאת. מדינות רבות זימנו את השגריר האירני והודיעו לו בצורה שאינה משתמעת לשתי פנים, שהצהרות מסוג כזה אינן מקובלות בעולם בימים אלה. מדינות רבות פועלות גם בקרב מדינות ערב, כדי להביאן, אף הן, לגנות את הדברים. 
       
       דבר היסטורי לא פחות חשוב קרה בשבוע שעבר. מועצת הביטחון של האו"ם - לאחר שיחתי עם המזכ"ל, שבה ביקשתי ממנו לפעול לכינוס מועצת הביטחון - התכנסה, וקיבלה החלטה ביום שישי בערב לפי שעוננו, החלטה פה-אחד, אשר מגנה באופן ברור, באופן קשה, את דבריו של נשיא אירן. הודעת הגינוי היתה הודעה חריפה שאינה משתמעת לשתי פנים. דרך אגב, בשביל חבר הכנסת דהאמשה, להחלטה של הגינוי הצטרפה גם אלג'יריה, שהיא חברה במועצת הביטחון. התקשורת ברחבי העולם עסקה בנושא בהיקף חסר תקדים. מדינת ישראל פועלת עכשיו לתעל מגמה ביקורתית זו כלפי אירן לכיוונים אופרטיביים נוספים. אין די בגינויים. על העולם לפעול על מנת להסיר את האיום האירני האידיאולוגי והצבאי מסדר-היום הבין-לאומי. 
       
       בראש ובראשונה, אנו פועלים עם ארצות-הברית ומדינות אחרות, כדי להבטיח כי מועצת הנגידים של הסוכנות הבין-לאומית לאנרגיה אטומית, האמורה להתכנס בווינה ב-24 בנובמבר, תחליט להעביר את התיק האירני למועצת הביטחון, לצורך הטלת סנקציות על טהרן, אם זו לא תחדל מתוכנית הגרעין שלה. רק לפני שעה קלה חזרה אירן והודיעה, שהיא תמשיך ותעשיר את האורניום שנמצא ברשותה, כדי להגיע ליכולת גרעינית. זה שנים מתמרנת אירן בין חברי מועצת הנגידים, על מנת לקנות זמן יקר, כדי להמשיך בפיתוח תוכניותיה הגרעיניות. את הריקוד המסוכן הזה של אירן יש להפסיק אחת ולתמיד.
       
       גם הרעיון שהועלה, לפעול להוצאת אירן מהאו"ם נבחן, אם כי עלי לציין כי לצערנו יקשה מאוד על ישראל לממש אותו. אין כל תקדים או פרוצדורה למהלך שכזה, וגם לא נכונות מצדן של מדינות המפתח. עם זאת, אנו ממשיכים לדרוש ממדינות העולם להבהיר לאירן, כי לא יעברו לסדר-היום בנושא. 
       
       באיגרת ששלחתי לכל שרי החוץ בעולם למחרת פרסום הדברים, הבהרתי לעמיתי את ציפייתה של ישראל שכל מדינה ומדינה תנקוט צעדים מול אירן, באופן בילטרלי ובמסגרת האו"ם, שיהיה בהם כדי להבהיר את מורת רוחה של כלל הקהילה הבין-לאומית ותגביר את הלחץ על המשטר האירני.
       
       באותה איגרת הבהרתי שנשיא אירן לא רק דיבר בזכות מלחמתה של אירן במדינת ישראל, אלא דיבר במונחים כלליים יותר, של מאבק האסלאם במערב. עמדתי על הניסיון היהודי והעולמי המר, כשאנו היהודים אולי הראשונים בתור להיפגע מאלה הדוחים את ערכי הסובלנות והמבקשים לזרוע הרס ואובדן, אך אנו איננו האחרונים. 
       
       משרד החוץ גם דואג, בהנחייתי, להפיץ את דברי השטנה לכל קהל יעד אפשרי, על מנת להעצים את ההד השלילי שהם מעוררים כלפי אירן. דברי הנשיא האירני תורגמו והופצו בכל מקום, וגם קלטת השנאה, כפי ששודרה על-ידי האירנים עצמם.
       
       אין כל סיבה או הצדקה להסתה פרועה נגד העם בישראל כמו זו ששמענו מנשיא אירן. ישראל למודת משמעות של הקריאה להשמדת עם. אסור להקל ראש בחומרת קריאות שכאלה, במיוחד בעידן הגלובליזציה והשפעת האינטרנט על גיוס המונים לאידיאולוגיות הרסניות. 
       
       ישראל תובעת מהקהילה הבין-לאומית לפעול להפסקת הסתה אירנית זו. אנו מתקרבים לדקה  ה-90, ודברי נשיא אירן משמשים אות אזהרה נוסף לסכנות האורבות לעולם כולו בהמשך, אם לא יפעל עכשיו. אנו נמצאים היום בשעת רצון בין-לאומית ועולמית, שעת רצון שמביאה לאחדות בין-לאומית נגד כל גילוי של שנאה, כנגד כל גילוי של קיצוניות.
       
       הדברים של נשיא אירן כוונו כביכול נגד הציונות ונגד המדינה הציונית. האנטישמים החדשים היום לובשים על עצמם מסכה חדשה, ובמקום לעשות זאת כלפי היהודים באופן ישיר, הם עושים זאת כלפי הציונים, או כלפי מדינת ישראל. הכול כדי להסתיר את כוונתם האמיתית. דווקא ההחלטה ההיסטורית אתמול, של עצרת האומות המאוחדות, לקבוע את ה-27 בינואר כיום השנתי שבו תצוין השואה בכל מקום ומקום בעולם, מבטיחה לנו שהנושא הזה לעולם לא ירד מסדר-היום. מעתה ואילך יחונכו דורות שלמים לציין את התאריך 27 בינואר. גם אם הניצולים לא יהיו אתנו, ולא יהיה מי שיספר את זוועות השואה, יצוין האירוע הנורא ביותר בתולדות ההיסטוריה האנושית כל שנה, בכל מקום בעולם. ואם רצה נשיא אירן לומר את הדברים, לא היה זמן מתאים יותר מהשבוע האחרון, כי את התשובה הוא קיבל פעמיים. הוא קיבל בגינוי כלל עולמי ובהחלטת מועצת הביטחון מצד אחד, ומצד שני - בהחלטה היסטורית שקיבלה עצרת האו"ם. תודה רבה.
       
היו"ר קולט אביטל:
       
       תודה רבה, אדוני שר החוץ. מה אתה מציע? דיון במליאה, ועדת החוץ והביטחון?
       
שר החוץ סילבן שלום:
       
       לא אכפת לי. אם רוצים דיון במליאה - זה בסדר, להעביר לוועדת החוץ והביטחון - זה גם בסדר; מה שחושבים. 
       
דני יתום (העבודה - מימד - עם אחד):
       
       דיון במליאה. 
       
שר החוץ סילבן שלום:
       
       שיהיה דיון במליאה. 
       
היו"ר קולט אביטל:
       
       מליאה? תודה רבה. 
       
היו"ר קולט אביטל:
       
       הצעות אחרות – חבר הכנסת זאב. בבקשה, דקה.
       
נסים זאב (ש"ס):
       
       גברתי היושבת בראש, כבוד השר, ההכרזה של אירן בעצם היא הכרזה לא רק נגד מדינת ישראל, אלא איום על העולם כולו, וצריך לזכור שגם היטלר בזמנו יצא בתחילה נגד היהודים, אבל הכוונה שלו היתה להשתלט על העולם.
       
       האמונה האירנית האסלאמית היא שכולם צריכים להיות מוסלמים דתיים מאמינים, וכל מי שלא מאמין בתורת האסלאם הרי הוא כופר, ואפשר גם לחסל אותו. 
       
       ה"חיזבאללה" זה בעצם אירן, הוא הזרוע של אירן, והם נמצאים פה על גבול לבנון. מדינת ישראל בעצם נסוגה לקווי הגבול עם לבנון, ועדיין האירנים נמצאים שם - זה "החיזבאללה" - והאו"ם לא פועל בדבר. 
       
היו"ר קולט אביטל:
       
       אבקשך לסיים.
       
נסים זאב (ש"ס):
       
       טוב מאוד שהאו"ם החליט לתת אולי יום בינואר בעניין של יום השואה, אבל שוב צריך להפעיל את כל הלחץ - - 
       
היו"ר קולט אביטל:
       
       תודה רבה. חבר הכנסת זאב.
       
נסים זאב (ש"ס):
       
       אני כבר מסיים.
       
       - -  כדי שה"חיזבאללה" לא יישאר בגבול לבנון.
       
היו"ר קולט אביטל:
       
       תודה רבה. חבר הכנסת שלגי, בבקשה. ואחריו – חבר הכנסת מרגי.
       
אילן שלגי (שינוי):
       
       גברתי היושבת-ראש, אדוני שר החוץ, חברות וחברי הכנסת, אני מבקש לברך את שר החוץ ואת אנשי משרד החוץ על ההישג החשוב ביותר באומות המאוחדות, ההחלטה בדבר קביעת יום זיכרון בין-לאומי לשואה. 
       
       אני סבור שבדבריו של נשיא אירן, דברי הבלע האלה, מעז כבר יוצא מתוק, כי אנחנו שומעים את הגינויים מכל העולם, ואנחנו שומעים מה משרד החוץ כבר עושה בעניין הזה. אתם, אנשי משרד החוץ, נמצאים בחזית. כעת, בימים אלה, החזית היא החזית המדינית, ואתם עושים עבודה חשובה. 
       
       אתה יודע, אדוני שר החוץ, שכאשר יש לי ביקורת, אני משמיע אותה, אבל הפעם אני בא בשבחים ובברכות להצלחה. אני גם מאמין, גברתי היושבת-ראש, שבשבוע הבא יעלו כאן הצעות לסדר-היום בנושא החלטת האומות המאוחדות לקבוע יום זיכרון בין-לאומי לזכר השואה. תודה רבה.
       
היו"ר קולט אביטל:
       
       תודה רבה. חבר הכנסת מרגי, בבקשה. דקה.
       
יעקב מרגי (ש"ס):
       
       גברתי היושבת בראש, מכובדי כבוד השר, אני מצטרף לברכות על ההישג האדיר של מדינת ישראל ושלך כשר חוץ. 
       
       גברתי היושבת בראש, חברי חברי הכנסת, שלשום ציינו בכנסת 60 שנה לתנועת המרי. שמענו את הנאומים עתירי התהילה מהלוחמים הוותיקים, והמסקנה שחזרה מפי רוב הנואמים - כשעם מוצמד עם גבו לקיר, אך ורק הוא צריך לקום ולדאוג לעצמו ולא לסמוך על דאגת העמים. אי לכך נדבק במורשת לוחמינו ונכה באלה המאיימים לפגוע בנו, ויפה שעה אחת קודם. תודה.
       
היו"ר קולט אביטל:
       
       תודה רבה, חברי חברי הכנסת. אנחנו עוברים להצבעה. אנחנו מצביעים על העברת הנושא למליאה. ההצבעה מתחילה, בבקשה. נא להצביע.

הצבעה מס' 12
       
בעד ההצעה לכלול את הנושא בסדר-היום- 16
בעד ההצעה שלא לכלול את הנושא בסדר-היום - אין
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר קולט אביטל:
       
בעד 16, אין מתנגדים, אין נמנעים. הנושא עובר למליאה.

       
הצעות לסדר-היום
העלאת מחירי התרופות בידי הוועדות הציבוריות של קופות-החולים

היו"ר קולט אביטל:
       
       אנחנו עוברים להצעות הבאות לסדר-היום - העלאת מחירי התרופות בידי הוועדות הציבוריות של קופות-החולים - שמספרן 7443, 7463 ו-7484. ראשונת הדוברים, חברת הכנסת אראלה גולן. בבקשה. אחריה – חבר הכנסת נסים דהן.
       
אראלה גולן (שינוי):
       
       גברתי היושבת-ראש, כנסת נכבדה, שר הבריאות כבר שומע אותי פעם שלישית בנושא, אבל בסוף אולי נצליח לעשות משהו, לשנות דברים. לפני כשנה ביקשתי כאן במליאה הבהרות משר הבריאות כיצד נקבע הרכב סל הבריאות. שר הבריאות ענה לי שקיימים קריטריונים אובייקטיביים וברורים להכנסת תרופות וטכנולוגיה לסל, והשר עצמו ציין כי קביעת סדר העדיפויות לגבי תרופה ושירות שייכנסו לסל ואלה שיישארו מחוץ לסל היא אחת מן ההחלטות הקשות ביותר שניצבים בפני חברי הוועדה כבני-אדם. ואצטט: זו משימה קשה, ואולי השליחות החשובה ביותר שאנחנו ממלאים כאן בכנסת. ואני מסכימה אתו במלוא מובן המלה והמשפט.
       
       אחד הגורמים העיקריים הגורמים לקושי זה הוא כמובן המחסור בתקציב שאינו מאפשר הכנסתן של כלל התרופות, שאין ספק לכולנו שיש בהן צורך. הגיוני שבמצב כזה תפעל מערכת מידע וקבלת החלטות מסודרת על מנת לנצל באופן הטוב ביותר את התקציב ולהביא את מרב התועלת לרוב החולים, תוך פגיעה מינימלית בהם. ומסתבר שהיגיון בריא לא תמיד עובד, אפילו במשרד הבריאות.
       
       שוב לגבי אותה פרשייה שנחשפה בעיתון "הארץ", בנוגע לתרופה למחלת עור קשה, שחשפה רשימה ארוכה של מחדלים ממושכים, המאפיינים את התנהלותה של ועדת סל הבריאות, ואני אציין כמה מהם: נמצא שוועדת סל הבריאות נכנעת לתכתיבי קופות-החולים ויצרני התרופות, ובעצם אינטרס הציבור אינו בדיוק בראש מעייניה; הוועדה שנוגעת ישירות לאחד הדברים החשובים ביותר לאזרח, לחייו, מתגלה כגוף המונע על-ידי תאוות בצע - אני מדגישה, תאוות בצע לפעמים של קופות-החולים, ומתנהלת לאו דווקא לפי טובת החולים; נתגלו פערים בלתי מוסברים בין תקצוב סל התרופות לבין מספר המטופלים שמקבלים את התרופה בעצם בפועל. מסתבר שההערכות על מספר החולים הזקוקים לתרופה נשען על הערכות בעל-פה, בלי תיעוד, וחלק מההערכות מתקבלות למרבית הפליאה על-ידי קופות-החולים עצמן, שיש להן כמובן אינטרס. כך פעם אחת הוצג צורך על ידי קופות-החולים שצריכים את התרופה הזאת ל-400 חולים, ובסופו של דבר הושגה פשרה שהתרופה נדרשת ל-150 חולים, וכרגע בכלל סופקה ל-33 חולים בלבד. ואני לתומי חשבתי שגופים כאלה עוסקים בהצלת חיים ולא במסחר. 
       
       לפער העצום בין ההיערכות למספר מסוים של חולים לבין חולים בפועל יש מחיר כבד עבור חולים אחרים, שכן העודף של התקציב היה יכול לאפשר הכנסת תרופות אחרות וטכנולוגיות אחרות לסל.
       
היו"ר קולט אביטל:
       
       אבקשך לסיים.
       
אראלה גולן (שינוי):
       
       מסתבר שיש גם תרופות שמחירן בקופת-חולים שונה וגבוה יותר.
       
       אני רוצה לציין עוד מחדל אחד - -
       
היו"ר קולט אביטל:
       
       אני מוסיפה לך חצי דקה, אבל אנא, סיימי.
       
אראלה גולן (שינוי):
       
       - - מסתבר שאחד המנהלים הבכירים באחת מקופות-החולים גם אחראי על היחידה המחקרית שאמורה לספק למשרד הבריאות הערכות והמלצות על טכנולוגיות לסל. אני חושבת שנותנים לחתול לשמור על השמנת, ובעצם כבר אין לנו כמעט שמנת יותר. תודה.
       
היו"ר קולט אביטל:
       
       תודה רבה. בבקשה, הדובר הבא, חבר הכנסת דהן, לשעבר שר הבריאות, ואחריו – חברת הכנסת גבריאלי. 
       
נסים דהן (ש"ס):
       
       תודה רבה. גברתי היושבת בראש, כנסת נכבדה, כבוד השר, כן, כולנו קראנו את הכתבה בעיתון, אבל תרשו לי לשפוך אור מזווית אחרת, ולך, חברת הכנסת אראלה גולן, שעמדת כאן על הדוכן רק לפני דקות מספר ואמרת את דברייך. אני רוצה לתקן. קופות-החולים הן קבלני משנה של הממשלה בחוק ביטוח בריאות ממלכתי; הממשלה קובעת להן אילו טיפולים הן ייתנו, הממשלה קובעת להן אילו תרופות הן יחלקו, הממשלה קובעת להן גם איך הן יקבלו את המבוטחים שלהן בקופה, כמעט שאין להן חופש פעילות.

אראלה גולן (שינוי):
       
       איך הם יכולים להחליט מה הם התרופות בסל? 
       
נסים דהן (ש"ס):
       
       הם לא יכולים להחליט לבד, בשום פנים ואופן.
       
       יתירה מזו, המדינה גם קובעת להם כמה זה יעלה. זה האבסורד הכי גדול.
       
       אחרי כן  חצ
       
     
     תור מספר 29
       המדינה קובעת כמה זה יעלה, והיא גם קובעת איזה שירות היא צריכה לתת. כשבפועל הקופות רוצות לבצע את החלטות הממשלה, הן לא מסוגלות לבצע כי זו מדיניות של האוצר מקדמת דנה לתקצב את מערכת הבריאות בחוסר תמיד, כך שתמיד הם יעמדו כמו עניים בפתח ויבקשו תקציב ממשרד האוצר. תמיד מערכת הבריאות מתוקצבת בחוסר. אז, מה קורה בפועל? מערכת הבריאות מתוקצבת בחוסר, וזה נובע ממדיניות וזה לא נובע מאיזו טעות של איזה פקיד בממשלה, כי כל זמן שאנחנו נחשוב שבריאות זו הוצאה ולא השקעה באזרחים - בהוצאה תמיד מנסים לצמצם - ואם נגיע למסקנה ומערכת האוצר, ובמיוחד משרד האוצר יגיע למסקנה שבבריאות זה לא הוצאה אלא השקעה במשאב היחיד שיש למדינת ישראל, ואין לנו נפט, זהב או שום משאבים אחרים, אלא יש לנו רק המשאב האנושי שבו צריך להשקיע את מירב ההשקעה. מה עושה הממשלה? את זה אני יכול לספר לךְ מהניסיון שלי כשר בריאות. היא מתקצבת את מערכת הבריאות בחוסר.
       
אראלה גולן (שינוי):
       
       את זה אני יודעת.
       
נסים דהן (ש"ס):
       
       מה עושות הקופות, כדי בכל זאת לתת את השירות שהחוק מחייב אותן לתת? הם לא עושים את זה בכוונה תחילה. גבירתי, אין כסף צבוע לתרופות. יום אחד אחרי שהוועדה מאשרת כסף לתרופות, הוא נכנס לתקציב הגלובלי של הקופה. אין תקציב לתרופות ותקציב לשירות. התקציב נכנס למערכת הבריאות, והוא תקציב כולל, כלומר אם קופה תיקח יותר רופאים היא תמשיך לתת את התרופות שרשומות בסל. אם היא תיתן פחות תרופות, היא לא יכולה לקחת במקום זה רופאים.
       
אראלה גולן (שינוי):
       
       אבל, אם קופה משכנעת שצריך - - - ובסוף היא צריכה ל-30 חולים, אז בסוף - - -
       
נסים דהן (ש"ס):
       
       גברת אראלה גולן, גם לזה אגיע, אם היושבת-ראש תיתן לי זמן, כי זמני הסתיים.
       
היו"ר קולט אביטל:
       
       אתן לך עוד דקה.
       
נסים דהן (ש"ס):
       
       גם לזה אגיע.
       
היו"ר קולט אביטל:
       
       אנחנו מקווים שגם השר יסביר.
       
נסים דהן (ש"ס):
       
       טעויות יכולות לקרות. מתוך רשימת אלפי תרופות שנמצאות בסל, אי-אפשר לשבת ולכתוב, כל תרופה בדיוק לכמה חולים היא תינתן. דרך אגב, ההערכה היא לשיא הנתינה. תמיד בשנה הראשונה, עד שתרופה נכנסת למודעות, עד שרופאים מכירים אותה ועד שרופאים נותנים אותה, זה תמיד פחות מההערכה הראשונית. ההערכה היא לשיא. בשיא יהיו אותם 100 או 200 חולים. עד שאותם חולים מתרגלים אליה, עד שרופאים בכלל למדו עליה - בשנה הראשונה יכול להיות שייתנו אותה רק ל-30. אבל הוועדה לא קובעת מה יהיה בשנה הראשונה. היא קובעת מה יהיה בשיא השימוש של התרופה.
       
היו"ר קולט אביטל:
       
       חבר הכנסת דהן, מה אתה מציע?
       
אראלה גולן (שינוי):
       
       אז שבשנה הראשונה ייתנו פחות.
       
היו"ר קולט אביטל:
       
       חברת הכנסת גולן, אני מבקשת. זה מאריך את הוויכוח.
       
נסים דהן (ש"ס):
       
       אינני רוצה להצדיק את כל המערכת. אני אומר שיש ליקויים, אבל יש מישהו שרוצה לשפוך את התינוק עם המים. מזה אנו צריכים להיזהר ולא לתת לזה יד.
       
היו"ר קולט אביטל:
       
       תודה רבה.  חברת הכנסת גבריאלי, אחרונת הדוברים, בבקשה. לאחר מכן ישיב השר.
       
ענבל גבריאלי (הליכוד):
       
       גבירתי היושבת-ראש, אדוני השר, חברי הכנסת, כמה מוזר איך לאותו נושא, לאותו מקרה, לאותו תחקיר, יכולות להיות כל כך הרבה פרשנויות או כל כך הרבה פנים. בכל מקרה, התחקיר הזה הוא תחקיר של ערוץ-10 ולא של עיתון "הארץ". שוחחתי עם הכתבת. אני כמובן לא מתווכחת על היכרות המערכת מבפנים עם חבר הכנסת דהן, שכיהן גם כשר הבריאות, אבל לפחות לפי התחקיר הזה נדמה לי שהדברים קצת שונים.
       
       עד שאנחנו מקבלים, עד שהציבור כולו מקבל, את רשימת התרופות והטכנולוגיות שמופיעות בסל יש כמה שלבים. השלב הראשון הוא באגף להערכת טכנולוגיות במשרד הבריאות. באגף אוספים את הנתונים, כפי שאמר חבר הכנסת דהן, והוא ציין את הערכת החולים, ואכן, תמיד ההערכה היא בשיא כדי שלא לתקצב בחוסר. וכן, מדובר במידע על טכנולוגיות חדשות, מידע על מחירי הטכנולוגיות, וכמובן, בסופו של דבר, יש גם איזה דירוג, איזו העדפה. את הספר הזה, את בסיס העובדות, אם אפשר לקרוא להן עובדות, ובסיס הנתונים הזה, מעבירים - יש לומר ולהדגיש - אנשי המקצוע של האגף להערכת טכנולוגיות במשרד הבריאות לוועדת הסל.
       
שר הבריאות דני נוה:
       
       הכול בסדר.
       
ענבל גבריאלי (הליכוד):
       
       לטעמי בכל אופן, הבעיה נוצרת - ואני מתבססת על אותו תחקיר מכמה שיחות שהיו לי עם מי שביצעה את התחקיר, הכתבת מירב שריג - בשלב המאוחר יותר, כאשר ועדת הסל מתחילה את עבודתה. למיטב ידיעתי והבנתי, ועדת הסל היא ועדה ציבורית שהאנשים שמרכיבים אותה הם לאו דוקא בעלי איזה קשר ישיר מקצועי לרפואה ולאותן טכנולוגיות חדשות. בסופו של דבר, בין ההערכה של משרד הבריאות, של האגף לטכנולוגיות של משרד הבריאות, לבין מה שמוציאה ועדת הסל, פרי עבודתה של ועדת הסל, יש פער. 
       
       אנחנו יכולים לבוא ולומר שלוועדת הסל אין בכלל סמכות לפתוח את כל אותם נתונים שמגיש לה האגף להערכת טכנולוגיות של משרד הבריאות. אבל גם אם נניח את שאלת הסמכות בצד, אני שואלת את השאלה: אם את הנתונים האלה הכינו אנשי מקצוע וועדת הסל, אותה ועדה ציבורית שלאו דווקא יושבים בה אנשי מקצוע של העניין הזה, האם יש להם הכלים? האם במקום לשקול שיקולים חברתיים, ערכיים ומוסריים שהיא צריכה לשקול, השיקולים שנשקלים שם הם שיקולים כלכליים? על הוועדה הזאת - וזה כבר לא מהתחקיר וזו הבעת דעה אישית שלי - מופעלים לחצים של קופות-החולים, ואז, חברת הכנסת גולן, הנתונים מתנפחים.
       
       בתחקיר נבדקו עשר או 11 טכנולוגיות - הכתבת בעצמה לא כל כך זכרה, כי החומר לא היה לפניה - ונמצא פער של 70 מיליון שקל בין מה שמשרד הבריאות הגיש בפועל, במציאות, לבין מה שוועדת הסל הראתה כמציאות.
       
       לסיום, אני רוצה לומר שקצת יותר מ-70 מיליון שקל האלה, אדוני השר, הם בערך הסכום שיכול לשמש לתרופה, שבשבועות האחרונים אני מטפלת בה ומנסה לגרום לה להיכנס לסל, וזו התרופה "הרצפטין", לחולות סרטן השד.
       
אראלה גולן (שינוי):
       
       נכנסה.
       
היו"ר קולט אביטל:
       
       היא נכנסה, אבל לא לכולם.
       
ענבל גבריאלי (הליכוד):
       
       לא, שינוי ההתוויה. היום היא נמצאת בסל הארכת חיים. על-פי מחקרים שנערכו, מחקרים מאוד גדולים, היא יכולה להיות גם מצילת חיים, כי אם התרופה הזאת ניתנת בזמן הנכון, היא יכולה להקטין ב-50% את הסיכוי לחזרת המחלה.
       
היו"ר קולט אביטל:
       
       אבקשך לסיים.
       
ענבל גבריאלי (הליכוד):
       
       אני מסיימת. כפי שנאמרו כאן בהצעה הקודמת לסדר-היום, גם מלים טובות לשר החוץ, גם אני מרשה לעצמי - לאדוני שר הבריאות, ששוקד על הכנסת התרופה ומתכוון להקצות תקציב מיוחד, גם אם הוא יהיה על חשבון התקציב של השנה הבאה, וזאת מתוך הבנת הצורך המיידי של החולות האלה שמוגבלות בזמן. תודה.
       
היו"ר קולט אביטל:
       
       תודה רבה.  אדוני השר, בבקשה. אנחנו מאוד נשמח אם תאשר את הידיעה המשמחת הזאת.
       
שר הבריאות דני נוה:
       
       גבירתי היושבת בראש, חברי חברי הכנסת, אני מניח שקודם כול אין ויכוח כאן בדבר חשיבות הנושא, ואני  חושב שבנושא הבריאות, זה אחד הנושאים שהכנסת בצדק עוסקת בהם יותר מאשר בכל נושא אחר, כי בסוף איכות הרפואה שאנחנו מקבלים בישראל תלויה בראש ובראשונה בהרכב הזה, באיכות ובהיקף של סל התרופות שלנו. כשהטכנולוגיות רצות קדימה בקצב מדהים, כשהמאה ה-21 מבשרת התפתחויות מדעיות מדהימות, אני חושב שהאתגר החברתי והמוסרי שלנו, כמדינה, כממשלה, הוא לוודא שכמה שיותר מהטכנולוגיות הרפואיות החדשות האלה - וטכנולוגיות זה גם תרופות וגם אמצעים אחרים - יהיו בסל הבריאות. כך שלא רק אזרח שיש לו כסף יוכל ליהנות - וכסף לפעמים זה ממון רב ולא רק סתם כסף - מהרפואה המתקדמת הזאת, אלא באמת שזה יהיה חלק מסל השירותים הציבורי. על כך אני בוודאי נאבק מיומי הראשון, וקודמי בתפקיד, חבר הכנסת הרב נסים דהן, ניהל מאבקים דומים בתקופתו. זה מאבק חשוב. אני גאה בזאת שבשנתיים האחרונות גדל בסיס התקציב של סל התרופות ב-700 מיליון שקל, אם נביא בחשבון גם את התקציב שמונח פה על שולחן הכנסת. 700 מיליון שקל זה הרבה כסף, אבל כמה שזה הרבה כסף זה לא מספיק.
       
       אני חושב שיש צורך לעשות סדר בדברים שנאמרו פה. יש פה שתי סוגיות: יש הסוגיה של התמחור הכלכלי של התרופות והטכנולוגיות, ויש הסוגיה של התעדוף של התרופות, כלומר מה בא לפני מה מבחינת הצורך.
       
       הכול חשוב. מה חשוב יותר? וזו הסוגיה הכל-כך פרובלמטית והמורכבת ברמה המוסרית והרפואית להחליט בה, כשוועדת הסל מקבלת כמו בשנה שעברה, נניח, 350 מיליון ש"ח, אבל היא צריכה להחליט לגבי תרופות ששוויון קרוב למיליארד ש"ח, מה מתוכן ייכנס.
       
       המנגנון שצריך להחליט אילו תרופות ייכנסו בשורה התחתונה הוא מנגנון ועדת הסל, ועדה ציבורית. מי שעמד בראשות הוועדה בשעתו הוא פרופסור אבי ישראלי, שמונה על-ידי להיות מנכ"ל המשרד, מי שנכנס להיות מנכ"ל משרד, ויחליף אותו פרופסור פולק גולדמן. יושבים שם נציגים של מערכת הבריאות ונציגי ציבור, שאכן הם אינם רופאים, אבל הם אורחים לרגע, ויש לזה חשיבות, שיהיו שם נציגי ציבור.
       
       אני אומר במאמר מוסגר, הקפדתי בכל שלוש השנים האחרונות לא למנות אף אדם מטעמי, לא להתערב בדיוני הוועדה, לא לקבל לחצים, לא לקבל פניות, לעשות הפרדה מוחלטת, ולפעמים יש לי שיקול דעת, מותר לי, התמצאות קטנה בנושאים האלה בשלוש השנים האחרונות, מה אולי יותר חשוב. הקפדתי לא להתערב, להשאיר להם באמת את ההחלטה ואת הבחירה החופשית, גם אם, נניח, לפעמים הם החליטו משהו שלא תמיד הייתי משוכנע שזה סדר העדיפויות הנכון.
       
       אני לא מכיר מנגנון באיזו מדינה שהוא טוב יותר מהמנגנון הזה של הוועדה הזאת בכל מה שנוגע לבחינת התרופות והטכנולוגיות והתעדוף שלהן. אם יש מישהו שמכיר מנגנון טוב יותר, אשמח לקבל כל הצעה בנושא הזה. אני לא מכיר בסופו של דבר מנגנון טוב יותר מהוועדה הזאת בכל מה שנוגע לבחינת הסוגיות של התעדוף, היינו, קביעת מה בא לפני מה.
       
שאול יהלום (מפד"ל):
       
       חלק מהמנגנון, שנותנים להם סכום רציני וקבוע כל שנה.
       
שר הבריאות דני נוה:
       
       זה ודאי לא נושא הדיון היום, אבל אני ודאי בעד שיהיה, ותמיד אמרתי את דעתי, גם בממשלה וגם פה, ואתה מעביר אותי לסוגיה התקציבית. מבחינה תקציבית, אני בעד זה שיהיה עדכון קבוע לפחות של 2% כל שנה. אני אומר שגם בלי המנגנון הקבוע הגענו לזה שבשנתיים האחרונות, 2005-2006, בסיס התקציב של הסעיף הזה גדל בקרוב ל-700 מיליון ש"ח, אז אני שמח על כך, אבל זה אף פעם לא מספיק.
       
       איך מתבצע התהליך של התמחור ושל הקביעה של טכנולוגיה או תרופה מסוימת, באיזה שווי כלכלי היא צריכה להיות מחושבת מבחינה תקציבית; כאן נעשית עבודה ונעשתה עד היום עבודה שכוללת בסופו של דבר גם את בסיס הנתונים של החולים כפי שהם רשומים בקופות-חולים. חולה שחולה במחלה מסוימת ונזקק לתרופה, לפי ההתוויה שמוגדרת, אין לנו דרך לדעת כמה חולים חולים במחלה, אלא לקבל את הנתונים מהקופה. כל קופה צריכה לדווח כמה חולים חולים במחלה המסוימת הזאת, ולפי ההגדרות הרפואיות זקוקים לתרופה בהתוויה הספציפית הזאת. המידע הזה הוא רק בידי הקופות, אין דרך אחרת לקבל את המידע הכמותי, כמה חולים זקוקים לתרופה.
       
ענבל גבריאלי (הליכוד):
       
       זה ברור, העניין הוא שהנתונים משתנים בין הוועדה שעוסקת בנתונים לוועדת הסל. כאן הבעיה.
       
שר הבריאות דני נוה:
       
       אני מגיע לזה. קודם כול, הכמויות של כל תרופה, זה דבר שנקבע על-ידי הוועדה הזאת בהתאם לנתונים האלה, וכמובן, נעשית הצלבה של הנתונים האלה עם חברות התרופות, הצלבה של הנתונים האלה עם מה שאנו יודעים על היקף השימושים הצפוי והתנהגות של התרופות האלה, שנכנסו במדינות אחרות בעולם. נעשית בזאת עבודה.
       
       לפעמים נוצרים פערים בין התחזית להיקף השימושים לבין השימוש בפועל, במיוחד שמדובר בטכנולוגיה חדשה או בתרופה חדשה, ויש להביא את זה בחשבון. אלא מה, יש להביא בחשבון שלפעמים הפערים הם לכיוון השני. כלומר, נכנסה טכנולוגיה או תרופה חדשה שבהתחלה שיערו שיזדקקו לה 100 אנשים בשנה, והנה, כתוצאה מההתפתחות הטכנולוגית והניסיון שצברו עם אותה תרופה וכל מיני סיבות אחרות, מסתבר שצריכים אותה לא 100 אלא 150 איש בשנה. העריכו את זה ב-50 מיליון, פתאום צריך 80 מיליון. גם זה קורה. ולכן יש לזכור שהבעיות שיש פה הן לא חד-סטריות, הן יכולות לעבוד בשני הכיוונים.
       
       מה בכל זאת צריך להיות פה כדי לוודא תוצאה טובה יותר - קודם כול, השנה זו שנה ראשונה שהקמנו ועדת משנה של ועדת הסל. ועדת המשנה התחילה לעבוד בימים אלה, והיא מורכבת מאנשי מקצוע מהשורה הראשונה, והיא אמורה לעשות אותה בדיקה יותר מעמיקה ועבודת המטה שהוועדה הגדולה במליאתה לא יכולה לעשות, אפרופו מה שהעירו פה חברי כנסת מבחינת היכולת של הוועדה להתמודד עם כל הנתונים האלה.
       
       דבר שני שאנו בוחנים הוא לראות איך אנו משכללים את מנגנוני הפיקוח והבקרה על הנתונים האלה ועל התוצאה מבחינת השימושים ומבחינת המחירים של התרופות כשהן נכנסות לסל. והדבר האחרון שהייתי רוצה לומר בהקשר זה הוא שמבחינתי, העיקרון הוא שכאשר אנו מצליחים להגיע לממצאים ברורים שאכן יש פערים, שנניח תרופה מסוימת תוקצבה ב-10 מיליוני ש"ח ו-10 מיליון הש"ח האלה נכנסו לתקציב קופות-החולים, אבל בפועל קופות-החולים מוציאות על זה רק 5 מיליוני ש"ח, אני חושב שהעיקרון צריך להיות - לקחת את התקציב הזה, ולהחזיר את זה לסירקולציה של הסל, וצריך למצוא דרך לעשות את זה כדי לאפשר הכנסת תרופות נוספות או תרופות אחרות או אותה תרופה שנכנסה בהתוויות רחבות יותר. 
       
       זה לא מנגנון פשוט, כפי שאמר גם חבר הכנסת נסים דהן, שר הבריאות לשעבר. התקציב הזה הולך לקופות, לא לצורך ספציפי שעומד בהמתנה פר-שימוש - דיווחת שמכרת תרופה או נתת, קיבלת צ'ק. אנחנו משכללים מיום ליום את המנגנונים בנושא זה, אני רק מקווה לקבל רוח גבית פה מהכנסת, ואני משוכנע שאקבל, אם יסתבר שבשורה התחתונה יש חוסר תקציבי לקופות ולא עודף תקציבי, כי גם זה יכול להיות, כי בסוף אולי יסתבר לנו שנניח, מאז נכנסו תרופות חדשות בפעם הראשונה ב-98', שבע-שמונה השנים האחרונות - מה יקרה אם יסתבר לנו שבסך הכול הקופות הוציאו על התרופות האלה שנכנסו בשבע השנים האחרונות לסל יותר מהתקציב שהן קיבלו? האם אני אקבל את הכסף הזה, חבר הכנסת יהלום? אני דואג.
       
רן כהן (מרצ-יחד):
       
       בשביל זה הן יקבלו תקציב.
       
יעקב מרגי (ש"ס):
       
       אין סיכוי.
       
שר הבריאות דני נוה:
       
       נכון לעכשיו, התקציב שמונח לפניך, חבר הכנסת יהלום, זה 240 מיליון ש"ח, אבל עד הדיונים בקריאה שנייה ושלישית יש עוד דרך, ואני מקווה להגדיל את זה עוד יותר.
       
היו"ר קולט אביטל:
       
       כמה היה התקציב בשנה שעברה?
       
שר הבריאות דני נוה:
       
       350 מיליון ש"ח.
       
היו"ר קולט אביטל:
       
       כלומר הורידו לך כמעט 100 מיליון.
       
שר הבריאות דני נוה:
       
       זה לא שירדו, כי כל שנה הממשלה קובעת מחדש את התקציב. כמו שנאמר, פה אין מנגנון קבוע ואין מנגנון עדכון קבוע. בשנה שעברה הסל תוקצב בהתחלה בסכום של 200 מיליון ש"ח, וועדת הסל חזרה לממשלה ואמרה לממשלה שהיא לא מסוגלת לקבל החלטות ב-200 מיליון ש"ח, והוצבה דרישה לממשלה כבר בפברואר או במרס - - -
       
היו"ר קולט אביטל:
       
       כלומר אנו מצפים לתרגיל חוזר.
       
שר הבריאות דני נוה:
       
       זה לא תרגיל. זה עניין אמיתי, הצורך פה הוא אמיתי.

היו"ר קולט אביטל:
       
       לא, תרגיל של האוצר, סליחה.
       
שאול יהלום (מפד"ל):
       
       - - -
       
שר הבריאות דני נוה:
       
       חבר הכנסת יהלום, אני מודה לכל המפלגות, ואני גם אודה השנה לכל המפלגות, שיציבו את הנושא הזה כנושא מרכזי, ואני גם קורא בהזדמנות זאת לכל המפלגות ששוקלות לתמוך בתקציב, כי מי שלא שוקל לתמוך בתקציב, אני מניח שלא ייענו לבקשותיו. אבל כל מפלגה ששוקלת לתמוך בתקציב, אני אשמח מאוד אם היא תציב בראש סולם הדרישות, הבקשות שלה והתביעות שלה את הנושא הזה, ועל זה יהיה תלוי אם היא מצביעה בעד התקציב או לא. למשל, מפלגת העבודה מנהלת עכשיו משא-ומתן על תמיכה בתקציב – הזכרת את מפלגת העבודה - לרבות תוכנית שלמה למלחמה בעוני. אני חושב שזה צריך להיות אחד הסעיפים החשובים במלחמה בעוני, כי אם תרופה לא בסל, הדבר הזה מוריד משפחות מתחת לקו העוני. משפחות מהמעמד הבינוני, שבמר גורלן בן המשפחה חלה במחלה קשה שעולה עשרות-אלפי שקלים בחודש, יורדות מתחת קו העוני. אז אני בהחלט אשמח לקבל סיוע ולתת את כל הקרדיט בעולם - לא מחפש פה קרדיט, רוצה בשורה התחתונה מבחינתי כמה שיותר תקציב, כמובן, לטובת החולים, לטובת המטרה הזאת. 
       
       כמו שאמרתי, אנו ודאי מפיקים לקחים ומשכללים את המנגנונים של הפיקוח והבקרה בכל מה שנוגע להכנסת התרופות והתקציב שלהן. אני לא מתנגד, כמובן, שההצעות שהוצגו פה היום יועברו לוועדת העבודה, הרווחה והבריאות של הכנסת.
       
היו"ר קולט אביטל:
       
       תודה רבה. הצעה אחרת לחבר הכנסת מרגי, ואחריו - חבר הכנסת שלגי. בבקשה. 
       
יעקב מרגי (ש"ס):
       
       גברתי היושבת-ראש, מכובדי כבוד השר, חברי חברי הכנסת, הרי זה לא סוד וכולנו ידענו תמיד איך הקופות מתמחרות את התרופות, ולכן החשש של השר קצת מופרך. לצערי הרב, אני שומע מהשר - יכול להיות שאני טועה - חשש כלשהו להיכנס לזה. חייב להיות מנגנון, והרי לא יעלה על הדעת, אם אני עומד בראש תאגיד או בראש קבוצה ציבורית ואני אגיש תצהיר כוזב, אני אתן את הדין עד כדי עבירה שיש עמה קלון אפילו. לא ייתכן שאנחנו מאפשרים לזה לקרות בריש גלי, וזה נאמר בוועדות בפרהסיה. הקופות לא מאפשרות להיכנס לנושא רכישת התרופות ומחירי התרופות, ואני אומר לך שגם בכמויות הן מפריזות. לא ייתכן שהמדינה מאפשרת דבר כזה כשמדובר בחיי אדם. באשר לתרופות מצילות חיים אנחנו, כל חברי הכנסת, מקבלים פניות של חולים סופניים ושל חולים שמבקשים תרופות שמועילות להם על-פי דעת הרופאים ואנחנו נתקלים בקיר אטום. מצד שני, המדינה לא רוצה להקים סוף-סוף מנגנון שיפקח על תמחור התרופות, על רכישת התרופות וגם על תקצובן של הקופות בנושא התרופות. 
       
היו"ר קולט אביטל:
       
       תודה רבה. חבר הכנסת שלגי, בבקשה. 
       
אילן שלגי (שינוי):
       
       גברתי היושבת-ראש, אדוני השר, חברות וחברי הכנסת, אני מברך את השר על מאבקו להגדלת סל הבריאות עוד ועוד. אני אשמח לשמוע מה היא עמדת השר בעניין ההצעה שאומרת, שמי שרוצה למול את בנו על-ידי רופא, הניתוח הזה ייכלל בסל הבריאות, וזה מבלי לפגוע בזכותו של מי שרוצה למול את בנו בדרך אחרת או על-ידי אדם אחר. אנחנו מדברים על טיפול רפואי – ניתוח, ורבים רבים בקרב הציבור פונים לרופאים כדי שיבצעו את הניתוח הזה בבניהם, כדי להיות חלק מהעם היהודי לא רק במוצהר אלא גם במעשה. מן הראוי שהניתוח הזה, כאשר הוא נעשה על-ידי רופא, ייכלל בסל הבריאות. תודה רבה. 
       
היו"ר קולט אביטל:
       
       תודה רבה. אכן, זאת הצעה אחרת. חבר הכנסת רן כהן, בבקשה. 
       
רן כהן (מרצ-יחד):
       
       גברתי היושבת-ראש, אדוני השר, חברי הכנסת, אני מצטער לומר שאני מקשיב לכל הדיון, והדיון היה צריך להיות בנושא העלאת מחירי התרופות, דבר שאף אחד כמעט לא הביע מחאה עליו ולא דיבר על התוצאות ההרסניות שיש לו כלפי החולים והציבור הישראלי. אני אומר את זה משום שנדמה לי שזה היה צריך להיות המוטו, אבל אולי מעצם השם של ההצעה, האנשים הסתפקו בעניין. 
       
ענבל גבריאלי (הליכוד):
       
       זאת לא העלאת מחירים, זה ניפוח. 
       
רן כהן (מרצ-יחד):
       
       ניפוח, זה עוד יותר גרוע, חברת הכנסת גבריאלי; אם כך זה עוד יותר חמור. אני רוצה להוסיף להערה שלי תוספת יותר חשובה. אדוני השר, אף אחד לא מטיל ספק במאמציך האמיתיים והרציניים - שיש להם תוצאות - לטפל בהקצבות לסל הבריאות. הבעיה, לעניות דעתי, היא שלא נקבעים קריטריונים מינימליים - אילו תרופות חייבות להיות מתקציב המדינה. את הנושא הזה משאירים לתקציב שמוצע על-ידי הממשלה, ולאחר מכן מטילים את זה על הוועדה. הייתי מאוד שמח לדעת שיש החלטה ממשלתית שאומרת, שתרופות מצילות חיים יהיו בכל מקרה בסל הבריאות. 
       
       דוגמה שנייה. כיושב-ראש הוועדה לזכויות הילד אני אומר לך, שאם מדינת ישראל לא תיתן הנחיה שאומרת שתרופות לילדים יינתנו מתקציב המדינה, כי אז אנחנו לא ראויים לילדים שלנו ולנכדים שלנו. אני חושב שבעניין הזה צריך לקבוע מנגנון שיאמר באילו קריטריונים מחייבת המדינה את עצמה כדי שתנהג בעניין הזה באופן נכון. 
       
היו"ר קולט אביטל:
       
       תודה רבה. אחרון הדוברים - חבר הכנסת דהאמשה, בבקשה. 
       
עבד-אלמאלכ דהאמשה (רע"ם):
       
       גברתי היושבת-ראש, מכובדי השר, חברי חברי הכנסת, אני חושב שבנושא הזה לא יכולים להיות חילוקי דעות. רק הבוקר, אדוני השר, ענית גם על שאילתות בעניין נשים שאינן מקבלות תרופות למחלת הסרטן. התקציב של המדינה שהונח אתמול על השולחן שלנו ונמצא עכשיו בקופסאות האלה, מדבר על כ-284 מיליארד שקל ועוד כמה מאות מיליוני שקלים. אולי אלפית מהתקציב הזה יכולה לכסות את כל התרופות החיוניות כדי להציל את סל הבריאות. אני שואל למה הממשלה איננה מוכנה לעשות את זה, ואיך אפשר להמשיך ולתמוך בממשלה או לדרוש אמון בממשלה, כאשר את הדבר המינימלי הזה - התרופות החיוניות מצילות החיים - היא איננה מוכנה לספק, כאשר כל המחיר של התרופות האלה הוא פחות ממחצית אחוז או מרבע אחוז מהתקציב. תודה רבה. 

היו"ר קולט אביטל:
       
       תודה רבה. אני מבקשת לשאול את המציעים - הצעת השר היתה להעביר את הנושא לוועדת העבודה והרווחה. האם אתם מסכימים? תודה רבה. אנחנו עוברים להצבעה - האם להעביר את הנושא לוועדת העבודה, הרווחה והבריאות. 
       
הצבעה מס' 13
       
בעד ההצעה להעביר את הנושא לוועדה - 14
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת העבודה, הרווחה והבריאות נתקבלה. 
       
היו"ר קולט אביטל:
       
       14 בעד, אין מתנגדים ואין נמנעים. הנושא יעבור לדיון בוועדת העבודה, הרווחה והבריאות. 
       

הצעות לסדר-היום 
התייקרות מחיר הלחם
       
היו"ר קולט אביטל:
       
       הנושא הבא בסדר היום - התייקרות מחיר הלחם. הצעות לסדר-היום שמספרן 7515,  7516,  7517, 7519 ו-7520. ישיב סגן שר התעשייה, המסחר והתעסוקה. ראשון הדוברים, חבר הכנסת יהלום, בבקשה. אחריו - חברי הכנסת פרץ וגפני. 
       
שאול יהלום (מפד"ל):
       
       גברתי היושבת-ראש, חברי הכנסת, אדוני סגן השר, אם יש מישהו שקורא את סיפורי חלם והיה צריך ביטוי מוחשי איך מדינת ישראל הולכת והופכת למדינה חלמאית, השבוע הוא קיבל את הדוגמה הישירה. מצד אחד שואלים איך נלחמים בעוני. מנכ"ל הביטוח הלאומי אומר: רבותי, הצעדים האחרונים העשירו ב-9 מיליארדים את הצמרת, את שלושת העשירונים העליונים וגרמו לעוני של מיליארד בשלושת העשירונים התחתונים. 
       
       1.5 מיליון אנשים מתחת לקו העוני. מדברים על קבינט, על ועדה, מפלגת העבודה יוזמת שיחות, פרס והרצוג, יש להם תוכנית שמדברת על מלחמה בעוני, ומה הבשורות שמקבלת מדינת ישראל? - שתי בשורות: בשורה אחת - מורידים את מחיר הדלק. זה טוב, אבל כל אחד מאתנו יודע שרוב הציבור העני נוסע בתחבורה ציבורית ולא ברכב פרטי, וירידת מחירי הדלק לא גורמת לרווחתו. מצד שני, את מה מעלים? מעלים את מחיר הלחם. איזה לחם? לחם בפיקוח, הלחם האחיד. משפחה ענייה קונה רק את הלחם האחיד ולא את כל הלחמים לסוגיהם, לחמי היוקרה, ואת מחיר הלחם הזה, אם לחם אחיד ואם לחם פרוס, מעלים בעשרות אגורות, ב-6.5%. 
       
       האם זאת מלחמה בעוני? החמישון התחתון מוציא פי-שלושה מהחמישון העליון על לחם אחיד ולחם לבן. זאת אומרת, ממש דופקים את העניים, פוגעים בעניים. איזה חלם יכול להיות יותר מהחלם הזה? הלכתי לממ"מ וביקשתי: תחשבו לי. נניח שלא היו מורידים את מחיר הדלק בכל עשרת האחוזים, בכמה היה צריך להוריד את מחיר הדלק כדי לתת למאפיות את מה שצריך ולא להעלות את מחיר הלחם? רבע אחוז. זאת אומרת, הורידו ב-10%, ואם היו מורידים ב-9.975% - כמה זה? אגורה אחת לליטר. רבותי, מה זה אגורה לליטר? אדם שממלא דלק כמה פעמים בחודש, אם הוא צריך לתת עוד 50 אגורות, הרי הטיפ שהוא נותן למנקה החלונות הוא פי-ארבעה או פי-חמישה. אם היו מורידים את מחיר הדלק באגורה אחת פחות ממה שהורידו, היה אפשר לתת למחיר הלחם את מה שצריך, גם אם היו באים לקראת המאפיות. 
       
	גברתי היושבת-ראש, לא ייתכן. הרי באיזה מקום הבושה צריכה לכסות, זה כבר לא חלמאות, זה כבר לא בטלנות, זה סתם בושה. איך אנחנו יכולים לעמוד מול הציבור ולבוא ולומר בשעה שאנחנו מדברים גבוהה גבוהה על הפער ועל קבינט למלחמה בעוני, מעלים את מה? את מחיר הלחם האחיד. בשבוע הבא נגיש על כך הצעת אי-אמון יחד עם סיעות האיחוד הלאומי והציונות הלאומית הדתית, אבל אני קורא מכאן גם לקואליציה, ובפרט למי שרוממות המלחמה בעוני בפיהם, אנא, היאזרו בקצת היגיון; עדיין אפשר כמובן להחזיר את העגלה ולהחזיר את הגלגל למקומו ולהוזיל את המחיר שעלה. רק יברכו אתכם על כך. ועשו הכול שלפחות העניים לא ירגישו, בשעה שפוגעים במפעלי ההזנה, שאפילו הלחם לסנדוויץ' לילד לבית-הספר - גם הוא יקר המציאות. תודה.

היו"ר קולט אביטל:
       
       תודה רבה. חבר הכנסת יאיר פרץ, ואחריו - חבר הכנסת גפני. חבר הכנסת יהלום, זה לא רק חלם, זה גם רשעות. 

שאול יהלום (מפד"ל):
       
       את אמרת.

היו"ר קולט אביטל:

       נכון. כי אם רוצים למצוא את הכסף, תאמין לי, אפשר. יש מאיפה. תודה. חבר הכנסת פרץ. 

משה גפני (דגל התורה):
       
       יאיר, הגשתם אי-אמון על הלחם?

יצחק כהן (ש"ס):
       
       על ארוחה חמה.

יאיר פרץ (ש"ס):
       
       זה היינו הך ארוחה חמה ולחם.
       
       גברתי היושבת בראש, עמיתי חברי הכנסת, ראש ממשלת ישראל הכריז לפני יומיים על מלחמה בעוני. למגר את העוני. הקים צוות, את המשנה לראש הממשלה, את שר האוצר, וחשבנו: ובא לציון גואל, הנה באה הישועה. הנה הוא הכה על חטא אחרי יום הכיפורים, אחרי שהכו בעניים, הכו בשכבות החלשות. בא ראש הממשלה - במקום שבעלי תשובה עומדים, צדיקים גמורים יכולים  לעמוד. חשבנו שראש הממשלה חזר בתשובה, והנה, הוא בא באמת להילחם ולהיאבק בעוני ובאמת לתת לאותם ילדים עניים, לאותם מסכנים, לאותם ילדים שלא הצליחו להגיע לבית-הספר עם כריך. יום לאחר מכן מכריזים על עליית מחיר הלחם. הדבר הסמלי, הדבר היחיד שניתן להשביע בו ילד.
       
       מורי ורבותי חברי הכנסת, זה לא רשעות? זה בדיוק מה שחסר למדינת ישראל, העלאת מחיר פת הלחם? זה הדבר היחיד שנשאר לאותם ילדים, לאותן משפחות שאין להן לא עוף ולא בשר. נשארה אותה פרוסת לחם שאפשר למרוח עליה משהו, להשביע את הילד. דווקא את זה? לא מצאו במה להעלות, בנושאים אחרים? והגדילו לעשות, באותו יום - הורדת מחירי הדלק ב-10%. גברתי היושבת בראש, האם יש שפיות?
       
       אני באמת תמה עד מתי הממשלה הזאת תמשיך ותרדוף ותכה בשכבות החלשות. אולי הממשלה הזאת חושבת על אותו סיפור של אדם שקנה סוס והיה צריך להאכיל אותו, והמוכר אמר לקונה: דע לך, סוס זה אוכל טוב. הוא קנה ואמר, מה, אני אשקיע בסוס הזה הרבה אוכל? התחיל להפחית כל יום קצת וכל יום קצת, עוד גזירה כלכלית ועוד גזירה כלכלית, עד שבוקר אחד הוא קם וראה שהסוס מת. הוא אמר, מה, עד שהוא התרגל לא לאכול הוא מת? זה מה שהממשלה הזאת עושה, היא רוצה להרעיב אנשים. זו בושה וחרפה שמדינת ישראל, שממשלת ישראל יכלה לחתום, ששר יכול היה לחתום על דבר כזה, על העלאת מחיר הלחם.

היו"ר קולט אביטל:
       
       חבר הכנסת פרץ, אנא סיים בטובך. אני מצטערת להפסיק אותך באמצע הפאתוס.

יאיר פרץ (ש"ס):
       
       לכן, גברתי היושבת בראש, הגיע הזמן שהממשלה הזאת תתעשת ותבין שסוף-סוף צריך לאפשר לאותם אנשים שהכו בהם, לאותם ילדים, לאותן משפחות נזקקות, לחיות טיפ-טיפה ברווחה, ולא לגזור עוד גזירות שהציבור לא יכול לעמוד בהן. יש מקום, אדוני שר האוצר, שתעלה את מחיר הלחם היוקרתי, החלות, העוגות ולא בלחם האחיד. תודה רבה. 

היו"ר קולט אביטל:
       
       תודה רבה. חבר הכנסת דהאמשה, חבר הכנסת גפני הסכים להחלפה בגלל הרמדאן. תודה רבה לך. בבקשה, חבר הכנסת דהאמשה. אחריו – חבר הכנסת גפני.

עבד-אלמאלכ דהאמשה (רע"ם):
       
       גברתי היושבת-ראש, חברי חברי הכנסת, אין גבול לאטימות של הממשלה הזאת. דיברנו על תרופות ודיברנו על מצרכים חיוניים, והממשלה בשלה. העשירים ממשיכים להתעשר והעניים ממשיכים להיות מרוששים בעל-כורחם.
       	
       מה מבשרים לנו אתמול? אומרים שהם הורידו את מחירי הדלק. טוב מאוד. אנשים מדברים על לחם, על אוכל. מעלים את מחירי הלחם ומורידים את מחירי הדלק. מי נוסע עם הדלק? אדם יכול לחיות בלי דלק. לא לעניים יש רכבים וצורכי דלק. אם הדלק גם ככה כולל כל כך הרבה מסים שהולכים לתקציב המדינה, שישימו אגורה אחת על כל ליטר דלק ואפשר יהיה לתת לחם בחצי חינם לכל תושבי ישראל. אבל הממשלה הזאת אטומה, היא רוצה להמשיך ולהעשיר את העשירים ורק לרושש את העניים, ואלה התוצאות.
       
       ברשותך, גברתי היושבת-ראש, אני רוצה לומר את הדברים בערבית ולאחל ברכת חג שמח גם למאזינינו ולצופינו הערבים.
       
       (נושא דברים בשפה הערבית).
       
היו"ר קולט אביטל:
       
       תודה רבה. בבקשה חבר הכנסת גפני.
	
משה גפני (דגל התורה):
       
       גברתי היושבת-ראש, אדוני סגן השר, רבותי חברי הכנסת, אני מאוד מבקש, מכיוון שאתה הנציג של הממשלה, אני עומד להגיד משהו מאוד אקטואלי - אם אפשר למסור לגורמים המוסמכים בממשלה. אני מבין שעומדות להיות שתי הצעות אי-אמון בממשלה בשבוע הבא. על שתיים אני כבר יודע. 
       
היו"ר קולט אביטל:
       
       אדוני סגן השר, אולי תוכל להקשיב? 
       
סגן שר התעשייה, המסחר והתעסוקה אלי אפללו:
       
       אני מקשיב. 
       
משה גפני (דגל התורה):
       
       אני הבנתי עכשיו משאול יהלום שמגישים הצעת אי-אמון בקשר למחיר הלחם. אני יודע שהוגשה הצעת חוק של סיעת ש"ס על החלטת הממשלה שלא לספק הזנה לילדי החרדים. זאת אומרת, ילדי החרדים לא יקבלו אוכל, אבל הם יצטרכו לקנות לחם שהממשלה העלתה את מחירו. אדוני סגן השר, הנציג הבכיר של הממשלה, אני לא יודע, אני לא מוסמך גם להגיד מה אני הולך לעשות ביום שני בהצעות האי-אמון האלה, אבל כבר ברור לי מה אני הולך להמליץ. ברור לי לחלוטין. אם הממשלה הזאת חושבת שאני עבד נרצע שלה – שתוריד את זה מסדר-היום. מי שמכיר אותי ידוע שאני לא. אני מייצג ציבור. אני לא מייצג את הציבור של שינוי, שאצלם מחיר הלחם לא מעלה ולא מוריד, וילדיהם מקבלים הזנה, אם מגיע במקומות שהם גרים בהם. 
       
       יתירה מזו, אדוני סגן השר, ולשמחתי אתה הנציג הבכיר של הממשלה הזאת. הונח היום על שולחן הכנסת חוק ההסדרים. לא מבטלים את המשך הקיצוץ בקצבאות הילדים. חוצפה. זה נראה כאילו אנחנו הופכים להיות – אני לא יודע מה. בחוק ההסדרים, הפרק הראשון אומר - לא שמבטלים את הקיצוץ, אלא שמ-1 בינואר 2006, קצבאות הילדים המקוצצות לא יעודכנו למדד המחירים לצרכן. חוק ההסדרים, בסעיף הראשון.  ואם, גברתי היושבת-ראש, את חושבת שהם שכחו את הפוליטיקה – הם לא שכחו. במועצות הדתיות יש פרק שלם - ימונו רק חברי מרכז ליכוד. זה לא כתוב בחוק, אבל כתוב בחוק שאין מועצות דתיות, יש ממונים שימנה ראש הממשלה. זה כתוב בחוק. 
       
סגן שר התעשייה, המסחר והתעסוקה אלי אפללו:
       
       מה הקשר בין זה לבין הלחם? 
       
משה גפני (דגל התורה):
       
       אין קשר. לפחות אין לחם, אז אל תמנו ממונים. אין קשר. זאת אומרת, אצלנו קוראים לזה: אין לנו מהקואליציה הזאת לא תורה ולא סחורה. כלום. 
       
היו"ר קולט אביטל:
       
       אני אגיד לך מה הקשר – זה לחם מרורים. 
       
סגן שר התעשייה, המסחר והתעסוקה אלי אפללו:
       
       מי שלא רוצה להיות בקואליציה – לא רוצה. 
       
משה גפני (דגל התורה):
       
       אני אומר לך, אדוני סגן השר. יש גבול כמה אפשר להתעלל בנו. יש גבול, ואני לא אדם שאשתוק. בקואליציה - כל הכבוד. קואליציה צריכה להיות הדדית. אגב, לגבי שירותי הדת יש הסכם קואליציוני. מה זה שהממשלה מניחה הצעת חוק כזאת? עם מי התייעצו, עם הרבנים הראשיים? עם מועצת הרבנות או עם איזה רפרנט או רפרנטית בדרגה זוטרה במשרד האוצר? מה זה קשור בכלל לחוק ההסדרים? מה, זה בא לחסוך כסף? 
       
היו"ר קולט אביטל:
       
       חבר הכנסת גפני, תם זמנך. 
       
משה גפני (דגל התורה):
       
       עוד משפט אחד: אני לפחות מקווה, שאתה, בתור הנציג הבכיר של הממשלה תעלה לכאן ותגיד: ירדו מחירי הדלק -  מבטלים את ההחלטה לגבי מחירי הלחם. אני מקווה. לפחות בהצעת אי-אמון אחת אני לא אצטרך להצביע נגד הממשלה. אולי עד יום שני גם יגידו שהחלטת הממשלה בנושא ההזנה, כמו שראש הממשלה הבטיח לי, שהיא תחול על כל ילדי ישראל, לפי מצבם הסוציו-אקונומי, ולא לפי ההשתייכות - לא שלהם, אלא של הוריהם, לאיזה מגזר במדינת ישראל. מה זה, אנחנו נמצאים במדינה דמוקרטית שוויונית, או שאנחנו נמצאים במדינה של רשעים שאין לה אח ורע בשום מדינה מתורבתת בעולם?  
       
היו"ר קולט אביטל:
       
       תודה רבה, אדוני סגן השר, בבקשה.
       
שאול יהלום (מפד"ל):
       
       ככה מדבר נציג הקואליציה? 
       
משה גפני (דגל התורה):
       
       אתם ביטלתם את המועצות הדתיות. 
       
שאול יהלום (מפד"ל):
       
       אתה שפן של עמרי. 
       
סגן שר התעשייה, המסחר והתעסוקה אלי אפללו:
       
       גברתי היושבת-ראש, חברי הכנסת הנכבדים - - - 
       
היו"ר קולט אביטל:
       
       מה הבשורה שבפיך? 
       
סגן שר התעשייה, המסחר והתעסוקה אלי אפללו:
       
       תני לי לדבר, אני מאוד אשמח. אם תשאלי אותי שאלות ביניים אני אקרא ליושב-ראש על מנת שיעזור לי. 
       
היו"ר קולט אביטל:
       
       היושבת-ראש תגן עליך. 
       
סגן שר התעשייה, המסחר והתעסוקה אלי אפללו:
       
       אני מאוד מודה לך. אני קורא את עמדת המשרד. חשוב לי להגיד שזו עמדת המשרד: משרד התמ"ת רגיש מאוד לפגיעה באוכלוסיות החלשות - - 
       
היו"ר קולט אביטל:
       
       או, או, או. 
       
סגן שר התעשייה, המסחר והתעסוקה אלי אפללו:
       
       - - אולם הטיפול בהן לא יבוא על חשבון המאפיות. אי-מתן סובסידיות- - - 
       
היו"ר קולט אביטל:
       
       סליחה. 
       
סגן שר התעשייה, המסחר והתעסוקה אלי אפללו:
       
       אני יודע שאני מצחיק ונראה בכנסת הזאת כמוקיון. 
       
היו"ר קולט אביטל:
       
       לא, לא. לא אמרתי. 
       
סגן שר התעשייה, המסחר והתעסוקה אלי אפללו:
       
       זה מה שקורה. אז באמת, גברתי היושבת-ראש, אם את רוצה שאני אסיים עם התגובה שלי, אני מרגיש, מההתחלה - - -
       
היו"ר קולט אביטל:
       
       לא, לא. אני מתנצלת. 
       
סגן שר התעשייה, המסחר והתעסוקה אלי אפללו:
       
       אני מרגיש מההתחלה שאת עושה את זה לא לרוחי, שאת עושה מזה צחוק. אז אני - - -
       
היו"ר קולט אביטל:
       
       אני מתנצלת. 
       
סגן שר התעשייה, המסחר והתעסוקה אלי אפללו:
       
       אני חושב שזה מספיק רציני לא לעשות מזה צחוק, וזו הפעם השלישית שאני אומר לך, גברתי היושבת-ראש, אבל אם את רוצה שאנחנו נפסיק את הדיון בעניין הזה, אנחנו נפסיק - - -
       
היו"ר קולט אביטל:
       
       לא. אתה צודק. 
       
סגן שר התעשייה, המסחר והתעסוקה אלי אפללו:
       
       אז אני מודה לך שאני צודק. אולי זה מצחיק אותך, ואם את חושבת שזה מצחיק וזה לא מקובל אז - - -
       
היו"ר קולט אביטל:
       
       אמרת שזו עמדת המשרד. 
       
סגן שר התעשייה, המסחר והתעסוקה אלי אפללו:
       
       מי שלא רוצה שיצא מהקואליציה, שיהיה באופוזיציה ויגיד את מה שהוא רוצה. 
       
היו"ר קולט אביטל:
       
       נכון. 
       
סגן שר התעשייה, המסחר והתעסוקה אלי אפללו:
       
       אני חוזר: משרד התמ"ת רגיש מאוד לפגיעה באוכלוסיות חלשות, אולם הטיפול בהן אינו יכול לבוא על חשבון המאפיות. אי-מתן פיצוי על ההתייקרות יביא לפשיטת רגל של המאפיות. המאפיות הגישו בקשה להעלות מחירים בתחילת ספטמבר. הודענו להן שלא נאשר להן לפני החגים, כדי שלא לפגוע באוכלוסיות החלשות הצורכות כמות גדולה של לחם בחגים. לא יכולנו למשוך יותר את האישור להפסיק לעדכן להם ולא לאשר להם להעלות מחירים. 
       
       המשרד בדק את ההשפעות של העלאת המחירים על האוכלוסיות החלשות. לפי הנתונים שיש, במשפחות החלשות יש 4.37 נפשות בכל משפחה. ההוצאה החודשית של המשפחות על הלחם, על הלחמים בפיקוח, היא 31 שקלים. ההתייקרות, בסך הכול, היא  6.57%. 
       
שאול יהלום (מפד"ל):
       
       מה זאת אומרת? המשפחה קונה רק לחם אחד בשבוע? איך זה 30 שקלים? 
       
       
סגן שר התעשייה, המסחר והתעסוקה אלי אפללו:
       
       היא מייקרת את ההוצאות על הלחמים בפיקוח למשפחה ב-2 שקלים לחודש בלבד. גם השרים הקודמים בתמ"ת, רן כהן ודליה איציק, אישרו את העלאת מחירי הלחם בחוסר ברירה. השרים הקודמים ייקרו את הלחמים הפרוסים שהמשפחות החלשות צורכות יותר. אנחנו ייקרנו את הלחם האחיד, הנצרך פחות על-ידי  המשפחות החלשות. 
       
שאול יהלום (מפד"ל):
       
       ייקרתם גם את הפרוס וגם את האחיד. 
       
סגן שר התעשייה, המסחר והתעסוקה אלי אפללו:
       
       אני רוצה להגיד לך, ידידי, שהלחם הפרוס דווקא נצרך יותר. 
       
שאול יהלום (מפד"ל):
       
       אבל ייקרתם אותו. 
       
סגן שר התעשייה, המסחר והתעסוקה אלי אפללו:
       
       הוא לא בפיקוח. אדוני, אתה טועה. 
       
שאול יהלום (מפד"ל):
       
       הוא כן בפיקוח. 
       
רן כהן (מרצ-יחד):
       
       בהחלט בפיקוח. 
       
שאול יהלום (מפד"ל):
       
       - - -
       
סגן שר התעשייה, המסחר והתעסוקה אלי אפללו:
       
       הוא בפיקוח, זו ההודעה שקראתי בפניכם, הודעת המשרד. 
       
שאול יהלום (מפד"ל):
       
       מה דעתך האישית? 
       
סגן שר התעשייה, המסחר והתעסוקה אלי אפללו:
       									
       את דעתי האישית אני שומר לעצמי. עמדתי נשמעה במשרד ואני לא יכול להוסיף מעבר לזה. זאת עמדת המשרד. תודה רבה. 
       
היו"ר קולט אביטל:
       
       אדוני סגן השר, קבל שוב את התנצלותי; אני לא יכולתי להתאפק לאחר הנתונים שמסרת בשם המשרד, אבל נראה לנו - - - 
       
סגן שר התעשייה, המסחר והתעסוקה אלי אפללו:
       
       עוד לא התחלתי עם הנתונים, היית צריכה לפחות לשמוע אותם ואחר כך לצעוק. זה נראה לי מאוד מגמתי. 

היו"ר קולט אביטל:
       
       לא, זה לא היה מכוון נגדך. נדמה לי שכדאי לבדוק את הנתונים שנמסרו לכנסת היום, נראה לנו מוזר - - - 

סגן שר התעשייה, המסחר והתעסוקה אלי אפללו:
       
       אני אתן לכם את הנתונים. 

היו"ר קולט אביטל:
       
       נודה לך אם תחזיר לנו את הנתונים. מה אתה מציע, אתה רוצה דיון במליאה, דיון בוועדת הכספים? באיזו ועדה, ועדת הכלכלה? 

סגן שר התעשייה, המסחר והתעסוקה אלי אפללו:
       
       אני מציע לוועדת הכלכלה. 

היו"ר קולט אביטל:
       
       ועדת הכלכלה – מקובל על כולם? 
       
משה גפני (דגל התורה):
       
       כן. 
היו"ר קולט אביטל:
       
       בסדר גמור. תודה רבה, יש הצעות אחרות, חבר הכנסת רן כהן, ואחריו – חבר הכנסת מרגי. 
       
רן כהן (מרצ-יחד):
       
       גברתי היושבת-ראש, אדוני סגן השר, חברות וחברי הכנסת, הסוגיה הזאת אכן עמדה לפני בחודש הראשון להיותי שר התעשייה והמסחר, ונדרשתי על-ידי אותם בודקים, אלה שעושים את זה היום, צביה דורי ואחרים, להעלות את מחיר הלחם ב-23.5%. אמרתי, אני לא אעשה את זה, אני אחתוך לעצמי את היד לפני שאני עושה את זה. ולא עשיתי את זה, אדוני סגן השר.  אני רוצה לומר לך גם איך לא עשיתי את זה. עזוב מה שכתבו לך שם - כתבו לך שמשפחה ענייה עם ארבע נפשות אוכלת לחם בחודש ב-31 שקלים. זה שטויות. 

סגן שר התעשייה, המסחר והתעסוקה אלי אפללו:
       
       לא, זאת העלאה של 2 שקלים בחודש. 

רן כהן (מרצ-יחד):
       
       31 שקל בחודש, שמעתי. העלייה היא ב-2 שקלים. תאמין לי, זה דברי הבל, קונים שש כיכרות לחם אחיד בחודש? איך זה יכול להיות? הרי זה שטויות, אלה דברי הבל. 
       
        העלאת מחיר הלחם האחיד זאת מלחמה בעניים. אין שום מלה אחרת. לכן התלבטנו מאוד, כי המאפיות עמדו בפני קריסה. מה עשינו, גם אני ואחרי גם דליה איציק? אמרנו: על כל הלחם המפוקח - נמצא איזה לחם נקנה על-ידי השכבות המבוססות ואיזה על-ידי השכבות העממיות. העלינו רק את מחיר הלחם היקר יותר, המשובח, שהשכבות האמידות קונות. באופן הזה לא העלינו את מחיר הלחם האחיד לשכבות החלשות. בכך גם הצלנו את המאפיות וגם הצלנו את העם בישראל. 
       
       תחזור למשרד ותגיד לעובדים וגם לשר, אין סיבה להעלות את מחיר הלחם. בסך הכול מדובר בעלייה של 21 מיליון שקל, תמצאו את זה מן הגורן ומן היקב, אבל אל תעלו את מחיר הלחם. אתם לא רוצים? תעלו את זה באופן סלקטיבי כך שלפחות הלחם האחיד והחלה לשבת לא יעלו יותר לעם ישראל. אפשר למצוא את הפתרון אם יש לב ונשמה. תודה רבה. 

היו"ר קולט אביטל:
       
       תודה רבה. חבר הכנסת מרגי. 

סגן שר התעשייה, המסחר והתעסוקה אלי אפללו:
       
       אתה לא העלית את מחיר הלחם בזמן שהיית שר? 

רן כהן (מרצ-יחד):
       
       לא. תשאל אותם. העליתי את מחירי הלחמים היותר משובחים והיותר יקרים. 

סגן שר התעשייה, המסחר והתעסוקה אלי אפללו:
       
       הפוך. 

שאול יהלום (מפד"ל):
       
       לא, הוא לא העלה, אתם העליתם. 

היו"ר קולט אביטל:
       
       חבר הכנסת יהלום. אדוני סגן השר, תאפשרו לחבר הכנסת מרגי. בבקשה. 

יעקב מרגי (ש"ס):
       
       גברתי היושבת-ראש, חברי חברי הכנסת, מכובדי סגן השר, לאור הודעתו של ראש הממשלה, הייתי רוצה  לפנות לאבשלום קור או לרות אלמגור, הם מבינים בעברית טוב יותר ממני. אולי הוא פועל בעקביות - האם המלחמה בעוני שאליה הוא התכוון, אולי יש בעברית איזה פן שאנחנו לא מכירים במלחמה בעניים? 
       
       זאת הזדמנות גם להודות לממשלה על העקביות. אם נבדוק כמה מאפיות מייצרות במדינה את הלחם האחיד - אין הרבה. בעקביות הממשלה לוקחת מהעניים ונותנת לכמה משפחות במדינה. 
       
       אני קורא מכאן, אם הממשלה רוצה להסיר את החרפה, הבושה ואות הקלון מפניה, לחזור בה מהודעה זו ולהודיע כבר בשבוע זה או במרוצת השבוע הבא, על הוזלת מחיר הלחם, כמו שידעה לחזור מגנבת המסים במחיר הדלק. 

היו"ר קולט אביטל:
       
       תודה רבה. אנחנו עוברים להצבעה על העברת הנושא לוועדת הכלכלה. אפשר להצביע. 
       
       
מס' הצבעה 14
       
בעד ההצעה להעביר את הנושא לוועדה – 8 
בעד ההצעה שלא לכלול את הנושא בסדר-היום – אין 
נמנעים – אין 
ההצעה להעביר את הנושא לוועדת הכלכלה נתקבלה.  
       
היו"ר קולט אביטל:
       
       תודה רבה. בעד - 8, אין מתנגדים, אין נמנעים; אני קובעת שהנושא עובר לטיפול ועדת הכלכלה. 
       
       חברי חברי הכנסת, תם סדר-היום, ישיבת הכנסת הבאה תתקיים ביום שני, ה' בחשוון התשס"ה,  7 בנובמבר 2005, בשעה 16:00. ישיבה זאת נעולה. 
       
       הישיבה ננעלה בשעה  17:06.
     
עמוד 149 מתוך 149

