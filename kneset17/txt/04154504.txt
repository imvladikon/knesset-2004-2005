    תוכן העניינים
מסמכים שהונחו על שולחן הכנסת	3
מזכיר הכנסת אריה האן:	3
הצעות סיעות שינוי ומפד"ל--האיחוד הלאומי – ישראל ביתנו  להביע אי-אמון בממשלה בשל:	5
א. התחייבותה להעברת 290 מיליון ש"ח ליהדות התורה;	5
ב. פתיחת ה"גרנד קניון" בשבת	5
יוסף לפיד (שינוי):	5
שר התחבורה מאיר שטרית:	14
זבולון אורלב (מפד"ל):	23
שר התעשייה, המסחר והתעסוקה אהוד אולמרט:	26
אופיר פינס-פז (העבודה-מימד):	30
מסמכים שהונחו על שולחן הכנסת	34
מזכיר הכנסת אריה האן:	34
הצעות סיעות שינוי ומפד"ל--האיחוד הלאומי – ישראל ביתנו  להביע אי-אמון בממשלה בשל:	35
א. התחייבותה להעברת 290 מיליון ש"ח ליהדות התורה;	35
ב. פתיחת ה"גרנד קניון" בשבת	35
יחיאל חזן (הליכוד):	35
רוני בריזון (שינוי):	38
רוני בריזון (שינוי):	39
שלמה בניזרי (ש"ס):	40
אבשלום וילן (יחד):	41
ניסן סלומינסקי (מפד"ל):	42
גילה גמליאל (הליכוד):	43
מאיר פרוש (יהדות התורה):	44
עסאם מח'ול (חד"ש-תע"ל):	46
עמיר פרץ (עם אחד):	47
ואסל טאהא (בל"ד):	48
עבד-אלמאלכ דהאמשה (רע"ם):	49
גדעון סער (הליכוד):	51
הצעת חוק שירות ביטחון (הגבלות קריאה לשירות מילואים  של קצין – הוראת שעה) (תיקון מס' 3), התשס"ה-2004	60
הצעת חוק איסור מימון טרור, התשס"ה-2004	62
מיכאל איתן (יו"ר ועדת החוקה, חוק ומשפט):	62
ג'מאל זחאלקה (בל"ד):	74
ואסל טאהא (בל"ד):	76
מוחמד ברכה (חד"ש-תע"ל):	77
עסאם מח'ול (חד"ש-תע"ל):	79
אחמד טיבי (חד"ש-תע"ל):	80
    
       

       דברי הכנסת
       י / מושב שלישי / ישיבות קצ"ד-–קצ"ו /
       א'--ג' בטבת התשס"ה / 13-15 בדצמבר 2004 / 10
       חוברת י'
       ישיבה קצ"ד
       
       
       
       
       
הישיבה המאה-ותשעים-וארבע של הכנסת השש-עשרה
יום שני, א' בטבת התשס"ה (13 בדצמבר 2004)
ירושלים, הכנסת, שעה 13:01



מסמכים שהונחו על שולחן הכנסת

היו"ר ראובן ריבלין:
       
       גבירותי ורבותי חברי הכנסת, היום יום שני, א' בטבת התשס"ה, ראש חודש טבת, 13 בחודש דצמבר 2004 למניינם. חודש טוב לכולם. אני מתכבד לפתוח את ישיבת הכנסת. 
       
       על סדר-יומנו היום הצעות אי-אמון, אבל קודם לכן הודעה למזכיר הכנסת. 

מזכיר הכנסת אריה האן:
       
       ברשות יושב-ראש הכנסת, אני מתכבד להודיע, כי הונחו היום על שולחן הכנסת – 
       
       לדיון מוקדם: הצעת חוק הפיקוח על מעונות לפעוטות, התשס"ה-2004, מאת חברת הכנסת רוחמה אברהם; הצעת חוק הבטחת הכנסה (תיקון - זכאות לגמלה בזמן לימודים), התשס"ה-2004, מאת חברי הכנסת יורי שטרן ואליעזר כהן; הצעת חוק טיפול בחולי נפש (תיקון - קביעת בית-משפט כשירות לשחרור), התשס"ה-2004, מאת חברת הכנסת זהבה גלאון; הצעת חוק עבירות שיש עמן קלון, התשס"ה-2004, מאת חברת הכנסת יהודית נאות וקבוצת חברי הכנסת; הצעת חוק גנים לאומים, שמורות טבע, אתרים לאומיים ואתרי הנצחה (תיקון - הכרזה על גן לאומי ושמורת טבע), התשס"ה-2004, מאת חברת הכנסת יהודית נאות וקבוצת חברי הכנסת; הצעת חוק הרישום למוסדות להשכלה גבוהה, התשס"ה-2004, מאת חברת הכנסת יהודית נאות וקבוצת חברי הכנסת; הצעת חוק שידורים בשפה תקנית (תיקוני חקיקה), התשס"ה-2004, מאת חבר הכנסת יוסי שריד וקבוצת חברי הכנסת; הצעת חוק השוואת זכויות הסטודנט לזכויות אברך, התשס"ה-2004, מאת חברת הכנסת יהודית נאות וקבוצת חברי הכנסת; הצעת חוק מידע גנטי (תיקון - בדיקה גנטית להורות בעת ההיריון), התשס"ה-2004, מאת חברות הכנסת זהבה גלאון ואורית נוקד; הצעת חוק המרכז למורשת הדרוזים בישראל, התשס"ה-2004, מאת חבר הכנסת מגלי והבה; הצעת חוק לתיקון פקודת העיריות (איסור תפיסת מיטלטלין ועיקולים), התשס"ה-2004, מאת חבר הכנסת אריה אלדד; הצעת חוק לתיקון פקודת התעבורה (שכרות), התשס"ה-2004, מאת חבר הכנסת חמי דורון וקבוצת חברי הכנסת; הצעת חוק סיווג, סימון ואיסור שידורים מזיקים (תיקון - החלת חובת הסימון על פרסומים), התשס"ה-2004, מאת חברת הכנסת מל פולישוק-בלוך וקבוצת חברי הכנסת; הצעת חוק שירות המדינה (מינויים) (תיקון - משרות אמון), התשס"ה-2004, מאת חברי הכנסת גדעון סער, גלעד ארדן וגילה גמליאל; הצעת חוק הגנת הצרכן (תיקון - מתן שירות שיחות טלפון חינם), התשס"ה-2004, מאת חבר הכנסת חיים כץ; הצעת חוק לתיקון פקודת העיריות (פטור מארנונה למבני תנועות נוער), התשס"ה-2004, מאת חברת הכנסת אורית נוקד; הצעת חוק אזור סחר חופשי אילת, התשס"ה-2004, מאת חבר הכנסת יורי שטרן וקבוצת חברי הכנסת. 
       
       מסקנות ועדת הפנים ואיכות הסביבה בעקבות דיון מהיר בנושא: צווי הריסה שהוגשו לבתים ביישוב דאר-אל-חנון. תודה רבה. 

היו"ר ראובן ריבלין:
       
       תודה רבה. אני מודיע לכם, חברי הכנסת הנכבדים, ובעיקר ליושב-ראש ועדת הכנסת, שהמצלמות האוטומטיות מופעלות היום לראשונה, והרינו עומדים וניצבים לפני עם ישראל כאשר מצלמות אוטומטיות הן המכוונות דרך האולפנים. 

רוני בר-און (הליכוד):
       
       הכול מכוון אלי?

היו"ר ראובן ריבלין:
       
       לא דאגת לזה בחוק-היסוד של הקמת הטלוויזיה, אבל זה מכוון לכל חברי הכנסת ובהחלט תתפעלו. אנחנו צועדים עם מיטב הפרלמנטים בעולם ההולכים לפני המחנה בעניין המכשור. 


הצעות סיעות שינוי ומפד"ל--האיחוד הלאומי – ישראל ביתנו 
להביע אי-אמון בממשלה בשל:
א. התחייבותה להעברת 290 מיליון ש"ח ליהדות התורה;
ב. פתיחת ה"גרנד קניון" בשבת

היו"ר ראובן ריבלין:
       
	רבותי חברי הכנסת, אנחנו ממתינים לשר, שכן לא אאפשר ליושב-ראש האופוזיציה העתידי והשר וסגן ראש הממשלה לשעבר לבוא ולהרצות את האי-אמון הראשון שלו כשהממשלה לא מתכוונת לשלוח לכאן את נציגה כמתבקש. אלא אם כן חבר הכנסת והשר לשעבר טומי לפיד מסכים להתחיל לדבר. עשר הדקות יתחילו להיחשב מרגע שנציג הממשלה ישב כאן. 

רוני בריזון (שינוי):
       
       זו הצעה שאי-אפשר לסרב לה. 

היו"ר ראובן ריבלין:
       
       מה שהייתי צריך לעשות ברגע זה הוא לדחות את הישיבה. אבל אז הממשלה תוכל לעשות שימוש שלא כדין בתהליך האי-אמון בכך שלא תבוא. 

אילן שלגי (שינוי):
       
       הממשלה פשוט חוששת.

היו"ר ראובן ריבלין:
       
       אבל הנה השר שטרית, שאף פעם לא מאכזב. איחור של שתי דקות הוא לא איחור רציני במחוזותינו. שר המשפטים לשעבר, שהוא השר שטרית היום, השר המקשר והשר המופקד על תיקים רבים, ישמע את שר המשפטים לשעבר כראש האופוזיציה העתידי מרצה את טענותיו להבעת אי-אמון בממשלה. עשר דקות לרשות אדוני, נא להתחיל. תודה. 

יוסף לפיד (שינוי):
       
       אדוני היושב-ראש, סיעת שינוי מציעה אי-אמון בממשלה בגלל הבטחת ראש הממשלה להעביר 290 מיליון ש"ח ליהדות התורה בתוך תקציב שהסכום הזה לא מופיע בו בכלל, כי הרי כשהממשלה אישרה את התקציב הסכום הזה לא הוקצה. זו החלטה ארביטררית לחלוטין, ועוד אחזור אליה. 

       תחילה אני רוצה לומר לכם, אדוני יושב-ראש הכנסת ואדוני השר שטרית, שמפלגת העבודה – שבאופן מוחלט מיוצגת כאן במיעוט, שני חברי כנסת. 

גאלב מג'אדלה (העבודה-מימד):
       
       העיקר האיכות, אדוני. 

יוסף לפיד (שינוי):
       
       חבל, כי שינוי עזבה חמישה תיקים למען עיקרון, בעוד מפלגת העבודה עוזבת עיקרון למען התיקים. 

אופיר פינס-פז (העבודה-מימד):
       
       איזה יופי.

היו"ר ראובן ריבלין:
       
       חבר הכנסת פינס, נא לשבת; ברוך הבא, וחודש טוב. 

אופיר פינס-פז (העבודה-מימד):
       
       זה אי-אמון בעצמך, כל האי-אמון הזה. 

היו"ר ראובן ריבלין:
       
       חבר הכנסת פינס, אדוני עומד מול - - - 

רוני בריזון (שינוי):
       
       - - - ש"ס, לא רועדות לך הידיים? 

עבד-אלמאלכ דהאמשה (רע"ם):
       
       לפי המסורת, אם יש חבר כנסת חדש, לא קוטעים אותו. הוא חדש.

חמי דורון (שינוי):
       
       - - - 

אופיר פינס-פז (העבודה-מימד):
       
       - - - 

היו"ר ראובן ריבלין:
       
       חברי הכנסת משינוי, אני מכיר את מנהיגכם יותר זמן מכם, כנראה, הוא עדיין יכול להסתדר עם כמה חברי כנסת. חבר הכנסת פינס, אם אדוני רוצה להעיר הערה, ישב במקומו. 

אופיר פינס-פז (העבודה-מימד):
       
       אין להם בושה?

מל פולישוק-בלוך (שינוי):
       
	- - - 

יוסף לפיד (שינוי):
       
       רבותי, כדי שלא תהיינה אי-הבנות, הם אמרו לליכוד ולשרון שהיו שמחים אם המפלגה שלנו היתה מצטרפת לממשלה, ובזה הם יצאו ידי חובה. התירוץ שהם מפרסמים, ורצוי שהציבור ידע - - -

רוני בר-און (הליכוד):
       
       הם לא התכוונו.

עבד-אלמאלכ דהאמשה (רע"ם):
       
       אל תהיה בטוח. 

יוסף לפיד (שינוי):
       
       מה אומרת דליה איציק בשמה של העבודה: כאשר אתם נכנסתם לממשלה לפני שנתיים, אתם נכנסתם בלעדינו, אז מה הטענה שלכם שאנחנו עכשיו נכנסים בלעדיכם? אבל הם הרי יודעים את ההבדל: ההבדל היה שלפני שנתיים, אם לא היינו נכנסים לממשלה – ואכן תבענו את צירופה של העבודה – שרון היה יכול להקים ממשלה עם החרדים ועם המפד"ל, והיה לו רוב בלי העבודה וגם בלי שינוי. עכשיו שרון לא יכול להקים ממשלה בלי העבודה; המפתח נמצא בידי העבודה. שרון תלוי בעבודה, והעבודה מתרפסת. כל מה שהיא רוצה זה שייתנו לה תיקים, וכל המחלוקת עכשיו היא בתוך מפלגת העבודה, כי יש שם הרבה יותר אסקימוסים מכלבי ים.

רוני בר-און (הליכוד):
       
       תציע אי-אמון בעבודה.

יוסף לפיד (שינוי):
       
       זה יבוא כשהם יצטרפו.

רוני בריזון (שינוי):
       
       ומהר יותר ממה שאתה חושב.

יוסף לפיד (שינוי):
       
       רק רציתי להבהיר מה ההבדל בין זה שאנחנו לא ביקשנו והעובדה שהעבודה לא עושה עכשיו כל מאמץ כדי שאנחנו שנהיה בממשלה – למרות חבר הכנסת פינס, שלא אוהב לשמוע את הדברים האלה. חבר הכנסת פינס, בכל סקר של דעת קהל, הרוב העצום של הציבור רוצה ממשלת אחדות לאומית חילונית. 

אופיר פינס-פז (העבודה-מימד):
       
       אתה מנהיג של סקרים, זאת הבעיה שלך. אתה מנעת אותה, אתה מנעת אותה, אף אחד אחר לא. תסתכל בראי.

יוסף לפיד (שינוי):
       
       חילונית, חילונית. 

רוני בריזון (שינוי):
       
       רק אל תגיד - - -

אופיר פינס-פז (העבודה-מימד):
       
       חוצפה. 

חמי דורון (שינוי):
       
       - - -

יוסף לפיד (שינוי):
       
       אתם זוחלים לתוך הממשלה הזאת ללא תנאים, ללא הסתייגויות, ללא ניסיון קלוש ביותר להקים את הממשלה שהציבור רוצה. 
       
איתן כבל (העבודה-מימד):
       
       לא אנחנו זרקנו אותו, ראש הממשלה זרק אותו.

יוסף לפיד (שינוי):
       
       לא זרק אותנו אף אחד. אנחנו הצבענו נגד התקציב.

איתן כבל (העבודה-מימד):
       
       מה אדוני רוצה מאתנו, מה אתה מטיף לנו כל הזמן? מה אתה מטיף לנו כל הזמן? בגללנו?

היו"ר ראובן ריבלין:
       
       חברי הכנסת, אני מציע לכם או את לשכתי או חדר מיוחד שאקצה לכם, כדי לברר את זה ביניכם. עכשיו אנחנו שומעים את חבר הכנסת לפיד.

אופיר פינס-פז (העבודה-מימד):
       
       אתה עושה אי-אמון בממשלה ומדבר עלינו. 

איתן כבל (העבודה-מימד):
       
       אנחנו לא בממשלה בכלל. 

היו"ר ראובן ריבלין:
       
       חבר הכנסת פינס, שמת לב: ברגע שהוא פנה אליך, בלי שפנית אליו, אפשרתי לך תשובה מיידית. אבל יש גבול. 

יוסף לפיד (שינוי):
       
       רבותי, תוכנית ההתנתקות תתבצע בלאו הכי. מה שיורד עכשיו לטמיון זה התוכנית הכלכלית של ביבי נתניהו. 290 מיליון השקל ליהדות התורה הם אפס קצהו של הסכום שייגרע מהתקציב הנוכחי, אחרי שהמפד"ל תקבל 130 מיליון שקל כפי שאמר לי שרון, ועוד לא התחלנו את המיקח והממכר עם ש"ס, שלא לדבר על תביעות העבודה.
       
       אדוני היושב-ראש, היום ישבתי בוועדת החינוך בדיון על תקציב האמנות והתרבות במדינת ישראל; ישבה בראש חברת הכנסת פולישוק-בלוך. במדינת ישראל תקציב התרבות הוא 400 מיליון שקל עלובים, ומתוך 400 מיליון השקל העלובים, התקציב הזה רוצה להוריד 100 מיליון שקל - 25%. אין למדינת ישראל 400 מיליון שקל בסך הכול לכלל פעולות התרבות בישראל, אבל במחי-יד 290 מיליון שקל ליהדות התורה תמורת הצבעה אחת יש למדינה, יש לתקציב. 
       
       רבותי, מתחננים האמנים ואנשי התרבות: אל תיגעו ב-100 מיליון השקל האלה. 100 מיליון שקל. ואומר האוצר: sorry, אין לנו, אבל 290 מיליון שקל ליהדות התורה, בלי לבדוק בציציותיה, יש - -

יחיאל חזן (הליכוד):
       
       דמגוגיה. דמגוגיה.

יוסף לפיד (שינוי):
       
       - - יש. 

אילן שלגי (שינוי):
       
       מה דמגוגיה? - - -

רוני בריזון (שינוי):
       
       - - -

קריאות:
       
       - - -
       
היו"ר ראובן ריבלין:
       
       חבר הכנסת בריזון. 


יוסף לפיד (שינוי):
       
       רבותי, הממשלה החדשה עוד לא קמה, והתוכנית הכלכלית של נתניהו, שכולה נשענה על התמיכה של שינוי, מתחילה להתפורר ולהתמוסס. אתה היית סגנו של נתניהו - -

שר התחבורה מאיר שטרית:
       
       לא הייתי סגנו. 

יוסף לפיד (שינוי):
       
       - -  או שר במשרדו, במשרד האוצר, ואתה יודע שזו האמת. הוא אמר: אני מוריד מ-18% ל-17% את המע"מ, כי המסים הישירים הם הדבר הגרוע ביותר.

שר התחבורה מאיר שטרית:
       
       עקיפים. 

יוסף לפיד (שינוי):
       
       היום התחלתם במסים ישירים, להעלות אותם - - 

זבולון אורלב (מפד"ל):
       
       עקיפים. 

יוסף לפיד (שינוי):
       
       - -  על סיגריות ועל אלכוהול ועל דלק.

היו"ר ראובן ריבלין:
       
       אלה מסים עקיפים.

יוסף לפיד (שינוי):
       
       מסים עקיפים, סליחה, להעלות אותם, מפני שצריך את הכסף להעביר ליהדות התורה. במקום שהם יעשנו וישתו אלכוהול, הם לוקחים את הכסף, ואלה שמעשנים ושותים, ישלמו ליהדות התורה. 
       
       וזה לא הכול. אתם הרי יודעים טוב מאוד שברגע שהעבודה תיכנס לממשלה אין רפורמה בנמלים, ואין רפורמה בבנקים, ואין רפורמה במשק החשמל. כל המבנה של התוכנית הכלכלית - שנשענה על כתפי שינוי, שלא על דעת רבים בתוך הליכוד - יורד לטמיון, נידון לכיליון בגלל העסקה האומללה הזאת שאתם עושים - -

רוני בר-און (הליכוד):
       
       גמרת להיות שר, נהיית נביא.

יוסף לפיד (שינוי):
       
       - - אז איך אנחנו לא נבוא בהצעה להביע אי-אמון בממשלה הזאת? 
       
       אל תדאג, אנחנו נבוא בהצעות דומות גם כשאתם תשבו ביחד עם העבודה ועם החרדים, כי הכתם הגדול בכל העסקה הזאת הוא שיתוף הפעולה המחודש, הברית הבלתי-קדושה, בין מפלגת העבודה החילונית לבין המפלגות החרדיות. 
       
       אתה יודע את זה, אתה אחד המועמדים להנהיג את המפלגה הזאת, אדוני, אתה יודע את האמת - - 

מתן וילנאי (העבודה-מימד):
       
       - - - כבל - - -

יוסף לפיד (שינוי):
       
       - - שאתם מוכרים את הציבור החילוני לחרדים, כפי שעשתה מפא"י לדורותיה; אתם מחדשים את התהליך הזה שלפני שנתיים אנחנו שמנו לו קץ; ואתם עוד תקימו את משרד הדתות, כדי שהוא יוכל להיות שר; ואתם תחזירו את ההשתוללות של המועצות הדתיות; ואתם תחזירו את הכספים לאי-שוויון בין ילדים, כדי שילדי חרדים יקבלו פי-חמישה מילדי חילונים.

מתן וילנאי (העבודה-מימד):
       
       חבר הכנסת לפיד, למי ניתנה הנבואה מאז חורבן הבית?

רוני בריזון (שינוי):
       
       - - -

מל פולישוק-בלוך (שינוי):
       
       - - -


יוסף לפיד (שינוי):
       
       אתם תעשו את כל זה, ואני אחזור ואזכיר לך, חבר הכנסת וילנאי, ועוד מעט השר וילנאי, את מה שאני אומר לך פה. הציבור החילוני לא יסלח לכם את הבגידה הזאת. יש בידכם להקים עכשיו ממשלת אחדות חילונית, כי שרון תלוי בכם, ואתם לא מתנים את זה, אתם לא דורשים את זה, אתם לא עומדים על זה, אתם מוכרים את הציבור שלכם - לא רק את שלנו - את הציבור שקיווה שפה תהיה חברה ליברלית, חילונית, בריאה, מערבית ונאורה. הציבור הזה מקבל עכשיו את הבשורה היישר ממפלגת העבודה - לא יהיה. 
       
       החרדים באים, החרדים חוזרים לשלטון, החרדים בדרך, הכספים ירדו לטמיון. שוב יהיו ישיבות פיקטיביות, שוב יהיו פספורטים של בחורי ישיבה מחוץ-לארץ שבכלל לא נמצאים בארץ. כל הכלכלה המושחתת שאנחנו שמנו לה קץ, תחזור ותפרח כמו שעשתה עד לפני שנתיים. בעזרת מי? לא רק הליכוד. לא רק הליכוד. בעזרת מפלגת העבודה. 
       
       אני מאשים אתכם, חבר הכנסת וילנאי, אני מאשים אתכם בבגידה בציבור החילוני, ואני מבקש להצביע אי-אמון בממשלה שהולכת עם העבודה ועם החרדים למכור את תקציב המדינה, למכור את זכויות האזרח, למכור את החיים האיכותיים שאנחנו ביקשנו להביא, ואנחנו נמנענו עכשיו, כי כפי שאמרתי בפתיחת דברי, אני אומר במשפט האחרון: רבותי, חמישה שרי שינוי ויתרו על תיקיהם בגלל העיקרון - - 

רוני בר-און (הליכוד):
       
       לא ויתרו - - -

יוסף לפיד (שינוי):
       
       - -  העבודה מוותרת על העיקרון בשביל התיקים, תודה רבה.

היו"ר ראובן ריבלין:
       
       תודה רבה לחבר הכנסת יוסף טומי לפיד, ראש תנועת שינוי והעתיד להיות ראש האופוזיציה אם הדברים יתנהלו כפי שהם מתנהלים היום. 

קריאות:
       
       - - -

היו"ר ראובן ריבלין:
       
       רבותי חברי הכנסת, אני מזמין את חבר הכנסת והשר לשעבר זבולון אורלב לבוא ולעלות - - -

שר התחבורה מאיר שטרית:
       
       אני משיב.

היו"ר ראובן ריבלין:
       
       בבקשה, סליחה. חשבתי שאדוני רוצה להשיב על שתיהן. 

שר התחבורה מאיר שטרית:
       
       לא, כי השנייה היא של מישהו אחר.

היו"ר ראובן ריבלין:
       
       הבנתי. כבוד השר מאיר שטרית ישיב בשם הממשלה על הצעת האי-אמון של סיעת שינוי. בבקשה, אדוני. 

שר התחבורה מאיר שטרית:
       
       אדוני היושב-ראש, רבותי חברי הכנסת, ראשית אני מברך את טומי לפיד, שכנראה אמור להיות יושב-ראש האופוזיציה, על נאומו הראשון, נאום האי-אמון הראשון. אני מניח שיהיו עוד הרבה כאלה, כמו שנהוג בכנסת. כל הצעות האי-אמון נפלו עד היום, ולהערכתי גם תיפולנה בעתיד.

חמי דורון (שינוי):
       
       אל יתהלל חוגר כמפתח. 

שר התחבורה מאיר שטרית:
       
       אני מוכרח להגיד, טומי, שאני ממש משתומם על הדברים שלך. הרי אם צריך להאשים מישהו שקמה הקואליציה כפי שקמה - צריך להאשים אותך. אתה קיבלת החלטה להצביע נגד תקציב המדינה בגלל אותם 290 מיליון שקל, כשהיום אתה אומר: 290 מיליון שקל זה כאין וכאפס. ואני מצטט אותך. אתה אומר: זה כאין וכאפס לעומת התביעות שאולי תבואנה עכשיו מש"ס, מהעבודה, וכן הלאה - - -

רוני בריזון (שינוי):
       
       - - -  אתם התחלתם את כל הסיפור הזה - - -

שר התחבורה מאיר שטרית:
       
       - - - הרי את זה ידעת מראש.

אילן שלגי (שינוי):
       
       אבל גם אתם ידעתם, גם אתם ידעתם. 

שר התחבורה מאיר שטרית:
       
       ולכן, מאחר שאני מסכים עם טומי שזה כאין וכאפס - אז היה נכון שאתם לא תצביעו נגד התקציב, ותישארו בממשלה ותשפיעו לטובה - - -

מל פולישוק-בלוך (שינוי):
       
       - - -

היו"ר ראובן ריבלין:
       
       חברי הכנסת של שינוי. רק רגע, אדוני. חברי הכנסת של שינוי - - 

חמי דורון (שינוי):
       
       - - - מיליון  שקל - - -

היו"ר ראובן ריבלין:
       
       - -  אני מוכרח להביע את הערכתי ובאמת את הערצתי להיכנסכם לתפקיד חברי אופוזיציה כהרף עין.

מל פולישוק-בלוך (שינוי):
       
       - - -

רוני בריזון (שינוי):
       
       - - - טבעי - - -

חמי דורון (שינוי):
       
       - - - מיליון שקל - - -

היו"ר ראובן ריבלין:
       
       רק רגע. סגן יושב-ראש הכנסת, חבר כנסת חמי דורון, לא נהוג לקרוא קריאות ביניים ליושב-ראש. אני מברך אתכם, מקדם את פניכם בברכה, אבל זה עושים אחד אחד ובמשורה, כי אם אנחנו נקבל סיעה אופוזיציונית כל כך חזקה בבת-אחת, אנחנו - -

שר התחבורה מאיר שטרית:
       
       נתמוטט. 

היו"ר ראובן ריבלין:
       
       - - נצטרך לנהל את הישיבה עם שלושה - - -

מל פולישוק-בלוך (שינוי):
       
       אתה תשמע את כולנו ביחד.

היו"ר ראובן ריבלין:
       
       - - - עם צוות של שלושה בנשיאות. 

חמי דורון (שינוי):
       
       אדוני היושב-ראש, אין לי ספק שאתה תתרגל לזה.
     
היו"ר ראובן ריבלין:
       
       עד עכשיו התמודדתי עם ש"ס בכבוד, ואנחנו מנסים להמשיך. אי-אפשר להוציא את כל המרץ בישיבה אחת. 
       
חמי דורון (שינוי):
       
       זאת שמחת חיים, לא מרץ. 
       
היו"ר ראובן ריבלין:
       
       בבקשה. 
       
שר התחבורה מאיר שטרית:
       
       אם לא כל האשמה אז לפחות מעט ממנה בוודאי מוטל גם על כתפיך, חבר הכנסת לפיד. הרי את כל זה ידעת מראש. לא רק ידעת מראש, גם הוזהרת שזה מה שעלול לקרות, וחבל. אנשי שינוי, אני מוכרח להגיד לכם, בצער אני אומר שעזבתם את הקואליציה. אני חושב שזאת היתה טעות פוליטית של טירונים. לא הייתם צריכים לעזוב. 
       
מל פולישוק-בלוך (שינוי):
       
       אל תיתמם.
       
אילן שלגי (שינוי):
       
       ניפגש בבחירות. 
       
שר התחבורה מאיר שטרית:
       
       מאה אחוז. להפוך את האידיאולוגיה הזאת של שנאת חרדים למין פרה קדושה – עלי זה לא מקובל. 
       
מל פולישוק-בלוך (שינוי):
       
       - - - 
       
היו"ר ראובן ריבלין:
       
       חברת הכנסת מלי פולישוק, אני קורא אותך לסדר פעם ראשונה. 
       
שר התחבורה מאיר שטרית:
       
       לא על הדרך הזאת תהיה תפארתכם. 
       
       אני מבקש לציין, אדוני היושב-ראש, שהמגזר החרדי היה הנפגע הגדול ביותר מהרפורמות הכלכליות בשנתיים האחרונות. 
       
חמי דורון (שינוי):
       
       - - - אתה הרי יודע, אתה בנית אותם. 
       
היו"ר ראובן ריבלין:
       
       חבר הכנסת חמי דורון. 
       
שר התחבורה מאיר שטרית:
       
       אני לא מסתיר את העובדות. המגזר החרדי הוא המגזר שנפגע הכי הרבה מהרפורמות הכלכליות בשנתיים האחרונות. 
       
אילן שלגי (שינוי):
       
       הם עושים הכי הרבה מילואים. 
       
עבד-אלמאלכ דהאמשה (רע"ם):
       
        מה עם הערבים? 
       
שר התחבורה מאיר שטרית:
       
       פחות. 
       
היו"ר ראובן ריבלין:
       
       אם עוד לא קמה הממשלה ואתם ככה, מה יהיה כשהיא תקום? לא אאפשר הפיכת הכנסת למקום שבו אי-אפשר לדבר. תבינו את זה, כי עוד רגע הקריאות לסדר ילכו ויתכפו, וגם ידחפו. 
       
שר התחבורה מאיר שטרית:
       
       חבר הכנסת דהאמשה, כמי שישב כשר במשרד האוצר, והייתי שותף להכנת התוכנית הכלכלית ב-2003, אני אומר לך שהמגזר החרדי היה הנפגע הגדול ביותר מהרפורמות הכלכליות. הקיצוצים במגזר החרדי היו החריפים ביותר שנעשו במגזר כלשהו. 
       
אילן שלגי (שינוי):
       
       אתם גרמתם להם ללכת לעבוד. 
       
היו"ר ראובן ריבלין:
       
       חבר הכנסת שלגי, אני קורא אותך לסדר פעם ראשונה. 
       
שר התחבורה מאיר שטרית:
       
       קודם כול קוצצו קצבאות הילדים, אבל זה חל גם על ערבים וגם על אחרים. דבר שני, קוצצו הקצבות לישיבות בצורה דרסטית, קוצצו הקצבות למה שנקרא "תלמידי חוץ" בצורה דרסטית. מעבר לקיצוצים הללו, גם נעשה קיצוץ flat בכל אלה, כי כל הסעיפים האלה מופיעים בתקציבי משרד הדתות כתקציב קניות. לכן, פעם אחת קוצץ תקציב הישיבות ב-50%, ופעם נוספת קוצץ ב-flat עוד 15% ועוד 10%. 
       
חמי דורון (שינוי):
       
       אפשר לשאול את השר שאלה?
       
היו"ר ראובן ריבלין:
       
       חבר הכנסת חמי דורון, אדוני סגן יושב-ראש הכנסת, קשה לי מאוד לקרוא אותו לסדר. 
       
שר התחבורה מאיר שטרית:
       
       לכן ברור שהמגזר הזה סבל מהקיצוצים החריפים ביותר. מה שעכשיו החזירו 290 מיליון שקלים זה מעט מזעיר כדי לתקן קצת מהקיצוצים הללו. אני לא מבין למה כששינוי ביקשה, גם ב-2003 וגם ב-2004, 150 מיליון שקלים לצרכים שהיא חשבה לנכונים,  וקיבלה - - -
       
רוני בריזון (שינוי):
       
       זאת זכותנו. 
       
שר התחבורה מאיר שטרית:
       
       גם זכותם. 
       
רוני בריזון (שינוי):
       
       לא, הם באופוזיציה. 
       
שר התחבורה מאיר שטרית:
       
       היום הם בקואליציה, בריזון, וזאת זכותם, אז מה אתם כועסים? לכם מותר ולהם אסור? כשאתם מבקשים, זה בסדר; כשהם מבקשים, זאת סחיטה. 
       
חמי דורון (שינוי):
       
       אפשר לשאול את השר שאלה?
       
היו"ר ראובן ריבלין:
       
       חבר הכנסת חמי דורון, אני קורא אותך לסדר פעם ראשונה. 
       
שר התחבורה מאיר שטרית:
       
       הם לא מקבלים את זה לכיסם, הם מחזיקים תלמידי ישיבות. 
       
חמי דורון (שינוי):
       
       - - - 
       
היו"ר ראובן ריבלין:
       
       חבר הכנסת חמי דורון, אני קורא אותך לסדר פעם שנייה. השר יוכל לומר מה שהוא חפץ, אתם תביעו את עמדתכם בהצבעה. ייתכן ששכנעתם את כל הכנסת, וחבר הכנסת לפיד ייקרא הערב לנשיא להרכיב ממשלה, מה אתם רוצים?
       
שר התחבורה מאיר שטרית:
       
       חבר הכנסת דורון, האג'נדה שלהם שונה מהאג'נדה שלכם, זה ברור לגמרי, הציבור יודע את זה. אבל אתה לא יכול לכפור בזכותם לדאוג לאינטרסים שהם מייצגים, כמו שהם לא יכולים לכפור בזכותכם לדאוג לאינטרסים שאתם מייצגים. 
       
מל פולישוק-בלוך (שינוי):
       
       אבל זה לא האינטרס שלך. 
       
שר התחבורה מאיר שטרית:
       
       אני אישית חושב, שאתם עשיתם טעות פוליטית איומה. אי-אפשר להאשים את העבודה בזה, אני מאשים אתכם בזה. אף אחד לא הכריח אתכם להצביע נגד בהצבעה על התקציב. זאת קריאה ראשונה, שכולה הצהרת כוונות. 
       
חמי דורון (שינוי):
       
       אנחנו מקיימים מה שאנחנו מבטיחים. 
       
היו"ר ראובן ריבלין:
       
       חבר הכנסת חמי דורון, כבר אין לך מכסה לצעוק צעקות. 
       
שר התחבורה מאיר שטרית:
       
       עשיתם טעות גדולה. לכן, הצעת האי-אמון שהזדרזה והגישה סיעת שינוי איננה בתום-לב. לו היתה מפלגת העבודה בקואליציה עם הליכוד, האם היתה שינוי פורשת? אני לא בטוח. מצער לראות את החד-ממדיות של שינוי, בהכירה את המצב המדיני ואת ההזדמנות להשיג הישגים ישראליים לקידום תוכנית ההתנתקות והתוכנית הכלכלית. טומי לפיד, בצדק, ציין ששינוי תמכה תמיכה מאוד נאמנה בתוכנית הכלכלית, ובצדק רב – ולחשוב שרק 290 מיליון השקלים לציבור החרדי הם שהפרידו בין שינוי לבין הממשלה. 
       
מל פולישוק-בלוך (שינוי):
       
       זאת רק מנה ראשונה. 
       
שר התחבורה מאיר שטרית:
       
       אני חושב שהסיבה הזאת היא סיבה שולית, שלא הצדיקה את פרישתכם. אי-אפשר לבוא בטענה לראש הממשלה או למפלגת העבודה על העניין שתקום ממשלה אחרת בקרוב, שברור שיש לה שינויים מסוימים באג'נדה. לא כמו שאתה מתאר אותם, חבר הכנסת לפיד, לא יהיה שינוי מהותי בתוכנית הכלכלית. 
       
מל פולישוק-בלוך (שינוי):
       
       נו, באמת. 
       
שר התחבורה מאיר שטרית:
       
       מסגרת התקציב לא משתנה, רמת ההוצאה הממשלתית נשמרת. 
       
יגאל יאסינוב (שינוי):
       
       אתה מאמין לעצמך?
       
שר התחבורה מאיר שטרית:
       
       אומנם, נעשו שינויים בתוכנית הכלכלית, ונכון, כפי שציינת, שהאוצר החליט כרגע על תוכנית כלכלית להגדיל את המסים הישירים, לא את העקיפים. אני רוצה לחדד, כי אתה טעית בשני מושגים, פעמיים. המסים העקיפים הם כמו מע"מ. למה זה עקיף? כי אתה משלם את זה ברגע שאתה צורך את הכסף. המס העקיף הוא מס רגרסיבי, זאת אומרת, העני משלם יותר, כי העני צורך את כל משכורתו ולכן הוא משלם עוד 17% מס. העני משלם 17% מס על כל משכורתו, כי הוא צורך את כל משכורתו, לעומת העשיר שצורך רק חלק ממשכורתו ורק עליה הוא משלם מע"מ. לעומת זאת, מסי הכנסה ואחרים הם מסים ישירים. היתה עלייה עכשיו של המסים הישירים בשביל לכסות את החור בתקציב, אבל זה לא משנה את המהות של המסגרת הכלכלית ואת השמירה על התוואי של התוכנית הכלכלית. 
       
       אני חושב שהצעדים שנעשו באוצר לא שינו במהות את התוואי של התוכנית הכלכלית. לכן, אדוני היושב-ראש, אני מציע לחברי הכנסת לדחות את הצעת האי-אמון על הסף. 
       
היו"ר ראובן ריבלין:
       
       תודה רבה לשר מאיר שטרית. יעלה ויבוא השר לשעבר זבולון אורלב על מנת להציג את הצעת המפד"ל והאיחוד הלאומי לאי-אמון בממשלה, אשר אם תצלח, ייקרא הערב חבר הכנסת סלומינסקי אל נשיא המדינה על מנת לבקש ממנו לנסות ולהרכיב ממשלה, שכן אדוני צירף את הסכמתו לשמש מועמד המפלגות להיות ראש הממשלה הבא. 
       
ניסן סלומינסקי (מפד"ל):
       
       האם ברזומה שלי אני רשאי לכתוב את זה?
       
היו"ר ראובן ריבלין:
       
       הרזומה הוא שלך ותכתוב מה שאתה רוצה. 
       
ניסן סלומינסקי (מפד"ל):
       
       אם זה אמיתי, אני אכתוב. 
       
היו"ר ראובן ריבלין:
       
       על-פי החוק אני מאשר לרזומה שלך שאתה כתבת מכתב, על-פי החוק, שבו אתה מסכים להיות מועמד לראשות הממשלה אם הצעת האי-אמון תצלח. 
       
מיכאל איתן (הליכוד):
       
       האם אפשר לחשוב מחדש? באתי הנה בידיעה ברורה מה תהיה עמדתי, ועכשיו זאת חדשה מרעננת. 
       
היו"ר ראובן ריבלין:
       
       אם כך, אדוני, תפקידי לעמוד פה ולרענן אותך כל הזמן בידיעות אשר אולי אתה אינך יודע על אודותן. 
       
ניסן סלומינסקי (מפד"ל):
       
       אני מבקש שההצבעה על ההצעה שלי תהיה הראשונה - - - 
       
היו"ר ראובן ריבלין:
       
       ההצבעה הראשונה תהיה של לפיד, ואם לפיד יזכה הצעתך תהיה לא רלוונטית. יש לי הרגשה שיש לך סיכוי טוב להגיע להצבעה. 
       
ניסן סלומינסקי (מפד"ל):
       
       אולי נעשה רוטציה. 
       
היו"ר ראובן ריבלין:
       
       החוק לא מאפשר זאת, אבל בהחלט תוכלו להציע הצעת חוק פרטית, היום כולכם נמצאים בשולחנות חברי הכנסת והצעות חוק פרטיות הן דבר שהוא כיד הדמיון. בבקשה, חבר הכנסת אורלב. 

זבולון אורלב (מפד"ל):
       
       אדוני היושב-ראש, חברי חברי הכנסת, זאת הצעת האי-אמון הראשונה שהמפד"ל מגישה מאז עברה לאופוזיציה לפני כחודש ימים. 
       
היו"ר ראובן ריבלין:
       
       צריך להדגיש שאתם מגישים זאת עם סיעת האיחוד הלאומי. 
       
זבולון אורלב (מפד"ל):
       
       עם סיעת האיחוד הלאומי. לא בכדי היא מוגשת על רקע זהותה היהודית של מדינת ישראל בנושא השבת, שהוא כה יסודי וחשוב במורשת היהודית. ראש וראשית לכול אנו, המפד"ל, מפלגה דתית הדואגת לצביונה היהודי של המדינה. 
       
       פתיחת ה"גרנד קניון" בשבת האחרונה בחיפה היא לא רק עבירה חמורה על מצוות שמירת שבת, אלא גם סטירת לחי בוטה ומצלצלת לחוק המחייב במדינת ישראל. חוק שעות עבודה ומנוחה אוסר העסקת עובדים יהודים בשבת, אלא אם קיבלו היתר. היתר שכזה כמובן לא ניתן בשום מקרה לעסקים מסחריים הפתוחים בשבת. 
       
       חוק שעות עבודה ומנוחה איננו חוק דתי במובן הרגיל של המלה, אלא הוא גם חוק סוציאלי-חברתי שנועד להגן על עובדים מפני מעסיקיהם ולמנוע כפיית העסקתם בשבת. המחוקק ראה לנכון לאפשר לכל עובד דתי ושאינו דתי לנוח יום אחד בשבוע מעמלו ולהיות עם עצמו, עם משפחתו ועם ילדיו. יום המנוחה השבועי של עובד יהודי הוא בשבת. 
       
       ברור ומובן כי מעסיק העובר על החוק ופותח בשבת את עסקיו וכופה על עובדיו לעבוד בשבת, לא יקבל אף עובד דתי לעבוד אצלו. כך, חילול שבת של פתיחת עסקים בשבת גם גורם לפיטורי עובדים שומרי שבת ומונע את קבלתם לעבודה בעסקים הפתוחים בשבת.
       
       חברי הכנסת, גם חוקי העזר העירוניים בחיפה אוסרים על פתיחת ה"גרנד קניון", גם זאת ממניעים חברתיים הכוללים את הרצון לשמור על דו-קיום בין כל חלקי האוכלוסייה בחיפה, דתיים ושאינם דתיים, יהודים וערבים. אני משבח את יונה יהב, ראש העיר בחיפה, המשתדל ככל יכולתו ליישם מדיניות זו של שמירת הסטטוס-קוו הדתי בחיפה, ובכלל זה מניעת פתיחתם של עסקים נוספים בשבת. כל זאת כדי לשמור על מרקם היחסים בעיר חיפה. 
       
       דרך אגב, מר יהב אמר לי היום כי פתיחת הקניון היא פשוט להכעיס, כיוון שה"גרנד קניון" נמצא בלב לבה של חיפה, במרחק הליכה משתי שכונות שבהן יש אוכלוסייה רבה של שומרי שבת – נווה-שאנן, ובה ישיבה חשובה של הרב זיני, ורמת-ויז'ניץ, שבה נמצא האדמו"ר. ברור כי פתיחת הקניון בשבת היא פגיעה קשה ברגשותיהם. 
       
       חברי הכנסת, אינני תמים ואני יודע היטב כי מחסום פתיחת עסקים מסחריים בשבת נפרץ לצערי לפני שנים אחדות, בעיקר במרכזי הקניות שבתחום המועצות האזוריות ובשולי הערים הגדולות. על הראשונים אנחנו מאוד מצטערים. מן הראוי היה לחשוב כיצד ניתן להגיע לאמנה חברתית בין דתיים ושאינם דתיים, שתהיה מבוססת על איסור מסחר בשבת. אין לי סמכות להתיר חילול שבת הקשור לתרבות הפנאי, אולם במסגרת סטטוס-קוו חדש ניתן ואפשר להגיע להבנות של איסור מסחר בשבת תמורת קיום פעולות תרבות פנאי כמו אלה המתקיימות כבר היום. נכון, צריך אומץ ציבורי מצד המנהיגות הרבנית שלנו וגם מצד המנהיגות הפוליטית החילונית לעשות זאת. יפה שעה אחת קודם.
       
יוסף פריצקי (שינוי):
       
       חבר הכנסת אורלב, אני יכול לשאול אותך - - - 
       
היו"ר יולי-יואל אדלשטיין:
       
       חבר הכנסת אורלב לא יכול להתיר לך קריאת ביניים. אם תפנה אלי, אולי אתיר לך. 
       
יוסף פריצקי (שינוי):

       בהסדר כזה, חבר הכנסת אורלב, מה אתם מוותרים? מה אנחנו מוותרים אני יודע, אבל מה אתם מוותרים?
       
זבולון אורלב (מפד"ל):
       
       לשום יהודי אין סמכות להתיר איזה חילול שבת, אבל יש עובדה קיימת - דרך אגב, גם באותו "גרנד קניון" - שקיימות פעולות של תרבות. התיאטרון בחיפה פתוח. אפשר להגיע לסטטוס-קוו שיאסור מסחר בשבת מול הפעולות התרבותיות המתקיימות כבר היום.  
       
       מסחר בשבת גם פוגע אנושות בסוחרים שאינם שומרי שבת בתוך הערים שאינם פותחים את עסקיהם בשבת מתוך רצונם לשמור על החוק. אמר לי רבה הראשי של העיר חיפה, הרב שאר ישוב כהן, שגם איגוד הסוחרים בחיפה מתנגד לפתיחת הקניון בשבת, כי הסוחרים בעיר נפגעים מכך. 
       
       פתיחת עסקים בשבת פוגעת גם בסוחרים דתיים שיש להם חנויות בתוך ה"גרנד קניון" או בקניונים אחרים. הם נפגעים מתחרות בלתי הוגנת, ממש ממש כמו בגלות. אז זוהי המדינה היהודית שבה סוחר יהודי שומר שבת נפגע בגלל תחרות בלתי הוגנת מצד בעלי עסקים יהודים אחרים העוברים בצהרי יום שבת על החוק בישראל? 
       
       רבני העיר, הרב שאר ישוב כהן והרב שלמה שלוש שליט"א, יחד עם האדמו"ר מוויז'ניץ שליט"א, ביקשו להיפגש עם מנכ"ל הקניון, ישראל סביון, ועם הבעלים של הקניון, גד זאבי. לצערי,  נמסר לי כי הם מתחמקים מקיום פגישה. אני מנצל במה נכבדה זו וקורא להם להיפגש עם הרבנים ולהידבר אתם. 
       
       אני גם תובע מנציגי יהדות התורה וש"ס, המקיימים עתה משא-ומתן קואליציוני לכניסה לממשלה, לתבוע אולטימטיבית שחוק שעות עבודה ומנוחה וחוקי העזר יכובדו והסטטוס-קוו יישמר, לרבות הפעלת הפקחים ומתן הקנסות. בהיותנו בממשלה, בראשיתה, היה לנו מאבק לא קל מול שינוי - בוודאי זוכר זאת ממלא-מקום ראש הממשלה ושר המשפטים לשעבר - לשמור ולאכוף את חוק שעות עבודה ומנוחה. היתה כוונה שלא להפעיל פקחים ולא להטיל קנסות. לא נכשלנו בכך, הפקחים עבדו והוטלו קנסות. אני מקווה כי גם יהדות התורה וש"ס יתמידו בכך. זו חובתם.
       
       אני פונה גם לראש הממשלה, שהוא שר הדתות, ולממלא-מקומו ושר התמ"ת, מכובדי השר אולמרט, המופקד על חוק שעות עבודה ומנוחה, להקפיד בקלה כבחמורה באכיפת החוק. שמעתי שבשבת האחרונה אומנם היו הפקחים והטילו קנסות. אני קורא לך להמשיך מדי שבת בשבתו להטיל את הקנסות עד שייסגר הקניון.  
       
       גם בישראל חשוב להדגיש ולחזור ולהדגיש את אשר למדנו מרבותינו, כי יותר מששמרו ישראל על השבת, שמרה השבת על ישראל. היום נר שישי של חנוכה. בחג החנוכה ניצחון המכבים היה גם ניצחון תרבותי מול התבוללות והתייוונות. על כך אנחנו מברכים בתפילות ובברכת המזון: "על הנסים ועל הפורקן ועל הגבורות ועל התשועות ועל המלחמות שעשית לאבותינו בימים ההם ובזמן הזה". המאבק נגד התבוללות תרבותית והתייוונות אינו רק בימים ההם, הוא גם בזמן הזה. בדורנו, בזמן הזה, המאבק על השבת הוא חלק בלתי נפרד מהמאבק נגד ההתייוונות וההתבוללות הרוחנית.
       
       לכן אציע לחברי הכנסת להציע אי-אמון בממשלה. 
       
היו"ר יולי-יואל אדלשטיין:
       
       אני מודה מאוד לחבר הכנסת זבולון אורלב, שהציג את הצעת האי-אמון של סיעות המפד"ל והאיחוד הלאומי. ישיב בשם הממשלה על הצעת האי-אמון ממלא-מקום ראש הממשלה ושר התמ"ת, חבר הכנסת אהוד אולמרט.
       
שר התעשייה, המסחר והתעסוקה אהוד אולמרט:
       
       כבוד היושב-ראש, חברי הכנסת הנכבדים, אדוני השר לשעבר, חבר הכנסת זבולון אורלב, אלמלא היה זה דיון פורמלי בהצעת אי-אמון ולא היה במליאת הכנסת, אני מניח שבשיחה פרטית הייתי שואל אותך: מה שאמרת הם דברים ברורים, אפילו הייתי אומר הגיוניים, בחלקם מוצדקים, אבל  מה זה קשור להצעת אי-אמון בממשלה? מה אתם רוצים מאתנו? יש מצב חוקי שעל-פיו אנחנו נוהגים. על-פי המצב הזה, בדרך כלל,  המגבלה על פתיחת עסקים בשבת חלה על תעסוקה של עובדים יהודים. מי שפותח עסק בשבת - - - 

רוני בריזון (שינוי):
       
       - - - זו אפליית יהודים.
       
שר התעשייה, המסחר והתעסוקה אהוד אולמרט:
       
       לא אמרתי מה הפגם, אמרתי מה המצב החוקי. זה המצב החוקי. המצב המשפטי הוא, שאם מעסיקים עובדים לא יהודים, אפשר לפתוח את העסק. היה ויתברר שמעסיקים עובדים יהודים, יש בכך עבירה על החוק. 

       כשמבצעים עבירה על החוק, כפי שאתה אומר, בצדק, אתה אמרת את זה, לא אני, טרחת ברוב הגינותך לציין, שפקחי משרד התעסוקה היו שם בשבת והטילו קנסות. כלומר, במסגרת המצב כפי שהוא קיים כיום מבחינה חוקית, הממשלה מילאה את חובתה. למה אי-אמון? למה לא ברכה? למה לא שבח?
       
       עכשיו אני רוצה לומר משהו, ואני אומר את זה לחברי חברי הכנסת משני הצדדים, שיכולים להתווכח על הנושא הזה. אני מודה ומתוודה, בשעתי ביקשתי לקיים איזו הפסקה מתודית בפעולת האכיפה כדי לבדוק את כל הנושא הזה. היה פה מצב שהיה קצת מוזר: מצד אחד, יש הפרה גורפת של הוראות החוק, באופן הכי גלוי והכי בוטה ברחבי הארץ. אלפי בתי-עסק פתוחים בשבת, חנויות לצדי הדרכים, גם בריכוזים עירוניים או בסמוך להם. כשאני הגעתי למשרד התברר לי שיש שם ארבעה עובדים בלבד שעוסקים בפעולת אכיפה, ובתקופה שביקשתי אז לקיים את ההרפיה הזאת, את הבדיקה, בעצם בפועל הועסקו שניים. שניים היו בחופשה ארוכה, שניתנה להם עוד על-ידי השר הקודם. כפי שאתה זוכר, חבר הכנסת אורלב, השר הקודם לא היה שר חילוני דווקא, היה שר חרדי.
       
שלמה בניזרי (ש"ס):

       לא נתתי שום חופשה.
       
שר התעשייה, המסחר והתעסוקה אהוד אולמרט:
       
       היו בחופשה ארוכה של חצי שנה, בחופשה ללא תשלום. אני אומר לך מה היה בפועל. אז המנכ"ל נתן, אני לא יודע, לצורך השלמת לימודים, או משהו כזה. שני פקחים על אלפי בתי-עסק שפתוחים בשבת. אמרתי אז, שנדמה לי שזו אפילו לא העמדת פנים של אכיפת החוק, בואו נבדוק את העניין. והתחיל קול זעקה. חלק מהזועקים היו אנשים שזעקו בגלל השבת, אנשים דתיים, לרבות שותפי לקואליציה דאז, השר זבולון אורלב, יזכה לחיים ארוכים, והשר אפי איתם, ואפילו זימנו דיון אצל ראש הממשלה, והיו דפיקות על השולחן - איך אנחנו פוגעים בשבת. כמובן, אין לי ספק, זו היתה טענה כנה, אותנטית, שמשקפת את תפיסת עולמכם.
       
       אני חייב לומר, ששמעתי הרבה טענות דווקא מצד גורמים חילוניים, לרבות ראשי ערים, דוגמת הטענה שהבאת בשמו של ראש עיריית חיפה יונה יהב. הטענה באה מצדם של אלה שמקופחים כתוצאה מהאפליה בפועל שנוצרת בין אלה שפותחים עסקים בשבת לבין אלה שמקיימים את החוק ולא פותחים עסקים בשבת. התאחדות הסוחרים דאז, בראשותו של המנכ"ל הפעלתן אברהם בירנבאום, הרימה קול זעקה, עם מודעות בכל רחבי הארץ. אבל אני מוכרח להודות, ראשי ערים חילונים ממקומות שונים בארץ באו אלי באותה דרישה.
       
        לאחר שבדקתי את מאזן הנימוקים הגעתי למסקנה, גם בהתייעצות עם היועץ המשפטי לממשלה, שאי-אפשר - יכול להיות שצריך לשנות את החוק לכאן או לכאן, אבל אי-אפשר שיתקיים חוק, אי-אפשר שהתוצאה בפועל תהיה שנוצרת אפליה לרעתם של אלה שמקיימים את החוק, והמדינה לא משתמשת בכלי האכיפה לקיים את החוק. לכן הנחיתי את הגורמים במשרדי לשוב לאכיפה, וכך זה נעשה, ומתקיימת אכיפה שלא מצליחה בשום פנים ואופן – צריך לומר את הדברים בגלוי, והרי אתה מודה בהם – לשנות את התוצאה בפועל, דהיינו, שעסקים פתוחים בשבת. ייתכן מאוד שחלק מבעלי העסקים גם אומרים, שהקנסות הם כאלה ששווה להם להמשיך גם להפר את החוק,  גם לשלם את הקנס וגם להמשיך לפעול.

	מה המסקנה המתבקשת? המסקנה המתבקשת היא, שבמקום להגיש הצעת אי-אמון בממשלה, שהיא יותר הפגנתית והצהרתית ואין לה שום משמעות מהותית אחרת לבד מהשמעת הקול הזה הפומבי, אתה וחבריך תיזמו שינוי בהצעת החוק, מה שלא עשיתם - - - 

יוסף לפיד (שינוי):
       
       אדוני השר,  תרשה לי.

שר התעשייה, המסחר והתעסוקה אהוד אולמרט:
       
       אני מרשה לך, אבל היושב-ראש אומר שהוא צריך להרשות.

יוסף לפיד (שינוי):

	אדוני השר, חז"ל אמרו שאין גוזרים על הציבור גזירה שהוא לא יכול לעמוד בה. זה מקרה קלאסי.

יעקב מרגי (ש"ס):

       או שלא רוצים לעמוד בה.

שר התעשייה, המסחר והתעסוקה אהוד אולמרט:
       
       ידידי חבר הכנסת לפיד - - -  

ניסן סלומינסקי (מפד"ל):
       
       ואם ניזום הצעת חוק, תתמוך בה? 
       
היו"ר יולי-יואל אדלשטיין:
       
       חבר הכנסת סלומינסקי, בתור מועמד לראשות הממשלה אתה צריך לשבת כאן בשקט ולצפות לתוצאות. 


שר התעשייה, המסחר והתעסוקה אהוד אולמרט:

       חבר הכנסת לפיד, אני לא רוצה עכשיו להגיד מה תהיה תגובתי כשתועלה הצעה כזאת ותידון בוועדת השרים לחקיקה ויישקלו השיקולים בעד ונגד. אני רק אומר, לשיטתם של אלה שמציעים, הרי הם יודעים היטב, והם ברוב הגינותם אמרו את זה, שלא יכולה להיות להם טענה על פעולת הממשלה בתוך המסגרת של המצב החוקי כפי שהוא קיים היום. יש הפרה - יש אכיפה. אם יש דרך לשנות את זה, היא דרך של שינוי החוק. לכשתוגש הצעת החוק נראה מהי, נראה מה מוצע בה, וודאי נתייחס אליה.

	לכן, אני במקומכם הייתי מסתפק רק בהודעה הזאת, בצד ההצהרתי שלה, ומוותר על ההמשך. זה יחסוך זמן גם לציבור שרוצה למהר להדלקת נרות, נר שישי של חנוכה היום - - - 

זבולון אורלב (מפד"ל):
       
       נר שביעי.

שר התעשייה, המסחר והתעסוקה אהוד אולמרט:
       
       נר שביעי כבר, אתה צודק. 

אופיר פינס-פז (העבודה-מימד):
       
       צדקת, עכשיו נר שישי. 

שר התעשייה, המסחר והתעסוקה אהוד אולמרט:
       
       הם רוצים למהר להדלקת נר שביעי. הם צודקים. נסתפק בזה.
       
       אני אומר דבר אחד: פעולת האכיפה מתבצעת ותתבצע. היא נובעת, קודם כול, מכך שיש חוק וצריך לקיים חוק, ותפקידנו לאכוף את החוק. שנית, משום שהמצב שמתקיים, התוצאה של הפרת החוק יוצרת גם פגיעה בלא מעט בעלי עסקים בתוך הערים שמקפידים על קיומו של החוק ונמצאים ניזוקים כתוצאה מזה שהלקוחות הפוטנציאליים שלהם כבר סיימו את מכסת הקניות שלהם לשבוע בסוף השבוע במקום אחר והם נמנעים מלהגיע אליהם, והם נמצאים במצב של אפליה לרעה, דבר שבוודאי אנחנו לא רוצים לתת לו יד.
       
        האזנתי למה שאמרת, אני מבין מנין הזעקה הזאת נובעת, ואני מקווה ששמעת את דברי ותסתפק בדברים שהשמעתי כאן בשם הממשלה, ונוכל להתקדם בסדר-היום, ואני מקווה שאת כל יתר הדברים, ברוב תושייתך, יוזמתך ומרצך, תעשה במסגרת של ההליכים הפרלמנטריים שעומדים לרשותך. עד כאן, אדוני היושב-ראש.

היו"ר יולי-יואל אדלשטיין:
       
       אני מודה מאוד לשר אהוד אולמרט, שר התמ"ת וממלא-מקום ראש הממשלה. אני מבין שלא השתכנעת בינתיים, חבר הכנסת אורלב, ואתה מבקש להמשיך בסדרי הדיון בהצעת האי-אמון שלכם. לכן, בדיון המשולב ראשון הדוברים הוא חבר הכנסת אופיר פינס-פז, אחריו - חבר הכנסת יחיאל חזן, ואחריו - חבר הכנסת רוני בריזון, חבר הכנסת שלמה בניזרי וחבר הכנסת צבי הנדל. אני רק מזכיר לכולנו מה שאמר כרגע נציג הממשלה, כולם ממהרים להדלקת נר שביעי של חנוכה. שלוש דקות לכל דובר. אני מבקש מאוד להקפיד על הזמן. 

אופיר פינס-פז (העבודה-מימד):
       
       שלוש או חמש?

היו"ר יולי-יואל אדלשטיין:
       
       שלוש דקות לכל דובר, ואני מבקש להקפיד על הזמן. 

אופיר פינס-פז (העבודה-מימד):
       
       בשלוש דקות הייתי מוותר על זכות הדיבור, כמו שבתיקים קטנים נוותר על תיקים.

היו"ר יולי-יואל אדלשטיין:
       
       זאת החלטת ועדת הכנסת. 

אופיר פינס-פז (העבודה-מימד):

       אדוני היושב-ראש, חברי חברי הכנסת, אני אירה את הדברים שלי בצרורות כי אין זמן. מי שמנע ממשלת אחדות חילונית יושב מולי, קוראים לו טומי לפיד, ואל תנתקו לי את המיקרופון. למה אתם מנתקים לי את המיקרופון?

חמי דורון (שינוי):
       
       זה אצלכם במפלגה.

אופיר פינס-פז (העבודה-מימד):
       
       מי שמנע הקמתה של ממשלת אחדות חילונית זה טומי לפיד. הייתי שם. הייתי אצל ראש הממשלה עם מצנע, כשטומי לפיד ישב אצל אהוד אולמרט בבית עם המפד"ל, ושרון אומר לנו: הם עושים ממשלה בלעדיכם. יש שני מסלולים. ואתם הקמתם ממשלה עם המפד"ל, עם האיחוד הלאומי, עם הימין הקיצוני. רק אתם. פעם שנייה - - -
       
חמי דורון (שינוי):
       
       - - -
       
אופיר פינס-פז (העבודה-מימד):
       
       כן, גם זבולון אורלב היה שם. עשה לי טובה. פעם שנייה - - - 
       
חמי דורון (שינוי):
       
       - - -
       
אופיר פינס-פז (העבודה-מימד):
       
       חברים, אני לא ארד מהבמה אם לא תאפשרו לי לדבר. דעו לכם. חבל על הזמן. 
       
       הדבר השני, לאחר מכן, מי שטרפד אפשרות להקים ממשלת אחדות חילונית בפעם השנייה היה הליכוד. אבל מה? טומי לפיד החליט, מסיבות טקטיות, פופוליסטיות, אינטרסנטיות, לא להתעסק עם הליכוד עכשיו, להתעסק עם מפלגת העבודה. הציבור לא מטומטם, טומי לפיד. כולם מבינים את הטקטיקה הזאת. אם אתה רוצה לדבר אמת לציבור, אתה הרי יודע את האמת, שמי שמנע הקמתה של ממשלה שהבסיס שלה זה ליכוד-עבודה-שינוי, זה הליכוד, בפעם השנייה. מפלגת העבודה, וזו עובדה, לא רק שלא מנעה, זו היתה דרישתה משרון מהיום שהוא נבחר; אמרנו לו:  אם אתה רוצה לשתף אתנו פעולה, זו המתכונת. 
       
       עכשיו נוצר מצב חדש. למה? כי בשינוי יש בעיה. זו בעיה של ירוקים. זו בעיה של חדשים. הם ממצמצים מהר. זו בעיה נוירולוגית, אפשר לטפל בה. 

חמי דורון (שינוי):
       
       יש לי - - - בשבילך. אתם מוכנים לשים שטריימל בשביל ההתנתקות. 
       
אופיר פינס-פז (העבודה-מימד):
       
       טומי, אתה מוכן להשתיק את חמי דורון?
       
היו"ר יולי-יואל אדלשטיין:
       
       קודם כול, אני עוצר את השעון לחבר הכנסת פינס. חבר הכנסת חמי דורון, נקרא אותך לסדר? 
       
אופיר פינס-פז (העבודה-מימד):
       
       חבר הכנסת חמי דורון, אני יודע שסגרו לך את הפה שנתיים כשהיית בקואליציה. זה לא אומר שאתה חייב להשלים את כל החסר ברגע זה. רגע, יש לך זמן. 
       
חמי דורון (שינוי):
       
       - - - זמן - - -
       
אופיר פינס-פז (העבודה-מימד):
       
       יפה, יפה. 
       
היו"ר יולי-יואל אדלשטיין:
       
       או.קיי., עד כאן קריאת הביניים של חבר הכנסת חמי דורון. 
       
אופיר פינס-פז (העבודה-מימד):
       
       עכשיו, אדוני היושב-ראש, כשממצמצים יש בעיה. פעם אחת מצמצתם כשחשבתם שאו-טו-טו יהדות התורה נכנסת לממשלה, ונתתם לזה הכשר. הכשר. שמעת, חמי דורון? הכשר. כמעט פוצצתם את שינוי. נתתם לזה הכשר, לא קרה כלום. יהדות התורה לא נכנסה לממשלה. פעם שנייה מצמצתם בהצעת התקציב, כשחשבתם שאו-טו-טו הולכים לבחירות, ואו-טו-טו הכול נגמר והתחילה תעמולת הבחירות. תגיד לי, 290 מיליון השקל עכשיו, ליהדות התורה, שאני נגדם, ואני בז לתקציב הזה - יותר טוב, יותר טהור מהתקציב שאתם אישרתם למפד"ל בשנה שעברה? 220 מיליון שקל להתנחלויות, לאלף ואחד דברים – לא פציתם פה. לכל ישיבות ההסדר בשטחים, זה יותר טוב? זה עזר לעם ישראל? זה לא בזבוז כסף? זו לא הפקרות? אלה לא כספים פוליטיים? מה טוב בזה? 
       
חמי דורון (שינוי):
       
       - - -
       
יוסף לפיד (שינוי):
       
       ישיבות ההסדר מתגייסות לצה"ל.
        
אופיר פינס-פז (העבודה-מימד):
       
       אז מה, אבל הן גם עושות גם מאחזים לא חוקיים. אז מה? מה אתה מצדיק את זה? 
       
       ולכן, הדברים האלה, עם כל הכבוד - אני מבין שההתקפה היא התקפה מתוכננת, אבל צריך, כשאתה בא להתקפה, לבוא בידיים נקיות. רק זה. 
       
היו"ר יולי-יואל אדלשטיין:
       
       תודה רבה לחבר הכנסת פינס. 
       
אופיר פינס-פז (העבודה-מימד):
       
       תן לי להגיד מלה על המפד"ל. 
       
היו"ר יולי-יואל אדלשטיין:
       
       כולל פציעות, כולל הכול, כולל עצירת שעון. 
       
אופיר פינס-פז (העבודה-מימד):
       
       חבר הכנסת אדלשטיין, אדוני היושב-ראש, רק דבר אחד, כי יש פה שתי הצעות אי-אמון שונות. 
       
היו"ר יולי-יואל אדלשטיין:
       
       - - - שלוש דקות. 
       
אופיר פינס-פז (העבודה-מימד):
       
       איך אפשר לקבוע שלוש דקות? 
       
היו"ר יולי-יואל אדלשטיין:
       
       אני נותן לך שני משפטים על חשבוני. 
       
אופיר פינס-פז (העבודה-מימד):
       
       שני משפטים. אני מאוד מודה לך. אחד, אנחנו, כמובן, מתנגדים לאי-אמון על ה"גרנד קניון" בחיפה. הרבה קניונים כבר פתוחים בשבתות, חבר הכנסת אורלב. הדברים נעשים שם בנועם, אף אחד לא מפריע, הציבור מקבל את זה. למה ללבות יצרים? 
       
זבולון אורלב (מפד"ל):
       
       - - - העבודה.
       
אופיר פינס-פז (העבודה-מימד):
       
       למה ללבות יצרים? חבל, לא צריך את זה. הציבור מקבל את זה, אפשר לעבור על זה בשקט, אם לא תייצרו מהומות בחיפה. הציבור הדתי והחילוני מסתדרים עם העניין הזה. אל תפריעו להם.
        
היו"ר יולי-יואל אדלשטיין:

       תודה רבה לחבר הכנסת אופיר פינס.

       
מסמכים שהונחו על שולחן הכנסת

היו"ר יולי-יואל אדלשטיין:
       
       הודעה למזכיר הכנסת. בינתיים, חבר הכנסת יחיאל חזן יתפוס את מקומו על דוכן הנואמים. 
       
מזכיר הכנסת אריה האן:
       
       ברשות יושב-ראש הישיבה, הנני מתכבד להודיע, כי הונחו היום על שולחן הכנסת - 
       
       1. החלטת ועדת האתיקה מיום כ"ד בכסליו התשס"ה בדבר הטלת הערה על חבר הכנסת גדעון עזרא, השר לביטחון הפנים ושר התיירות, בעקבות הקובלנה של חבר הכנסת מוחמד ברכה, והטלת הערה על חבר הכנסת מיכאל גורלובסקי, בעקבות הקובלנה של מר יוסי מושקוביץ. 
       
       2. דוח כנס נאט"ו בוונציה, מטעם חבר הכנסת יוסף פריצקי. 
       
       תודה רבה.
       
היו"ר יולי-יואל אדלשטיין:
       
       תודה למזכיר הכנסת.
        

הצעות סיעות שינוי ומפד"ל--האיחוד הלאומי – ישראל ביתנו 
להביע אי-אמון בממשלה בשל:
א. התחייבותה להעברת 290 מיליון ש"ח ליהדות התורה;
ב. פתיחת ה"גרנד קניון" בשבת


היו"ר יולי-יואל אדלשטיין:
       
       בבקשה, חבר הכנסת חזן. 
       
יחיאל חזן (הליכוד):
       
       אדוני היושב-ראש, כנסת נכבדה, בראשית דברי אני רוצה להשתתף בצער המשפחות השכולות ומאחל החלמה מהירה לפצועים. 
       
       לצערי הרב, הממשלה הולכת בדרך שאני מתנגד לה, הולכת לעקור יהודים מבתיהם בגוש-קטיף, והטרור נמשך כאילו לא קרה כלום. כבר שמענו, קראנו, כיצד אבו-מאזן מארגן שיחות עם ארגוני טרור, כדי שקודם כול יתמנה להיות ראש לטרוריסטים במדינה הפלסטינית. 
       
       בכל דרך, כמו תולעים, כמו תולעים הערבים האלה, בכל מקום. כמו תולעים. מתחת לאדמה, מעל לאדמה, בכל דרך - התולעים האלה פוגעים בעם היהודי זה מאה שנה, ואנחנו מושיטים יד לשלום, ואנחנו – כאילו לא קרה כלום. אדוני היושב-ראש, כל עוד לא נבין שיש לנו עסק עם עם של מרצחים, עם של טרוריסטים שלא רוצים אותנו פה, לא יהיה פה שקט. 
       
עסאם מח'ול (חד"ש-תע"ל):
       
       - - -
       
יחיאל חזן (הליכוד):
       
       לא יהיה פה שקט, כן. אתה הדובר שלהם. בבניין הזה אתה הדובר שלהם. 
       
ואסל טאהא (בל"ד):
       
       בושה - - -
       
גאלב מג'אדלה (העבודה-מימד):
       
       - - -
       
יחיאל חזן (הליכוד):
       
       אתם, הערבים שיושבים בבניין הזה, במקום לדאוג לערבים בארץ-ישראל, במקום לדאוג להם, לדאוג לזכויות שלהם, אתם דואגים לפלסטינים, לאותם טרוריסטים שרצחו חיילים מוסלמים. חיילים מוסלמים שנרצחו אתמול על-ידי טרוריסטים, כמו תולעים מתחת לאדמה. 
       
ואסל טאהא (בל"ד):
       
       אתה מבייש את הכנסת. 
       
יחיאל חזן (הליכוד):
       
       כמו תולעים. זה מה שאתם מייצגים. עם של תולעים שחופרים בחול, לא עם שמחפש שלום.  
       
קריאות:
       
       - - -
       
היו"ר יולי-יואל אדלשטיין:
       
       אני מבקש להפסיק עם קריאות הביניים. חבר הכנסת חזן, אני מבקש להבהיר – אני מקווה, לפחות, שהכוונה שלך לא היתה לעם שלם אלא לאותם - - -
       
יחיאל חזן (הליכוד):
       
       אני מדבר על הטרוריסטים. 
       
קריאות:
       
       - - -
       
היו"ר יולי-יואל אדלשטיין:
       
       רק שנייה. חבר הכנסת עסאם מח'ול. אני מבקש, כפי שנהוג, שהדובר, אם הובן בצורה  מסוימת, יחזור בו וייתן - - - 
       
קריאות:
       
       - - -
       
היו"ר יולי-יואל אדלשטיין:
       
       מה שלא ברור לי, אני לא ביקשתי ממך עזרה, חבר הכנסת - - - 
       
יחיאל חזן (הליכוד):
       
       אמרתי – טרוריסטים, שאתם תומכים בהם - - 

עסאם מח'ול (חד"ש-תע"ל):
       
       לא, לא - - - 
       
היו"ר יולי-יואל אדלשטיין:
       
       טוב. אתם מרוצים ממה שאתם שומעים? 
       
קריאות:
       
       - - -
       
יחיאל חזן (הליכוד):
       
       - - שאתה גם תומך בהם. בדיוק כמו שהטרוריסטים האלה חופרים את החול - - - בחיילי צה"ל מוסלמים. אין להם הבחנה, לא בדת ולא בתרבות, לא לעם ולא לכלום. 
       
ואסל טאהא (בל"ד):
       
	מה הם עושים שם? הם רוצחים שם. הם כובשים, שיצאו משם מייד. 

יחיאל חזן (הליכוד):
       
       ומה אנחנו קוראים היום? - שמקימים ועדה לשחרר עצירים. אני קורא מפה לראש הממשלה לעצור בדרך הזאת. לא יכולים להושיט יד לשלום למי שמושיט יד לנשק. תודה רבה. 

היו"ר יולי-יואל אדלשטיין:
       
       תודה רבה לחבר הכנסת חזן. חבר הכנסת רוני בריזון, בבקשה. אחריו – חבר הכנסת שלמה בניזרי. 
       
גאלב מג'אדלה (העבודה-מימד):
       
       אחר כך יש לך טענות שקוראים לך גזען. 
       
עסאם מח'ול (חד"ש-תע"ל):
       
       זה לא גזען, זה תולעת - - -
       
היו"ר יולי-יואל אדלשטיין:
       
       חבר הכנסת בריזון, בשם סיעת שינוי, שלוש דקות עומדות לרשותך. 
       
רוני בריזון (שינוי):
       
       אדוני היושב-ראש, חברי חברי הכנסת, קודם כול, אני מצטרף לתלונתו של חבר הכנסת אופיר פז-פינס, בשלוש דקות אי-אפשר להספיק הרבה. 
       
היו"ר יולי-יואל אדלשטיין:
       
       נא להגיש את התלונות לחבר הכנסת רוני בר-און, יושב-ראש ועדת הכנסת. 
       
רוני בריזון (שינוי):
       
       כן, אדוני. עם זאת, אני רוצה לנצל כמה מהשניות הראשונות כדי להביע את תנחומי הכנים למשפחות חמשת החיילים שנפלו אתמול בפיגוע ברפיח, ולהוסיף איחולי החלמה מהירה לפצועים. 
       
       המעשה הנאצל ביותר שיכול אדם לעשות הוא להעמיד את גופו בין מוראות המלחמה ובין יקיריו. מי שעומד שם יחד אתי הוא אחי, בלי הבדל דת, מין וגזע. אני מצדיע לאנשים האלה, כשם שאני בז לכל מי שמשתמט מהחובה הזאת. יהי זכרם ברוך. 

       אני מבקש להתחיל, בהיעדרה של ממשלה כי הרי היא תשתנה, ובהיעדרה של קואליציה, דווקא בשר האוצר, אשר התנהגותו בימים האחרונים היתה מאוד משונה, אני מוכרח לומר, הייתי אומר גובלת בביזארי. עוד לא באו הדרישות של המפלגות אשר עתידות להצטרף אל הקואליציה, ומתוך איזו גחמה או כעס, אינני יודע מה, רץ שר האוצר וירה בעצמו בראשה של התוכנית הכלכלית שלו. זה דבר מוזר מאוד. 
       
       אני זוכר את שר האוצר מופיע בפנינו פעם, פעמיים ושלוש בוועדת הכספים, אדוני, ומסביר שהעיקרון החשוב ביותר או אחד החשובים בתוכנית הכלכלית, שתמכנו בה בכל לבנו, הוא צמצום השירות הציבורי, והמשל שהוא משל שם על האיש הרזה ועל האיש השמן. מה הוא עשה? מה עשה שר האוצר בימים האחרונים? הוא הוציא מיליארד שקל מכיסיו של הרזה כדי לקנות סופגניות לשמן. זה מה שהוא עשה. במו-ידיו הוא החריב אחד מהנדבכים היסודיים ביותר של התוכנית הכלכלית שלו, ועוד לפני שבכלל הוא היה צריך להיכנס למשא-ומתן על הדברים האלה, כך, סתם, בבת-אחת. ואתמול בערב כבר הוטלו המסים הראשונים. 
       
       והסיפורים הביזאריים האלה על אי-פריצת המסגרת, הרי ההוכחה הטובה ביותר שהמסגרת נפרצה היא העובדה שהוטלו עלינו מסים כבר אתמול ויוטלו מחר. והם מבשרים לנו, שהמס הבזוי מכולם, המס על הסולר, ממתין לנו - מיליארד שקל שיפגעו בכל אדם, כל מה שנוגע לתעבורה, כל מה שנוגע לתחבורה וכל מה שנוגע להסעה, כל מה שנוגע למים ולחשמל וכל מה שנוגע בחיים הרגילים במדינתו ייפגע כתוצאה מהמס הרגרסיבי הזה. 
       
       אי-אפשר להבין את העניין הזה, פשוט אי-אפשר להבין אותו. האם מפני שמביאים  לו את מפלגת העבודה, עכשיו הוא מתנהג כמו אותו אוהד כדורגל שקבוצתו קיבלה גול, אז הוא רץ ושורף את המועדון? בלתי מובן לחלוטין. 

היו"ר יולי-יואל אדלשטיין:
       
       נא לסיים.

רוני בריזון (שינוי):
       
       סיימתי. 
       
היו"ר יולי-יואל אדלשטיין:
       
       איזה דיוק, אני מצדיע לחבר הכנסת רוני בריזון שסיים בדיוק בשלוש דקות. חבר הכנסת שלמה בניזרי - בבקשה, אדוני. אחריו - חבר הכנסת אבשלום וילן. בבקשה, חבר הכנסת בניזרי בשם סיעת ש"ס. 
       
שלמה בניזרי (ש"ס):
       
       אדוני היושב-ראש, רבותי חברי הכנסת, אחת מהגזירות הקשות שהיו על עם ישראל היתה בזמן היוונים, כאשר הם חייבו כל יהודי: כתבו לכם על קרן השור, אין לכם חלק באלוקי ישראל. והרמב"ם כותב, שהגזירה הזאת עמדה 52 שנה, וזאת היתה הגזירה הקשה מכולן. באמת, יכול להיות יותר מגזירת חודש, שבת, מילה? אלא מה העיקרון הזה של כתבו לכם על קרן השור? כשיהודי היה כותב על קרן השור כל היום: אין לנו חלק, אין לנו חלק, אין לנו חלק, הוא עבר שטיפת מוח עצמית ושכנוע עצמי, שאין לנו חלק, חלק, חלק. כאשר אתה חוזר כל הזמן על ססמה - - - 
       
רוני בריזון (שינוי):
       
       השור זה בשביל להכשיר את חטא העגל.
       
שלמה בניזרי (ש"ס):
       
       סליחה, לא הפרעתי לך. כאשר אתה חוזר כל הזמן על אותה ססמה, בסופו של דבר יש שטיפת מוח. כך אתם, שינוי, מהרגע שיצאתם מהקואליציה, חזרתם לימי הזוהר ולימי הליצנות שלכם - החרדים, החרדים, החרדים. לא עובדים, לא עובדים, לא עובדים. כסף, כסף, כסף. פרזיטים, פרזיטים, פרזיטים. לא עושים צבא, לא עושים צבא, לא עושים צבא. שואלים אותו על גידול חסה בשטחים, הוא עונה לך: החרדים לא עושים צבא. בכל דבר מגיעים לזה. 
       
       שמעתם פה את טומי לפיד, חבל שהוא לא נשאר פה, איזה ריר של אנטישמיות של ניצול שואה. זה הדבר הכי מעניין, איך ניצול שואה יכול להיות אנטישמי. במקום שילמד קצת מוסר, איך הוא נרדף, איך אביו נרצח, בדיוק מה שעשו נגדו הוא מפעיל נגד אחיו - אם הוא אחי בכלל - פה בתוך כנסת ישראל. איזו אנטישמיות - הוא וכל חבריו - ראיתם פה. כאילו לילדים שלנו לא מגיע אוכל, לא מגיעים להם חיים, לא מגיע להם כלום. כאילו רק הוא עשה צבא, רק הוא תרם, רק הוא נתן. אתה רוצה שאני אוכיח לך כמה חרדים כן עושים צבא? אני כן עשיתי צבא, לילדי לא מגיע לקבל? מה זאת אומרת? 
       
       אתה בא לערבים שלא עשו צבא ואומר להם, לא תקבלו אוכל, לא תקבלו כסף? אין להם סטודנטים שהמדינה מסבסדת אותם כל שנה ב-10,000 דולר? מגיע להם, הם אזרחי המדינה, המדינה מחלקת את העוגה על-פי המסים שאנחנו משלמים. מה אתה חושב, שכספי המסים הם שלך באופן פרטי? אני לא משלם מס ערך מוסף, לא משלם את כל המסים של מדינת ישראל? 
       
       החוצפה הזאת של שטיפת המוח, אתה כבר פאסה, אתה והמפלגה שלך, אנשים כבר מאסו בדברים האלה, כל היום רק לבוא ולחרחר ריב וליצור פה מלחמת אחים. 
       
       היום הבחנת, בדיוק בחג החנוכה, מי הם בדיוק היהודים האמיתיים ומי המתייוונים. הרי בתרבות שלך, תרבות ההלניזם, אני לא מבין בכלל למה אתם חוגגים חנוכה. על מה לחמו שם? המכבים נגד היוונים, נגד התרבות ההלניסטית. וזה בדיוק מה שאתם מייצגים. החג הזה - הכי אנטי-תזה לחילוניות. 
       
צבי הנדל (האיחוד הלאומי - ישראל ביתנו):
       
       הוא אמר בריאיון לעיתון: אם עכשיו הייתי אצל היוונים, הייתי מתייוון. 
       
שלמה בניזרי (ש"ס):
       
       אין ספק בכך, הוא לא צריך להגיד, זה ברור מאליו. טוב שאתה אומר את זה; אם תראה לי את זה, אשמח מאוד. 
       
       לכן, רבותי חברי הכנסת, הדברים שלו משוללים כל יסוד, הם מוצפים בארס ורעל. זה מה שיכול להחריב את המדינה, השנאה הזאת; במקום לחפש את המכנה המשותף, כל הזמן הוא מחפש איך להיבנות על-ידי פירוד והסתה. תודה. 
       
היו"ר יולי-יואל אדלשטיין:
       
       תודה לחבר הכנסת שלמה בניזרי. חבר הכנסת אבשלום וילן, אתה בכיוון הלא-נכון, מקומך על דוכן הנואמים. אחריו - חבר הכנסת ניסן סלומניסקי. 
       
אבשלום וילן (יחד):
       
       אדוני היושב-ראש, רבותי חברי הכנסת, אני מוכרח להודות, שהפליק-פלאק שמבצעת סיעת שינוי במהירות כזאת, טיפה תמוה בעיני. הרי רק לפני שבועיים היו אנשי שינוי הנאמנים הגדולים ביותר של אריאל שרון; כמעט בבחינת עבדים נרצעים, שפחות חרופות. ותראו מה קרה, ראה זה פלא, מחוץ לממשלה ובשצף קצף הם מתחילים להגיש הצעות אי-אמון. אני מודה, אפילו למי שהתרגל לראות מהפכים פוליטיים חדשים לבקרים בבניין הזה, הקפיצות האלה בהחלט מדהימות. 
       
       הפעם לשם שינוי, שינוי אכן צודקים. העובדה שראש הממשלה קונה שלטון בנזיד 290 מיליון שקלים לחרדים, היא עובדה חמורה. כולנו יודעים מה קורה בסל הבריאות, כולנו יודעים מה קורה עם הקשישים, כולנו יודעים מה קורה עם הפערים החברתיים. לו בא ראש הממשלה או שר האוצר ואמר, בסדר, אני משנה את ממשלתי, הבה נלך בהזדמנות זאת, אם רוצים לחלק מיליארד שקל בתקציב, ניתן אותם לכלל הציבור. הרי  החולים לא מבדילים בין סוגים שונים של אנשים ובסל התרופות חסרים 400 מיליון שקל. כך גם בנושא הקשישים. אבל לא, מתחיל תשלום אתנן לכל המרבה במחיר, לנושאים סקטוריאליים פרופר, למפלגות סקטוריאליות שמייצגות אינטרס צר. 
       
       לכן סיעת יחד תצביע היום בעד הצעת האי-אמון בממשלה, כדי להביע את עמדתנו העקרונית והברורה כנגד תשלומי האתנן הללו המיותרים לחלוטין. אנחנו ממשיכים לתמוך בהתנתקות. נצביע פעם אחר פעם, גם אם תקום ממשלה אחרת, בעד ההתנתקות. ואנחנו נצביע נגד מדיניות שלדעתנו היא מדיניות של איוולת וחוסר צדק משווע. 

       אנחנו נצביע נגד הצעת המפד"ל, כי להוציא קנטרנות לשמה, לקחת קניון בחיפה וממנו להתחיל ללחום את מלחמת הסטטוס-קוו, נראה לנו מיותר והזוי לחלוטין. רוצים לדבר על סטטוס-קוו? בואו נדבר על הכול, בואו נראה איך מגיעים לאמנה חברתית, לא בחקיקה ולא בפוליטיקה. בואו נפריד סוף-סוף את הדת מהפוליטיקה ונתחיל לחיות ביחד כבני-אדם. נלך האחד לקראת השני ולא דרך מנוף החקיקה או מנוף הפרלמנט. תודה, אדוני היושב-ראש. 

היו"ר יולי-יואל אדלשטיין:
       
       תודה לחבר הכנסת אבשלום וילן. חבר הכנסת ניסן סלומינסקי, ואחריו - חברת הכנסת גילה גמליאל. 

ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, הגשנו הצעת אי-אמון בממשלה, שיש לה שני היבטים: ההיבט האחד – ולכן אני ממש נדהם מדבריו של חבר הכנסת אבו וילן, נעזוב לרגע את השבת ואת כל הדברים, על אלה נדבר עוד מעט; יש חוק במדינת ישראל – ואבו וילן אומר שהוא מתפלא שאנחנו מתחילים מלחמה דרך קניון – יש חוק. אתה, כחבר הכנסת, בבית-המחוקקים, היית צריך לעמוד פה ולדבר על כך שלא יכול להיות שמפירים חוק בריש גלי ולא עושים שום דבר, ועוצמים עין וקורצים ונותנים לזה להיעשות – הכנסת, ובמצבים מסוימים אפילו בית-המשפט העליון, וכל בתי-המשפט שהגדירו כל מיני הגדרות שונות ומשונות כדי לאפשר הפעלה של קניונים, אזורי מסחר וכו' שנמצאים בקיבוצים ובכל המקומות האלה. יש חוק, וכולם משחקים בו איך שהם רוצים, עד שזה מגיע לנושאים אחרים, ואז מניפים דגל של חוק וקוראים לאחרים פורעי חוק. מי שנלחם בשביל ארץ-ישראל הוא פורע חוק; מי שמחלל את השבת וכו' הוא שומר החוק, אף שזה נגד החוק.
       
       ההיבט השני הוא נושא השבת. אני חושב שמדינות רבות בעולם – הייתי פעם בצרפת, ביום השבת שלהם רצינו למלא דלק, והכול היה סגור. כששאלנו אמרו: מה פירוש? לא יעלה על הדעת שמישהו יפתח. היהדות – עוד הרבה לפני שכולם התחילו להיות אור לגויים – היהדות באה וקבעה: שישה ימים עובדים, והיום השביעי מנוחה. נעזוב את הנושא הרוחני שבעניין; אפילו כפשוטו, כחוק סוציאלי שקבעה היהדות, וכל העולם, שפעם העביד בפרך את כולם שבעה ימים, התחיל ללמוד מהיהדות. אנחנו רוצים להיות מדינה נאורה, אז מה אנחנו עושים? אחרי שכבר נכנס במדינת ישראל חוק שלפיו שישה ימים עובדים ויום אחד נחים, וברוך השם קבעו שזה יהיה יום השבת, מה כולם עושים עכשיו כדי להיות סופר-נאורים? אלה שצועקים פה טוענים שהם מייצגים את הנאורות, את הציבור הנאור, את הצפונים – הם באים ואומרים שברגע שהופכים גם את היום הזה ליום עבודה, ואין כבר יום חופשי – שבעה ימים – הם יוצאים נגד זה ואומרים: אתם לא תכפו עלינו וכו'. איזה מין אבסורד? איזה מין שכל, גם לשיטתם?
       
היו"ר יולי-יואל אדלשטיין:
       
       תודה רבה.
       
ניסן סלומינסקי (מפד"ל):
       
       לכן אני אומר – ושמעתי את השר, הוא צודק, רק לא בדבר אחד – אם הממשלה היתה חושבת שזה חשוב והיא רוצה – ראינו איך הממשלה הזאת וראש הממשלה הזה הפכו את כל החוקים, סובבו את הכול; כשיש משהו שראש הממשלה רוצה, שום דבר לא עומד בדרכו. אז הדבר הזה, אם הוא היה רוצה בכך באמת, שום קניון ושום אזור מסחרי לא היו נפתחים. אם הם נפתחים, סימן שיש כאן קריצת עין, ולכן הצענו להביע אי-אמון בממשלה. תודה רבה לך.
       
היו"ר יולי-יואל אדלשטיין:
       
       תודה רבה לחבר הכנסת סלומינסקי. חברת הכנסת גילה גמליאל, ואחריה - חבר הכנסת מאיר פרוש.
       
גילה גמליאל (הליכוד):
       
       אדוני היושב-ראש, כבוד השר, חברי וחברות הכנסת, מצב פתטי מעין זה שיש היום בכנסת פשוט לא יעלה על הדעת. סיעת שינוי מגישה הצעת אי-אמון בממשלה ואפילו לא טורחת להראות את פניה כדי שנוכל לענות ולהשיב לה על עצם האי-אמון. על מה מגישים הצעת אי-אמון, על זה שפיטרו אתכם מהממשלה? על מה בדיוק מגישים שרי שינוי לשעבר הצעת אי-אמון? הרי עד לפני שבוע לא רק שהם היו בממשלה, אלא יותר מזה, הם הגדילו לעשות, ניסו בכל דרך להישאר, ורק השנאה לדת, השנאה לחרדים – 290 מיליון ש"ח, זה מה שהוביל אותם בסופו של דבר למצב שבו הם מצביעים נגד הממשלה. 

גאלב מג'אדלה (העבודה-מימד):
       
       זה לא כסף קטן. 
       
גילה גמליאל (הליכוד):
       
       לא הנושא האידיאולוגי, לא הנושא החברתי ממדרגה ראשונה, אלא 290 מיליון ש"ח, שכן במשא-ומתן הם היו יכולים לקבל את הכספים האלה להורדת שכר הלימוד – אותו סכום בדיוק, אבל לכאן נכנסו כבר משחקי כבוד. טומי לפיד הרגיש – איך זה יכול להיות שהעבירו כספים מאחורי גבו? לא משנה אם הכספים הועברו או לא הועברו – הם הועברו מאחורי גבו. 
       
       אני רוצה לומר לכם שהיום קיבל מרכז הליכוד החלטה לדאוג לממשלה רחבה, שבה הליכוד – עם 40 מנדטים – יחד עם ש"ס, עם יהדות התורה ועם מפלגת העבודה ירכיבו את הממשלה, ואז נראה מצב באמת מגוחך, שבו טומי לפיד ישב עם עצמו באופוזיציה ויצטרך לנסות לייצר פה ולצאת נגד ממשלה שעד היום הוא ממש נאחז בה לאורך כל הדרך וויתר על כל העקרונות. אם היו באים במשך כל התקופה הזאת ובאמת נלחמים על ברית הזוגיות, על נישואים אזרחיים, היה אפשר לומר: קרה מקרה בישראל. אבל כל השנתיים שבהן היתה להם האפשרות לקדם את הדברים שהם מאמינים בהם הם לא עשו כלום, ישבו במשרדים שלהם, ובסוף התהליך הם נתלים – מתוך איזה אמוק של שנאה לצאת נגד כל דבר שקורה. 
       
       בעניין הזה הם הפסידו שיקול דעת, הפסידו את האפשרות להיות כוח ההשפעה בממשלה, הפסידו את האפשרות להוריד את שכר הלימוד לסטודנטים ב-290 מיליון ש"ח – עשו הכול כדי להרוס. זה מה שקורה כשהשנאה גורמת לאנשים לאבד את הדעת.
       
       אני רוצה לומר, כבוד היושב-ראש, שאני שמחה לברך את ראש הממשלה, ובקרוב כולנו כאן נשמח לברך את הממשלה החדשה, ואין ספק – כפי שאמרתי פה מעל הבמה הזאת לאורך כל השנתיים האחרונות – שראש הממשלה וממשלת הליכוד יהיו עד סוף שנת 2006. תודה רבה.
       
היו"ר יולי-יואל אדלשטיין:
       
       תודה רבה לחברת הכנסת גמליאל. חבר הכנסת מאיר פרוש, בבקשה. אחריו - חבר הכנסת עסאם מח'ול.
       
מאיר פרוש (יהדות התורה):
       
       אדוני היושב-ראש, עמיתי חברי הכנסת, בראשית דברי אני רוצה לברך את חברי סיעת המפד"ל, שגילו את השבת. במשך קרוב לשנתיים הם ישבו בממשלה שרמסה את השבת ברגל גסה, אבל לא פצו פה ולא אמרו מלה אחת. לפתע, כאשר עברו אל ספסלי האופוזיציה, הם גילו את השבת ואפילו טורחים להציע אי-אמון בממשלה. כנראה בכל זאת, אדוני סגן השר ואדוני השר המקשר, כנראה בכל זאת המפד"ל עדיין דבוקים לממשלה, ויודעים שראש הממשלה אומר שדברים שרואים מכאן לא רואים משם, לכן הם הגישו עכשיו הצעת אי-אמון. 
       
       אנחנו, אנשי סיעת יהדות התורה, נצביע בנושא הזה אי-אמון, כי השבת יקרה לנו הן בשבתנו באופוזיציה, הן אם נשב בקואליציה. שימו לב, אמרתי "אם", ולא אמרתי "כאשר" נשב בקואליציה. לא במקרה, אדוני היושב-ראש, נקראת סיעתנו "יהדות התורה והשבת". הוספנו את השבת לשם הסיעה כדי לעמוד על המשמר ללא ליאות וללא פשרות. 
       
       יהודים מאמינים בני מאמינים אינם זקוקים לחוק של הכנסת, כי בעינינו השבת היא מתנת שמים; היא חמדה, היא האוצר שהעניק לנו בורא העולם. עם זאת, כדי לסייע לאזרחי מדינת היהודים שאינם מבינים את מהות השבת, אנו רוצים להסתייע בחוק שעות עבודה ומנוחה, שנדמה לי ששכחנו את קיומו. זהו חוק המופר בהיקף המוני, ויש מגזרים רבים במשק, בעיקר קניונים ומרכזים מסחריים, שיהודי שומר שבת אינו יכול לקבל בהם עבודה ואזרחים המגדירים את עצמם מסורתיים מנסים לעבוד בהם בשבת, בניגוד למצפונם. כן, זוהי העובדה. גם במדינת ישראל יש אנוסים הנאלצים לחלל שבת. 
       
       חמור לא פחות, אדוני היושב-ראש, ממצאי מחקר שפורסמו מעלים, שרוב מוחץ של 65% מאוכלוסיית המדינה נמנע מעריכת קניות בשבת, ואם ניקח את האוכלוסייה היהודית, הרי מדובר למעשה באחוז גדול יותר. 
       
       אותו מחקר קובע, כי הקניונים והמרכזים המסחריים הפתוחים בשבת מרוויחים בעיקר מכך שהחנויות בערים סגורות באותו יום, וזהו האבסורד הגדול שזועק לשמים. כי מי ששומר שבת, מי שמכבד את חוק המדינה ואת חוקי העזר העירוניים, הוא זה שנענש במדינת ישראל מכיוון שאחרים רומסים את קדושת השבת וגם מזלזלים בחוקי המדינה. 
       
       אתמול, אדוני היושב-ראש, בירכתי את המפקחים שנשלחו על-ידי משרד העבודה לרשום דוחות נגד העסקים שנפתחו בשבת ב"גרנד קניון". אני מאוד מקווה שזה מסמן מפנה בגישת הממשלה, ומעתה יאכפו את חוק שעות עבודה ומנוחה. אבל אודה על האמת, אינני סומך כל כך על הממשלה, גם כאשר שינוי היא ברוך השם כבר מחוץ לממשלה, ולכן אני מתכבד להכריז מעל במת הכנסת, כי בקרוב יוכרז על חרם צרכני נגד העסקים מחללי השבת. בראש החרם הזה - אדוני היושב-ראש, אני מסיים - עומדים אנשי מעשה, אנשים עם רקורד של הצלחה, רקורד של הצלחה בעסקים, כמו הרב רפאל הלפרין, ואני מאמין שנצליח, בעזרת השם, להחזיר את השבת לתפארתה בארץ-ישראל. 
       
       ואני קורא כאן מעל במת הכנסת לעם ישראל כולו: "לקראת שבת לכו ונלכה, כי היא מקור הברכה". 
       
       אנחנו נצביע אי-אמון בממשלה על חילול השבת. תודה.
       
היו"ר יולי-יואל אדלשטיין:
       
       תודה רבה לחבר הכנסת מאיר פרוש. חבר הכנסת עסאם מח'ול, בבקשה. אחריו - חבר הכנסת עמיר פרץ. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אינני רוצה לקרוא לחבר הכנסת חזן תולעת, כי אין בכוונתי לפגוע בתולעים. אבל אם מרשים שיעמוד על הבמה הזאת מישהו  מחברי הכנסת ויקרא לעם שהוא עם של תולעים ועם של רוצחים, אז לפחות ראוי לדרוש ממנו שיגיד זאת בגרמנית ולא בשום שפה אחרת. 
       
       אדוני היושב-ראש, הממשלה הזאת לא ראויה לאמון, אבל גם מציעי האי-אמון לא ראויים לאמון. בשבוע שעבר צוין בעולם וצוין גם בישראל היום הבין-לאומי נגד שחיתות. ואז נזכרה דעת הקהל הישראלית, והיו תוצאות קשות מאוד לגבי מעמדה של הפוליטיקה, מעמדם של הפוליטיקאים, מעמדם של המוסדות הפוליטיים, של הכנסת, שהוא בשפל המדרגה. הבעיה היא לא באנשים ובדעתם, אלא הבעיה היא באותם פוליטיקאים שמקפצים אל תוך הממשלה ומתוך הממשלה, ופוגעים במעמדה של הפוליטיקה, ומוציאים שם רע וסירחון לפוליטיקה, לפוליטיקאים ולמוסדות הדמוקרטיה, לרבות הכנסת. 
       
       אני לא מתייחס אל הסקר הזה בביטול. אני חושב שהתנהגותן של מפלגות השלטון, כשגיבור התרבות של מפלגת השלטון היסודית, הגדולה, הוא עוזי כהן, למשל; שגיבור התרבות הוא אנשים כמו חזן ואחרים - אני חושב שמוציאים שם רע לפוליטיקה, לרבות מי שהגישו כאן את הצעות האי-אמון היום. ומי שמוציא שם רע לכנסת ולפוליטיקה ולמפלגות, הוא יוביל למצב שאנשים בייאושם יחפשו את האדם החזק, יחפשו את הפתרון, תוך כדי רמיסת הדמוקרטיה וחיפוש דרך וריצת אמוק אל הפאשיזם. זאת הסכנה האמיתית המרחפת על החברה הישראלית היום. וכולכם, שישבתם ויושבים בממשלה, תורמים את תרומתכם לכך. 
       
       בגלל זה לא צריך לתת אמון בממשלה, אבל יש עוד סיבות. יש עוד סיבות, וצריך לשאול אם מגיע אמון לממשלה הזאת, שהמאיסה את הדמוקרטיה על הציבור, אם צריך לתת אמון בממשלה הזאת אחרי הפיגוע אתמול ברפיח. 
       
       מישהו צריך לעמוד כאן ולהסתכל בעיניהן של ארבע אמהות ששכלו את בניהן אתמול במוצב, ויסביר להן מה פשר השחצנות שלכם, שבשבוע שעבר קמתם ואמרתם לא להפסקת אש, ולתת הסבר מה פשר השחצנות שלכם, שחזרתם בשבוע שעבר למדיניות החיסולים הממוקדים שלא היו כל כך ממוקדים. ילדים, עשרה פלסטינים נהרגו. בת שמונה נהרגה. על מה אתם מדברים? תתביישו לכם. תנסו להסתכל בעיניים של האמהות. לא חשוב אם ארבע האמהות הן יהודיות או ערביות. אתם, הכיבוש שלכם, המנהרה שאתם נמצאים בה, אין בקצה שום אור. האור נמצא בקצה מנהרה אחת, מנהרה של פתרון מדיני וסיום הכיבוש והסתלקות מהשטחים הכבושים כולם, גם מעזה וגם מהגדה המערבית. 
       
היו"ר יולי-יואל אדלשטיין:
       
       לא, תישאר כבר, יש עוד כמה דקות אולי שאתה רוצה לקחת, לא? תישאר על הדוכן. אני חמש פעמים ביקשתי ממך לסיים ואתה ממשיך. מה, אני צריך להתחיל לנתק מיקרופונים?
       
       חבר הכנסת עמיר פרץ, בבקשה. אחרי חבר הכנסת עמיר פרץ יעלה חבר הכנסת ואסל טאהא. בבקשה, אדוני, שלוש דקות. 
       
עמיר פרץ (עם אחד):
       
       אדוני היושב-ראש, חברי הכנסת, אין ספק שברגעים האלה היינו יכולים לומר לעצמנו, שבואו ניהנה רגע מכך שטומי לפיד מגיש הצעת אי-אמון. יש בזה איזו מידה של מה שנקרא - ניזכר בסרקאזם שבו הוא היה מביט בכולנו כשהיינו מגישים הצעות אי-אמון, בזחיחות הדעת, בזלזול. אבל חבל שאפילו הדבר המינימלי שצריך לעשות חבר כנסת שמגיש אי-אמון, לשבת כאן ולשמוע כיצד הדוברים מתייחסים לכך, חבל שאפילו את זה טומי לפיד לא למד. אז מילא, כשהיית שר המשפטים, ניחא, אז הבטת על כולם מלמעלה, הסתכלת, איך אמרת כל הזמן? הנובחים – והשיירה עוברת. בשבילך חברי הכנסת כאן היו כאלה שיכולים להמשיך לנבוח ולקטר, אבל מבחינתך בסוף, היית שותף מלא לכל העוולות וכל האי-צדק שהממשלה הזאת עשתה ועושה. 
       
       היום אני בהחלט בטוח שהממשלה הזאת ראויה לאי-אמון, אבל לא בגלל הטיעונים שמעלה כאן טומי לפיד. עם כל הכבוד, מדיניות צריכה להיבחן על-פי התוצאות שלה, לא על-פי השותפים שלה. מבחינתי שינוי יכולה להיות בממשלה, אם לאזרח הישראלי יש תחושה שמגינים עליו. מה טומי לפיד חושב, שדגל השנאה זה הדבר היחיד שהוא יכול להציג? גם אני מתנגד להקצבות ייחודיות. גם אני חושב שצריך להיזהר מאוד מלחזור לתופעה שמקצים כספים ייחודיים. גם אני חושב שמוכרחים לבחון כל דבר בקריטריונים שהם נכונים ושוויוניים כלפי כל אזרח בישראל. אבל אסור בשום פנים ואופן למדוד ממשלה רק על-פי השותפים שלה. מבחינתי, אם טומי לפיד היה שותף והפערים החברתיים היו מצטמצמים, הייתי מודה לו. אם המגזר הערבי היה מרגיש שעושים לו צדק, היינו מודים לו. אם האוכלוסיות המוחלשות היו מרגישות שמישהו עומד לצדן, היינו מודים לו. 
       
       במה יש לך להתפאר, טומי לפיד, בכך שבשנתיים שבהן היית שר המשפטים בעצם נתת גיבוי לכל הסתה נגד קבוצות שהעזו לבוא ולומר: אנחנו לא מסוגלים לשאת את הפגיעות האלה? 
       
       אני בהחלט מקווה שהכנסת תדון בכללים ובקריטריונים שיעשו צדק לכולם. לכן אני רוצה להבהיר, חברי צבי הנדל: אומנם חתמנו על הסכם, אבל שלא יהיו אי-הבנות; ההסכם הזה לא בא להחליף כהוא-זה את המאבק על צמצום הפערים בישראל. מבחינתי, שני דגלים יצביעו על כך שהממשלה אכן משנה מדיניות. האחד הוא העלאת שכר המינימום, והשני הוא קביעת יעד האבטלה בתקציב המדינה. 
       
       כל עוד הממשלה לא קובעת בחוק מהו יעד האבטלה לשנה הבאה, אני עדיין חוזר ואומר שאני מאשים את ממשלת ישראל בכך שהיא משתמשת באבטלה ככלי להמשיך ולדחוק את השכבות החלשות ביותר למקומות שבהם הם כבר לא יכולים להיות, לצערי הרב. אני מקווה מאוד שבדרך דמוקרטית נפתור את העניין. תודה.
       
היו"ר יולי-יואל אדלשטיין:
       
       תודה רבה לחבר הכנסת עמיר פרץ. חבר הכנסת ואסל טאהא - בבקשה, אדוני. אחריו - חבר הכנסת עבד-אלמאלכ דהאמשה.
       
ואסל טאהא (בל"ד):
       
       אדוני היושב-ראש, חברי הכנסת, חבר הכנסת טומי לפיד עשה את שלו. לפיד יכול לצאת מהמשחק, ועכשיו בא תורו של חבר הכנסת שמעון פרס - -
       
גאלב מג'אדלה (העבודה-מימד):
       
       מה עם חזן?
       
ואסל טאהא (בל"ד):
       
       - - הוא ייכנס, וייתכן שאחרי כמה חודשים הכושי עשה את שלו והכושי יכול ללכת הביתה. 
       
       אדוני היושב-ראש, לא רציתי להתייחס לכתם השחור בכנסת הזאת, לחבר הכנסת יחיאל חזן, שכינה עם שלם רוצחים ותולעים. אנחנו לא רוצים לרדת לרמה המביישת הזאת. רק רציתי לומר שהוא כתם שחור על הכנסת ועל הדמוקרטיה הישראלית.
       
       אדוני היושב-ראש, חשבנו כל הזמן שהאופוזיציה לוחמת, שמפלגת העבודה הנהיגה במשך השנתיים שעברו את האופוזיציה, והיא חרתה על דגלה להגן על השכבות החלשות. היא התנגדה לתקציבים, התנגדה לגזירות, התנגדה לפגיעה בשכבות החלשות. עכשיו, אחרי שאנחנו שומעים שהם רוצים להיכנס לממשלה וההסכם כמעט עומד להיחתם, אנחנו רוצים להזכיר למפלגת העבודה, שחרתה על דגלה שהיא המגינה על השכבות החלשות ועל הסקטורים השונים, הנצרכים, הנזקקים לעזרה, שהיא נטשה אותם, והיא תצטרך להצביע בעד פגיעה קשה מאוד בשכבות האלה.
       
       מה היא תגיד? היא תצביע בעד העלאת תעריפי המים, דבר שהיא התנגדה לו. היא גם תסכים להצביע בעד ביטול הפטור ממס על עבודה במשמרות, דבר שגם לו היא התנגדה. היא גם תצטרך להצביע בעד פגיעה בקשישים על-ידי העלאת הגיל המזכה בגמלאות וקיצוץ הקצבה. היא גם תצטרך להסכים להעלאת גיל הפנסיה. היא התנגדה לכך בתוקף, וכולנו זוכרים את הנאומים המרתוניים של חברי הכנסת מהצד הזה, מהעבודה. היא גם תצטרך להסכים לפגיעה בנשים בביטול נקודות זיכוי לבן-זוג, בפגיעה במענקי לידה ובתקציבי הילדים והאלמנות. היא תצטרך לשבת בשקט כשהם פוגעים בשכבות החלשות.
       
       אדוני היושב-ראש, אך הם לא נהנים ולא ייהנו, מפני שהעם רואה וצופה. זה מחד גיסא. מאידך גיסא, אני לא מזלזל בעמדה שלהם, שלפיה הם רוצים לקדם את האופק המדיני ואת התמיכה בהתנתקות. אבל הם יכולים לעשות את זה בקואליציה של ראש הממשלה, שקוראים לה קואליציה ב' - יש לו קואליציה א' ויש לו קואליציה ב'. שינוי יצאה מקואליציה א' לקואליציה ב', והיא גם תתמוך בהתנתקות. גם העבודה יכלה לעשות זאת, ולא להשאיר ולנטוש את השכבות החלשות, שנפגעו כל הזמן.
       
       רציתי להזכיר למפלגת העבודה נקודה חשובה מאוד: למה לא עומדים על סעיף אחד, כפי שיהדות התורה עמדה על 290 מיליון ש"ח? למה לא תעמדו על כך שהממשלה או משרד הפנים יחזירו 800 מיליון ש"ח מענקי איזון לרשויות - רק הסעיף הזה. תעמדו על סעיף אחד, על מנת לעשות באמת איזה אקט שוויוני מול הצטרפותכם לממשלה, שהיא ממשלת גזירות, ממשלה קשה מאוד שלא ראויה לתמיכה. 
       
היו"ר יולי-יואל אדלשטיין:
       
       תודה. הנקודה ברורה. נוכחים כאן שני נציגי מפלגת העבודה. חבר הכנסת טאהא, אתה יכול לגשת אליהם בינתיים. חבר הכנסת עבד-אלמאלכ דהאמשה - בבקשה, אדוני. אחריו - יסכם את הדיון חבר הכנסת גדעון סער. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי ראש הממשלה, שרים, חברי חברי הכנסת, היום הוא יום משונה. גם הצעות האי-אמון האלה משונות. מין שעת בין הערביים כזאת; זו לא הממשלה הקודמת, שארית הממשלה הקודמת, ועדיין לא ראשיתה של ממשלה, שהיא בדרך. 
       
עסאם מח'ול (חד"ש-תע"ל):
       
       זה נס חנוכה.
       
עבד-אלמאלכ דהאמשה (רע"ם):
       
       השאלה היא, למה להביע אי-אמון? ומי מציע אי-אמון היום? שותפים לממשלה, לכל דרכה. שינוי? עד אתמול היא היתה בממשלה. היא שותפה לכל הגזירות, לכל מה שהיה ולכל מה שנעשה. היא עשתה את זה. המפד"ל? טובלת ושרץ בידה. כך אומרים, חבר הכנסת גפני? המפד"ל טובלת ושרץ בידה - כך אומרים בשפה החרדית. היא שותפה לממשלה בכל הכיוונים ובכל המעשים. היא בגדה באחיה הדתיים, והיא באה להציע אי-אמון. במי? בממשלה שבה היא ישבה עד אתמול-שלשום. 
       
       להביע אי-אמון בממשלה שעדיין לא קמה – אני יכול לעשות זאת. כי ממילא אנחנו הערבים - לא בזאת ולא בזאת, אף לא באחת. איך אמר השר לפני חצי שעה, כשהוא אמר שהחרדים היו עשוקים? אמרתי לו: אדוני, מה עם הערבים? הוא יכול היה להיות הגון יותר, אבל הוא אמר: לא קיצצו לערבים, קיצצו לחרדים. הוא היה צריך להיות הגון יותר, ולומר: לא קיצצו, מפני שלערבים אין מה לקצץ. אין להם ישיבות, אין להם מועצות תורה, אין להם כוללים ואין להם תקציבים. אז במה נקצץ לערבים? 
       
גאלב מג'אדלה (העבודה-מימד):
       
       אין להם מקווה.
       
עבד-אלמאלכ דהאמשה (רע"ם):
       
       גם מקוואות אין. הערבים לכל היותר שותפים אולי בקצבאות הילדים, כמו כל האחרים. ואת זה קיצצו, ועוד איך. 
       
       ואני שואל, אדוני ראש הממשלה, אם עד אתמול-שלשום שר האוצר התריס בפני כל העולם, ואמר שלא יכול להיות שייפרץ התקציב, לא יכול להיות שנחזור מהקיצוצים, לא יכול להיות שנחזיר כסף, והנה, תמורת חמישה חברי יהדות התורה הוא כבר אמר בריש גלי - 290 מיליון ש"ח. מפלגת העבודה שווה קצת יותר – הם סיעה קצת יותר גדולה, ובוודאי גם הם ירצו. אז פתאום יש כסף. מילא, אם הממשלה היתה הולכת בדרך הגונה וישרה, לא משנה מיהו השותף, אנחנו ממשלה של הציבור כולו, והקיצוצים יוטלו על הציבור כולו. אם יש צורך להחזיר כסף או לשפות, נשפה את הציבור כולו. 
       
עסאם מח'ול (חד"ש-תע"ל):
       
- - -
       
עבד-אלמאלכ דהאמשה (רע"ם):
       
       למה לדתיים? למה ליהדות התורה? למה דווקא לש"ס? למה לזה ולא לאחר? למה החלוקה הזאת? הרי מדובר במדינה אחת, בממשלה אחת, בתושבים שמשלמים מסים באופן שווה. דווקא בקיצוצים עושים את זה רוחבי? כאשר מקצצים לזקנים, כל הזקנים במדינה סובלים מזה. כאשר מקצצים לנכים, כל הנכים סובלים. למשפחות מרובות הילדים, כל המשפחות מקוצצות. עכשיו בהחזרים מחזירים לשכבות מסוימות או למגזרים. איפה הצדק? לכן, לו רק בגלל זה, הממשלה, גם הקודמת, גם השארית שישנה עכשיו וגם זאת שתהיה בעתיד, כולן אינן ראויות לאמון. תודה, אדוני. 
       
היו"ר יולי-יואל אדלשטיין:
       
       תודה לחבר הכנסת דהאמשה. חבר הכנסת גדעון סער, בבקשה, אדוני יסכם את הדיון. ארבע דקות לרשותך. 
       
גדעון סער (הליכוד):
       
       אדוני היושב-ראש, כנסת נכבדה, אני חושב שמיעוט המשתתפים באולם בשלב הזה מעיד על כך שיש תמימות דעים שמדובר בהצעות סרק, לא בהצעות אמיתיות.
       
צבי הנדל (האיחוד הלאומי - ישראל ביתנו):
       
       אתה בממשלת סרק - - - 
       
גדעון סער (הליכוד):
       
       פה יש לך טעות, חבר הכנסת הנדל. בנושא הזה יש לך טעות. הרבה פעמים אנחנו מסכימים, אבל בדבר הזה, לדעתי, אתה טועה. עילת האי-אמון, כפי שהגדירו אותה סיעות המפד"ל והאיחוד הלאומי, היא פתיחת ה"גרנד קניון" בשבת. אני רוצה להגיד לחברי, יושב-ראש סיעת האיחוד הלאומי – אינני יכול להגיד את זה ליושב-ראש סיעת המפד"ל, כי הוא איננו ברגע זה – הרי כל תופעת המסחר בשבת היא תופעה משמעותית, רצינית, אין ספק בדבר הזה. יש בה צדדים בעייתיים לא רק במובן הדתי, אלא גם במובן החברתי-הסוציאלי. אבל דבר אחד אני רוצה להגיד: במשך השנתיים אשר בהן הסיעות הללו היו שותפות בממשלה, מעולם הן לא דיברו אתנו על הנושא הזה אפילו פעם אחת. לכן, אני רואה בהצגת העניין הזה במסגרת הצעת אי-אמון דבר די מוזר. 
       
       הדבר השני שאני רוצה לומר הוא, שהייתי מאוד סקרן לראות את מי הציעה סיעת המפד"ל כמועמדה לראשות הממשלה במסגרת הצעת האי-אמון. 
       
היו"ר ראובן ריבלין:
       
       חבר הכנסת סלומינסקי. 
       
גדעון סער (הליכוד):
       
       מצד אחד למפד"ל יש יושב-ראש, ואם יש מישהו שאני זוכר מדברים שקראתי בעבר שהיו לו פרטנזיות לראשות הממשלה, הרי זה יושב-ראש המפד"ל, חבר הכנסת איתם. מצד שני, יש מחנה שני, ובסופו של דבר התשובה היא כפי שציינת, אדוני היושב-ראש, חבר הכנסת ניסן סלומינסקי, שהוא יושב-ראש סיעת המפד"ל. 
       
היו"ר ראובן ריבלין:
       
       אדוני יושב-ראש הקואליציה, אני ציינתי עובדה. העובדה היא שהוא העביר מכתב שבו הוא נותן את הסכמתו בהתאם לסעיף החוק. 
       
גדעון סער (הליכוד):
       
       אין ספק בדבר הזה. זבולון, תשמע, דבר אחד שאני יכול להגיד הוא שניסן הוא חבר טוב. זה יפה שיושב-ראש סיעה הוא מועמד לראשות הממשלה. רעיון יפה. 
       
זבולון אורלב (מפד"ל):
       
       אולי יציעו לך. 
       
גדעון סער (הליכוד):
       
       לא, לא, זה קידום. 
       
זבולון אורלב (מפד"ל):
       
       אין אדם מדבר אלא מהרהורי לבו. 
       
גדעון סער (הליכוד):
       
       לא, אני מדבר כי באמת זה סקרן אותי, אבל התאחדתם על הדבר הזה ואני שמח שהתאחדתם. 
       
       עכשיו אני רוצה לדבר על עלילת האי-אמון של סיעת שינוי. אדוני יושב-ראש שינוי, טומי לפיד, לפני שבועיים עשיתם טעות. לא חייבים לחזור על הטעות הזאת כל שבוע. אומנם, מרבית האזרחים אין להם מושג על מה פרשתם מהממשלה, ויכול להיות שזה טוב, כל פעם תיתנו להם תזכורת. גם בשבוע הבא ובעוד שבועיים תגישו הצעת אי-אמון על 290 המיליון. 

אתי לבני (שינוי):
       
       הם יאמינו ל-15 המנדטים. 
       
גדעון סער (הליכוד):
       
       אבל אני מציע לך, חברת הכנסת לבני, להרפות מנושא גני-הילדים וההסעות של התלמידים של יהדות התורה. 
       
חמי דורון (שינוי):
       
       אתה קראת את דוח - - -
       
גדעון סער (הליכוד):
       
       אני מציע לך, חבר הכנסת דורון, תמצאו דבר אחר. 
       
חמי דורון (שינוי):
       
       הכספים האלה הם בניגוד לחוק בכלל. 
       
היו"ר ראובן ריבלין:
       
       חברי הכנסת משינוי, או שאחד-אחד יקרא או שאני אקרא את כולכם לסדר. אומנם, ביום אחד להפוך לאופוזיציה, זה לא קל, אבל אתם צריכים לדעת שאחד-אחד קוראים קריאות ביניים, לא כולם, אחד-אחד. 
       
גדעון סער (הליכוד):
       
       חבר הכנסת דורון, כל פעם שאתה מאדים באופן הזה וקופץ, אני רוצה לשאול אותך: האם המהלך הזה הוסיף לכם תומך אחד, אחד, בכל מדינת ישראל? תנו לי את הכתובת ואת הטלפון שלו. 
       
רוני בריזון (שינוי):
       
       - - - 
       
אתי לבני (שינוי):
       
- - - 
       
גדעון סער (הליכוד):
       
       הרי תומך אחד לא נוסף לכם. 
       
היו"ר ראובן ריבלין:
       
       אם אתה תפנה אליהם, אדוני הדובר, אני אתן להם לצעוק. 
       
גדעון סער (הליכוד):
       
       הם פנו אלי. 
       
היו"ר ראובן ריבלין:
       
       מרגע זה הוא לא פונה אליכם ולכן אתם לא יכולים לצעוק. אני נותן לך עוד דקה. 
       
חמי דורון (שינוי):
       
        - - - שתקתי שנתיים. 
       
גדעון סער (הליכוד):
       
       כדי לבוא ולראות ולעשות שיקול אם נכון להוביל נושא כזה או נושא אחר, יש דרכים בעידן המודרני לבדוק את זה, ואני מציע לכם פשוט לבדוק את זה. 
       
אילן שלגי (שינוי):
       
       לך תבדוק במרכז המושחת שלך. 
       
היו"ר ראובן ריבלין:
       
       חבר הכנסת שלגי. חבר הכנסת שלגי. 
       
גדעון סער (הליכוד):
       
       אדוני השר לשעבר לאיכות הסביבה, אתה היית שר לאיכות הסביבה. שמעתי אותך בשבוע שעבר איך אתה מדבר כלפי ראש הממשלה. אני שומע עכשיו את הגידופים שלך. שר לאיכות הסביבה, בכל זאת, תשמור על ניקיון הפה שלך. תדבר בשפה פרלמנטרית, בעיקר כאשר אתה מדבר על מרכז הליכוד. רק היום היתה לנו הצגה מעניינת בוועדת הכנסת. הרי לא פתרתם את כל הבעיות שלכם כדי שתטיפו מוסר לאחרים מהבוקר עד הערב. 
       
מל פולישוק-בלוך (שינוי):
       
       - - -
       
היו"ר ראובן ריבלין:
       
       חברת הכנסת מלי פולישוק, אני קורא אותך לסדר פעם ראשונה. 
       
גדעון סער (הליכוד):
       
       קודם כול, טול קורה מבין עיניך. קודם כול תתקנו את עצמכם. זה דבר ראשון. דבר שני, אני מציע לכם לאמץ את הנורמה הבאה: כאשר מקיימים משא-ומתן תקציבי עם סיעה אחרת, נניח עם סיעת העבודה, חבר הכנסת דורון, אתם לא קופצים. זאת אומרת שיש חוש שמיעה סלקטיבי ויש חוש קפיצה סלקטיבי. אתם, כאשר יש דרישה תקציבית מסיעה מסוימת או מסיעות מסוימות, אז אתם קופצים. תנקטו אמת מידה אחת. אין מפלגה שמותר לה לתבוע ומפלגה אחרת שאסור לה לתבוע. צריך להתמודד עם הכול בצורה עניינית. אני מציע לכם, יש לכם יותר זמן לחשוב עכשיו, תחשבו על זה. תודה. 
       
היו"ר ראובן ריבלין:
       
       תודה ליושב-ראש הקואליציה. אדוני ממלא-מקום ראש הממשלה, השר אולמרט, האם אדוני רוצה לומר כמה דברים עד שכוחותיו יתארגנו? 
       
שר התעשייה, המסחר והתעסוקה אהוד אולמרט:
       
       לא. 
       
היו"ר ראובן ריבלין:
       
       אני לא יושב-ראש הקואליציה. האם אנחנו יכולים ללכת להצבעה? חבר הכנסת סער, אני עובר להצבעה. רבותי, אני עובר להצבעה, נא לשבת. 
       
       לפנינו שתי הצעות אי-אמון בממשלה, והראשונה שבהן היא הצעת סיעת שינוי להביע אי-אמון בממשלה בשל התחייבותה להעברת 290 מיליון שקל ליהדות התורה. נא להצביע. 
       
הצבעה מס' 1
       
בעד הצעת סיעת שינוי להביע אי-אמון בממשלה – 16
נגד – 46
נמנעים – 12
הצעת סיעת שינוי להביע אי-אמון בממשלה לא נתקבלה.

היו"ר ראובן ריבלין:
       
       חבר הכנסת נהרי, אתה הצבעת בעד האי-אמון. אני רק אומר לך, חבר הכנסת נהרי, הצבעת בעד. 
       
       בעד – 16, 46 נגד - - -

קריאה:
       
       - - -

היו"ר ראובן ריבלין:
       
       אני אמרתי לך, לא רצית לשמוע כי היית עסוק בדיבורים. 
       
       ובכן, 16 בעד, 46 נגד, 12 נמנעים. אני קובע - - -

רן כהן (יחד):
       
       אדוני היושב-ראש, אני מתנצל, אבל גם אני וגם חברת הכנסת גלאון – אנחנו בעד האי-אמון. 

היו"ר ראובן ריבלין:
       
       חברי הכנסת משינוי הצביעו נגד והם בעד. אינני משנה את תוצאות ההצבעה. אני מבקש מכם, והתחננתי לפניכם, וגם אמרתי, וחזרתי ואמרתי: נא לשבת, לא לרוץ, אני עובר להצבעה. ההצבעות הן ברורות. 

רן כהן (יחד):
       
       אני הצבעתי בסדר גמור.

היו"ר ראובן ריבלין:
       
       אני לא משנה את ההצבעה. הרי אני יודע מה יהיה בעתיד. 
       
       הצעות סיעות המפד"ל--האיחוד הלאומי – ישראל ביתנו להביע אי-אמון בממשלה בשל פתיחת ה"גרנד-קניון" בשבת. 

צבי הנדל (האיחוד הלאומי - ישראל ביתנו):
       
       רגע רגע, אדוני. אנחנו נמנענו בהצבעה.

היו"ר ראובן ריבלין:
       
       לא לא, אתם השתתפתם בדיון. 

צבי הנדל (האיחוד הלאומי - ישראל ביתנו):
       
       לא השתתפנו בדיון ונמנענו בהצבעה.

היו"ר ראובן ריבלין:
       
       נמנעתם בהצבעה הקודמת? 

רומן ברונפמן (יחד):
       
       לא יכול להיות דבר כזה, הם המציעים.

היו"ר ראובן ריבלין:
       
       הואיל והדיון היה משולב – נא לשבת - - -

צבי הנדל (האיחוד הלאומי - ישראל ביתנו):
       
       אבל לא דיברנו. 

היו"ר ראובן ריבלין:
       
       אני יודע. דיברתם בהצעת האי-אמון והסכמתם - - -

צבי הנדל (האיחוד הלאומי - ישראל ביתנו):
       
       האיחוד הלאומי לא דיבר.

היו"ר ראובן ריבלין:
       
       אה, האיחוד הלאומי לא דיבר - - 

רן כהן (יחד):
       
       זאת הצעה שלכם. 

היו"ר ראובן ריבלין:
       
       - -  אבל ההצעה – רבותי, נא לא לעזור לי. אני מבין שהשר אולמרט מתגעגע להיות חבר הכנסת מן המניין, כי הוא מגלה - - -

קריאות:
       
       - - -

שר התעשייה, המסחר והתעסוקה אהוד אולמרט:
       
       לא, לא. אדוני היושב-ראש, הואיל - - -

היו"ר ראובן ריבלין:
       
       לא עולה על דעתי אפילו להציע לו. 

שר התעשייה, המסחר והתעסוקה אהוד אולמרט:
       
       - - - מטעם הממשלה - - -

היו"ר ראובן ריבלין:
       
       ברור לי. אני רק אומר לך מטעם הכנסת: הממשלה פטורה מלהשיב בכלל. הואיל ואדוני חתם על כך וביקש שחבר הכנסת סלומינסקי יסכים מטעמו להיות ראש הממשלה – אם תתקבל הצעת האי-אמון, איני יכול לאפשר לך לומר שלא השתתפת בדיון, משום שחבר הכנסת סלומינסקי ייצג אותך בהצעת האי-אמון.

רומן ברונפמן (יחד):
       
       נאמנה.

צבי הנדל (האיחוד הלאומי - ישראל ביתנו):
       
       לא, לא נכון - - -

היו"ר ראובן ריבלין:
       
       אדוני לא יכול להתווכח אתי. יכול להיות שאני טועה, אבל החלטתי. אדוני, חבר הכנסת אלדד יסביר לך מה צריך לעשות לוועדת הפירושים. חברי הכנסת. חבר הכנסת, אני מאוד מכבד אותך, חבר הכנסת הנדל, אבל אתה טועה. יכול להיות שאני טועה, אבל החלטתי היא שקובעת. 
       
       לכן אנחנו עוברים להצבעה על הצעת סיעות המפד"ל--האיחוד הלאומי – ישראל ביתנו להביע אי-אמון בממשלה בשל פתיחת ה"גרנד-קניון" בשבת. נא להצביע, רבותי. מי בעד? מי נגד? מי נמנע? בבקשה.

הצבעה מס' 2
       
בעד הצעת סיעות מפד"ל--האיחוד הלאומי – ישראל ביתנו להביע אי-אמון בממשלה – 21
נגד – 51
נמנעים – 7
הצעת סיעות מפד"ל--האיחוד הלאומי – ישראל ביתנו להביע אי-אמון בממשלה לא נתקבלו.

היו"ר ראובן ריבלין:
       
       21 בעד, 51 נגד, שבעה נמנעים. אני קובע שהצעות האי-אמון של סיעות המפד"ל--האיחוד הלאומי לא נתקבלו. כן, חבר הכנסת רן כהן.

רן כהן (יחד):
       
       אדוני היושב-ראש, אני מצטער, אבל בהצבעה על האי-אמון של סיעת שינוי שלושתנו באמת הצבענו - - -

היו"ר ראובן ריבלין:
       
       הצבעתם בטעות. 

רן כהן (יחד):
       
       לא, תרשה לי. הצבענו הפוך מכוונתנו. רצינו להצביע בעד - - -

קריאות:
       
       - - -

היו"ר ראובן ריבלין:
       
       הפרוטוקול רשם את דבריך. חבר הכנסת רן כהן, הפרוטוקול רשם את דבריך, ועם זאת, נתתי לכם את כל ההזדמנות להצביע נכון, ולכן אינני משנה את ההצבעה.

       
הצעת חוק שירות ביטחון (הגבלות קריאה לשירות מילואים 
של קצין – הוראת שעה) (תיקון מס' 3), התשס"ה-2004 
       ["דברי הכנסת", חוב' ח', עמ' .]
(קריאה ראשונה)

היו"ר ראובן ריבלין:
       
       רבותי חברי הכנסת, אנחנו עוברים להצבעות נוספות. הצעת חוק שירות ביטחון (הגבלות קריאה לשירות מילואים של קצין - - - 

ג'מאל זחאלקה (בל"ד):
       
       אדוני היושב-ראש - - -

היו"ר ראובן ריבלין:
       
       חבר הכנסת זחאלקה, מה קרה? 

ג'מאל זחאלקה (בל"ד):
       
       יש לי הערה לסדר בנושא ההצבעה בחוק זה. 

היו"ר ראובן ריבלין:
       
       אתן לך. אנחנו עוברים עכשיו - - -

קריאות:
       
       - - -

יצחק הרצוג (העבודה-מימד):
       
       אדוני, איזה חוק - - -

היו"ר ראובן ריבלין:
       
       רבותי. חבר הכנסת הרצוג. חברת הכנסת גלאון. חבר הכנסת זחאלקה, מהצד, מה רצית להעיר לסדר? בבקשה, חבר הכנסת זחאלקה. אין לנו זמן. 

קריאות:
       
       - - -


היו"ר ראובן ריבלין:
       
       מה "לא לא"? חבר הכנסת זחאלקה רוצה לדבר, או לא?

יצחק הרצוג (העבודה-מימד):
       
       אדוני היושב-ראש, יש אי-הבנה - - -

ג'מאל זחאלקה (בל"ד):
       
       - - -  זה החוק הזה, בוז'י.

יצחק הרצוג (העבודה-מימד):
       
       זה לא זה. אתה לא מקשיב - - -

היו"ר ראובן ריבלין:
       
       למה אתם קובעים לי מה לעשות? אני מודיע לכם כרגע – על הצג כתוב – אני קובע עכשיו שעל סדר-היום הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 3). חבר הכנסת זחאלקה, האם יש לאדוני מה לומר לעניין זה?

ג'מאל זחאלקה (בל"ד):
       
       - - -

היו"ר ראובן ריבלין:
       
       נא לשבת, לשמוע בנחת – לא אחטוף כלום. חברי הכנסת, אני לא אחטוף כלום. שמעו בקשב רב, ומי שיצביע – אתן לו לדבר. אין לנו בעיה. אין מניעה. חבר הכנסת הרצוג, למה המהומה פה? 
       
       אנחנו עוברים להצבעה – הצעת חוק שירות ביטחון (הגבלות קריאה לשירות מילואים של קצין) (תיקון מס' 3), התשס"ה-2004. רבותי חברי הכנסת, הצבעה בקריאה ראשונה. מי בעד? מי נגד? מי נמנע? נא להצביע. בבקשה.

הצבעה מס' 3
       
בעד ההצעה להעביר את הצעת החוק לוועדה – 54
נגד – 10
נמנעים – 6
ההצעה להעביר את הצעת חוק שירות ביטחון (הגבלות קריאה לשירות מילואים של 
קצין – הוראת שעה) (תיקון מס' 3), התשס"ה-2004, לוועדת החוץ והביטחון נתקבלה.

היו"ר ראובן ריבלין:
       
       54 בעד, עשרה נגד, שישה נמנעים. אני קובע שהצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 3), התשס"ה-2004, עברה בקריאה ראשונה ותועבר להכנתה לקריאה שנייה ולקריאה שלישית בוועדת החוץ והביטחון.
       
	חבר הכנסת זחאלקה, תהיה במצב הכן.
       

הצעת חוק איסור מימון טרור, התשס"ה-2004
       [מס' מ/43; "דברי הכנסת",מושב שני, חוב' ל"ז, עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       אנחנו ממשיכים: הצעת חוק איסור מימון טרור, התשס"ה-2004, קריאה שנייה וקריאה שלישית. אנחנו מתחילים. מי מציג את החוק? יושב-ראש ועדת החוקה מוזמן להציג את החוק, ולאחר מכן נעבור לשורת הדיונים בהסתייגויות. אם עד 16:00 נגיע למצב שבו נוכל להצביע – נצביע.

מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אולי לפני שאפתח את דברי בנושא הצעת החוק נעשה קצת סדר, אדוני היושב-ראש. 
       
       לפי היכרותי את מה שעובר כעת בראשם של חברי הכנסת ושל כל המצליפים שנמצאים מכל פינות האולם, הציפיות שלהם הן שהדיון בהצעת החוק הזאת וההצבעות יתקיימו בתוך רבע שעה, 20 דקות, חצי שעה. מתוך ההיכרות שלי עם מה שאני עומד להביא כעת לפני הוועדה - -

קריאה:
       
       המליאה.

מיכאל איתן (יו"ר ועדת החוקה, חוק ומשפט):
       
       -  - זאת הצעת חוק ממשלתית - - 

היו"ר ראובן ריבלין:
       
       לפני המליאה, אדוני מתכוון.

מיכאל איתן (יו"ר ועדת החוקה, חוק ומשפט):
       
       - - שהובאה לוועדת החוקה ונדונה בה במשך חודשים ארוכים, כ-16 ישיבות ארוכות, עם עשרות רבות של אנשים שהשתתפו בדיונים, והכי חשוב לצורך העניין שלנו – יש לנו המון הסתייגויות. משמעות הדבר היא שאני לא מאמין שנספיק לסיים היום גם את הדיון בכל ההסתייגויות וגם להצביע. אני אומר את זה לטובת החברים שיושבים כאן רק כדי להצביע.

היו"ר ראובן ריבלין:
       
       כבוד יושב-ראש הוועדה, להלן הערתי, והסכמתך – אם תינתן – על סדר-היום קבוע עניין זה. בימים כתיקונם היתה הישיבה נמשכת עד אשר היינו מסיימים ומצביעים. היום אנחנו מסיימים את הישיבה לפי המוקדם יותר, בתום סדר-היום או בשעה 16:00. אדוני, האם הוא חושב שמן הראוי להתחיל עכשיו בדיון, להתחיל להריץ את ההסתייגויות, להמשיך את הדיון ולהצביע במועד מאוחר יותר? או שאדוני מבקש לדחות את כל הנושא ליום אחר, כמקשה אחת?

מיכאל איתן (יו"ר ועדת החוקה, חוק ומשפט):
       
       מה שתחליט – אני אקבל. 

היו"ר ראובן ריבלין:
       
       אם כך, אני מחליט להמשיך בסדר-היום ולהתחיל בהרצה.

גדעון סער (הליכוד):
       
       אבל ההצבעה לא תהיה היום. 

היו"ר ראובן ריבלין:
       
       אדוני, ב-16:00 לא תהיה הצבעה, נכון?

מיכאל איתן (יו"ר ועדת החוקה, חוק ומשפט):
       
       תראו, אני מוכן לעשות כך - - - 

היו"ר ראובן ריבלין:
       
       אני אעשה זאת כך: חבר הכנסת בר-און, האם אדוני מתכוון לנמק את הסתייגותו? אינו נוכח. אופיר פינס – מבקש לדבר. יצחק לוי – אינו נוכח. עזמי בשארה – זחאלקה, אתה מבקש לדבר? 

ג'מאל זחאלקה (בל"ד):
       
       כן, אם יהיה דיון היום. 
     
היו"ר ראובן ריבלין:
       
       כן, יהיה דיון היום. אתה מבקש לדבר. ואסל טאהא ישתתף בדיון? חבר הכנסת ברכה – אדוני יבקש לדבר. חבר הכנסת טיבי – אדוני יבקש לדבר. אני קובע שבשעה 16:00 לא תתקיים הצבעה. 

מיכאל איתן (יו"ר ועדת החוקה, חוק ומשפט):
       
       אז אני מבקש לדחות את הדיון, אם ממילא דוחים. 

היו"ר ראובן ריבלין:
       
       אנחנו מאבדים שעה. 

יוסי שריד (יחד):
       
       אין אדם שאין לו שעה. 

מיכאל איתן (יו"ר ועדת החוקה, חוק ומשפט):
       
       גם חבר הכנסת שריד ירצה לדבר, וחברת הכנסת זהבה גלאון תרצה לדבר.

היו"ר ראובן ריבלין:
       
       הדיון יימשך למעלה משעה רק לפי חברי הכנסת שקראתי בשמותיהם עד הנה. כל השאר עוד ידברו כהנה וכהנה. מניסיוני ומניסיונך, זה דיון של שעתיים וחצי. 

מיכאל איתן (יו"ר ועדת החוקה, חוק ומשפט):
       
       אז אני מבקש, ברשותך, שכולו יהיה ביום אחר. גם אכין אותו בצורה נאותה. כי אמרו לי שהצעת החוק היתה צריכה להיות לפני - - - 

היו"ר ראובן ריבלין:
       
       אני מכבד, אבל אז אנחנו מסיימים את הדיון ב-15:00.

מיכאל איתן (יו"ר ועדת החוקה, חוק ומשפט):
       
       אני מוכן לעשות דבר אחר: אציג את החוק בקצרה, המסתייגים יתחילו לדבר, ואני אנצל את זכותי להשיב למסתייגים על מנת להרחיב את הדיבור. 

היו"ר ראובן ריבלין:
       
       בוודאי ובוודאי. ובכן, אנחנו ממשיכים בדיון. יש לנו שעה לדיון. המסתייגים – שיהיו נכונים ומוכנים: מי שייקרא שמו ולא יהיה נוכח ולא הודיע לי מראש, נדלג עליו. אדוני ממלא-מקום ראש הממשלה, לא אקיים הצבעות היום. אם אדוני רוצה להקשיב לדיון, הוא מוזמן לשבת כאן, כמובן. בבקשה, אדוני. 
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אחת הדרכים שבהן ניתן להיאבק בטרור היא הפגיעה במימונו. העולם כולו נמצא בעידן שבו הוא צריך להתמודד עם איומי טרור. והטרור, מטבעו, משתמש בכל דרך אפשרית באורחות החיים הרגילים על מנת לקדם את מטרותיו. הטרור גם אינו מכבד את הכללים הבסיסיים של דיני המלחמה. המין האנושי הכיר בכך שקיים מוסד כזה ששמו מלחמה: עד כמה שהוא מזעזע, עד כמה שהוא משמש להרג של בני-אדם, עד כמה שאולי הוא מיותר – הוא קיים. החברה האנושית ייצרה חוקים ודינים כלשהם גם למלחמה. הטרור אינו מקבל את הדינים האלה. 
       
       הטרור מקדש את כל האמצעים על מנת להשיג את מטרותיו, ומטרותיו הן פעילות של פגיעה בסדרי שלטון ושלווה, יצירת הפחדה, פגיעה ברכוש, פגיעה בבני-אדם, מעשי רצח – לא רק בשביל הרצח והפגיעה באנשים, אלא על מנת שמעשי הרצח יהיו כמה שיותר מזעזעים, כמה שיותר מפחידים. מכאן גם הרצון לפגוע באנשים תמימים, בקורבנות הכי זכים, על מנת לייצר יותר ויותר בהלה ופחד בקרב אוכלוסיות גדולות. מה להם ולשמירת מגבלות כלשהן, מה להם ולשמירת חוקים כלשהם? וכך הטרור מתחבא בין אנשים, כך הטרור משתדל למצוא מקלט בתוך מוסדות מאורגנים, כך הטרור משתדל למצוא מקלט בין אזרחים שחיים את חייהם בשלווה ומשתמש בהם ובמוסדותיהם כאמצעי לבצע את פעולותיו. 
       
       היום אנחנו מדברים הרבה על הצורך לבחון מחדש את הדרכים למאבק בטרור. לא מדברים על זה רק כאן בישראל; מדברים על זה בכל העולם, כי יש שם התמודדות עם הבעיות שהטרור מציג. היום זו לא רק בעיה ישראלית. לישראל יש ותק גדול, לצערנו, בהתמודדות הזאת, אבל העולם כולו שואל את עצמו מה הם הכלים להתמודד עם התופעה הזאת. 
       
       נכון, כאשר יש טרור וכאשר הטרור נמצא בתוך אוכלוסייה שלא כולה שותפה לפעילות הטרור, צריך לטפל בו בצורה מאוד ייחודית, בלי לפגוע בחפים מפשע. אבל בהכרח עולה גם השאלה המוסרית, שהתחבטנו בה כעם מדורי דורות כאשר קבענו: אוי לרשע ואוי לשכנו. אוי לרשע – זה ברור. עכשיו השאלה היא, כאשר יש לך שכן רשע, האם אין לך אחריות מסוימת, שאם לא תמלא אותה, בסופו של דבר תשלם מחיר מסוים? 
       
       במשפט העברי אנחנו יודעים: שכנו של הרשע לפעמים משלם מחיר בגלל הרשע, במיוחד כאשר הוא יודע שאם שכן רשע נמצא לידו, יש לו אפשרות לנקוט אמצעים שונים: הוא יכול להתרחק, הוא יכול לנקוט אמצעים אחרים. בטח ובטח הוא לא יכול להיות שותף למעשיו. הוא לא יכול לסייע לו, הוא לא יכול לעזור לו. 
       
       נושא המאבק בטרור יחייב את החברה למחשבה עמוקה על השאלה, מה היא האחריות של שכנו של הרשע. וכאשר ייזקקו לסוגיה הזאת ויטילו חובות גם על שכנו של הרשע, אפשר יהיה, אולי ביתר נחישות, לממש את מה שנראה בעינינו כצדק טבעי ולפגוע ברשע, גם אם תוך כדי כך אנחנו עלולים לפגוע בשכנו – שאולי אינו פעיל כמו הרשע, אבל משתף אתו פעולה או נותן לו מחסה או לחלופין אדיש וממשיך לשאת על עצמו אחריות כלשהי בכך שהוא מאפשר לרשע לחיות בסביבתו. 
       
       הצעת החוק שאנחנו מביאים היום אינה מטפלת במלחמה בטרור הפיזי; אותו טרור פיזי ששוכן בקרב אוכלוסייה שאינה עוסקת בטרור ממומן ומונע, והכספים שמאפשרים לו לחיות ולהתקיים מגיעים דרך מוסדות תמימים לחלוטין. זה יכול להיות העברות ממקורות שונים באמצעות בנקים. זה מגיע ממוסדות שהם לכאורה תמימים: אגודות צדקה, אגודות למטרות חברתיות, אגודות למימון חברי ארגוני הטרור; אלמנות ויתומים שמקבלים העדפה של מרצחים, של אנשים שמפגעים. אנחנו מחפשים את הדרך: איך מצד אחד משתקים את הטרור ומצד שני לא מאמצים את שיטותיו, לא פוגעים בחפים מפשע; איך אנחנו עוצרים את מימון הטרור, אבל לא פוגעים בשירותים בסיסיים, שבהחלט מגיעים לכל אדם באשר הוא אדם, גם אם אביו טרוריסט או אם אחיו טרוריסט. 

       איך אנחנו מונעים את השימוש לרעה באגודות שדואגות באמת ובתמים לרווחה, לתנאים סוציאליים, על-ידי אלו שבמסווה הדאגה הזאת מממנות שירותים שונים למשפחות של טרוריסטים, שמתגמלות את הטרוריסטים בדרך הזאת. 
       
       הממשלה הביאה לנו הצעת חוק, בין השאר במסגרת ההיערכות העולמית למלחמה בטרור. הצעות חוק דומות קיימות במדינות אחרות בעולם, ובכל מה שקשור במימון הטרור יש צורך בשיתוף פעולה בין-לאומי. ישראל, כמדינה שנאבקת בטרור, ואולי היא חלוצת המאבק הכולל והמלחמה בטרור, יש לה עניין רב שגם בספר החוקים שלה תהיה חרותה האמירה של איסור מימון הטרור ונקיטת האמצעים לא רק במה שקשור למימון טרור שמכוון נגדנו, אלא בדיוק באותה מידה, כמו שאנחנו רוצים שיינקטו אמצעים - - - 
       
היו"ר חמי דורון:
       
       חבר הכנסת יתום, אתה מפריע. 
       
מיכאל איתן (יו"ר ועדת החוקה, חוק ומשפט):
       
       הצעת החוק שהביאה הממשלה באה גם על רקע העובדה שהמלחמה נגד ארגוני הטרור ונגד מימון הפעילויות שלהם היא מלחמה שחוצה גבולות, חוצה יבשות, וצריכה גם שיתוף פעולה בין-לאומי. כאשר אנחנו רוצים למנוע העברות כספים ולחלט רכוש של ארגוני טרור שפועלים כאן נגד מדינת ישראל, נגד אזרחי ישראל, והם נמצאים במקומות אחרים בעולם, אנחנו באותה מידה בדיוק חייבים לספק אותם שירותים גם למדינות אחרות בעולם שבהן יכולות להתבצע פעולות טרור שעשויות להיות ממומנות על-ידי רכוש שנמצא בישראל, ואנחנו עשויים להתבקש לבצע בדיוק אותן פעולות שאנחנו מבקשים ממדינות חוץ. לכן, על מנת שנוכל לבצע את הפעולות הללו, אנחנו צריכים חקיקה בישראל. החקיקה שאנחנו מביאים היום לכנסת מאפשרת את הרחבת שיתוף הפעולה הבין-לאומי ואת קיום המחויבויות של ישראל במסגרת זו. 
       
       החקיקה שהובאה לכנסת היתה מרחיקה לכת בכל הקשור לשמירה על האיזון הנכון בין, מצד אחד, כפי שאמרתי, מלחמה בטרור, נקיטת אמצעים די דרקוניים של חילוט רכוש, של פגיעה באנשים שקשורים בהעברת הרכוש, תביעת אחריות ממוסדות שמעבירים רכוש לשים לב ולדווח על כל חשד, שמא הם מעבירים כספים לארגונים שעלולים להיות ארגוני טרור; מצד שני, היינו צריכים להשגיח, שבמסגרת הרצון הטבעי של הממשלה לנקוט אמצעים למנוע את מימון הטרור, אנחנו לא נשית על אזרחי מדינת ישראל ועל בני-אדם הוראות כאלה או עול כזה, שחלק מהם יהפכו להיות פתאום משתפי פעולה עם טרור, כי הם לא דיווחו על פעולה שבסופו של דבר אולי סייעה לטרור, אבל הם נהגו כאזרחים תמימים. זה יכול להיות פקיד בבנק, זה יכול להיות מנהל בבנק שמעביר כספים ופתאום התברר שהוא העביר כספים לארגון מסוים, והארגון הזה הוא ארגון טרור; האם הפכנו אותו אדם, בלהט המלחמה הזאת בטרור, לעבריין, למי ששמים עליו כתם של אדם שסייע לטרור. 
       
       היינו צריכים לעבור על הצעת החוק הממשלתית במובנים רבים. למשל, דילמה שעמדנו בפניה, האם עצם העברת כספים לאנשים שהם אולי אפילו חברים בארגון טרור, כשאנחנו יודעים שיש הרבה מאוד ארגוני טרור שמוכרזים באופן רשמי על-ידי ממשלת ישראל, שבמצב הפרקטי בשטח רבים מהאנשים שרשומים בארגונים האלה לא עוסקים ממש בטרור - השאלה היא אם אנחנו יכולים להשתמש במלוא חומרת הדין כאשר מדובר באנשים מקבוצות כאלה. 
       
       עלתה שאלה, למשל, האם עצם העובדה שאדם שרשמו אותו להיות חבר בארגון כזה או אחר – נשמעו קולות בוועדה שאמרו: כן, עצם העובדה שאדם הוא חבר, העברת הכספים אליו יכולה להיות כזאת אם הוא הוכרז כאדם שעוסק בטרור. אז יש לנו כלים נוספים. חברות בארגון טרור איננה בהכרח קשורה לכאן. אם נלך בגישה הדווקנית ביותר, עלול להתברר שממשלת ישראל בעצמה, בהעברת כספים, חוטאת בחטא של מימון טרור, כי היא מעבירה כספים לגורמים פלסטיניים, שעל-פי ההגדרות יכול להיות שהם בעצמם ארגונים שעוסקים בטרור. אנחנו מכירים יפה מאוד מנגנונים מסוימים בתוך הרשות הפלסטינית שאנחנו הגדרנו אותם כחלק מאלה שעסקו בטרור בתקופה האחרונה, והממשלה מעבירה כספים לרשות הפלסטינית. 
       
       היינו צריכים לעבור מלה-מלה ולחפש ולמצוא כיצד אנחנו מייצרים ונותנים מצד אחד כלי יעיל, שחייבים בנסיבות הקיימות לתת אותו, על מנת למנוע את מימון הטרור, על מנת לייבש את הטרור, על מנת להציל חיים של יהודים ושל ערבים - כי הטרור הזה פוגע ללא הבחנה, הטרור הזה מייצר מצב שהוא קטליזטור לפעולות תגובה ופעולות תגובה על תגובה, ואם נייבש את הטרור אנחנו נציל חיים. אם נייבש את הזרמת הכספים, נמנע פעולות טרור, ואנחנו מוכרחים לעשות כל מה שאנחנו יכולים. מצד שני, לא להגיע למצבים שאנחנו שוכחים שיש דברים שקיימים בעולם שלנו – זכויות של אנשים, לא להעניש אנשים שאין להם מודעות וכוונה לעשות מעשים, רק מפני שהם היו חלק ממהלכים שסייעו למעשה מסוים, ללא ידיעה, ללא כוונה; לא לפגוע באנשים רק בשל קרבת משפחה לטרוריסטים וכיוצא בזה. 
       
       החוק הזה, שארחיב אולי בדברי תשובתי על פרטיו כאשר אענה למשתתפים בדיון, מטפל בקביעה בשלבים. דבר ראשון: החוק קובע שאפשר להכריז על אדם זר שהוא פעיל טרור, או על ארגון זר שהוא ארגון טרור, בשל קביעה מחוץ למדינת ישראל. כאשר נקבע מחוץ למדינת ישראל על אדם שהוא פעיל טרור, או על ארגון מסוים שהוא ארגון טרור, ומתכנסת ועדת שרים ויש לה יסוד סביר להניח כי אותו אדם הוא באמת אדם שפעיל בטרור ואותו חבר בני-אדם הוא אכן ארגון שעוסק בטרור, ועדת השרים, כאשר היא מקבלת בקשה כזאת, רשאית להכריז על אותו אדם שהוא פעיל טרור, ועל אותו ארגון שהוא ארגון שעוסק בטרור, ארגון טרור.
       
       איך ועדת השרים יכולה להחליט על דבר כזה? כאן הוועדה עסקה בדיונים ארוכים בשאלה, מה יהיה בסיס המידע שבו היא תעסוק, וגם כאן עמד לנגד עינינו, מצד אחד, העיקרון של הדדיות; גם אנחנו היינו רוצים שמדינות אחרות תעזורנה לנו כשהן תכרזנה על אדם מסוים או על ארגון מסוים, שיש לנו מידע שהם עוסקים בטרור, והן תפעלנה נגדו בארצותיהן, כמו שהן יכולות לבקש מאתנו, אם אנחנו נעביר את כל בסיס המידע, לרבות המקורות, למדינה זרה שממנה אנחנו למדים על אותו אדם, או על אותו ארגון. מצד שני, האם אנחנו נתבע מאותה מדינה זרה את כל המידע, או ועדת השרים תוכל לקבל את זה על סמך מידע שהוא מידע מפורט, אבל לא מדויק או לא יורד עד לפרטים.
       
        בעולם שבו אנחנו מדברים על שיתופי פעולה במלחמה בטרור, מדובר על שיתופי פעולה בין ארגוני מודיעין של ממשלות, שמטבע הדברים שומרות על המידע הזה בצורה קנאית מאוד כדי שהארגונים האלה יוכלו לעבוד. הן שומרות על המידע הזה אפילו מפני אזרחיהן, אפילו מפני נציגי הציבור שם, אפילו מפני חברי הפרלמנטים שם וכאן, אפילו מפני חלק משרי הממשלה שם וכאן. אז כיצד יכולה ממשלה כאן לקבל מידע שמגיע משם, במיוחד כאשר היא קובעת קביעה שיש לה משמעות מאוד מרחיקה לכת לגבי אנשים שיהיו כאן. מה תהיה המשמעות? אנחנו קובעים שאפשר לחלט רכוש שלהם, אפשר לפגוע בזכויות שלהם, אפשר לקבוע שהם מבצעים עבירות. לאחר הרבה מאוד התלבטויות אנחנו קבענו מנגנונים כלשהם. 
       
       בהזדמנות זו אני רוצה להודות לסיגל קוגוט, היועצת המשפטית של ועדת החוקה, חוק ומשפט, שניהלה קרבות עזים, ולחברי הוועדה שקיבלו את הגישה שנשתדל להעביר את החוק ולענות על הצרכים, אבל נקפיד. ובאמת הצעת החוק עברה שינויים רבים מאוד. ישבנו על זה 16 ישיבות, וההצעה עברה הרבה שינויים, בין השאר גם בעניין הזה. 
       
       יצרנו מצב שבו ועדת השרים יכולה לקבוע, אבל הממשלה חייבת למנות ועדה מייעצת שיהיו בה שלושה חברים, והוועדה המייעצת הזאת יכולה להמליץ ולייעץ לוועדת השרים בכל עניין שקשור.

אופיר פינס-פז (העבודה-מימד):

       יש המון הסתייגויות.

מיכאל איתן (יו"ר ועדת החוקה, חוק ומשפט):
       
       טוב, אני אקצר. הוועדה המייעצת הזאת יכולה להמליץ לוועדת השרים בכל הנוגע לעניין הזה, לרבות לבטל את ההכרזה. אם אדם פונה, לאחר שהכריזו עליו, הוועדה הזאת היא מעין ועדה שיכולה לבקש להמליץ לבטל. כמובן, אנחנו חיים בהנחה שבסופו של דבר הגוף הנפגע יכול לעתור גם לבג"ץ. ההליכים האלה כפופים לבקרה שיפוטית.
       
       יצרנו גם מנגנון של ביקורת תקופתית על ההחלטות. לאחר עניין ההכרזה, אם יש הכרזה כזאת, קבענו בפרק ג' את העבירות. העבירה המרכזית היא איסור פעולה ברכוש למטרות טרור. אני רוצה להזכיר לכולם, מדובר על מטרות טרור ולא מדובר בהכרח על ישראל. מאחר שאנחנו מדברים על פעילות, והחוק מדבר על פעילות שבה אנחנו מכריזים או יכולים להכריז על סמך מידע שמגיע מחו"ל, אנחנו יכולים לנקוט את האמצעים השונים של הפעילות של המלחמה במימון הטרור, גם אם הטרור עצמו מכוון להיות במדינה זרה.
       
       בכל אופן, אנחנו קובעים עבירות של איסור פעולה ברכוש למטרת טרור. אנחנו קובעים חובת דיווח על פעולה ברכוש, וחובת הדיווח חלה כבר על אנשים שאינם מעורבים בעצמם בפעילות הטרור, אלא על אנשים שנמצאים בשרשרת העברת הכספים או הרכוש. אקרא את זה כאן, כי זה דבר שהוא מאוד משמעותי מבחינת החובות שאנחנו מטילים לא רק על אלה שהם במודע חלק מהעניין. הסעיף אומר כך: "נתבקש אדם לעשות פעולה ברכוש במהלך עסקיו, או במילוי תפקידו, או בנסיבות שבהן היתה לו אפשרות של ממש לביצוע הפעולה, והיה לאותו אדם חשד סביר שמתקיים אחד מהמפורטים בסעיפים קודמים", כלומר, שהפעולה נעשתה למטרות שקשורות בטרור, "או שעשה אדם פעולה ברכוש, והיה לו במועד עשיית הפעולה, או בתוך שישה חודשים לאחר מכן חשד סביר כי הפעולה הזאת עשויה להיות פעולה של מימון טרור, ידווח על כך למשטרת ישראל". כלומר, חובת דיווח שאם לא עומדים בה הופכת להיות עבירה.
       
       אנחנו במדינה מוכת טרור. אנחנו בעצם תובעים עכשיו גם מכל מי שעוסק בפעולות פיננסיות, שכאשר הוא מבצע פעולות פיננסיות בדרגות שונות, הוא צריך להיות ער - כמו שאנחנו מבקשים מהאזרח להיות ער שיש חפץ חשוד, ואם הוא רואה חפץ חשוד, אנחנו אומרים לו: תדווח.  אם הוא רואה העברה של כספים שיש חשד מסוים, וחלק מהאינפורמציה הוא יקבל גם משירותי הביטחון על גורמים שהעברת כספים אליהם היא העברה לגורמי טרור, הוא חייב להיות ער, ולפחות, כדי שהוא לא יהיה שותף אחר כך לאחריות - הוא חייב להיות שותף - ועל-ידי זה שהוא מדווח הוא פוטר את עצמו מאחריות.
       
היו"ר חמי דורון:
       
       חבר הכנסת איתן, יש הרבה מאוד הסתייגויות.
       
מיכאל איתן (יו"ר ועדת החוקה, חוק ומשפט):
       
       אני כבר מסיים.

היו"ר חמי דורון:
       
       את זה אמרת לפני שבע דקות. הבעיה היא שיש הרבה אנשים שרוצים לדבר. אני חושב שבסוף לא יישאר לך מה לומר בסיום. 

מיכאל איתן (יו"ר ועדת החוקה, חוק ומשפט):
       
	אני מקבל את הרמז הדק כמו פיל ששיגרת אלי. 

       אני רק אגיד את הפרקים, כדי שהציבור שעוקב אחר העניין, ידע בגדול במה מדובר, ואחר כך אני אתייחס לכך בדברי התשובה. רק אקרא טלגרפית את הפרקים של החוק - הכרזה, אחר כך דיברנו על איסור הפעילות ברכוש. אחרי איסור הפעילות ברכוש דיברתי על חובות הדיווח, אם נעשות פעולות כאלה. והאחריות הפלילית, פטור מאחריות פלילית במקרים של דיווח. עכשיו אנחנו נדבר עוד על חילוט רכוש לאחר הרשעה בהליך פלילי, כלומר, כשהיתה פעילות כזאת ומחלטים את הרכוש. פרק ה' עוסק בסייגים, גם כשהיתה פעולה, יש רכוש שאין לחלטו ומה ההסתייגויות לכך. אחר כך, פרק ו' מדבר על חילוט רכוש בהליך אזרחי, כאשר יש הליך שאינו קשור בכלל בקיומו בהליך פלילי מכל מיני סיבות, יכול להיות שאנשים אינם ואין הליך פלילי, יש רכוש, יש סיבות אחרות, שאז מתקיימים הליכים של חילוט אזרחי בלבד. החלק האחרון, עניין של הסעדים ותפיסות מינהליות של רכוש. אלה הם הנושאים שעליהם אני ארצה לדבר לאחר מכן. 
       
       בשלב הזה, מה שאני מבקש מחברי הכנסת, בצד ההסתייגויות שעולות כאן, ויהיו גם אולי הסתייגויות שאנחנו נהיה מוכנים לקבל, אשיב על כך בדברי התשובה, אבל בגדול, להביא בחשבון שהחוק הזה עבר מהפכה גדולה מאז כניסתו ועד צאתו מוועדת החוקה כתוצאה מהסתייגויות של חברי כנסת. 
       
היו"ר חמי דורון:
       
       תודה רבה ליושב-ראש ועדת החוקה, חוק ומשפט, חבר הכנסת מיכאל איתן. כפי שאמר קודם היושב-ראש, מי שייקרא שמו ולא יהיה באולם המליאה, לא יוכל לחזור ולדבר לאחר מכן; כך קבע גם היושב-ראש. אני מבקש לשים לב לשמות שאני קורא. חבר הכנסת רוני בר-און - אינו נוכח; חבר הכנסת יצחק לוי - אינו נוכח; חבר הכנסת אופיר פינס-פז, בבקשה. לכל אחד יש עשר דקות. 
       
מוחמד ברכה (חד"ש-תע"ל):
       
       סוכם עם יושב-ראש הכנסת שמפצלים זמן. 
       
היו"ר חמי דורון:
       
       נכון, לכן יהיו חמש דקות עכשיו וחמש דקות למי שירצה לפצל, או עשר דקות בבת-אחת. 
       
מוחמד ברכה (חד"ש-תע"ל):
       
       לא, יש לי עשר הסתייגויות, חמש דקות כפול עשר הסתייגויות, יש לי 50 דקות. 
       
היו"ר חמי דורון:
       
       קבע היושב-ראש קודם לכן שידברו, כל אחד ידבר עשר דקות. לכן, אפשרות הפיצול היא - - - 
        
מיכאל איתן (יו"ר ועדת החוקה, חוק ומשפט):
       
       איך זה יכול להיות, הוא לא יכול לקבוע, זה נגד התקנון. כל אדם יש לו זכות לדבר על כל הסתייגות. 
       
היו"ר חמי דורון:
       
       אנחנו לא נמצאים באיזה עולם חדש, כולנו מודעים למצב הזה - - - 
       
מוחמד ברכה (חד"ש-תע"ל):
       
       סוג כזה דורש הסכמה. 
       
היו"ר חמי דורון:
       
       נכון. לפי מה שהבנתי מיושב-ראש הכנסת, יש הסכמה. 

מוחמד ברכה (חד"ש-תע"ל):
       
       אין הסכמה. 
       
אופיר פינס-פז (העבודה-מימד):
       
       אז לכו ליושב-ראש הכנסת. 
       
מיכאל איתן (יו"ר ועדת החוקה, חוק ומשפט):
       
       אין דבר כזה. 
       
היו"ר חמי דורון:
       
       חבר הכנסת מיקי איתן, אני לא מתווכח אתך כרגע, עמדת פה ודיברת 35 דקות. 

מיכאל איתן (יו"ר ועדת החוקה, חוק ומשפט):
       
       יכולתי לדבר גם 35 שעות.
       
היו"ר חמי דורון:
       
       בסדר גמור, יפה. אבל אתה לא צריך להמשיך להפריע כרגע.
       
מיכאל איתן (יו"ר ועדת החוקה, חוק ומשפט):
       
        אני לא מפריע. 
       
היו"ר חמי דורון:
       
       סליחה, יש ויכוח, אנחנו נפתור את הבעיה לאחר מכן, זה הכול. כרגע, על-פי החלטת יושב-ראש הכנסת, יש עשר דקות. אם תרצה לפצל - - - 
       
אופיר פינס-פז (העבודה-מימד):
       
       אני מפצל, אדוני. 
       
היו"ר חמי דורון:
       
       אז אתה מקבל עכשיו חמש דקות וחמש דקות בדיון הבא. 
       
אופיר פינס-פז (העבודה-מימד):
       
       אדוני היושב-ראש, אדוני השר, חברי חברי הכנסת, ראשית אני רוצה לברך את חבר הכנסת מיכאל איתן, שהשקיע בחוק הזה השקעה אדירה. היו 16 ישיבות על החוק הזה, דבר מדהים. אני מודה, לא בכולן השתתפתי, זה גזל המון זמן, ומטבע הדברים, כשאתה נכנס לדקויות, היושב-ראש מוביל את העניין -  אין פה הרי ויכוח פוליטי, לפחות לא אתי - עם אנשי המקצוע מכל הכיוונים, משפטים, מערכת הביטחון וכדומה. 
       
       הצעת החוק הזאת היא הצעה חשובה. לצערי, היא באה באיחור גדול מאוד. היינו צריכים לחוקק חוק לאיסור מימון טרור מזמן, לפני שנים. אני אומר את זה לעצמנו, אני אומר את זה גם למערכת הביצועית שעוסקת בדברים האלה. הרי לא חבר כנסת אמור להביא הצעת חוק כל כך מורכבת, ממשלה אמורה להביא הצעת חוק מהסוג הזה. זה שעברו כל כך הרבה שנים עד שהאסימון נפל, זה מדאיג מאוד. הרבה מאוד כסף זרם כמעט באין מפריע לארגוני טרור בשנים הקשות האלה, בין היתר משום שלא היתה מערכת חוקית מתאימה כדי לטפל בעניין. 
       
       הצעת החוק הזאת, כאמור, שונתה באופן דרמטי מהנוסח שהביאה בפנינו הממשלה. אני חושב שהגנו בתהליך הזה על זכויות אדם. חוץ מזה שמסכימים עם העיקרון שלא צריך להעביר כסף לארגוני טרור, אנחנו גם  מסכימים עם  העיקרון שלא צריך לפגוע באנשים חפים מפשע על-ידי אכיפת חוק דרקוני, טוטלי, גורף, שאין בו סייגים ואין בו הבחנות והוא גם עושה הרבה מאוד טעויות. 
        
       בעניין הזה עשינו מאמץ גדול מאוד לשמור על זכויות אדם ולא לגרום בכל מצב מייד להחשדה ומייד לנקיטת פעילות חריפה כנגד חשוד, גם אם בסופו של דבר מסתבר שלא היה ולא נברא. 
       
       לגבי ההסתייגות המרכזית שאני הסתייגתי, בדיונים האחרונים עלתה השאלה - משום שהחוק הזה הוא כל כך מורכב - האם באמת ובתמים אפשר ליישם אותו בפרק הזמן הקצר מרגע חקיקתו. זאת אומרת, השאלה ששאלנו את עצמנו: מתי החוק הזה ייכנס לתוקף? כי זה מחייב שינויים גדולים במערכות המחשוב של הבנקים, זה מחייב מערכת טפסים ודוחות וחקיקת משנה ותקנות וצווים. העניין הזה מאוד מורכב. לצערי, היה רוב בוועדה שאמר, שהחוק הזה ייכנס לתוקף בתוך חודשיים או שלושה חודשים. הערכתי בדיון, שזה פרק זמן קצר מדי לנוכח המטלות שהמחוקק ביקש להטיל על הגורמים המבצעים, ולכן הצעתי שישה חודשים. 
       
       אני שומע עכשיו, שכולם אומרים שאני צודק. זאת אומרת שהשתכנעו ויש כנראה נטייה גם לממשלה לאמץ את ההסתייגות שלי, כי היא "עושה שכל" מבחינת יכולת ההתארגנות. היה חשוב לי לנמק, כי בסוף אי-אפשר לתמוך בהצעה שלא נומקה. בגלל עניין של אחריות, היה חשוב לי שההסתייגות שלי תנומק, כדי שאם הממשלה והוועדה ירצו, גם נוכל לתמוך בה ולהעביר אותה כהחלטה של הכנסת ולהפוך אותה לחלק מהחוק. 
       
       אני אומר שוב שזה חוק חשוב מאין כמותו, ואני מקווה מאוד שנוכל להיעזר בו כדי למנוע העברת כספים לארגוני טרור. היום, לצערי, הדרכים מתוחכמות מאוד. תודה רבה. 
       
היו"ר חמי דורון:
       
       חבר הכנסת עזמי בשארה – אינו נוכח. חבר הכנסת ג'מאל זחאלקה. 

ג'מאל זחאלקה (בל"ד):
       
       כבוד היושב-ראש, רבותי חברי הכנסת, אף שהחוק הזה עבר דיונים מרתוניים בוועדת החוקה, חוק ומשפט והיה דיון מעמיק בו ובסעיפיו השונים, הדיון הזה התקיים והחוק הזה יצא מתחת ידי הוועדה באווירה של בהלה.  
     
       עבירה שאומרת, בסופו של דבר, והיו יותר מרמיזות בדבריו של חבר הכנסת איתן וגם של אחרים, שניתן לפגוע בזכויות אדם תוך כדי מעשה החוק הזה. בעצם, אנו עדים למדיניות כללית שזכויות אדם נפגעות ונרמסות, במיוחד בשטחים הכבושים, וגם בתוך ישראל עצמה, בשם המלחמה, מה שקרוי המלחמה בטרור. ולכן, לא צריך להתרחק. מספיק להתייחס לדבריו של חבר הכנסת איתן בנושא זה. ודווקא רוב רובם של דבריו של חבר הכנסת איתן מדברים אל איך וכיצד לפגוע בחפים מפשע בנושא הזה. 
       
       קודם כול, יש שלושה גורמים שחבר הכנסת איתן והחוק מתייחסים אליהם. הוא קורא לזה: השכן של הרשע, זה האדם הראשון. הוא שכן, הבעיה היחידה שלו היא שהוא שכן. אחר כך המשפחות של מי שהואשמו במעשים שהחוק מתייחס אליהם, ודבר שלישי – מי שעושה פעולה ברכוש. אני אתייחס רק למי שעושה פעולה ברכוש, ואני לא יודע אם חבר הכנסת איתן וחברי הוועדה המכובדים חשבו מספיק על העניין הזה. 
       
       מה זה "חשד סביר"? מישהו בא לבעל עסק לקנות ממנו. יש פה שני דברים. כלומר, זה יכול לגרום לשתי תופעות הפוכות: האחת, שכל בעל עסק, או כל מי שעושה פעולה שהיא ברכוש, אז הוא מתחיל לחשוד, ובמי הוא יחשוד? נגיד, אם הוא רואה אזרח ערבי שלבוש בצורה מסוימת ויש לו זקן – אז סביר שהוא מתחיל לחשוד. הבן-אדם נעשה חשדני, ואז הוא רץ למשטרה. כלומר, החוק הזה מעודד חשדנות יתירה, בלי שום סימן אחר מאשר גופו של אדם, לבושו, לאומיותו, ואז אנחנו נחיה במצב של ציד מכשפות. כל אחד שבא לקנות – נגיד אריזות אוכל. אז בעל העסק צריך לחשוד שהאדם הזה מעביר אותן למשפחות של מי שנהרג בעשיית פיגוע או משהו אחר, ואז הוא רץ למשטרה, ואז מזמינים, ואז כל הבלגן. והדברים יכולים להיאמר על הרבה דברים שבן-אדם הולך לקנות. זה יכול להיות בעל מסעדה שבא לקנות סכינים למסעדה שלו. בכל דבר. החוק הזה מעודד חשדנות. זה צד אחד של המטבע. 
       
       הצד השני של המטבע: החוק הזה מעמיד כל אדם כעבריין בפוטנציה, כי מה זה "חשד סביר"? מי יחליט שיש חשד סביר? מישהו יבוא להגיד: היה לי חשד סביר ואני לא דיווחתי? יבוא החוקר, יבוא בית-המשפט ויגיד לו: היה צריך להיות לך חשד סביר. כלומר, איפה נוצר העניין הזה של חשד סביר? מי יחליט שהיה חשד סביר? מי יחליט? האדם אומר: לא היה לי חשד סביר. לא, היה צריך להיות לך חשד סביר. ואז אתה מוענש, ואתה מקבל עונש על זה שלא חשדת, אפילו שהחוק אומר שמענישים על חשד סביר. כי איך יוכח העניין הזה של חשד סביר? המואשם צריך להודות שהיה לו חשד סביר והוא לא עשה. זה דבר, לדעתי, שמעמיד את הפגיעה בזכויות אדם בכל מה שנקרא מסביב – אני אתייחס לסעיפים האחרים של החוק במועד אחר, כשתהיה לי הזדמנות אחרת לדבר, אבל אני הסתפקתי בעניין החשד הסביר, שלדעתי יהיה נתון לפרשנות מרחיבה ביותר ולפגיעה המונית בזכויות האדם. תודה רבה. 
       
היו"ר חמי דורון:
       
       תודה, חבר הכנסת זחאלקה. חבר הכנסת ואסל טאהא, ואחריו – חבר הכנסת מוחמד ברכה. חמש דקות לרשותך, בבקשה. 
       
ואסל טאהא (בל"ד):
       
       אדוני  היושב-ראש, חברי הכנסת, אני חושב שהגדרת טרור היא במחלוקת. וכל עוד ההגדרה הזאת היא במחלוקת, אי-אפשר לתמוך בהצעה הזאת. ייתכן  שחבר הכנסת מיקי איתן, ההגדרה שלו לא מקובלת עלי, או לא מקובלת על שאר החברים בבית. לכן, קודם כול, צריך להגדיר מה זה טרור, מה זה לוחמה בטרור. זה לא מספיק להשקיע זמן, ואני יודע שהושקע זמן בהצעת החוק הזאת, אבל בסופו של דבר אנחנו חולקים על ההגדרה. 
       
מיכאל איתן (יו"ר ועדת החוקה, חוק ומשפט):
       
       מה אתה חושב? תגדיר אתה. 
       
ואסל טאהא (בל"ד):
       
       בהזדמנות אחרת, כשאני אתייחס. אני רוצה להתייחס לכמה דברים ואחרי זה אני אתייחס להגדרה מה זה טרור. מה זה טרור? כל אחד יש לו הזווית שלו, כיצד הוא רואה. למשל, אתה מסתכל על ההתנגדות של הפלסטינים לכיבוש כעל טרור; אני – לא. אתה מסתכל על התנגדותם של העירקים לאמריקנים כעל טרור; אני – לא. 
       
מיכאל איתן (יו"ר ועדת החוקה, חוק ומשפט):
       
       פצצה בדיסקוטק זה טרור? 
       
ואסל טאהא (בל"ד):
       
       זה טרור, כן. לכן אנחנו חלוקים. אם על עירק אנחנו חלוקים, אם על ההתנגדות לכיבוש בגדה ובעזה אנחנו חלוקים - יש פעילויות של טרור שאנחנו אולי מסכימים באשר להן. אז צריך, קודם כול, להגדיר מה זה טרור. צריך להגדיר מה זה טרור על מנת להציע חוק שאנחנו נתמוך בו. 

מיכאל איתן (יו"ר ועדת החוקה, חוק ומשפט):
       
       אז יש בחוק הגדרה. 

ואסל טאהא (בל"ד):
       
       הצעת החוק הזאת, חבר הכנסת איתן, נותנת לממשלה ולכוחות הביטחון אמצעי וכלי להתערב ולהגביל את חופש הפעילות של הפרט, או של הארגון או של העמותה. זה מעודד החשדה נגד עמותות ונגד ארגונים הומניטריים, שמגישים, למשל, עזרה הומניטרית לסהר-האדום בגדה, או לסהר-האדום בעירק, או לסהר-האדום" בלוב, או לסהר-האדום בכל מקום בעולם. או לצלב-האדום, או לארגונים דומים. זה מעמיד את הארגונים האלה תחת הכותרת: החשדה. אתם חשודים. 
       
       בסופו של דבר זו חקיקה שמובילה את המדינה להגבלת חופש הביטוי של כל פרט ופרט, להגבלת חופש ההתארגנות, חופש הקמת עמותות הומניטריות. אנשים מתחילים לחשוד בעצמם, כשבן-משפחתם – אם הוא יהיה חשוד, כל בני-המשפחה חשודים גם הם. השותפים שלו בעסק גם חשודים. 
       
       לכן, אנחנו רואים שהצעת החוק הזאת תגביל ותפגע קשות בזכויות האדם וזכויות האזרח. והיא תגביל את החברה האזרחית להתהוות בצורה חופשית. לכן אנחנו לא רואים בחוק הזה חוק שיסייע. זו הצעת חוק שתכשיל התהוותה של חברה אזרחית בצורה נכונה, כיוון שכשאני מקים עמותה הומניטרית, אולי זו בעיניך עדות למורשה שאתה לא מסכים לה. אז אני אהיה חשוף מול החוק הזה. אני אהיה חשוף מול הממשלה, חשוד שאני טרוריסט, תומך בטרור, אני ובני-משפחתי, והשותפים שלי בעסק, וכל אחד שבא אתי במגע. 
       
       לכן, חבר הכנסת מיקי איתן, אני חושב שהחוק הזה צריך לעבור עוד דיונים ועוד דיונים. קשה מאוד להשלים עמו, מפני שבפרט בתקופה האחרונה אנחנו עדים לכך שהחקיקה היא גזענית. אני חושב שאם מדינה דמוקרטית וליברלית מגיעה לחקיקה גזענית, זה סוף הדרך. תודה. 

היו"ר חמי דורון:
       
       תודה רבה. חבר הכנסת מוחמד ברכה, בבקשה. אחריו - חבר הכנסת עסאם מח'ול. 

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, למען הסר ספק, אין אדם סביר שיכול להסכים, גם באופן מוצהר וגם באופן מובלע, לפגיעה בחפים מפשע. אנשים סבירים גם נוטים שלא להצדיק פגיעה בחפים מפשע ולטעון שנעשתה בשוגג פעם אחר פעם אחר פעם ולחשוב שהתירוץ הזה יעמוד להם תמיד. 
       
       ההקשר של הצעת החוק ידוע: העימות הישראלי-הפלסטיני שנוצר בגלל המשך הכיבוש ושלילת זכויותיו הקולקטיביות-הלאומיות וגם הפרטיות-האינדיבידואליות של העם הפלסטיני. הדבר הביא למצב של עימות שנעשה בו שימוש בכלים לא לגיטימיים – גם בצד שהוא בעל הזכות הלגיטימית להשתחרר מהכיבוש. 
       
       אני חושב שבהצעת החוק יש כיוון מאוד מסוכן, בעצם העובדה שאין בה מכשיר חוקי להגדרה מהו טרור של מדינה. חבר הכנסת איתן פנה אל חבר הכנסת ואסל טאהא ושאל איך הוא מגדיר טרור. אני יכול לתת דוגמאות לטרור: פצצה בדיסקוטק היא טרור, למשל, אבל גם הנחתת פצצה במשקל טונה על בית מגורים היא טרור. האם הצעת החוק נותנת מענה לטרור הממלכתי שנעשה בידי ממשלה, גם הממשלה הזאת? מובן שלא. לא רק שלא, אלא שהיא נותנת את תחילתו של תהליך הענישה בידי הדרג הפוליטי עצמו.
       
        על-פי הצעת החוק, ארגון טרור הוא ארגון שהוכרז על-ידי הממשלה – אם אינני טועה, על-פי סעיף 8 – או על-ידי ועדת שרים לענייני ביטחון או על-ידי שר הביטחון עצמו, על-פי התקנות לשעת-חירום. מה זה? זו לא מלחמה בטרור, אלא חוק דרקוני שנותן אמצעים דרקוניים לא בידי אינסטנציה שיפוטית, אלא בידי הממשלה, שהיא גוף פוליטי. אם היו ימים שבהם רק ערבים וקומוניסטים היו מחוץ לקונטקסט במדינת ישראל, הרי עכשיו יש גורמים בימין שמחשידים גם אנשי מרצ וגם אנשי מפלגת העבודה, ולכן, מה שכביכול מתחיל היום כמלחמה בטרור שמתנהלת נגד גורמים מסוימים, בעלי זיהוי לאומי מסוים, עלול לדרדר את כל המערכת הפוליטית לסוג של נקמנות פוליטית בידי אנשים פוליטיים בממשלה, בוועדת השרים או בידי שר הביטחון, כדי לחסל חשבונות עם גורמים פוליטיים.
       
       אני לא תולה תקוות רבות בזעקה שעלולה לצוץ מאנשי הימין - - - 
       
מיכאל איתן (יו"ר ועדת החוקה, חוק ומשפט):
       
       אתה צריך לשים לב לכך שבפקודה למניעת טרור הכרזת הממשלה על ארגון מסוים כי הוא ארגון טרור הופכת אותו לארגון טרור. כאן הצעת החוק לא שינתה – הממשלה ממילא היתה יכולה להכריז.
       
מוחמד ברכה (חד"ש-תע"ל):
       
       אני יודע. אם הקדשתם 16 ישיבות והתעמקתם בסוגיה הזאת, היה ראוי לתת את הדעת גם על הנושא הזה, ובכללו על שינויי חקיקה בעניין הכרזת ארגון טרור על-ידי דרג פוליטי, שזה דבר חמור מאוד כשלעצמו, שאינו מתקבל על הדעת. לקראת בחירות, למשל, ממשלה שתרגיש כי היא במצוקה תכריז – לא על גורמים פנימיים, אפילו על גורמים חיצוניים – שהם ארגוני טרור, ותעשה כמה פעולות ראווה כדי לקדם את המטרות שלה. הרי היו מקרים, כמו הפצצת הכור בעירק כדי לקדם מטרות של בחירות. אנחנו שוכחים - - -

היו"ר חמי דורון:
       
       אני חושב שקצת נסחפת.
       
מוחמד ברכה (חד"ש-תע"ל):
       
       חס וחלילה. אני אומר שהקביעה מהו ארגון טרור צריכה להיות קביעה על-פי אמות מידה של החוק הבין-לאומי ועליה להיות קבועה בתוך אינסטנציה משפטית בתוך מדינת ישראל, אבל לא פוליטית. בשום פנים ואופן לא פוליטית. צריך גם להגדיר מה עונשה של ממשלה – לא רק של פרטים, של אזרחים, של תושבים – כשהיא מבצעת מעשה טרור כמו הנחתת פצצה במשקל טונה על בית-מגורים. המשך יבוא בישיבה הבאה. תודה רבה, אדוני היושב-ראש. 
       
היו"ר חמי דורון:
       
       חבר הכנסת עסאם מח'ול יהיה הדובר האחרון, מכיוון שאנחנו אמורים לסגור את הישיבה בשעה 16:00. 
       
אחמד טיבי (חד"ש-תע"ל):
       
       הייתי מבקש לדבר שתי דקות.

היו"ר חמי דורון:
       
       אנחנו אמורים לסיים.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אדוני יושב-ראש הוועדה, הצעת החוק הזאת חשובה  מכיוון שהיא פותחת דיון חשוב, אולי הדיון הכי חשוב שאפשר לפתוח, ואולי היה צריך לפתוח אותו כבר לפני שנתיים, כאשר הממשל האמריקני הכריז מלחמה נגד הטרור וכאשר המלה "טרור" הפכה להיות מלת קסם שאפשר להסתיר תחתיה את כל העוולות של המדיניות הממלכתית של ממשלות של מדינות, לרבות היומרה האמריקנית שלדעתי עומדת מאחורי היוזמה של הצעת החוק הזאת גם אצלנו וגם במקומות אחרים בעולם. היומרה לנהל מלחמה של הדמוקרטיה נגד הטרור התגלתה כמלחמה טרוריסטית נגד הדמוקרטיה, נגד זכויות עמים ונגד חירויות עמים. 
       
       אומר יותר מזה: המלחמה שהכריז ממשל בוש נגד הטרור הפכה להיות מתקפה קטלנית על זכויות האדם בתוך ארצות-הברית עצמה. אני חושב שזה ההקשר של הצעת החוק הזאת. הצעת החוק הזאת, שבשם המאבק של הדמוקרטיה נגד הטרור באה לפגוע בדמוקרטיה של אזרחי ישראל ושל עמים אחרים, באה לבטל זכויות יסוד בתודעה, בהכרה של העולם כולו, לגבי זכותו של עם תחת כיבוש להיאבק נגד הכיבוש; היא באה לבטל זכות של אדם להתנגד למדיניות ממשלתו בלי שיעקבו אחריו. 
       
       יש אפילו מעקב בוטה אחר אנשים בתוך ארצות-הברית – פוליטיקאים, אזרחים מן השורה – רק מכיוון שיש מרווח גדול, יש כר רחב לתקוף ולשייך אותו לטרור. אמר את זה הנשיא בוש, ואני חושב שזאת הזדמנות לקרוע את המסכות מעל הפנים של מה שקוראים לו "מלחמה נגד הטרור". הוא אמר: מי שלא אתנו הוא עם הטרור. מה זאת אומרת? הוא חילק את העולם, או שאתה עם התוכניות של ארצות-הברית, עם מלחמות הכיבוש של ארצות-הברית, מלחמות ההשפלה והרמיסה של עמים שלמים, אתה עם הטרור. 
       
       ובמסלול הזה, בקונטקסט הזה, מובאת הצעת חוק בישראל, ואני בעד שתובא ואני בעד שנפתח את הדיון הזה. אני התנגדתי להחלטת יושב-ראש הכנסת הקודם, כאשר החליטה נשיאות הכנסת למנוע דיון כשפרצה מלחמת אפגניסטן. היתה התחמקות מההתמודדות עם השאלה הזאת לעומקה. 
       
       לכן אני אומר, אדוני היושב-ראש, השאלה היא אם כאשר אנחנו מגדירים טרור ככולל לוחמים לעצמאות לאומית, מאבק צבאי, התנגדות לכיבוש, ואז, זה מחייב. אז אני אשאל לגבי ההיסטוריה של מפלגה מסוימת, שיושבת בראש השלטון בישראל היום - אצ"ל ולח"י שהיו. אז אדרבה, בואו נגדיר מה טרור ומה לא טרור. לכן, אני חושב שלא באים להציג את הבעיה הזאת בידיים נקיות. באים להכשיר תוקפנות נגד עמים, שהדרך היחידה שלהם להיאבק  - כאשר נאבקו באבן, קבענו שהאבן זה כלי טרור. אז מה רוצים? לא נאבקים באבן, אז נאבקים במנהרה. 
       
       לכן אני אומר, שחשוב מאוד לפתוח את הדיון הזה. אני מתנגד ואני אציע שכולם יתנגדו שההסתייגויות האלה ינומקו בקבוצה או בעשר דקות. כל הסתייגות וכל הנמקה הן הסתייגות אמיתית שיש מאחוריה עמדה בסיסית, שצריך להעמיד אותה, והיא חלק מהוויכוח הכי חשוב בחברה הישראלית היום, כי יש הרבה צביעות בהגדרת טרור ובמניעת הגדרת טרור ממלכתי.
       
היו"ר חמי דורון:
       
       תודה רבה. חבר הכנסת אחמד טיבי, בבקשה. נאריך את הישיבה בחמש דקות.
       
אחמד טיבי (חד"ש-תע"ל):
       
       אני מודה לך, אדוני היושב-ראש. רבותי, חברי הכנסת, הדבר החמור ביותר גם בדבריו של חבר הכנסת איתן, שעמל קשה, הוא וחבריו, על הבאת החוק הזה, זה תוצר הלוואי של מלחמה בטרור בכל העולם, הפגיעה בזכויות האדם. זו אומנם לא בעיה שלך, אבל זו בעיה של משטרים דמוקרטיים. ארצות-הברית היא משטר דמוקרטי, בעלת מבנה דמוקרטי, ותחת הכותרת של מאבק ומלחמה בטרור באפגניסטן, אלפים נהרגים בשל הססמה הזאת, ותראה מה מוקם בשטח של מדינה אחרת, "גואנטנמו" והשלילה הגורפת של זכויות אדם והוויכוח העירני בין אינטלקטואלים ומשפטנים בארצות-הברית על הצורך לשים קץ לתופעה האנטי-דמוקרטית הזאת, שבאה תחת המטרייה הזאת שנקראת מלחמה בטרור. 
       
       כך קורה גם אצלנו, כך קורה גם בישראל כאשר תחת הכותרת הזאת של מלחמה בטרור נהרגים מאות ילדים פלסטינים. בדרך כלל, זה משהו שהחברה הישראלית אומרת שהוא נסבל בשל הצורך, בשל המלחמה. הרי אנחנו נמצאים במצב מלחמה, אומרים לנו. 
       
       שאל חבר הכנסת מיקי איתן את חבר הכנסת ואסל טאהא, מה זה טרור. אני רוצה לשאול גם אותך, אתה משפטן, יושב-ראש ועדת החוקה. אני אקדים ואומר, על מנת שמלעיזים לא ילעיזו, אני מצר כחבר כנסת על כל פגיעה בישראלי, יהיה אזרח או לובש מדים. אני לא רוצה שאף אחד ייפגע. אני רוצה שכולם יחזרו הביתה בשלום, אבל שיישארו בבית ולא יפלשו לבתים של אחרים. אבל, האם אתה מגדיר את מה שקרה אתמול ברפיח כפעולת טרור, למשל? והפעולה שהרגה את הילדה אתמול בהפצצה או בהפגזה שלשום בח'אן-יונס היא מה? היא כורח המציאות, היא תוצאת לוואי של לוחמה בטרור? מה טרור בין שני אלה? האם הפעולה ברפיח אתמול היא טרור והפצצה של טונה על בית, בידיעה מראש שטונה על בית בשכונה צפופה עלולה ועשויה ובוודאות תביא לפגיעה באזרחים וכך היה - 14 אזרחים, מתוכם שבעה קטינים.
       
       לכן, גם ההגדרה של טרור היא מנקודת מבטו של המגדיר, ובדרך כלל, אדוני היושב-ראש, רבותי חברי הכנסת, החזק מכתיב את ההגדרה. זו הבעיה בשכתוב היסטוריה. משכתבים את ההווה וההווה הופך להיות היסטוריה משוכתבת. כך קורה בהגדרה ובמלחמה בטרור. האמריקנים מגדירים את ההתנגדות העירקית לכיבוש כטרוריסטית. ואת האמריקנים הנמצאים בתוך עירק, שעד עכשיו גרמו לאובדן חיים של 100,000 עירקים חוץ מאלה שנטשו את בתיהם ואלה שנפצעו, כלוחמי חופש, משחררים או מביאי דמוקרטיה, אנשים המייצאים דמוקרטיה ממדינת אור למדינת חושך. 
       
       לכן, עד היום הזה במערב עצמו אין הגדרה מוסכמת של טרור. למשל, יש חילוקי דעות בין ארצות-הברית לבין אירופה לגבי הגדרה של טרור. השאלה היא אם קיימים חילוקי דעות כאן בארץ, חבר הכנסת מיקי איתן. אני חושב שרצוי שיהיו חילוקי דעות בהגדרה של טרור. 
       
       מכאן - אני מסיים, אדוני היושב-ראש, ואני מודה לך על שאפשרת לי לדבר לפנים משורת הדין והארכת את הישיבה - הגילויים כביכול, האחרונים - - -
       
מיכאל איתן (יו"ר ועדת החוקה, חוק ומשפט):
       
       הוא הביא בחשבון שאתה לא ממהר להדליק נרות חנוכה.
       
היו"ר חמי דורון:
       
       חבר הכנסת טיבי הקשיב לנאום הארוך שלך בשימת לב ואין לי שום סיבה לקפח אותו בשביל חמש דקות.
       
מיכאל איתן (יו"ר ועדת החוקה, חוק ומשפט):
       
       מזל שהוא היה מאלה שהקשיבו. אם היו פה עוד כמה, היית יכול להרחיב את זה.  
       
אחמד טיבי (חד"ש-תע"ל):
       
       המשפט האחרון: הגילויים האחרונים שהרעישו גם את צה"ל וגם את החברה הישראלית על וידוא הריגה, על חיסול מ-2 מטרים - אתמול, אגב, שמעתי חבר כנסת שאומר, שצריך לתת צל"ש למי שחיסל את הילדה, כי הוא גילה תעוזה וגבורה. אתמול, אחרי שביקר אותו בכלא, הוא לא בכלא הוא במעצר פתוח באיזה בסיס צבאי, הע"ר הזה. לכן, אדוני היושב-ראש, לא היו כאן גילויים של דברים חריגים, כי אין דברים חריגים. יש דברים שכל הזמן מתרחשים, שהתקשורת, בשל העובדה שהיא מפרשת את ההפוגה כאילו היא סיום העימות הצבאי ואולי יש ניצחון צבאי או הכרעה צבאית, אז יש איזה מין פריווילגיה להתחיל להיות עיתונות. קודם היינו עיתונות מגויסת ועכשיו נהיה עיתונות נוקבת, לוחמנית, ונחשוף דברים שידענו שהם קיימים אבל שתקנו. עיתונות לוחמת היא אחת מאבני היסוד של הדמוקרטיה. העיתונות הזאת נרתמה, סייעה בידי הכובש לפגוע בזכויות האדם ולפגוע בחיים, וזו היתה הבעיה. תודה רבה. אני מודה לאדוני היושב-ראש.
       
היו"ר חמי דורון:
       
       תודה רבה לך. 
       
       תם סדר-היום. הישיבה הבאה תתקיים מחר, יום שלישי, ב' בטבת התשס"ה, 14 בדצמבר, משעה 15:00 עד 17:00. הישיבה נעולה.
       
       הישיבה ננעלה בשעה 16:10.
       
     
     
עמוד 82 מתוך 82

