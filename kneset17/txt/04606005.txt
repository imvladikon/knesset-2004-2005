    תוכן העניינים
מסמכים שהונחו על שולחן הכנסת	2
סגן מזכיר הכנסת דוד לב:	2
החלטה בדבר תיקון טעות בחוק המדיניות הכלכלית לשנת  הכספים 2005 (תיקוני חקיקה), התשס"ה-2005	3
יעקב ליצמן (יו"ר ועדת הכספים):	3
פסיקת בג"ץ בעניין הגיור	4
אליהו ישי (ש"ס):	4
פסיקת בג"ץ בעניין הגיור של הרפורמים והקונסרבטיבים	16
יוסף לפיד (שינוי):	17
חשיבות שמירת הקשר בין יהדות הארץ ליהדות התפוצות	29
רומן ברונפמן (יחד):	30
שר הפנים אופיר פינס-פז:	40
רשף חן (שינוי):	50
משה גפני (דגל התורה):	51
עבד-אלמאלכ דהאמשה (רע"ם):	52
חילופי גברי בוועדות הכנסת	56
ענבל גבריאלי (בשם ועדת הכנסת):	56
הודעת יושב-ראש ועדת הכנסת	56
ענבל גבריאלי (בשם ועדת הכנסת):	56
הפגיעה בטוהר המערכת הממשלתית על-ידי ראש הממשלה והשרים	57
אורי אריאל (האיחוד הלאומי - ישראל ביתנו):	57
סגנית שר הפנים רוחמה אברהם:	57
אורי אריאל (האיחוד הלאומי - ישראל ביתנו):	58
סגנית שר הפנים רוחמה אברהם:	60
יורי שטרן (האיחוד הלאומי - ישראל ביתנו):	62
סגנית שר הפנים רוחמה אברהם:	63
    
       

       
       
       
       דברי הכנסת
       כו / מושב שלישי / ישיבה רמ"ב/
       כ"ו באדר א' תשס"ה / 6 באפריל 2005 /  27
       
       חוברת כ"ו
       ישיבה רמ"ב
       
       
       
כנס מיוחד
       
הישיבה המאתיים-וארבעים-ושתיים של הכנסת השש-עשרה
יום רביעי, כ"ו באדר ב' התשס"ה (6 באפריל 2005)
ירושלים, הכנסת, שעה 11:04

       

מסמכים שהונחו על שולחן הכנסת
       
היו"ר משה כחלון:
       
       חברי הכנסת, היום יום רביעי, כ"ו באדר ב' התשס"ה, 6 באפריל 2005. אני מתכבד לפתוח את כנס הפגרה המיוחד. 
       
       נתחיל בהודעה לסגן מזכיר הכנסת. בבקשה, אדוני. 
       
סגן מזכיר הכנסת דוד לב:
       
       ברשות ממלא-מקום יושב-ראש הכנסת, הנני מתכבד להודיע, כי הונחו על שולחן הכנסת – 
       
       החלטת ועדת הכנסת בדבר אישור שינויים בהרכב הסיעתי של הכנסת, לפי חוק הכנסת, התשנ"ד-1994. בהתאם לסעיף 59(1) לחוק הכנסת, סיעת המפד"ל – המפלגה הדתית-לאומית, המזרחי – הפועל המזרחי בארץ-ישראל התפלגה לשתי סיעות: 1. סיעת המפד”ל – המפלגה הדתית-לאומית, המזרחי – הפועל המזרחי בארץ-ישראל, אשר תמנה ארבעה חברי הכנסת: זבולון אורלב, שאול יהלום, גילה פינקלשטיין וניסן סלומינסקי; 2. סיעת התחברות, אשר תמנה שני חברי הכנסת: אפרים איתם ויצחק לוי.  
       
       החלטה בדבר תיקון טעות בחוק המדיניות הכלכלית לשנת הכספים 2005 (תיקוני חקיקה), התשס"ה-2005. תודה. 
       
היו"ר משה כחלון:
       
       תודה רבה.
       

החלטה בדבר תיקון טעות בחוק המדיניות הכלכלית לשנת 
הכספים 2005 (תיקוני חקיקה), התשס"ה-2005

       
היו"ר משה כחלון:
       
       יושב-ראש ועדת הכספים, חבר הכנסת יעקב ליצמן, בבקשה. לאחר מכן  נתחיל בדיון. 
       
יעקב ליצמן (יו"ר ועדת הכספים):
       
       תודה רבה. 
       
       אדוני היושב-ראש, כנסת נכבדה, אני מדבר על תיקון טעות בחוק המדיניות הכלכלית לשנת 2005 (תיקוני חקיקה), התשס"ה-2005. 
       
       אדוני היושב-ראש, כנסת נכבדה, סעיף 49 לחוק המדיניות הכלכלית לשנת הכספים 2005 (תיקוני חקיקה), התשס"ה 2005, שהתקבל בכנסת ביום י"ח באדר ב' התשס"ה, 29 במרס 2005, עוסק בתיקון החוק לעידוד השקעות הון, התשי"ט-1959. 
       
       סעיף זה מוסיף סעיפים שונים לחוק עידוד השקעות הון, ובהם 51ב, שעניינו חלוקת דיבידנד. בשל השמטה מקרית לא הוכנס סעיף 51ב לחוק האמור כפי שהוקרא ונתקבל בוועדה. בישיבתה אתמול קבעה ועדת הכספים, לפי הצעת יושב-ראש הכנסת, כי הטעות היא טעות מקרית. 
       
       מבוקש בזאת מהכנסת להחליט על תיקון הטעות בהתאם לסמכותה לפי סעיף 10א לפקודת סדרי השלטון והמשפט, התש"ח-1948. מאחר שחוק המדיניות הכלכלית לשנת הכספים 2005 (תיקוני חקיקה), התשס"ה-2005, טרם פורסם ברשומות, תיקון הטעות המוצע ישולב בנוסח כך שהחוק יפורסם ברשומות כמתוקן.
       
        אבקשכם להחליט על תיקון בהתאם לקביעת ועדת הכספים. תודה רבה. 
       
היו"ר משה כחלון:
       
       תודה רבה. 
       
       אנחנו מתחילים בדיון. לפני כן נערוך הצבעה על ההודעה של יושב-ראש ועדת הכספים. 
       

הצבעה מס' 1
       
בעד ההחלטה – 14
נגד - 1
נמנעים - אין
ההחלטה בדבר תיקון טעות בחוק המדיניות הכלכלית לשנת הכספים 2005 (תיקוני חקיקה), 
התשס"ה-2005, נתקבלה. 

היו"ר משה כחלון:
       
       בעד ההחלטה – 14, נגד- 1, אין נמנעים. אני מודיע שההחלטה אושרה. 
       
       

פסיקת בג"ץ בעניין הגיור 

היו"ר משה כחלון:
       
       אנחנו ממשיכים בסדר-היום – פסיקת בג"ץ בעניין הגיור. מנמק יושב-ראש תנועת ש"ס, חבר הכנסת אלי ישי. בבקשה. 
       
אליהו ישי (ש"ס):
       
       אדוני היושב-ראש, חברי חברי הכנסת, זומן פה דיון מיוחד בפגרה, אף שהיה ידוע לנו שהרבה חברי כנסת נמצאים בחו"ל. אבל, חשבתי שההחלטה האומללה, הרת האסון, שמסכנת את היציבות, את הביטחון הכלכלי והסוציאלי ואת ביטחון מדינת ישראל, החלטה המסוכנת מאין כמוה, מחייבת דיון. 
       
       אני חושב שזאת ההחלטה המסוכנת ביותר שבית-המשפט החליט מאז קום המדינה ועד היום. אני לא רוצה להתלהם ולתקוף, מכובדי שר הפנים. אין לי עניין להפוך את זה לנושא דתי--חילוני כביכול, כי זה לא נכון. יותר מ-70% מכלל אזרחי מדינת ישראל חרדים מהפסיקה הזאת, מתנגדים להחלטה הזאת; אפילו 80%. 
       
רן כהן (יחד):
       
       מאיפה אתה יודע? 
       
אילן ליבוביץ (שינוי):
       
       מאיפה הנתון? 
       
אליהו ישי (ש"ס):
       
       תשמע עד הסוף. אני יודע שיהיו פה אנשים משינוי, ועוד, שמשבחים את ההחלטה, אבל אני מצפה מחברי הבית, מחברי הכנסת, להתבונן – כל אחד ואחד עם עצמו, עם מצפונו – לקראת מה אנו הולכים. הייתי מציע לכל אחד לעיין בפסק-הדין, ובפרט לשמוע את שופטי המיעוט, שאף אחד מהם לא חשוד בחרדיות או בדעות בעד הדת לכאורה – לא פרוקצ'יה ולא שופטים נוספים: הם מצביעים על סכנה גדולה מאוד בעצם ההחלטה. 
       
       אני כבר לא מדבר, אדוני היושב-ראש, על כך שבעשור האחרון 80% מהפסיקות של בית-המשפט העליון היו אנטי דת. זה על-פי מחקר של "מנוף", המרכז למידע יהודי, שליקט מכל העשור האחרון והגיע למסקנה הכואבת והצורבת, שבעם היהודי, במדינת ישראל, בית-משפט העליון – 80% מפסיקותיו נעשו באופן אנטי-דתי. זה מזעזע כשלעצמו, אבל אני לא אקדיש את הדיון היום לוויכוח עם בית-המשפט העליון, על דרכי השיפוט ועל ההלכות שהוא קובע, על המאבקים שהוא מפנה לכנסת. 
       
       אחד השופטים אפילו אמר שהכנסת צריכה להחליט, והוא צודק. אז אם הכנסת צריכה להחליט – ריבונו של עולם, למה השופטים מחליטים שיש "גיור קפיצה"? בואו נשאיר את זה לכנסת. שבית-המשפט ינזוף בכנסת שלא עושה את עבודתה, שלא פוסקת ולא מחליטה בעניין הגיור. בבקשה – כנסת ישראל היא שצריכה להחליט, לטוב או לרע. הציבור גם ישפוט אותנו אם החלטנו נכון, אם לא החלטנו נכון ולמה לא החלטנו. 
       
רן כהן (יחד):
       
       הם לא החליטו בעניין גיור, הם החליטו בעניין מעמד במדינת ישראל. 
       
אליהו ישי (ש"ס):
       
       הם החליטו בעניין "גיור קפיצה". ידידי, חבר הכנסת רן כהן, תקרא את דעת המיעוט – מה  השופטים אומרים, מה הסכנה. 
       
       כשמישהו מאתנו חולה, הוא הולך לרופא, והוא גם בוחר את הרופא הכי טוב; כשאדם רוצה לבנות בניין, הוא לוקח מהנדס טוב, קבלן טוב – אנשי מקצוע; כשאתה רוצה להתגייר אתה צריך לקחת דיין הגון, שמבין בהלכה – דיין יהודי, על-פי מסורת ישראל. איך אמר הרב עמאר בצדק? גוי של שבת הוא יכול להיות. נו, מה אני יכול לעשות? 
       
       יש תנועה שקוראת לעצמה "התנועה ליהדות מתקדמת". לצערי הרב, זו התנועה ליהדות נעלמת. ועכשיו תסתכל לי בעיניים: האם יש יהודים בין הרפורמים בדור שלישי? כולם מתבוללים בסופו של דבר. 
       
רן כהן (יחד):
       
       על מה אתה מדבר? היהדות הרפורמית מצילה יהודים מהתבוללות. 
       
קולט אביטל (העבודה-מימד):
       
       למה אתה מדבר כך? 
       
אליהו ישי (ש"ס):
       
       רן, תאמין לי, זאת תהיה החלטה היסטורית של העם היהודי. זו תהיה הכרעה היסטורית, זה יהיה תקדים היסטורי. זו תהיה סכנה קיומית לעם היהודי. אני לא מדבר בהיבט הדתי לעומת הלא-דתי. בשיטה הזאת, חבר הכנסת דהן – אתה יכול להגיד לה – כשהייתי שר הפנים, אלפים ברשות הפלסטינית רצו להתגייר כדי לקבל סל קליטה. אני  רוצה לשאול את שר הפנים, איך הוא יכול להחליט שמי שנוסע לרמאללה  לא יעשה "גיור קפיצה"? למה לא, אזרח רוצה "גיור קפיצה"; לכאורה, למה לא? הוא רוצה – ישבו שני רפורמים ברמאללה, הרי הכול עניין של כסף - - - 
       
קולט אביטל (העבודה-מימד):
       
       ברמאללה? מה אתך? 
       
אליהו ישי (ש"ס):
       
       חברת הכנסת קולט אביטל, בשביל להיכנס לאגודה שיתופית – תאמיני לי, למלא טפסים ולהיכנס לאגודה שיתופית הרבה יותר קשה. להיות חברי מועדון הרבה יותר קשה. מה זה, כל כך פשוט להיכנס לעם היהודי? 
       
       תראו, אני אומר את הדברים בכאב, אני לא רוצה להתלהם, אני אומר את הדברים מתוך כאב עצום, לא קשור לנושא דתי בכלל, לא קשור ליהדות ולדת; אני מדבר כחבר הכנסת, כאזרח במדינת ישראל, כמי שרואה את ההחלטה בחרדה. זה לא קשור לדת - אדוני היושב-ראש, אפשר לבקש קצת שקט? 
       
היו"ר משה כחלון:
       
       חבר הכנסת ישי, אני לא מורה בבית-הספר. כאן יושבים חברי הכנסת; תדבר. מי שירצה להקשיב - יקשיב. 
       
אליהו ישי (ש"ס):
       
       אם תביא בחשבון את זמן ההפרעות אין לי שום בעיה, אני יכול לדבר עוד שעה. 
       
היו"ר משה כחלון:
       
       חבר הכנסת ישי, הבמה שלך. בבקשה. 
       
רן כהן (יחד):
       
       אלי, אף שהדברים שלך מרגיזים, שומעים אותך טוב. 
       
אליהו ישי (ש"ס):
       
       אדוני היושב-ראש, חברי חברי הכנסת, אני רוצה לומר: א. יש להתבונן  בעצם ההחלטה, ההחלטה האומללה, בתשובה - - - 
       
היו"ר משה כחלון:
       
       חבר הכנסת אלון. 
       
אליהו ישי (ש"ס):
       
       - - - בהחלטה של בג"ץ שאומרת - "גיור קפיצה". זאת אומרת, בית-המשפט העליון מחליט ומאשר, שכל מי שרוצה להערים על מדינת ישראל, לשקר למדינת ישראל, לקנות אזרחות – תראו מה שופטי המיעוט אומרים: באיזו קלילות אדם ייסע לקפריסין – גם לשיטתך, כלומר בהליך רפורמי, הוא צריך לעבור תהליך, לראות אם הוא רוצה להיות יהודי, מה הסיבה לכך שהוא רוצה להיות יהודי – מה קרה? 
       
       הרי אלפי שנים העם היהודי נרדף. היינו בגלות, אלה שבאו מפולין, מרומניה, מתוניס, ממרוקו, מסודן, מקזחסטן, מבוכרה, מרוסיה – הרי היינו בתפוצות אלפי שנים, בלי דגל, בלי המנון, בלי צבא ובלי מדינה – יהודים מסרו את נפשם על היהדות שלהם. יהודים מסרו את נפשם, מתו על קידוש השם כדי לשמור על היהדות שלהם, כדי לומר: אני יהודי. ללא מסירות הנפש שלהם וללא תורת ישראל, הרי למה היינו נשארים עם יהודי? אני מדבר ברמה האישית, חבר הכנסת רן כהן – למה נשארנו עם יהודי לפני שקמה המדינה? מה שמר על העם היהודי?
       
רן כהן (יחד):
       
       ההיסטוריה, התרבות. 
       
אליהו ישי (ש"ס):
       
        למה יהודי תימן, עירק, לוב, סודן, אירופה – למה היהודים נשארו יהודים? למה? כי יש לנו יהדות אחת. אין זרמים ביהדות, אדוני היושב-ראש.

רוני בריזון (שינוי):
       
       יש זרמים ביהדות. 

אליהו ישי (ש"ס):
       
        אין זרמים ביהדות. יש יהדות אחת, ויש זרמים של מים עכורים שרוצים להרוס את היהדות. 

רן כהן (יחד):
       
       מי מחליט על זה? יש זרמים ביהדות. 

אליהו ישי (ש"ס):
       
       זרמים שנלחמים נגד היהדות. 

רן כהן (יחד):
       
       תסלח לי, אתה במים נקיים ואני במים עכורים? על מה אתה מדבר? למה אין זרמים? יש זרמים. טוב מאוד שיש זרמים. 

היו"ר משה כחלון:
       
       חבר הכנסת כהן. חבר הכנסת ישי, אני עוצר את השעון עד שייפסקו ההפרעות. לידיעת חברי הכנסת, אני מתכוון לאפשר לחבר הכנסת ישי להשלים את דבריו, גם אם זה ייקח 20 דקות במקום עשר. אתם תפריעו – אני אעצור את השעון. הכינוס הזה הוא כינוס פגרה מיוחד, והוא מתקיים לא כדי שיפריעו לחבר הכנסת ישי, יוזם הדיון, לדבר. בבקשה. 
       
אליהו ישי (ש"ס):
       
       אדוני היושב-ראש, חברי חברי הכנסת, בכל אלפי שנות הגלות שלנו, מכיוון ששמרנו על העקרונות ועל תורת ישראל, ומכיוון שתמיד היתה יהדות אחת, היא שמרה על עצמה ונשארנו עם והגענו לארץ. אחרת היינו מתרסקים. כמה מעצמות, כמה אימפריות נעלמו? חבר הכנסת רן כהן, תסכים אתי, אתה בקיא בהיסטוריה – כמה מעצמות נעלמו? כמה אימפריות נעלמו? העם היהודי, מה הוא לא עבר? מאבקים, אינקוויזיציה, גירוש, שואה; השם ירחם כמה העם הזה עובר וסובל, והוא נשאר חזק, בא לכאן, הקים מדינה ויש לו ארץ. הוא חזק. מה החזיק אותו? למה אף אומה לא יכולה לעם היהודי? 
       
רן כהן (יחד):
       
       ההיסטוריה והגורל. 
       
אליהו ישי (ש"ס):
       
       יש עם יהודי אחד. לפחות יש פה הסכמה שהעם היהודי הוא אחד. אם אנחנו רוצים - - 
       
נסים זאב (ש"ס):
       
       יש גם הלכה אחת. 
       
היו"ר משה כחלון:
       
       חבר הכנסת זאב. 
       
אליהו ישי (ש"ס):
       
       - - לשמור על היהדות שלנו, חברי חברי הכנסת, אני יכול להרשות לעצמי לומר – אני מתחנן, בואו לא נהפוך את הדיון הזה לעניין של דתיים--חילונים. כל אחד, לפני שהוא מדבר, יקרא את החלטת בית-המשפט, יקרא טוב את דעת המיעוט, יביא בחשבון את ההיבט הביטחוני של מדינת ישראל, את ההיבט הכלכלי של מדינת ישראל, את ההיבט החברתי של מדינת ישראל. 

       מי שלא אכפת לו ההיבט היהודי, הפן ההלכתי - לפחות שיביט בפן החברתי, הכלכלי, הביטחוני. הרי אלפי גויים, אלפי עובדים זרים - רבבות ומאות אלפים - רוצים להיות יהודים על מנת לקבל את האזרחות שלהם, על מנת לקבל סל קליטה.

	מה קורה בארצות-הברית? "גרין קארד" - כדי לקבל אותו מחכים שנים, אם בכלל. רק אשרה לעבודה, כמה שנים לוקח לבן-אדם לקבל? לא אזרחות. ארצות-הברית היא מדינה נאורה - - 

רוני בריזון (שינוי):
       
       - - - מציע לשנות את חוק השבות - - -
       
אליהו ישי (ש"ס):
       
       - - אזרח שרוצה היום לקבל "גרין קארד" בארצות-הברית, כמה זמן זה לוקח לו? 

קריאות:
       
       - - -

אליהו ישי (ש"ס):
       
       אשרה לעבודה, כמה שנים לוקח לקבל? וזה בארצות-הברית, וככה בכל המדינות המתוקנות, אף שמדינה נוצרית, מה אכפת לה? אם לגרמניה יבוא נוצרי צרפתי, או משווייץ, או מפולין, או מרומניה, רומני שיבוא לקבל אזרחות בצרפת, מה רע? הוא נוצרי והוא נוצרי. תראו איך הצרפתים נאבקים לשמור על האזרחות שלהם. ותראו מה קורה במדינת ישראל - שיגעון שאין בשום מדינה בעולם; שיגעון וטירוף שאין בשום מקום בעולם.
       
       הרי ההחלטה הזאת - עוד הרבה שנים, עשרות שנים, נראה את ההשלכות שלה, את האסון שהיא מביאה, ואז מה נגיד פה? איבדנו את העם היהודי? 
       
       אני אספר לכם סיפור. כשהייתי שר הפנים, הגעתי למשרד וקיבלתי מכתב מאזרחית ישראלית יהודייה שהתחתנה עם עובד זר. לימים, פעלה לגייר אותו, והצליחה לגייר אותו עוד לפני שנכנסנו למשרד. אחרי כמה שנים היא כותבת לי במכתב - שמרתי את המכתב אבל לא הצלחתי להביא אותו, כי הכול נמצא בארכיון של משרד הפנים. אולי תוכל להמציא לי אותו, אופיר. 

שר הפנים אופיר פינס-פז:
       
       בחפץ לב. 

אליהו ישי (ש"ס):
       
       היא כותבת שהיא מבקשת לגרש את בעלה לחוץ-לארץ. שאלתי אותה: למה, התחתנת אתו, מה קרה? היא אומרת לי שהוא מכה אותה ויש מריבה ביניהם, והוא אמר לה משפט חריף מאוד - התלבטתי מאוד אם לומר את זה או לא, אבל היות שהיא כתבה את זה אני יכול לומר - שחבל שהיטלר לא גמר אתכם, והוא ברח לה מהבית. היא רוצה שאני אתפוס אותו, כשר הפנים. היא אומרת לי: תגרש אותו לרומניה. אמרתי לה: איך אני יכול לגרש אותו, הוא כבר אזרח ישראלי. היא אומרת לי: הוא התגייר סתם, והוא אמר לה: התגיירתי רק כדי לקבל את התנאים ואת הכול.
       
שר הפנים אופיר פינס-פז:
       
       הוא התגייר כאורתודוקסי - - -

אליהו ישי (ש"ס):
       
       וזאת כשהוא התגייר גיור אורתודוקסי, כן. אופיר, הוא התגייר גיור כשר, אורתודוקסי, לשיטתך - - 

רן כהן (יחד):
       
       נו, אז מה.

אליהו ישי (ש"ס):
       
       - -  ותראה מה קרה. 

קריאות:
       
       - - -

אליהו ישי (ש"ס):
       
       אדרבה. גיור אורתודוקסי, שלשיטתכם הוא קשה, זה לא פשוט וזה מסובך, וזה לא קל ויש כאלה שמרמים, גם בגיור אורתודוקסי, אז מה אתה רוצה לעשות עכשיו?

רן כהן (יחד):
       
       גם גיור אורתודוקסי הוא לא ערובה ליהדות יותר טובה.

היו"ר משה כחלון:
       
       חבר הכנסת ישי, אני מבקש לסיים.

אליהו ישי (ש"ס):
       
       אגב, אדוני היושב-ראש, אני לא מכיר מושג של גיור שלא על-פי ההלכה. גיור זה מושג הלכתי, אז אם אתם רוצים לבוא ולקבוע כלל - לא "גיור קפיצה" - תקבעו שאנחנו רוצים להכניס למועדון החברים במדינת ישראל עוד מאות אלפי נפש, גויים. נגוון - נקבע מכסות.

נסים זאב (ש"ס):
       
       אפשר להביא עוד מיליון גויים מאוקראינה - - -

אליהו ישי (ש"ס):
       
       הרב נסים זאב, נקבע מכסות. חלק פלסטינים - נקבע למשל 10,000 פלסטינים; אוקראינים- 5,000; רומנים - 7,000; סינים - 15,000. בואו נקבע מכסות. גם במדינות מתוקנות קובעים לפחות מכסות, אז בואו נקבע מכסה כדי להכניס אותם לעם היהודי, כאזרחים במדינת ישראל, ללא שום קשר. לפחות אל תשקר לעצמך - תרשום אותו יהודי - הוא לא יהודי. 
       
       אם מדינת ישראל רוצה להכניס תחת חסותה עוד מאות אלפי איש, אחר כך כבר הסכנה - ואני אומר פה משפט חריף - יש סכנה של המהפכה שתהיה במדינת ישראל - בצבא, בחברה, בכלכלה - של זרים שישלטו פה וישפיעו ויביאו פה למאבק ולמלחמה בתוך מדינת ישראל, בתוך העם היהודי, עם שנאת זרים. 
       
       אגב, אני לא מחדש שום חידוש. כשהייתי שר העבודה והרווחה סיירתי ברחבי העולם, בכמה מקומות - בצרפת, בבריטניה. אמר לי שר העבודה והרווחה הצרפתי: אתם יהודים, אתם כל כך בקלילות מרשים לעצמכם להכניס עובדים זרים; מה, אתם לא מפחדים? היום צרפת לא יודעת איך להתמודד עם העובדים הזרים בצרפת. שאלתי אותו: מה זה מפריע לך? הוא נוצרי והוא נוצרי. הוא אומר לי: זה לא קשור. הוא נוצרי ואנחנו נוצרים, בצרפת זה עניין אחר, אבל עצם העובדה שהוא רומני או בולגרי, או לא משנה מי, או מלוב, שהוא מתערבב פה עם העם - זה פוגע בתרבות הצרפתית.

היו"ר משה כחלון:
       
       חבר הכנסת ישי, אני מבקש לסיים.

אליהו ישי (ש"ס):


       אני מסיים. הוא אומר: איך אתם כעם יהודי פוגעים בעיקרון של העם היהודי שלכם ובזהותו? 
       
       אפשר לקבל החלטה אחרת. אם מישהו השתגע פה, אם מישהו השתגע, ואם השתגענו - אז בואו נקבל החלטה כמה מכניסים לארץ, כמה מאות אלפים או כמה רבבות של גויים מרחבי העולם; נקבע: אלה גויים שרוצים להיות אזרחי מדינת ישראל, ותנו להם אזרחות. תנו להם אזרחות. אתם רוצים - בבקשה, אבל אל תעשו צחוק. אל תעשו צחוק לא מההלכה ולא מהעם היהודי. 
       
       כפי שאמרתי, אלפי שנים העם היהודי שמר על יהדותו. לפחות לא נעשה צחוק מהמושג יהודי. יהודי יש אחד.

היו"ר משה כחלון:
       
       תודה רבה, חבר הכנסת ישי. 

אליהו ישי (ש"ס):
       
       אני כבר מסיים. יהודי יש אחד. הלכה יש אחת. אין דרך אחרת לעשות גיור. גיור זה על-פי ההלכה. 
       
       חברי חברי הכנסת, אנחנו נביא בתחילת המושב הצעת חוק שתתקן את זה, שהגיור יהיה על-פי הרבנות הראשית לישראל - - 

רוני בריזון (שינוי):
       
       - - -

אליהו ישי (ש"ס):
       
       - -  אך ורק על-פי הרבנות הראשית לישראל, ואם מדינת ישראל או בית-המשפט העליון חשקה נפשם עוד ב-100,000 גויים במדינה, שזה יביא לאסון - - -

רן כהן (יחד):
       
       אלי, אלי, זו כפייה דתית - - -

היו"ר משה כחלון:
       
       חבר הכנסת כהן, אני מבקש לאפשר לו לסיים. 

אליהו ישי (ש"ס):
       
       אז אפשר לקבל את ההחלטה - - -

רן כהן (יחד):
       
       זו כפייה דתית. 

אליהו ישי (ש"ס):
       
       אני נגד כפייה דתית. 

רן כהן (יחד):
       
       זו כפייה דתית. 

אליהו ישי (ש"ס):
       
       לכן, אני לא מגייר בכוח. 

רן כהן (יחד):
       
       - - - להשתלט בחוק כדי - - -

היו"ר משה כחלון:
       
       חבר הכנסת כהן, תסיימו את השיחה למטה.

אליהו ישי (ש"ס):
       
       אני נגד כפייה דתית, ולכן אנחנו לא מגיירים בכוח. אני נגד כפייה דתית, איך אני אגייר בכוח? מי שרוצה להיות יהודי - - -

רן כהן (יחד):
       
       אם אתה רוצה חוק - זו כפייה. 

היו"ר משה כחלון:
       
       חבר הכנסת ישי. 

אליהו ישי (ש"ס):
       
       אמרה השופטת - - -

קריאות:
       
       - - -

שלמה בניזרי (ש"ס):
       
       זאת כפייה חילונית. 

היו"ר משה כחלון:
       
       חבר הכנסת ישי.

אליהו ישי (ש"ס):
       
       אני רוצה לסיים בצורה מכובדת. 

היו"ר משה כחלון:
       
       חבר הכנסת כהן. 

נסים זאב (ש"ס):
       
       מה אתה רוצה, שמיליון גויים יבואו ויגידו ויצהירו שהם יהודים, והם יהיו יהודים? מה אתם רוצים פה, מה?

אליהו ישי (ש"ס):
       
       הרב נסים, אני מסיים. 

קריאות:
       
       - - -

היו"ר משה כחלון:
       
       חברי הכנסת, אני מבקש לאפשר לו לסיים. משפט לסיום, אדוני. 

אליהו ישי (ש"ס):
       
       מי שרוצה להיות יהודי - אומרת אחת השופטות פה - זה גם עניין בינו לבין כוהנו, לבין בורא עולם, האם באמת הוא רוצה להיות יהודי או לא. ואם הוא באמת רוצה להיות יהודי, הוא מכיר את הדרך - - 

רוני בריזון (שינוי):
       
       רוצה להיות רפורמי - - -

אליהו ישי (ש"ס):
       
       - -  אבל אם הוא רוצה לנצל את הפרצה, ועכשיו בית-המשפט העליון נתן לו חותמת – "גיור קפיצה" - אני קורא לזה "גיור אוונטה" - - -

קריאות:
       
       - - -

מרינה סולודקין (הליכוד):
       
       - - -

אליהו ישי (ש"ס):
       
       אם אנחנו רוצים לאפשר לו לרמות את מדינת ישראל ולקבל סל קליטה ולשקר לעם, ואם אנחנו כחברי הכנסת רוצים לתת לזה הכשר, או בית-המשפט העליון - זה יהיה אסון לעם היהודי. 

היו"ר משה כחלון:
       
       תודה רבה.

אליהו ישי (ש"ס):
       
       בעזרת השם, עם ישראל ינצח. כמו שאלפי שנים שמרנו על היהדות שלנו - גם הערב-רב של דורנו פה לא יצליח בהחלטה האומללה הזאת לעשות שינוי. 

היו"ר משה כחלון:
       
       תודה רבה, אדוני. 
       
       
פסיקת בג"ץ בעניין הגיור של הרפורמים והקונסרבטיבים
       
היו"ר משה כחלון:
       
       פסיקת בג"ץ בעניין הגיור של הרפורמים והקונסרבטיבים - יושב-ראש האופוזיציה, חבר הכנסת טומי לפיד, בבקשה.

יוסף לפיד (שינוי):
       
       אדוני היושב-ראש, זאת ישיבה מיותרת לחלוטין של הכנסת - -

שלמה בניזרי (ש"ס):
       
       אז למה באת?

יוסף לפיד (שינוי):
       
       - - אפילו חברי המפלגה של אלי ישי חושבים כך. יושבים פה עכשיו בכנסת יותר חברי שינוי מחברי ש"ס - זו הצגה מיותרת לגמרי.

אליהו ישי (ש"ס):
       
       אתה חצוף, אתה יודע? אתה יודע שהם נמצאים בחו"ל.

יוסף לפיד (שינוי):
       
       אדוני היושב-ראש.

היו"ר משה כחלון:
       
       חבר הכנסת ישי. 

יוסף לפיד (שינוי):
       
       אדוני היושב-ראש, אני רוצה לברך את היהודים הטובים שעליהם אנחנו מדברים שיושבים בגלריה. יושבים שם נציגי האגודה לפלורליזם יהודי, ויושבים שם המגוירים כחוק על-פי הדין, לפי בג"ץ. ועדיין יש שופטים בישראל ויש חוק בישראל, וזה החוק במדינת ישראל. 
       
       אנשים אלה - אני נפגשתי אתם היום. כל אחד מהם מדבר עברית לא פחות יפה ממך, אלי ישי; כל אחד במסירות נפש רצה להיות יהודי. אשה פה סיפרה לי: התחילו עם הבעל היהודי שלי, יליד הארץ, אמרו: קודם כול נבדוק מה יש לו בפריג'ידר, ואז אנחנו נגיד לך אם את יכולה להתגייר. משטרת פריג'ידר - - -

יעקב מרגי (ש"ס):
       
       מה לעשות, אנחנו העם היהודי, וההלכה היהודית היא שתקבע, לא אתה - - 

יוסף לפיד (שינוי):
       
       רבותי - - -

יעקב מרגי (ש"ס):
       
        - - לא הקפריזות שלך, לא הגחמות שלך - - -

היו"ר משה כחלון:
       
       חבר הכנסת מרגי. 

קריאות:
       
       - - -

יעקב מרגי (ש"ס):
       
       לא הקפריזות שלך, לא הגחמות שלך - - - 

היו"ר משה כחלון:
       
       אני עוצר את השעון, חבר הכנסת לפיד. אני עוצר את השעון עד שיירגעו הרוחות. 

קריאות:
       
       - - -
       
היו"ר משה כחלון:

	מובן שגם בנאום של חבר הכנסת לפיד אני עוצר את השעון בשל המהומות. בבקשה, אדוני.

קריאות:
       
       - - -
       
רן כהן (יחד):
       
       תראה לי איפה כתוב "פריג'ידר" בהלכה היהודית.
       
יוסף לפיד (שינוי):
       
       רבותי, אתם פה נולדתם יהודים, הם בחרו - -
       
אליהו ישי (ש"ס):
       
       ממשלת הקפיצה.
       
יוסף לפיד (שינוי):
       
       - - להיות יהודים - -
       
אליהו ישי (ש"ס):
       
       זאת ממשלת הקפיצה.
       
יוסף לפיד (שינוי):
       
       - - הם בחרו לחיות בארץ-ישראל, הם למדו שנה, הם יודעים יותר ממה שאתם יודעים.

שלמה בניזרי (ש"ס):
       
       גם יותר ממך. גם יותר ממך.

יוסף לפיד (שינוי):
       
       רבותי, אתם עושים מעשה רע כל כך, שאין לכם מושג. כשהייתי נער, הייתי מוקף יהודים שביקשו להוכיח שהם גויים כדי להציל את חייהם, והגויים לא נתנו להם. לא חשבתי שיגיע יום שבמדינת ישראל יהודים לא ייתנו ליהודים - -
       
יעקב מרגי (ש"ס):
       
       תתבייש בהשוואה.
       
יוסף לפיד (שינוי):
       
       - - להיות יהודים.
       
יעקב מרגי (ש"ס):
       
       תתבייש בהשוואה שאתה עושה. 
       
היו"ר משה כחלון:
       
       חבר הכנסת מרגי.
       
יעקב מרגי (ש"ס):
       
       תתבייש לך.
       
היו"ר משה כחלון:
       
       חבר הכנסת מרגי.
       
יעקב מרגי (ש"ס):
       
       יש לך מוסר כפול. יש לך מוסר כפול בנושא ההשוואה. יש לך מוסר כפול בנושא ההשוואה.
       
היו"ר משה כחלון:
       
       חבר הכנסת מרגי, אני קורא אותך לסדר פעם ראשונה.

יעקב מרגי (ש"ס):
       
       יש לך מוסר כפול.
       
היו"ר משה כחלון:
       
       חבר הכנסת מרגי, קראתי אותך לסדר, אם לא שמעת. בבקשה.
       
משה גפני (דגל התורה):
       
       כמה כסף צריך לשלם לך כדי שתוותר על הנאום הזה?
       
יעקב מרגי (ש"ס):
       
       700 מיליון.
       
היו"ר משה כחלון:
       
       חבר הכנסת גפני.
       
יוסף לפיד (שינוי):
       
       חבר הכנסת גפני, אני יודע - -
       
אליהו ישי (ש"ס):
       
       - - -
       
היו"ר משה כחלון:
       
       חבר הכנסת אלי ישי.

יוסף לפיד (שינוי):
       
       - - שכך אתם מסדירים את הדברים ביניכם, לא אצל שינוי.
       
משה גפני (דגל התורה):
       
       אתה עשית את זה יותר טוב מכולנו. 
       
היו"ר משה כחלון:
       
       תודה רבה. חברי הכנסת.
       
משה גפני (דגל התורה):
       
       מה התעריף שלך?
       
היו"ר משה כחלון:
       
       חבר הכנסת גפני. חבר הכנסת גפני, תודה רבה. בבקשה, אדוני.
       
יוסף לפיד (שינוי):
       
       לא כל החלטה של בית-הדין הגבוה לצדק היא לרוחי. אחרי פסק-הדין בנושא הגיורים, בית-הדין הגבוה לצדק הוציא פסק-דין שאיננו לרוחי, מפני שהוא - - 
       
משה גפני (דגל התורה):
       
       עוד 30 מיליון ויהיה שקט?
       
רוני בריזון (שינוי):
       
       30 מיליון אתה רוצה בשביל לשתוק?
       
היו"ר משה כחלון:
       
       חבר הכנסת גפני. חבר הכנסת בריזון. תודה.
       
יוסף לפיד (שינוי):
       
       - - מתערב בזכותו של אדם לעבוד בשבת, אם הוא רוצה לעבוד בשבת. האם יעלה בדעתי לכנס את הכנסת ולתקוף את בית-הדין הגבוה לצדק מפני שהוא פסק בניגוד לדעתי? האם זה עולה בדעתם של אנשים שפויים במדינה דמוקרטית?
       
אליהו ישי (ש"ס):
       
       אתה אמרת על נשיא בית-המשפט העליון שהוא דיקטטור.

היו"ר משה כחלון:
       
       חבר הכנסת ישי.

אליהו ישי (ש"ס):
       
       אתה אמרת על ברק שהוא דיקטטור.
       
היו"ר משה כחלון:
       
       חבר הכנסת ישי, בישיבה.
       
אליהו ישי (ש"ס):
       
       מה הכפילות הזאת? הוא אמר על ברק שהוא דיקטטור.
       
היו"ר משה כחלון:
       
       תודה, תודה רבה. ההערה שלך נרשמה בפרוטוקול, חבר הכנסת ישי. תודה. 
       
אליהו ישי (ש"ס):
       
       אתה צבוע.
       
היו"ר משה כחלון:
       
       תודה רבה. בבקשה, אדוני.
       
יוסף לפיד (שינוי):
       
       הקפיצות האלה, חבר הכנסת ישי, נועדו להבטיח שלוש שורות ב"יתד נאמן", זה בסדר. אתה יכול לשלוח את זה לעיתון.
       
אליהו ישי (ש"ס):
       
       אני ממש מרחם עליך.
       
היו"ר משה כחלון:
       
       תודה. בבקשה, אדוני.
       
צבי הנדל (האיחוד הלאומי - ישראל ביתנו):
       
       לא כולם צבועים כמוך.
       
יוסף לפיד (שינוי):
       
       רבותי, כאשר אני מתנגד לתוצאות של פסק-דין של בג"ץ, אני יודע שזה החוק במדינת ישראל - -
       
אליהו ישי (ש"ס):
       
       אדוני היושב-ראש, הוא אמר על נשיא בית-המשפט העליון "דיקטטור".
       
יוסף לפיד (שינוי):
       
       - - ואני, כחבר הכנסת, צריך לעשות כמיטב יכולתי - -
       
היו"ר משה כחלון:
       
       תודה. תודה. חבר הכנסת ישי, שמענו את זה. זה נרשם בפרוטוקול.
       
יוסף לפיד (שינוי):
       
       - - כדי לשנות את החוק, וגם אתם יכולים לנסות לשנות את החוק בלי לתקוף את בית-הדין העליון, ששומר על קיומה של מדינת ישראל כמדינת חוק.
       
עוזי לנדאו (הליכוד):
       
       אסור למתוח ביקורת על בית-הדין העליון?
       
יוסף לפיד (שינוי):
       
       אני אמרתי לך שאני לא מאושר מפסק-הדין ביחס לשבת, אבל בית-הדין העליון אומר שזה החוק במדינה - -
       
עוזי לנדאו (הליכוד):
       
       על זה אין ויכוח. 

יוסף לפיד (שינוי):
       
       - - ואני אקבל את זה.
       
נסים זאב (ש"ס):
       
       זה לא חוק, זו הלכה.
       
יוסף לפיד (שינוי):
       
       רבותי, אתם יודעים - - -

רוני בריזון (שינוי):
       
       ההלכה היא לא חוק במדינת ישראל.
       
היו"ר משה כחלון:
       
       חבר הכנסת בריזון, אתה מפריע ליושב-ראש המפלגה שלך.
       
רוני בריזון (שינוי):
       
       אין ברירה.
       
יוסף לפיד (שינוי):
       
       מדינת ישראל היא המדינה היחידה - - -
       
נסים זאב (ש"ס):
       
       מה אם ברק יחליט?
       
יוסף לפיד (שינוי):
       
       תראה, הם החליטו - - -
       
היו"ר משה כחלון:
       
       הבנתי, אני מתחייב שתסיים את דבריך עד הסוף, גם אם זה ייקח שעה. אני לא יכול להשפיע עליהם, אני יכול להשפיע על הזמנים כאן.
       
יוסף לפיד (שינוי):
       
       רבותי, אנחנו המדינה היחידה בעולם המערבי שבה לרבנים רפורמים ולרבנים שמרנים-קונסרבטיבים אין אותן זכויות שיש לרבנים אורתודוקסים ולחרדים. אילו קראתם בעיתון שאיזו מדינה בעולם עושה אפליה בין יהודים, ועוד בין רבנים, הייתם צועקים פה על פאשיזם באירופה, אבל אצלנו רב הוא לא רב על-פי החוק אם הוא לא אורתודוקסי ואם הוא לא חרדי. זו אפליה בלתי נסבלת, שפוגעת בחופש האדם.
       
צבי הנדל (האיחוד הלאומי - ישראל ביתנו):
       
       איזה שטויות.
       
יעקב מרגי (ש"ס):
       
       - - -
       
היו"ר משה כחלון:
       
       חבר הכנסת מרגי.
       
יוסף לפיד (שינוי):
       
       גם העובדה שמתוך הניסיונות שלכם להגביל את זכויות האדם, אתם משתמשים גם בחוקי הנישואים הארכאיים, האבסורדים, המגוחכים במדינת ישראל - - -
       
יעקב מרגי (ש"ס):
       
       לא נוח לך, תעבור לאוגנדה.
       
היו"ר משה כחלון:
       
       חבר הכנסת מרגי.
       
יוסף לפיד (שינוי):
       
       אנחנו נעביר בכנסת הזאת את חוק ברית הזוגיות, השר פינס. שר הפנים פינס, חוק הזוגיות, אנחנו בעניין זה יכולים ללכת יחד, אתה מהממשלה ואני מהאופוזיציה. צריך לעשות פה סדר בחייהם של אנשים שרוצים לחיות כיהודים, כאזרחים, כבני-חורין במדינת ישראל, ואתם עושים הכול כדי למרר את חייהם.
       
       אתם גם פוגעים ביהדות. הרב רביץ, לו הבנת איזה אנטגוניזם ההתנהגות שלכם מעוררת בקרב הנוער הישראלי, איזה נזק אתם גורמים ליהדות, איזה נזק אתם גורמים לאמונה היהודית, לא הייתם עושים את זה.

יעקב מרגי (ש"ס):
       
       רחמי שמים על הכאב שלך על היהדות.
       
יוסף לפיד (שינוי):
       
       אתם עושים את זה.
       
משה גפני (דגל התורה):
       
       אחרי שקיבלת 700 מיליון שקלים. קונים אותך בזול.
       
שלמה בניזרי (ש"ס):
       
       אתה התנגדת כשאופיר פינס - - -
       
היו"ר משה כחלון:
       
       אני עוצר את השעון. תמשיכו בהערות, יש לכם עוד כמה שניות להערות.
       
שלמה בניזרי (ש"ס):
       
       הוא התנגד לחוק ברית הזוגיות שאופיר פינס הביא. כשאופיר פינס היה באופוזיציה הוא התנגד - - -
       
היו"ר משה כחלון:
       
       תודה. תודה רבה, חבר הכנסת בניזרי.
       
נסים זאב (ש"ס):
       
       - - -
       
היו"ר משה כחלון:
       
       תודה רבה. הרב נסים זאב, חבר הכנסת נסים זאב, תודה רבה. בבקשה, אדוני.
       
יוסף לפיד (שינוי):
       
       אדוני היושב-ראש, אני מבקש להסיר את יוזמתו של חבר הכנסת ישי מסדר-היום.

יעקב מרגי (ש"ס):
       
       אתה לא שר.
       
יוסף לפיד (שינוי):
       
       זאת יוזמה - -
       
היו"ר משה כחלון:
       
       חבר הכנסת גפני, גם אתה מפריע, אבל גם אתה, חבר הכנסת מרגי.
       
יוסף לפיד (שינוי):
       
       - - קנטרנית - -
       
משה גפני (דגל התורה):
       
       הוא לא יכול להציע הצעה כזאת - -
       
יוסף לפיד (שינוי):
       
       - - ויוזמה מיותרת - -
       
משה גפני (דגל התורה):
       
       - - הוא לא שר.
       
היו"ר משה כחלון:
       
       בסדר, הבנו.
       
משה גפני (דגל התורה):
       
       הוא באופוזיציה.
       
רוני בריזון (שינוי):
       
       הוא יכול להציע מה שהוא רוצה.
       
יוסף לפיד (שינוי):
       
       רבותי, זה שאתם יוצאים מכליכם, זה מפני שאתם מרגישים שאתם לא צודקים. אילו הייתם חושבים שהצדק אתכם, הייתם מקבלים יותר ברגיעה את הדברים שלי. 
       
       אנחנו נזכה לזה, בעזרת המפלגות החילוניות, ולא רק שינוי, שמדינת ישראל תהיה מדינה חופשית לפי הדגם המערבי של העולם הנאור, ולא מדינה של ימי הביניים, לפי מה שמקובל בטהרן.
       
צבי הנדל (האיחוד הלאומי - ישראל ביתנו):
       
       אנחנו לא מדינה יהודית?
       
רוני בריזון (שינוי):
       
       יהודית זה אורתודוקסית?
       
קריאות:
       
       כן. כן.
       
יעקב מרגי (ש"ס):
       
       כן.
       
יוסף לפיד (שינוי):
       
       ירושלים היא לא טהרן. ירושלים היא אחת משלוש הערים שמהן יצאה התרבות המערבית - ירושלים, אתונה ורומי. ואנחנו מסתכלים בכיוון ההוא ואומרים: אנחנו נצטרף לעולם היפה יותר, ונעזוב מאחורינו את חשכת ימי הביניים השוררת במדינת ישראל. תודה רבה.

צבי הנדל (האיחוד הלאומי - ישראל ביתנו):
       
       אתה יכול ללכת. אתה יכול ללכת.

היו"ר משה כחלון:
       
       תודה רבה, אדוני.

יעקב מרגי (ש"ס):
       
       לך לאוגנדה, שם - - -
       
היו"ר משה כחלון:
       
       חבר הכנסת מרגי, תודה רבה. 
       
       
חשיבות שמירת הקשר בין יהדות הארץ ליהדות התפוצות
       
היו"ר משה כחלון:
       
       אנחנו ממשיכים. חבר הכנסת ד"ר רומן ברונפמן, בבקשה. הנושא שחבר הכנסת ברונפמן ידבר עליו הוא חשיבות שמירת הקשר בין יהדות הארץ ליהדות התפוצות. החתימות - של מרצ, שינוי, חד"ש-תע"ל. ישיב שר הפנים אופיר פינס, ולאחר מכן יהיו הצעות אחרות. בבקשה, אדוני.
       
רומן ברונפמן (יחד):
       
       אדוני היושב-ראש, גבירותי ורבותי השרים, חברות וחברי הכנסת, אני דווקא רוצה להודות לנציגי ש"ס על שיזמו את הדיון הזה כדי לתת אפשרות לדון בכנסת ישראל - שיצאה לפגרה - בפסיקה המעניינת מאוד של בית-המשפט העליון.
       
       תחילה אני רוצה לברך את המשלחת של בית-דניאל, ולהודות על הפעילות החברתית המסורה, לא רק לרבנים, גם לעורכי-הדין וגם לעותרים, שטרחו והגיעו לפה, ולאחל להם שהאשרות של המתגיירים בגיור רפורמי וקונסרבטיבי בארץ ובחוץ-לארץ ירבו, ואני אסביר למה.
       
       טוב שחבר הכנסת אלי ישי חזר למליאה, כי אני רוצה להפנות את תשומת הלב שלו לכמה עובדות היסטוריות. היום פורסם – חבר הכנסת רביץ, זה יעניין גם אותך וגם את חבר הכנסת גפני – בעיתון סקר שלפיו בשנת 2025 תמנה האוכלוסייה של מדינת ישראל 9.5 מיליוני איש, ובהם 70% יהודים ו-30% לא יהודים. 
       
       אני חשבתי לתומי, כשעליתי למדינת ישראל בתור ציוני יחסית צעיר, ב-1980, שמדינת ישראל והחברה הישראלית מעוניינות לגדול, מעוניינות להתרחב, מעוניינות להפוך, מאז 1948, למרכז הרוחני והקיומי של העם היהודי. אבל מה העובדות ההיסטוריות מלמדות, חבר הכנסת אלי ישי?
       
שלמה בניזרי (ש"ס):
       
       אז תביא יהודים. מה הבעיה? 
       
רומן ברונפמן (יחד):
       
       אדוני, אני הקשבתי לאלי ישי ולא הפרעתי לו, ואני מבקש שאתה, אדוני חבר הכנסת בניזרי, תקשיב למה שאני אומר, ואם תרצה להתייחס, אני אתייחס להערה שלך. 
       
שלמה בניזרי (ש"ס):
       
       יש מאגר של 13 מיליון יהודים, תביא אותם.
       
רומן ברונפמן (יחד):
       
       נכון, אבל איפה הם גרים? הם לא גרים במדינת ישראל. רוב העם היהודי היום מרוכז בארצות-הברית. 6 מיליוני יהודים עדיין גרים בארצות-הברית, לעומת 5.5 מיליונים שגרים במדינת ישראל. אבל, אם אתה רוצה להביא את היהודים מארצות-הברית – ויכול להיות שזו באמת ברכה – אתה צריך לדעת, אדוני בניזרי - ואני חושב שאתה יודע, אתה רק פשוט מזייף, אתה עושה את עצמך שאתה לא יודע – ש-80% מיהודי ארצות-הברית או שייכים לזרם קונסרבטיבי-רפורמי – וזה בניגוד למה שאמר אלי ישי, שאין זרמים ביהדות, כי גם אלי ישי יודע שיש זרמים ביהדות – או חילונים, ורק 18% מיהדות ארצות-הברית שייכים לאורתודוקסיה. 
       
אליהו ישי (ש"ס):
       
       - - -
       
שלמה בניזרי (ש"ס):
       
       - - -
       
רומן ברונפמן (יחד):
       
       ולכן, חברים יקרים, אתם מזייפים בגדול בשני המובנים. ראשית, אתם מזייפים, כי הממסד הרבני שלכם לא מאפשר למי שרוצה להתגייר להיכנס לעם היהודי, ושנית, אתם מזייפים כשאתם עולים על הבמה הזאת ומשקרים במצח נחושה, בדברים שאתם יודעים שהם אינם נכונים. אלי ישי לא ביקר בארצות-הברית? שלמה בניזרי לא ביקר בארצות-הברית? הוא לא יודע מה מצב העם היהודי בגולה?
       
מל פולישוק-בלוך (שינוי):
       
       - - - 
       
רומן ברונפמן (יחד):
       
       הוא לא יודע מה המצב בבריטניה? הוא לא יודע מה המצב ברוסיה? הוא יודע היטב. רק זה לא נוח לו. ולמה לא נוח לו? – ופה אני מפנה אליך, הרב רביץ - לא נוח כי אתם מאבדים את ההשפעה הפוליטית שלכם. אתם שמתם את הערכים היהודיים האמיתיים מול התועלת הפוליטית הצרה שלכם. זאת הבעיה. ולכן, העם ישפוט, אלי. ולא יעזור לך הצחוק, ולא יעזור לך שאתה תוקף את טומי לפיד בשעות הכי חלשות שלו. אכן, הוא נקנה ב-700 מיליון שקל, אבל זה לא משנה את העובדה ההיסטורית: או שאתם פותחים את לבכם אל המתגיירים, ומתנהגים כמו בני-אדם – תסלחו לי על הביטוי – או שהאנשים והציבור ישפטו אתכם - - 
       
אליהו ישי (ש"ס):
       
       - - -
       
רומן ברונפמן (יחד):
       
       - - והשורות של הרפורמים והקונסרבטיבים יתרבו לא רק בארצות-הברית, כפי שזה קורה במאה האחרונה, אלא גם במדינת ישראל. ולזה אנחנו נשאף, וזו תהיה הפסיקה הבאה של הבג"ץ, ולא יעזור לכם שום דבר. כי המציאות משתנה, ואתם – הרבנים, החברים שלי, הרב גפני והרב רביץ – לא שמים קצוץ. ועל זה ההיסטוריה תשפוט אתכם, לא על כמה חברים תעביר ש"ס לפה, אלא על מה שאתם גרמתם לאמונה ולאורתודוקסיה במדינת ישראל. 
       
       ב-1996, כשנבחרתי לכנסת, פרסמתי מאמר בעיתון "הארץ" – כן, אתה יכול לצחוק, שלמה. גם אתה יכול לצחוק, הרב גפני,  אבל זה לא משנה את מה שאני אומר. אני אומר, מתוך המשפחה המסורתית - - -
       
משה גפני (דגל התורה):
       
       מאין אתה יודע מה יפסוק בג"ץ? 
       
רומן ברונפמן (יחד):
       
       אני אומר, מתוך המשפחה המסורתית, הרב גפני. אני מדבר - מתוך המשפחה המסורתית - - - 
       
משה גפני (דגל התורה):
       
       אבל מאין אתה יודע מה יפסוק בג"ץ?
       
רומן ברונפמן (יחד):
       
       - - - של הרבנים הגדולים במזרח-אירופה. אבל כשעליתי לארץ והבנתי את הכפייה ואת הכוחות הפוליטיים הפועלים במדינת ישראל, את הכפייה וההסתגרות שלכם, רגלי לא דרכה בבית-הכנסת עד לשני אירועים: הבר-מצווה של הבן הגדול והבר-המצווה של הבן הקטן. וזהו. ואני אומר לך: אני לא הלכתי לבית-כנסת רפורמי, ולא הלכתי לבית-כנסת קונסרבטיבי - - -
       
שלמה בניזרי (ש"ס):
       
       - - -
       
רומן ברונפמן (יחד):
       
       אבל זה מה שאתם גורמים לשתי קהילות גדולות, לקהילת עולי ברית-המועצות ולקהילת הצעירים במדינת ישראל. הכפייה שלכם מעוררת סלידה, ועל הסלידה הזאת, בערכים היסטוריים, אתם תשלמו ביוקר. 
       
שלמה בניזרי (ש"ס):
       
       זה התירוץ שלך - - - אתה רוצה להפיל את התיק עלינו, תגיד לי? תגיד שאתה לא מאמין, תגיד שלא נוח לך - - -
       
רומן ברונפמן (יחד):
       
       ועכשיו דבר אחרון. בשנת 1996 פרסמתי, הרב רביץ – שלמה, אני לא רוצה לדבר אתך - - -
       
שלמה בניזרי (ש"ס):
       
       - - -
       
רומן ברונפמן (יחד):
       
       פרסמתי, הרב רביץ - - 
       
היו"ר משה כחלון:
       
       חבר הכנסת בניזרי, תודה. 
       
רומן ברונפמן (יחד):
       
       - - מאמר בעיתון "הארץ", שנקרא: "תפתחו את הדלת לרווחה". שנת 1996, מאמר ראשון שפרסמתי בתור חבר הכנסת. לא נושא אחר. לא נושא שעוסק בקליטה, לא שום דבר אחר. פניתי לרבנות האורתודוקסית. דיברתי עם הרבנים הראשיים דאז, ניסיתי  להעביר את הצעת חוק הנישואים האזרחיים למשפחות מעורבות. ניסיתי להיות הכי דיפלומט שאפשר. אבל לכל הניסיונות שלנו היה רק מחסום אחד, מחסום ברזל. ועל מחסום הברזל הזה אתם תבכו, כי אתם לא השכלתם להבין שמדינת ישראל השתנתה. 
       
       אנחנו העלינו מיליון איש מחבר המדינות. במיליון הזה יש יהודים שנולדו יהודים למסורת יהודית, אבל יש גם כאלה שלא נולדו למסורת יהודית, שההורים שלהם, והדור השלישי שלהם, חלקם התבוללו, חלקם נישאו נישואים מעורבים. יש פה 250,000 איש שהם אזרחים לכל דבר ואתם דוחקים אותם החוצה. אז איזה מסר אתם מעבירים? אז מדינת ישראל תלך ותגדל? חלקה היהודי של החברה הישראלית ומדינת ישראל ילך ויגדל?
       
יצחק כהן (ש"ס):
       
       יש עוד מיליארד בסין.
       
רומן ברונפמן (יחד):
       
       איציק כהן, אתה היית אתי ב-1997 בארצות-הברית. ואתה התפלאת יחד אתי איך זה שבארצות-הברית הרבנים האורתודוקסים והרבנים הרפורמים והרבנים הקונסרבטיבים - - 
       
יצחק כהן (ש"ס):
       
       שקר, שקר.
       
רומן ברונפמן (יחד):
       
       - - יושבים סביב שולחן ערוך אחד. ואתה יש לך בכלל פריצת דרך?
       
יצחק כהן (ש"ס):


       - - - 
       
רומן ברונפמן (יחד):
       
       תלכו לשבת אתם ביחד. תלכו לשבת אתם במדינת ישראל ביחד. תפרצו את הדרך. שאלי ישי, המנהיג שלך, לא יקום פה ויגיד: אין זרמים ביהדות. כי זה שקר. אף אחד לא מאמין – הוא עצמו לא מאמין למה שהוא אומר. 
       
יצחק כהן (ש"ס):
       
       - - - אז מה? אז מה? יש עוד מיליארד סינים. יש תאילנדים. תביא אותם. 
       
רומן ברונפמן (יחד):
       
       אין זרמים ביהדות - אז מה יש ביהדות? יש אורתודוקסיה? זה כל מה שיש ביהדות?
       
יצחק כהן (ש"ס):
       
       תביא סינים, תביא סינים. יש עוד מיליארד סינים, תביא. 
       
רומן ברונפמן (יחד):
       
       איציק, תעשה לי טובה. אתה נכנסת לאולם - - -
       
היו"ר משה כחלון:
       
       חבר הכנסת כהן, תודה. 
       
רומן ברונפמן (יחד):
       
       אל תפריע לי, כי אתה לא מאמין לעצמך. לא מדובר בסינים. המרכז לפלורליזם יהודי - - 
       
יצחק כהן (ש"ס):
       
איזה פלורליזם יהודי? אין דבר כזה. 

רומן ברונפמן (יחד):
       
       - - לא מגייר עובדים זרים. הוא לא מגייר עובדים זרים - - 
       
יצחק כהן (ש"ס):
       
למה לא? הם לא בני-אדם?

רומן ברונפמן (יחד):
       
       - - הוא מגייר אזרחים ישראלים ובני-זוגם של ישראלים. 
       
יצחק כהן (ש"ס):
       
       - - - 
       
רומן ברונפמן (יחד):
       
       הוא עושה את מה שאתם לא השכלתם לעשות. הוא פותח את הלב ואתם סוגרים אותו.
       
יצחק כהן (ש"ס):
       
       - - - 
       
משה גפני (דגל התורה):
       
       - - -
       
רומן ברונפמן (יחד):
       
       אתם פושעים בפני העתיד. אתם פושעים בפני העתיד, לא הם, כי אתם סוגרים את הלב שלכם. אתם המאסתם את היהדות עלינו, ועל זה אתם תשלמו בעתיד - - -
       
יצחק כהן (ש"ס):
       
       אתה פושע. מה אתה מדבר? אתה פושע. 
       
רומן ברונפמן (יחד):
       
       אתה אל תפריע לי לדבר. אל תפריע לי לדבר. תשב בשקט. 
       
היו"ר משה כחלון:
       
       חבר הכנסת כהן, אתה יכול לעצור, אני אמתין. 
       
רומן ברונפמן (יחד):
       
       תלמד, קודם כול. תלמד את המאטריה, אחר כך תדבר. מתוך מיליוני איש - - -
       
יצחק כהן (ש"ס):
       
       - - -
       
רומן ברונפמן (יחד):
       
       אל תגיד לי "חוצפה". אל תפריע לי.
       
היו"ר משה כחלון:
       
       חבר הכנסת כהן. חבר הכנסת כהן, אתה - - -
       
רומן ברונפמן (יחד):
       
       תוציא אותו מהאולם. 
       
היו"ר משה כחלון:
       
       אני אקבל ממך הוראות רק בכתב, אדוני.  
       
רומן ברונפמן (יחד):
       
       סליחה. 
       
קולט אביטל (העבודה-מימד):
       
       - - -
       
היו"ר משה כחלון:
       
       חבר הכנסת כהן, תעצור.
       
רומן ברונפמן (יחד):
       
       אתה לא תפריע לי לדבר. 
       
היו"ר משה כחלון:
       
       חבר הכנסת ברונפמן, אני עוצר לך את הזמן, אתה תגיד כל מה שאתה רוצה. 
       
יעקב מרגי (ש"ס):
       
       - - -
       
יצחק כהן (ש"ס):
       
       - - -
       
אילן ליבוביץ (שינוי):
       
       - - -
       
היו"ר משה כחלון:
       
       אתה יכול לעצור רגע, עד שהם יירגעו. הזמן יעמוד לרשותך. 
       
יצחק כהן (ש"ס):
       
       - - -
       
היו"ר משה כחלון:
       
       חבר הכנסת כהן. חבר הכנסת בניזרי, אתה יכול לעזור לי עם חבר הכנסת כהן? הוא אומנם שכן שלי שם, אבל הוא לא נותן לי לנהל את העסק. תודה רבה. חבר הכנסת ברונפמן, בבקשה. 
       
רומן ברונפמן (יחד):
       
       תודה רבה, אדוני היושב-ראש. אני חוזר על כמה דברים עיקריים מכל מה שאמרתי, יש לי עוד דקה אחת - - -
       
אליהו ישי (ש"ס):
       
       - - -
       
היו"ר משה כחלון:
       
       חבר הכנסת ישי. 
       
רומן ברונפמן (יחד):
       
       אתה, כשתשב בכס היושב-ראש, אתה תנהל את הישיבה. 
       
אליהו ישי (ש"ס):
       
       - - -
       
היו"ר משה כחלון:
       
       חבר הכנסת ישי. 
       
רומן ברונפמן (יחד):
       
       אני אומר לכם, חברים, אתם טועים. 
       
אליהו ישי (ש"ס):
       
       סגור את הישיבה. 
       
רומן ברונפמן (יחד):
       
       אתם טועים בגדול, אתם טועים כלפי החברה החילונית, אתם טועים כלפי הזרמים, ובעיקר אתם טועים כלפי עתיד מדינת ישראל. 
       
יצחק כהן (ש"ס):
       
       אין עתיד. איזה עתיד?
       
היו"ר משה כחלון:
       
       חבר הכנסת כהן. 
       
רומן ברונפמן (יחד):
       
       מדינת ישראל תישאר - - -
       
יצחק כהן (ש"ס):
       
       - - - עתיד.
       
היו"ר משה כחלון:
       
       חבר הכנסת כהן, אני קורא אותך לסדר פעם ראשונה. 
       
רומן ברונפמן (יחד):
       
       - - - אם תסגור את הדלת בפני יהדות העולם, תחדל להתקיים. אבל יכול להיות שזה הרעיון שלכם. אולי נוח לכם להיות קהילה יהודית במזרח התיכון, ולא להיות מדינת ישראל. זה מה שצריכים לבדוק. על השאלה הזאת אתם צריכים לענות - - -
       
מרינה סולודקין (הליכוד):
       
       - - -
       
שלמה בניזרי (ש"ס):
       
       - - -
       
רומן ברונפמן (יחד):
       
       מה אתם רוצים להיות? חברה במדינת ישראל, או קהילה יהודית במזרח התיכון? אולי לזה אתם שואפים, אולי לזה אתם תגיעו. 
       
יצחק כהן (ש"ס):
       
       - - -

היו"ר משה כחלון:
       
       תודה רבה. שר הפנים ישיב לשלושת המציעים, ולאחר מכן יהיו הצעות אחרות.
       
שלמה בניזרי (ש"ס):
       
       מדברים על – אין קשר - - -
       
היו"ר משה כחלון:
       
       חבר הכנסת בניזרי, אתה צודק, משום שבהצעה שלו, בחתימות שהוא גייס, הוא ציין - -
       
אליהו ישי (ש"ס):

       
       אנחנו רוצים שכל היהודים יבואו לארץ – גם מחבר המדינות – שכל היהודים יבואו לארץ, אבל לא גויים.

היו"ר משה כחלון:
       
       - - "חשיבות שמירת הקשר בין יהדות הארץ לבין יהדות התפוצות". זה בניגוד להצעה שלכם: "פסיקת בג"ץ בעניין הגיור". אדוני השר, בבקשה.
       
שר הפנים אופיר פינס-פז:
       
       אדוני היושב-ראש, חברי הכנסת, כמו חבר הכנסת ברונפמן, אני סבור שנהגת נכון כשהחלטת לקיים את הדיון הזה. אני חושב שזה נושא שבהחלט ראוי לדיון ציבורי, וודאי לדיון בכנסת. אין דבר טבעי מכך. לכן, איני מציע להירתע מהדיון או לחשוש מלקיים אותו. 
       
       עם זה, אני חושב שצריך לשמור – מה שחבר הכנסת אלי ישי ניסה ולא כל כך הצליח – לשמור על לשון בלתי מתלהמת ולהשתדל שהוויכוח לא יהיה ויכוח ממשי בין חילונים לדתיים, משום שבסופו של דבר צריך לזכור גם מה בג"ץ לא החליט. בעצם, בג"ץ החליט שהוא אינו מכריע בסוגיה של הגיור בישראל – וגם את זה צריך לזכור. ההכרעה שלו, משום כך, אף שהיא משמעותית מאוד – מבחינות רבות מאוד היא הכרעה היסטורית וחשובה, אם כי מורכבת ורגישה מאוד –בסופו של דבר אינה אוחזת את השור בקרניו, אלא עוסקת רק בחלק צר מאוד של הסוגיה.
       
       איני יודע מי מכם קרא את פסק-הדין של בג"ץ, ואני ממליץ מאוד לקרוא את תשובת בג"ץ, את פסק-הדין. לא אביא כאן ציטוט מדויק, אבל מונחים לפני דברי כבוד השופט מישאל חשין, והתרשמתי מאוד מהדברים שהוא כתב. מה הוא כתב, בעצם? הוא כתב, שיש שוני גדול מאוד במציאות הישראלית בין הזמן שבו הקימו את מדינת ישראל – לא לפני מאות שנים – לבין היום. אנחנו חיים במציאות משתנה. בעבר, מי חשב שירצו בכלל להצטרף לעם היהודי? אמרנו: איך נצליח להביא את אותם יהודים שניצלו מהשואה – לתת להם בית מחודש פה בארץ-ישראל? אף אחד לא העלה בדעתו שנהפוך להיות מדינה אטרקטיבית להרבה מאד לא-יהודים מכל קצות עולם.
       
שלמה בניזרי (ש"ס):
       
       זו התשובה: מדינה אטרקטיבית.
       
שר הפנים אופיר פינס-פז:
       
       נכון, מדינה אטרקטיבית.
       
שלמה בניזרי (ש"ס):
       
       אמרת את הדברים.
       
קריאה:
       
       לא יהודים.
       
שר הפנים אופיר פינס-פז:
       
       הרבה מאוד אנשים ירצו להיות חלק מאתנו - -
       
יצחק כהן (ש"ס):
       
       רוצים, רוצים.
       
שר הפנים אופיר פינס-פז:
       
       - - חלק מהחברה הישראלית וחלק מהעם היהודי. מכיוון שאנחנו מגדירים את מדינת ישראל מדינה יהודית ודמוקרטית, ההגדרות האלה – בניגוד למצב במדינות אחרות, שיש בהן הפרדה מוחלטת בין הזהות הדתית ובין הזהות הלאומית והאזרחות, במדינת ישראל אין זהות מוחלטת, אבל יש חפיפה רבה. עקב הדברים האלה - - -
       
משה גפני (דגל התורה):
       
       איך, כשר הפנים, תוכל לעשות הבחנה - -

שר הפנים אופיר פינס-פז:
       
       מסובך מאוד.
       
משה גפני (דגל התורה):
       
       - - אם ירצו לבוא מיליונים ממדינות שונות? מדינה שוויונית.
       
שר הפנים אופיר פינס-פז:
       
       תאמין לי שזה מסובך מאוד, וההבחנות צריכות להיות שוויוניות ולא פשוטות.
       
מרינה סולודקין (הליכוד):
       
       למה אתה לא צועק בנושא של בני מנשה? למה אתה לא צועק בנושא של בני מנשה?
       
משה גפני (דגל התורה):
       
       אני צועק. אני שואל – אין מדינה בעולם שעושה את זה.
       
שר הפנים אופיר פינס-פז:
       
       חברת הכנסת סולודקין, כפי שהשופט חשין אומר, יש לנו בעצם שתי אפשרויות: לתת מענה על מציאות משתנה, או לטמון את הראש בחול ולהגיד ששום דבר לא קורה במדינת ישראל.
       
רומן ברונפמן (יחד):
       
       ואין זרמים ביהדות.
       
משה גפני (דגל התורה):
       
       יש, אבל יש סדר.
       
רומן ברונפמן (יחד):
       
       אין זרמים ביהדות.
       
משה גפני (דגל התורה):
       
       אין זרמים ביהדות – זו עובדה - - -

רומן ברונפמן (יחד):
       
       - - -

משה גפני (דגל התורה):
       
       כמו שאתה אומר שיש זרמים - - -
       
שר הפנים אופיר פינס-פז:
       
       אני רוצה להקדים ולומר: בסופו של דבר, מה קבע בג"ץ?
       
רומן ברונפמן (יחד):
       
       - - -
       
משה גפני (דגל התורה):
       
       מי קובע את הזרמים האלה? כל אחד עושה זרם.
       
רן כהן (יחד):
       
       אבל היהדות היא - - -
       
משה גפני (דגל התורה):
       
       - - -
       
היו"ר משה כחלון:
       
       חבר הכנסת גפני.
       
רומן ברונפמן (יחד):
       
       אם יש לך כוח – יש לך זרם.

שר הפנים אופיר פינס-פז:
       
       בג"ץ קבע, ברוב של שבעה נגד ארבעה, ובאמת בקושי רב, כי זו סוגיה סבוכה, שמי שעבר גיור רפורמי או קונסרבטיבי בישראל – ואגב, לא בחטף, למד יותר משנה, היה חלק מקהילה בארץ, ואז, בשלב הסופי, עבר לקבל את הגושפנקה בקהילה בחו"ל – הוא מכיר בדבר הזה. זה דבר מורכב ומסובך, אבל הוא קיבל את זה.
       
       עכשיו, אתם צריכים לשאול את עצמכם – לפני שאני נכנס לסוגיה עצמה, אני אומר לחברי מהמפלגות הדתיות והחרדיות: תשאלו את עצמכם – הרי מה שקרה כאן הוא קודם כול כישלון רבתי של הרבנות הראשית, של מכוני הגיור, של יישום מסקנות ועדת-צמרת. לא התחלנו היום. הרי ברור לכולכם, שאם המערכת האורתודוקסית שמגיירת בישראל היתה באמת פותחת, ואפילו קצת, את צוואר הבקבוק, ומאפשרת בצורה מסודרת יותר לאנשים שהגיעו אלינו גם דרך חוק השבות, לא-יהודים שרוצים להיות חלק מהעם היהודי, ואם היו נותנים קצת יותר אפשרויות להצטרפות ולהתגיירות במערכות הקיימות, במכוני הגיור שהוקמו עקב ההסדר שנקבע בוועדת-צמרת, יכול מאוד להיות שפסק-הדין הזה של בג"ץ היה מיותר; או שהוא לא היה בעולם, או שהוא לא היה נפסק כפי שהוא נפסק. אני קורא לכם קודם כול לערוך חשבון נפש ובדק-בית.
       
       תנו לי גם להשיא לכם עצה, עצה של ידיד - -
       
משה גפני (דגל התורה):
       
       איך היו מגיירים? איך היו מגיירים?
       
יצחק כהן (ש"ס):
       
       איך היו מגיירים?
       
שר הפנים אופיר פינס-פז:
       
       - - אל תעמידו את הדת היהודית מול הלאומיות היהודית. אני רוצה להסביר מדוע אני מציע זאת, ובאיזה מובן. חברים וחברות, חברי הכנסת, שיהיה ברור שיש לנו עניין לבסס את הרוב היהודי במדינת ישראל. אני אומר לכם, שלא יהיה נכון להציב את הדת היהודית לעומת האינטרס היהודי הלאומי הברור הזה. אני באמת מציע – במאמר מוסגר, בהערת אגב – להביא את הדברים האלה בחשבון. זה אינטרס גדול מאוד של כולנו, חילונים ודתיים כאחד, כל מי שיש לו תפיסה לאומית ציונית במדינה.
       
גאלב מג'אדלה (העבודה-מימד):
       
       כבוד השר, שיביאו ילדים.
       
שר הפנים אופיר פינס-פז:
       
       אני אומר זאת במלוא הכבוד. גם חברי חברי הכנסת הערבים יודעים את עמדותי. יש לי עמדות ברורות.
       
שלמה בניזרי (ש"ס):
       
       הוא אומר לך תשובה אמיתית: תעודדו ילודה, תאמין לי.
       
שר הפנים אופיר פינס-פז:
       
       אני אומר: יש הרבה אנשים שרוצים לבוא בשערינו ורוצים להיות חלק מאתנו, להיות שותפים לגורלנו, וזה גם אינטרס שלנו.
       
שלמה בניזרי (ש"ס):
       
       תִלְמְדוּ ממנו.
       
קריאה:
       
       - - -
       
שר הפנים אופיר פינס-פז:
       
       יפה. אומר חבר הכנסת כהן, ובצדק, בכל מיני הערות - - -
       
גאלב מג'אדלה (העבודה-מימד):
       
       אבי הביא לעולם – ואני – ארבעה. גם אנחנו התקלקלנו.
       
שלמה בניזרי (ש"ס):
       
       - - -
       
גאלב מג'אדלה (העבודה-מימד):
       
       עצה טובה.
       
שר הפנים אופיר פינס-פז:
       
       עם זה, גם שופטי הרוב, חבר הכנסת לפיד, הזהירו, ובצדק, שחס וחלילה לא ניתן לעשות שימוש לרעה בפסיקת בג"ץ. אני כבר הנחיתי את הצוות שעוסק בכך במשרד הפנים להגיש לי המלצות וקריטריונים ליישום החלטת בג"ץ בדרך שלא יהיה בה ניצול לרעה בגלל הטבות כלכליות, בגלל אטרקטיביות כלכלית, בגלל כל מיני שיקולים זרים שאינם ממין העניין. אנחנו על העניין הזה נקפיד, כמובן, בקלה כבחמורה, משום שזו מהות העניין. אסור שייעשה שימוש לרעה – שימוש שלא לצורך העניין עצמו – בהחלטה של בג"ץ. כבר נקבע דיון בלשכתי עם כל הגורמים הנוגעים בדבר כדי לראות איך מיישמים את החלטת בג"ץ בדרך הראויה, האחראית והזהירה ביותר.
       
       אני רוצה, במלה אחרונה, לבקש מחברי חברי הכנסת שלא לתקוף את החלטת בג"ץ – לא ברמת הביקורת, אלא בניסיון לחוקק חקיקה עוקפת-בג"ץ. חברים, הדיון הזה נמשך שנים.
       
משה גפני (דגל התורה):
       
       אבל שופטי הרוב אמרו את זה בפסיקה.
       
שר הפנים אופיר פינס-פז:
       
       בסופו של דבר, 11 שופטים ישבו בדין.
       
שלמה בניזרי (ש"ס):
       
       תחוקקו את החוק, מה אתה מדבר?
       
משה גפני (דגל התורה):
       
       בג"ץ אומר: תחוקקו.
       
עוזי לנדאו (הליכוד):
       
       - - - ממקום אחד. מה הרבותא?
       
שר הפנים אופיר פינס-פז:
       
       למה אתה אומר את זה?
       
עוזי לנדאו (הליכוד):
       
       - - -
       
שר הפנים אופיר פינס-פז:
       
       הרי אם היו באים כולם ממקור אחד, ההחלטה היתה כנראה פה-אחד.
       
שלמה בניזרי (ש"ס):
       
       יש חוק עוקף-בג"ץ שנקרא "חוק הבשר", ומפלגת העבודה חוקקה אותו, אז אל תטיף לנו מוסר.
       
שר הפנים אופיר פינס-פז:
       
       קודם כול, לא עם כל דבר שמפלגת העבודה עושה אני שלם.
       
שלמה בניזרי (ש"ס):
       
       אז בבקשה.
       
שר הפנים אופיר פינס-פז:
       
       אבל אני אומר לכם: אצלי - - -
       
משה גפני (דגל התורה):
       
       השופטים אמרו: תחוקקו.
       
שר הפנים אופיר פינס-פז:
       
       אני לא קראתי את זה בפסיקה. השופטים אמרו: תחוקקו בנושא הגיור, בנושא המהותי של גיור בישראל, אבל לא בנושא הזה.
       
משה גפני (דגל התורה):
       
       מה זה לא בנושא הזה?
       
שר הפנים אופיר פינס-פז:
       
       בנושא הזה יש פסיקה, ישבו עליה 11 שופטים שנים ארוכות. אני מציע לכבד את עליונות שלטון החוק. הכנסת צריכה - - - 

משה גפני (דגל התורה):
       
       אנחנו שלטון החוק.

שר הפנים אופיר פינס-פז:
       
       לא. אתה לא שלטון החוק.

משה גפני (דגל התורה):
       
       אני כן.

שר הפנים אופיר פינס-פז:
       
       אתה צריך לכבד את עליונות שלטון החוק. 

משה גפני (דגל התורה):
       
       אני צריך לדון על זה - - - 

שר הפנים אופיר פינס-פז:
       
       כשתהיה שופט בבית-המשפט העליון - תהיה. אתה חבר הכנסת, אתה מחוקק חוקים. בסופו של דבר - אני אומר את דעתי - צריכה להיות סופיות לדיון המשפטי. צריך לדעת לקבל הכרעה של בית-המשפט העליון. אנחנו רוצים שהציבור יקבל אותה - אנחנו כנציגי הציבור, קל וחומר, חייבים לקבל אותה. לכן, אני  מזהיר מחקיקה עוקפת-בג"ץ וקורא שלא ליזום יוזמות מהסוג הזה, שרק תרבינה מחלוקת בבית ולא תפתורנה שום דבר ותערערנה את אושיות הדמוקרטיה הישראלית. 
       
       אני מציע להפנים את ההחלטה ובאמת להפעיל אותה מתוך שיקול דעת, באחריות, בזהירות, כדי שלא יהיה בה שימוש לרעה ולא ייעשו בה או בשמה דברים שכולנו מתנגדים להם. 

משה גפני (דגל התורה):
       
       לחכות בשקט לבג"ץ הבא.
       
שר הפנים אופיר פינס-פז:
       
       אני מתכוון להנחות, כך אני מתכוון לפעול, וכך משרד הפנים יפעיל ויישם את החלטת בג"ץ. 

היו"ר משה כחלון:
       
       מה אתה מציע, אדוני? 

שר הפנים אופיר פינס-פז:
       
       אני מציע דיון בוועדת הפנים של הכנסת, אם זה מקובל עליכם.

משה גפני (דגל התורה):
       
       לא, במליאה. 

רן כהן (יחד):
       
       אני מציע להסיר. 

היו"ר משה כחלון:
       
       תודה רבה. יש הצעות אחרות. הדיון נמשך.

מל פולישוק-בלוך (שינוי):
       
       לוועדת התרבות. זה עניין תרבותי. 

היו"ר משה כחלון:
       
       השר הציע להעביר את הנושא לדיון בוועדת הפנים. אנחנו ממשיכים בהצעות אחרות. בבקשה, חבר הכנסת רשף חן - הצעה אחרת. אחריו – חבר הכנסת גפני, ואחריו - חבר הכנסת דהאמשה.

רשף חן (שינוי):

       אדוני היושב-ראש, חברי חברי הכנסת, שתי נקודות: זה מאוד מאוד כואב ומצער לראות איך האורתודוקסיה, שמאשימה את הרפורמים בפילוג העם, גורמת בהתנהגות שלה בעצם לפילוג העם. עם ישראל חייב להיאבק בתופעה הזאת.

נסים זאב (ש"ס):
       
       - - - 

רשף חן (שינוי):

	הדבר השני: הקטע האהוב עלי בכל התלמוד עוסק בדיוק בנושא שעליו אנחנו מדברים, וזה אותו סיפור על הגר שבא תחילה אל שמאי, אומר לו, גייר אותי, ומבקש ממנו לצורך הגיור שילמד אותו את כל התורה על רגל אחת. שמאי הזקן מגרש אותו באמת הבניין שבידו. גם לאמה הזאת יש המשמעויות הברורות שלה, שהן בעצם אותן דרישות מאוד מאוד קפדניות שהאורתודוקסיה מציגה. לאחר מכן אותו גר הולך להלל הזקן ומבקש ממנו לגייר אותו וללמד אותו את כל התורה כולה על רגל אחת. אומר לו הלל הזקן: כל התורה כולה על רגל אחת - את השנוא עליך על תעשה לחברך, ואידך זיל גמור. זאת אומרת, את השאר אתה יכול ללכת וללמוד. והוא גייר אותו. זה ההבדל. וכידוע לכם, רבותי, הלכה כבית הלל ולא כבית שמאי, וכדאי מאוד מאוד שתזכרו את זה. 

היו"ר משה כחלון:
       
       תודה רבה. חבר הכנסת גפני, בבקשה. אחריו - חבר הכנסת דהאמשה. לך יש גם מה להגיד על הגיור, חבר הכנסת דהאמשה?

עבד-אלמאלכ דהאמשה (רע"ם):
       
       למה לא?

נסים זאב (ש"ס):
       
       אדוני היושב-ראש, אני הייתי אחרי השלושה, וכתוב: על ארבעה לא אשיבנו.

היו"ר משה כחלון:
       
       בבקשה, חבר הכנסת גפני.

משה גפני (דגל התורה):

	אדוני היושב-ראש, מדינה ריבונית דמוקרטית, אחד מהדברים המרכזיים אצלה - אדוני היושב-ראש - - - 

היו"ר משה כחלון:
       
       חבר הכנסת גפני, עוד רגע. סגנית השר רוחמה אברהם, זו הפעם הראשונה שאני קורא לך בתואר החדש - מזל טוב, בשעה טובה, רק תאפשרו לנו לנהל את הדיון. שר החינוך לשעבר מר שריד. תודה רבה. חבר הכנסת כהן, חבר הכנסת חן, חבר הכנסת בניזרי, זו הצעה אחרת, זה זמן מאוד מצומצם. אני ער לכך. בבקשה, חבר הכנסת גפני.

משה גפני (דגל התורה):
       
       אדוני היושב-ראש, אחת השאלות המרכזיות במדינה ריבונית ודמוקרטית היא: למי נותנים אזרחות במדינה. אני לא מדבר על דיקטטורה, שבה השליט מחליט וזהו. מה החליט בית-המשפט העליון? בית-המשפט העליון בעצם פתח את הפתח לכך שכל אחד בעולם יכול להחליט מי יהיה אזרח במדינת ישראל, כל אחד יוכל להחליט מי יכול לעלות לכאן ולקבל את סל הזכויות הניתן למי שעולה. אין שום ספר חוקים לרפורמים או לקונסרבטיבים. יכול לעמוד איזה אדם שמצהיר שהוא רביי והוא מחליט לגייר, ומכוח החלטת בית-המשפט, הוא נותן לאותו גוי באיזה מקום בעולם את האזרחות של מדינת ישראל כיוון שהוא הפך להיות יהודי. ב"גיור קפיצה" הוא נהיה יהודי.
       
        אני יודע שנשיא בית-המשפט העליון יודע שהוא עושה פה אי-סדר מוחלט, אבל מאחורי השיקולים שלו עומדים שני דברים. הדבר האחד הוא, לפי דעתו, להפוך את מדינת ישראל למדינה מסודרת, והשני, להפוך את מדינת ישראל למדינה "נאורה", על-פי השקפת עולמו. הוא החליט שיהיה בלגן. אבל קודם כול - שהיא תהיה מדינה נאורה. 
       
       כל החוקים של התורה, ואין זרמים ביהדות - לא יכול להיות שיבוא מישהו ויגיד: אני לא מכיר בספר החוקים של מדינת ישראל, אני זרם במדינה, אני קובע לי חוקים אחרים. רוצים לשנות את החוקים? יש דרכים לשינוי חוקים, אם ניתן לשנות. ספר החוקים של העם היהודי, של הכניסה לעם היהודי, הוא אחד, וכאשר יכול לעלות חבר הכנסת ולהגיד בית הלל, הלל הזקן, שלימד את התורה כולה על רגל אחת - לפני שהוא אומר את הדברים האלה כאן, שילמד מה כתוב שם. הרי זו בושה וחרפה. זה כמו שיעלה כאן מישהו וידבר על ניתוחי מוח בלי לדעת דבר על כך, בלי ללמוד רפואה. הוא לא למד על מה מדובר, הוא לא יודע על מה מדובר. הלוואי שנגיע למצב שבמדינת ישראל יגיירו על-פי הלל הזקן. הלוואי. אתה פשוט לא מבין בדברים האלה.

	לכן, מה שעשה בג"ץ, הוא עשה בלגן שאין כדוגמתו, שלא קיים בשום מדינה דמוקרטית בעולם. על-פי ההסכם הקואליציוני - מכיוון שידענו שהפסיקה הזאת תבוא, יש סעיף בהסכם הקואליציוני, שאם תהיה פגיעה בסטטוס-קוו הממשלה תפעל לתקנו. אנחנו נדרוש את תיקון החוק. שופטי בית-המשפט העליון, לרבות שופטי הרוב, אמרו: אל תביאו את זה לפתחנו, תתקנו. ואנחנו, בעזרת השם, נעמוד על כך שהממשלה תתקן את זה.

רוני בריזון (שינוי):

	אם לא, חבר הכנסת רביץ יעזוב את הרווחה.

היו"ר משה כחלון:
       
       תודה לחבר הכנסת גפני. השר פינס, אתה בדקה יכול להיות יושב-ראש - - - 
       
משה גפני (דגל התורה):

	אתה מנהל את זה - - - 

היו"ר משה כחלון:
       
       תודה רבה. בבקשה, חבר הכנסת דהאמשה. לאחר מכן - הצבעה.

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני מצטער לשמוע התלהמויות. אני יודע שהבעיה רגישה ונוגעת לאנשים בלב. אבל כולנו חייבים להסכים לפתרון אחד: במדינה החוק קובע, לא מה שאנשים רוצים, אפילו זה חשוב להם וזה ציפור נפשם. מי שאיננו מרוצה מהפסיקה של בג"ץ, שיתקן את החוק. לא תוקן החוק, מה שבג"ץ פסק זה החוק ועל-פיו צריך לקבוע. תודה רבה.

נסים זאב (ש"ס):

	אדוני היושב-ראש, הוא פגע בי אישית ואני רוצה להגיב.

היו"ר משה כחלון:
       
       תודה רבה. אנחנו מתחילים בהצבעה.

נסים זאב (ש"ס):

       שהבג"ץ יקבע מי זה מוסלמי לפי דת האסלאם.

היו"ר משה כחלון:
       
       חבר הכנסת זאב, תודה רבה. שב במקומך, בבקשה. אני לא מתכוון לאפשר לך. 
       
       אני פונה כרגע למציעים. שר הפנים המליץ להעביר את הנושא לדיון בוועדת הפנים. חבר הכנסת לפיד, אתה מסכים?

יוסף לפיד (שינוי):

       ועדת חוקה.

היו"ר משה כחלון:
       
       היות שיש מחלוקת - - - 

משה גפני (דגל התורה):
       
       דיון במליאה.
       
אליעזר כהן (האיחוד הלאומי - ישראל ביתנו):
       
       ועדת החוקה.

היו"ר משה כחלון:
       
       גם כשעושים הצבעה צריך לדעת על מה עושים הצבעה. שר הפנים מסכים לוועדת החוקה?
       
גאלב מג'אדלה (העבודה-מימד):
       
       לא, לוועדת הפנים. למה ועדת החוקה?
       
היו"ר משה כחלון:
       
       אדוני יושב-ראש ועדת הפנים, סבלנות. חבר הכנסת ישי, מה אתה מציע? אתה אחד המציעים.

אליהו ישי (ש"ס):
       
       את ההצעה שלנו - לוועדת הפנים. את ההצעה של חבר הכנסת לפיד - - -

היו"ר משה כחלון:
       
       תודה רבה. אנחנו ניגשים להצבעה בין ועדה להסרה. ועדה זו ועדת הכנסת, שתחליט לאן יעבור הנושא, אם תתקבל ההצעה להעבירו לוועדה. בעד – ועדה, נגד – הסרה. מדובר בשלוש ההצעות - של ש"ס, של שינוי ושל חבר הכנסת ברונפמן. 

קריאות:
       
       - - - 

היו"ר משה כחלון:
       
       סליחה, הדיון הזה הוא הצעה לסדר-היום.

יוסי שריד (יחד):

       לא, אתה טועה.

היו"ר משה כחלון:
       
       למה לא?
       
רן כהן (יחד):

       אלה שלוש הצעות.

יוסי שריד (יחד):
       
       כל אחת בפני עצמה.

היו"ר משה כחלון:
       
       אנחנו מבטלים את ההצבעה הזאת וניגשים לשלוש הצבעות נפרדות. אני מציין לפני כל הצבעה לאיזו הצעה אני מתכוון.
       
       כעת, אנחנו מצביעים על פסיקת בג"ץ בעניין הגיור, ההצעה של ש"ס. מי שמצביע בעד – מצביע בעד העברה לוועדה, מי שמצביע נגד – מצביע על הסרה. ההצבעה החלה. 
       
הצבעה מס' 3
       
בעד ההצעה להעביר את הנושא לוועדה – 25
בעד ההצעה שלא לכלול את הנושא בסדר-היום – 10
נמנעים – 1
ההצעה להעביר את הנושא לוועדה שתקבע ועדת הכנסת נתקבלה. 
       
היו"ר משה כחלון:
       
       25 בעד, עשרה נגד, אחד נמנע. ההצעה תעבור לדיון בוועדת הכנסת, שתחליט. תודה רבה. 
       
       אנחנו ממשיכים לנושא השני, פסיקת בג"ץ בעניין הגיור של הרפורמים והקונסרבטיבים, הצעה של שינוי. אנחנו ניגשים להצבעה. בעד – זה עובר לוועדה, שוב לוועדת הכנסת, ונגד – הסרה. 
       
הצבעה מס' 4
       
בעד ההצעה להעביר את הנושא לוועדה – 16
בעד ההצעה שלא לכלול את הנושא בסדר-היום – 18
נמנעים - 1
ההצעה שלא לכלול את הנושא בסדר-היום של הכנסת נתקבלה. 

היו"ר משה כחלון:
       
       בעד – 16, נגד – 18, נמנע אחד. ההצעה הוסרה מסדר-היום. 
       
       אנחנו עוברים להצבעה השלישית, על חשיבות שמירת הקשר בין יהדות הארץ ליהדות התפוצות, של מרצ, שינוי וחד"ש-ותע"ל, שהעלה חבר הכנסת רומן ברונפמן. בבקשה. בעד – העברה לוועדה, נגד – הסרה. 

הצבעה מס' 5
       
בעד ההצעה להעביר את הנושא לוועדה – 17
בעד ההצעה שלא לכלול את הנושא בסדר-היום – 17
נמנעים – 2

היו"ר משה כחלון:
       
       בעד – 17, נגד – 17, שני נמנעים. ההצעה נפלה ולא התקבלה. אנחנו מודים לכם. 

       
חילופי גברי בוועדות הכנסת

היו"ר משה כחלון:
       
       אנחנו ממשיכים בסדר-היום. כעת תעלה חברת הכנסת ענבל גבריאלי למסור הודעה מטעם ועדת הכנסת. לאחר מכן נמשיך בדיון בנושא: הפגיעה בטוהר המערכת הממשלתית על-ידי ראש הממשלה והשרים, של האיחוד הלאומי. 
       
ענבל גבריאלי (בשם ועדת הכנסת):
       
       אדוני היושב-ראש, חברי הכנסת, הריני להודיע בזאת על חילופי אישים בוועדת החוץ והביטחון מטעם סיעת הליכוד: במקום חבר הכנסת מגלי והבה יכהן חבר הכנסת עוזי לנדאו. 
       
       
הודעת יושב-ראש ועדת הכנסת
       
ענבל גבריאלי (בשם ועדת הכנסת):
       
       הודעה נוספת. 
       
       ועדת הכנסת קבעה את הוועדות הבאות לדיון בהצעות חוק ובהצעה לסדר-היום: 
       
       ועדת הפנים ואיכות הסביבה תדון בהצעת חוק כלי הירייה (תיקון – חובת דיווח), התשס"ה-2004, של חברת הכנסת אתי לבני (פ/2884), לשם הכנתה לקריאה ראשונה. 
       
       ועדת החוקה, חוק ומשפט תדון בהצעת חוק הכשרות המשפטית והאפוטרופסות (תיקון – הסכמה לתרומת איברים לאחר המוות על-ידי קטינים), התשס"ה-2005, של חבר הכנסת אילן שלגי וקבוצת חברי הכנסת (פ/3105), לשם הכנתה לקריאה ראשונה; וכן בהצעה לסדר-היום בנושא: השימוש בתחבולות ובתכסיסים על-ידי לשכת ראש הממשלה נגד מתיישבי גוש-קטיף, של חבר הכנסת צבי הנדל. תודה. 
       
היו"ר משה כחלון:
       
       תודה רבה. 

       
הפגיעה בטוהר המערכת הממשלתית על-ידי ראש הממשלה והשרים
       
היו"ר משה כחלון:
       
       אנחנו ממשיכים בסדר-היום. הדיון הבא יעסוק בנושא: הפגיעה בטוהר המערכת הממשלתית על-ידי ראש הממשלה והשרים. חבר הכנסת אורי אריאל, בבקשה. עשר דקות תמימות עומדות לרשותך. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, רבותי השרים – אין שרים, אולי אני יכול להמליץ לראש הממשלה לקדם את חברת הכנסת ידידתי רוחמה אברהם להיות שרה, ואז היא תוכל לשבת פה? אין די שרים כנראה.
       
סגנית שר הפנים רוחמה אברהם:
       
       אני כאן, ואני אשיב לך. 
       
היו"ר משה כחלון:
       
       סגנית השר רוחמה אברהם גם תשיב מטעם הממשלה. 
       
אורי אריאל (האיחוד הלאומי - ישראל ביתנו):
       
       איך הנוהג פה, שמדברים בלי שרים?
       
היו"ר משה כחלון:
       
       אפשר לדבר בלי שרים. 
       
איתן כבל (העבודה-מימד):
       
       אין מספיק.
       
אורי אריאל (האיחוד הלאומי - ישראל ביתנו):
       
       חבר הכנסת כבל, אתה בוודאי תדאג שיהיו עוד כמה. 
       
       ברשותכם, אני רוצה להתייחס במשפט אחד לדיון הקודם בנושא פסיקת הבג"ץ. 
       
גדעון סער (הליכוד):
       
       אם הם היו מתמנים לפני שבוע, הם לא היו מחמיצים את הישיבה ליד השולחן.
       
אורי אריאל (האיחוד הלאומי - ישראל ביתנו):
       
       ברשותכם, אני רוצה להתייחס במשפט לדיון הקודם בנושא הבג"ץ. השופט, נשיא בית-המשפט העליון, מר ברק, מעיד פעם אחר פעם, שצדק, לצערנו הרב, קשה למצוא במקום שהוא יושב בו ומנהל אותו, במקום שמוביל אותנו למחוזות אחרים, אולי לדמוקרטיה - ספק רב, ותראו מה קורה בבית הזה, איך ראש הממשלה גונב מדינה שלמה תחת הכותרת מדינה דמוקרטית – אך בוודאי לא מוביל אותנו למדינה יהודית. 
       
גאלב מג'אדלה (העבודה-מימד):
       
       חבריך יצאו מבסוטים מהפגישה. 
       
אורי אריאל (האיחוד הלאומי - ישראל ביתנו):
       
       זה בג"ץ אומלל, קשה, שחשוב מאוד שישנה את דרכיו. הוא מפסיד כל הזמן מאמון הציבור בו, ולצערי יש חשש שיאבד את האמון בכלל, כמו שאבד האמון בממשלה הזאת ובעומד בראשה. 
       
       העומד בראשה, ראינו אותו אתמול בפגישתו עם מתיישבים חונק ובוכה, בוכה וחונק. תופעה מעניינת, מרתקת, איך אדם יכול לשלב בתוכו את כל הדברים האלה יחד, מחבק ותוקע מאחור. 
       
גדעון סער (הליכוד):
       
       חבר הכנסת, אתה תמיד - - -
       
אורי אריאל (האיחוד הלאומי - ישראל ביתנו):
       
       אלה דברים מדהימים, שלא במקומותינו, וחשוב היה מאוד לומר לציבור הרחב, אל תטעו בעניין הזה. עכשיו מקריבים את בשיא לעולה, כי בשיא גמר את תפקידו. עכשיו משחקים עם המתיישבים. מסבירים להם שזה כואב מאוד, זה קשה מאוד, אבל הלטאות והדיונות שזזות באזור זיקים ובאזור אשדוד יותר חשובות ממיכל ומלילך ומאבנר ואחרים שבגוש-קטיף ובצפון השומרון. 
       
       ראש הממשלה הזה הצליח לאחד את הכנסת על דבר אחד, על קבס, על רצון להקיא מההתנהלות שלו בזמן האחרון, שהגיעה לשיאים חדשים בנושא מינוי סגני השרים והשרים. היתה פה אחדות מאיתן כבל, ידידי חבר הכנסת, דרך חבר הכנסת רן כהן, חבר הכנסת מרגי, חבר הכנסת הנדל, חבר הכנסת סער. כולם התאחדו בעניין הזה. היו כאלה שהצביעו בעד, יש משמעת קואליציונית, יש דברים שונים ומשונים, שהכריחו את האנשים להצביע. העובדה שראש הממשלה משך את הצעתו למנות שרים, מעידה שבעניין הזה הוא היה במיעוט מבודד ומאוד לא מזהיר. זה קלון לראש הממשלה, כך ראוי לראות את זה. 
       
       השאלה שאני שואל את ידידי חבר הכנסת בוים וחבר הכנסת רוני בראון, למה אתם נותנים לו להשפיל אתכם כך? למה אתם שותפים להצגה המכוערת הזאת?
       
       לא פחות מכך, אני שואל את סגני השרים, איך אתם נכנסים למלכודת הזאת? במה זכיתם? במה אנחנו זכינו? במה עם ישראל זכה? עוד סגני שרים, כאות הוקרה על מה? למה כל התקשורת והעם הזה חושבים - אני לא בטוח שזה נכון, יש פה אנשים עם כישורים - שזה גמול על איזו הצבעה? יכול להיות שכולם טועים, חבר הכנסת רן כהן? יכול להיות שכולם לחצו כבר שנה למנות אתכם וזה לא יצא מסיבות כאלה ואחרות? איך זה שלא עובר יום, וראש הממשלה מתגמל – ככה כתוב בעיתונים – את חברי הכנסת שמצביעים - בעד מה? בעד תקציב לעקירת יהודים. 
       
       אני אומר לכם, אתם יכולים לתקן את זה. זה לא אבוד, אתם לא שבויים שלו. אתם יכולים להגיד לו תודה ולהחזיר את המפתחות. אין מי שיכעס עליכם על זה. לדעתי, יגידו לכם שיש בכם אומץ לב, שיש בכם גבורה, שיש לכם חוסן, שיש לכם עמוד שדרה. והשעה לא מאוחרת.
       
       אנשים רבים בתקשורת ובציבור טוענים, שראש הממשלה קונה את ההצבעות בכסף או בתפקידים. אני שואל את עצמי, האם ממשלה שהחליטה שהיא לא נותנת תוספת כסף לנכים, שהיא איננה יכולה לממן את כל סל התרופות, יכולה להרשות לעצמה ולעם ישראל לחלק "מיצובישי" לחבר'ה, "מיצובישי" לזה וגם לזה? חבל להזכיר את כל השמות, הם רבים מספור. 
       
       יש אחד, יוצא דופן, שהוא איננו כלול בזה, והוא חבר הכנסת אברהם רביץ, שלמעשה מתפקד כשר, שר העבודה והרווחה. זה תפקיד חשוב, אי-אפשר שראש הממשלה ימלא אותו, הוא איש עסוק, ואכן היתה פגיעה קשה בשירותי הרווחה. טוב שיש שר, ואני יכול לומר שטוב שזה חבר הכנסת רביץ, ואני מברך אותו על כך.
       
       יש טענה חוזרת, שבגלל חקירות, בגלל דברים אישיים, ראש הממשלה מוכר חלקים מארץ-ישראל. ואני לעתים חושב לעצמי, אולי נפנה לשר המשטרה, כמו גם לשרת המשפטים וליועץ המשפטי לממשלה, שבזמן האחרון נדם קולם בנושאים האלה, ונבקש מהם שישתקו, כי יש חשש שכל פעם שצצה אפשרות לחקירה או להעמדה לדין, ראש הממשלה מוכר עוד משהו מארץ-ישראל. לפי מספר השמועות והתיקים שמתגלגלים, אנחנו עלולים להידחף עד הים. 
       
       ראש הממשלה, שראינו אותו אתמול בשיא הציניות שלו, לא עוצר באדום. העקירה היא מעשה פשע, מעשה שלא יכופר, ובעזרת השם ניאבק והוא לא יצא אל הפועל. לא תצליח לסכסך בתוכנו. מה שתגרום זה למוטיבציה נוספת אצל אלה שמתנגדים, והם יצאו ויעשו את הדברים בצורה הדמוקרטית וישמרו על הדמוקרטיה הישראלית. 
       
       אתה עומד תמה נוכח חברי הכנסת ואחרים שמגרשים, בהחלטה לפחות, את היהודים מבתיהם, אבל אינם מוכנים לפגוע באיזו דיונה באזור אשדוד. ראש הממשלה מסביר שבניו נגד, הוא מקווה שהוא יצליח להתגבר על התנגדותם. המשפחה, המשפחה. יש משפחה לוחמת, יש משפחה עובדת, לעתים נדמה שזוהי משפחה אובדת. 
       
       התקשורת עומדת במבחן פעם נוספת. פעמים רבות בשנה האחרונה היא נכשלה. היא אומרת בפה מלא ובפירוש: אנחנו משרתים את ראש הממשלה בתוכנית ההתנתקות, זה תפקידנו. והם מכים על חטא, פעם אחר פעם מכים על חטא וחוזרים לסורם. האם יעמדו בפעם הזאת וישמרו על הדמוקרטיה הישראלית? נראה. אני מקווה שכן, אני מתפלל שכן. אני קורא לכם, אנשי התקשורת, לעשות כך. לפי ניסיון העבר יש לי חשש, והלוואי שנתבדה. 
       
       היועץ המשפטי לממשלה, לדעתי, מזמן הפך להיות עוזרו ושמשו של ראש הממשלה, שכל זמן שהוא נוקט דרך של עקירת יהודים ומסירת חלקי ארץ-ישראל, יש לו תעודת ביטוח. היועץ המשפטי לממשלה, שהוא איש שגדל במשפחה דתית מסורתית, ראוי שישנן את הפסוקים: לא תיקח שוחד, כי השוחד יעוור עיני חכמים ויסלף דברי צדיקים.
       
       יש אנשים שאומרים: אבל הוא לא עשה את זה. ואני אומר לכם כדברי הסיפור על אותו חסיד שניגש לרבו ואמר לו: אומרים עלי שאני עושה כך וכך, דברים נוראיים, וזה לא נכון. אומר לו הרב שלו: מה, זה גם צריך להיות נכון, לא מספיק שאומרים עליך?
       
       אני מסיים בפנייה לסגני השרים ולשרים המיועדים: חזרו בכם. אל תכתימו את עצמכם, את יושרכם. אל תיתנו לראש הממשלה להכתים אתכם לשנים ארוכות. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת אריאל. תעלה ותשיב חברת הכנסת רוחמה אברהם, סגנית שר הפנים. בבקשה, גברתי. בהזדמנות הזאת אני רוצה לברך אותך על התפקיד החדש, ואינני נמנה עם מי שסבורים שאת או חברייך סגני השרים חייבים להתפטר. בבקשה. 
       
סגנית שר הפנים רוחמה אברהם:
       
       תודה רבה. 
       
       אדוני היושב-ראש, חברי חברי הכנסת, אני לא רוצה להתייחס באופן אישי לדבריו של חבר הכנסת אורי אריאל, משום שאני מבינה את הכאב שאתה נמצא בו, ואני מבינה גם מה מניע אותך לומר את הדברים שאמרת. 
       
       אני לא רוצה להתייחס לתיאורים שתיארת את ראש הממשלה, כי אוכל לעמוד פה שעות רבות ולומר בדיוק את ההיפך, שזה ראש הממשלה שמוביל את מדינת ישראל לתהליך מדיני, שמה לעשות, אתם לא מסכימים לו וכפי הנראה גם לא תסכימו לו. 
       
       ראש הממשלה הזה לקח את מדינת ישראל כשהיתה באחת מן השעות הכלכליות הקשות ביותר שהיו לה, ואני מזכירה לך, חבר הכנסת אורי אריאל, שבאותן שעות היינו לקראת קריסה כלכלית טוטלית. ראש הממשלה הזה הביא שקט לציבור, תודה לאל ובלי לפתוח פה לשטן. כל המנהיגים של הרשות הפלסטינית, בהם השיח' יאסין וראש הרשות לשעבר, הרוצח השפל, לא נמצאים אתנו כאן היום, ואני מאמינה שאנחנו נוביל את המדינה הזאת למרות כאבכם המר. 
       
       בנוגע לדיון שביקשתם לכנס כאן היום, הרכבה של הממשלה והיחס בין מרכיביה השונים נקבע על-פי ההסכמים הקואליציוניים המונחים על-פי חוק בפני הכנסת. בהתאם להסכם הקואליציוני בין הליכוד לעבודה ולסיעות החרדיות, הליכוד זכאי למינוי של שר נוסף וארבעה סגני שרים. 
       
אורי אריאל (האיחוד הלאומי - ישראל ביתנו):
       
       למה רק אחד?
       
סגנית שר הפנים רוחמה אברהם:
       
       ראש הממשלה בחר שלא לבצע את המינויים האלה מייד עם חתימת ההסכם הקואליציוני,  וכך גם בחרו הסיעות החרדיות השותפות לממשלה - לדחות את מינוי סגני השרים שהם היו זכאים להם. אני אומרת לפרוטוקול, שמייד עם חתימת ההסכם הקואליציוני ראש הממשלה התקשר אלי והודיע לי שהתפקיד הבא שלי יהיה תפקיד סגנית שר הפנים. לא קיבלתי שום שוחד, ואני דוחה את כל ההשמצות האלה. 
       
       אני אומרת לך דבר אחד, חבר הכנסת אורי אריאל, ותזכור אותו: אני באה לעבוד במשרד הפנים ולגרום לכך שאותם תושבים שהיום נופלים בין הכיסאות במשרד הפנים יזכו לקבל יחס קצת יותר טוב, ולא רק זה, שלא לדבר על הרפורמות, שעוד נעביר אותן, ועוד ניפגש על דוכן הכנסת ונדבר על זה.
       
       עם סיום כנס החורף וטרם היציאה לפגרה ביקש ראש הממשלה לבצע את המינויים האמורים. לטענת הליכוד, היחס בין מרכיבי הקואליציה מאפשר מינוי שני שרים לליכוד, אולם לאור המחלוקת עם השותפה הקואליציונית, סוכם כי מפלגת העבודה תקבל מינוי של שר נוסף. מינוי השרים נדרש, בין היתר, גם לאור העובדה כי במשרד המדע ובמשרד הרווחה אין כיום שרים ממונים, ונדרש שר גם במשרד הקליטה, תיק שמחזיקה בו כעת שרת המשפטים במקביל. אכן, ראש הממשלה צירף גם סגן שר נוסף, וזאת על דעת השותפים הקואליציוניים, אולם נראה כי המועד וריבוי המינויים ביום אחד יצרו - - - 
       
היו"ר עבד-אלמאלכ דהאמשה:
       
       חברי הכנסת מש"ס, חברי הכנסת יצחק כהן, נסים זאב, אני מבקש קצת שקט, ולאפשר לסגנית השר להמשיך את דבריה.
       
סגנית שר הפנים רוחמה אברהם:
       
       אין ספק, כי ריבוי המינויים ביום אחד עורר ביקורת ציבורית קשה. לנוכח הביקורת הציבורית הקשה הזאת, חבר הכנסת אריאל, גם לי היה קשה לקבל את התפקיד שלי. אני לא אתפטר, כי אני חושבת שיש לי הרבה מה לעשות במשרד הפנים, ואני עוד אעשה.
       
       לכן, לנוכח כל הביקורת והתגובות הציבוריות שהיו, לממשלה אין כל התנגדות להעביר את הדיון לוועדה בכנסת. תודה רבה, אדוני היושב-ראש.

היו"ר עבד-אלמאלכ דהאמשה:

	תודה רבה לסגנית השר. הצעה אחרת לחבר הכנסת יורי שטרן, בבקשה.
       
יורי שטרן (האיחוד הלאומי - ישראל ביתנו):
       
       כבוד היושב-ראש, כבוד סגנית השר, בשביל מה כל בלבולי המוח האלה? את יודעת לא פחות טוב מאתנו, שקיבלתם את התפקידים שלכם, גם אם אתם ראויים, כמוך – את ראויה ובהחלט יכולה לעשות הרבה עבודה – כתוצאה מתמיכה בראש הממשלה. זה לא קשור לשום הסכם קואליציוני, זה קשור למאזן הכוחות בליכוד, וזה נלקח מקופת המדינה - חלוקת מתנות בהתאם להתנהגות הפוליטית, זה הכול. וזו רק דוגמה אחת של ההתנהגות הזאת של ראש הממשלה. 
       
       אני מציע שהנושא הזה יועבר לוועדה לביקורת המדינה.
       
היו"ר עבד-אלמאלכ דהאמשה:
       
       תודה רבה. ארשה לסגנית השר להשיב, כי הפנית אליה דברים אישיים. לפי התקנון, אם מפנים דברים באופן אישי לחבר הכנסת, זכותו להשיב.
       
סגנית שר הפנים רוחמה אברהם:
       
       חבר הכנסת יורי שטרן, חבל שלא היית בכל הזמן שבו השבתי. בין היתר אמרתי, שבערב חתימת ההסכם הקואליציוני התקשר אלי ראש הממשלה אישית. לא קיבלתי את תפקיד סגן השר בתמורה להצבעה כזאת או אחרת. 
       
       שוחחנו לא מעט בנושא ההתנתקות. אתה מכיר את העמדה שלי היטב, אתה יודע מה הדעות שלי. אני חושבת שזכותי כאמא וכאזרחית המדינה לומר דבר אחד: אני חושבת שתהליך ההתנתקות נכון למדינת ישראל. צידדתי בו מתחילת הדרך, ואני חושבת שלקחת את זה ולומר שזה אתנן פוליטי – אני חושבת, חבר הכנסת שטרן, שלגבי אתה צריך לחזור בך מהדברים.
       
היו"ר עבד-אלמאלכ דהאמשה:
       
       תודה רבה לסגנית השר. חבר הכנסת אריאל, אתה מסכים להעביר את הנושא לוועדה?
       
אורי אריאל (האיחוד הלאומי - ישראל ביתנו):
       
       הוועדה לביקורת המדינה.
       
היו"ר עבד-אלמאלכ דהאמשה:
       
       מישהו רוצה ועדה אחרת? סגנית השר הציעה את ועדת הפנים. יש לנו חילוקי דעות, נצביע וועדת הכנסת תקבע לאיזו ועדה להעביר. בעד זה ועדה ונגד זה  הסרה. 
       
       נא להצביע.
       
צבי הנדל (האיחוד הלאומי - ישראל ביתנו):
       
       אני מציע מליאה.
       
       
הצבעה מס' 6
       
בעד ההצעה להעביר את הנושא לוועדה – 7
בעד ההצעה שלא לכלול את הנושא בסדר-היום  – אין
נמנעים – 1
ההצעה להעביר את הנושא לוועדה שתקבע ועדת הכנסת נתקבלה.
       
היו"ר עבד-אלמאלכ דהאמשה:
       
       ברוב של שבעה תומכים, נמנע אחד וללא מתנגדים, הנושא יועבר לוועדת הכנסת, והיא תחליט לאיזו ועדה הוא יועבר הלאה.
       
       חברי הכנסת, תם סדר-היום של כנס הפגרה. הישיבה הסדירה הבאה היא בפתיחת כנס הקיץ, יום שני, ז' באייר התשס"ה, 16 במאי 2005, בשעה 16:00. ישיבה זו נעולה. תודה רבה.
       
       הישיבה ננעלה בשעה  12:35.
     
     
עמוד 64 מתוך 64

