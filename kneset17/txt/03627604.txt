    תוכן עניינים
דברי ברכה של יושב-ראש הכנסת לרגל עיד אל-פיטר	4
עבד-אלמאלכ דהאמשה (רע"ם):	5
מסמכים שהונחו על שולחן הכנסת	5
מזכיר הכנסת אריה האן:	5
הודעת הממשלה על הפסקת כהונתו של שר הרווחה זבולון אורלב	6
הודעת יושב-ראש הכנסת	7
חילופי גברי בוועדות הכנסת	8
רוני בר-און (יו"ר ועדת הכנסת):	8
הצעת חוק זכויות החולה (תיקון מס' 2), התשס"ה-2004	8
שאול יהלום (יו"ר ועדת העבודה, הרווחה והבריאות):	9
זהבה גלאון (יחד):	11
הצעת חוק ביטוח בריאות ממלכתי (תיקון מס' 27), התשס"ה-2004	11
שאול יהלום (יו"ר ועדת העבודה, הרווחה והבריאות):	11
מסמכים שהונחו על שולחן הכנסת	15
מזכיר הכנסת אריה האן:	15
הצעת חוק לתיקון פקודת בתי-הסוהר (מס' 29), התשס"ה-2004	15
השר לביטחון פנים גדעון עזרא:	15
אופיר פינס-פז (העבודה-מימד):	17
עסאם מח'ול (חד"ש-תע"ל):	19
איתן כבל (העבודה-מימד):	20
נסים זאב (ש"ס):	21
איוב קרא (הליכוד):	22
השר לביטחון פנים גדעון עזרא:	24
אהוד יתום (הליכוד):	25
עבד-אלמאלכ דהאמשה (רע"ם):	26
עבד-אלמאלכ דהאמשה (רע"ם):	27
דני יתום (העבודה-מימד):	31
אריה אלדד (האיחוד הלאומי - ישראל ביתנו):	37
גילה פינקלשטיין (מפד"ל):	38
שאילתות ותשובות	39
שרת החינוך, התרבות והספורט לימור לבנת:	39
1877. מבנה חטיבת הביניים "רנה קאסן" בירושלים	41
1929. נגישות תלמידים נכים לבתי-ספר	42
1980. רישום תלמידים ערבים לבתי-ספר בחיפה	43
1981. בית-הספר התיכון העירוני "רמז" בבני-ברק	44
1982. דוח הסתדרות המורים	45
1983. אירוח במסעדה לא-כשרה בסיור חובה של תלמידי מכללה	46
2016. שכר שחקני תיאטרון	47
שרת החינוך, התרבות והספורט לימור לבנת:	48
הצעת חוק החברות (תיקון מס' 3)  (כשירות דירקטורים חיצוניים), התשס"ה-2004	50
גילה פינקלשטיין (מפד"ל):	50
אורי יהודה אריאל (האיחוד הלאומי - ישראל ביתנו):	51
אריה אלדד (האיחוד הלאומי - ישראל ביתנו):	52
איוב קרא (הליכוד):	52
אהוד רצאבי (שינוי):	54
נסים זאב (ש"ס):	55
מגלי והבה (הליכוד):	56
עבד-אלמאלכ דהאמשה (רע"ם):	56
מסמכים שהונחו על שולחן הכנסת	57
סגנית מזכיר הכנסת ירדנה מלר-הורוביץ:	57
הצעת חוק זכויות התלמיד (תיקון)  (שמירה על כבוד עובד הוראה), התשס"ה-2004	58
גילה פינקלשטיין (מפד"ל):	58
מגלי והבה (הליכוד):	60
איתן כבל (העבודה-מימד):	62
נסים זאב (ש"ס):	63
איוב קרא (הליכוד):	65
עבד-אלמאלכ דהאמשה (רע"ם):	65
עסאם מח'ול (חד"ש-תע"ל):	66
יצחק הרצוג (העבודה-מימד):	67
יצחק לוי (מפד"ל):	70
שרת החינוך, התרבות והספורט לימור לבנת:	71
מסמכים שהונחו על שולחן הכנסת	73
סגן מזכיר הכנסת דוד לב:	73
שאילתות ותשובות	74
65. הסדרת מעמדם של לא-יהודים	74
1464. איחוד מעלה-אפרים ובקעת-הירדן	75
1579. דרכוניו של הארכימנדריט עטאללה חנא	75
סגן שר הפנים ויקטור בריילובסקי:	76
סגן שר הפנים ויקטור בריילובסקי:	76
1580. ועדות התכנון והבנייה באזור אלשאע'ור	77
1607. קריסת המערכות העירוניות בלוד	78
1614. רשיונות החזקת נשק ללוחמי צד"ל	79
1670. כיבוד פסקי-דין של בית-הדין השרעי במרשם האוכלוסין	79
1719. אזרחות נשים ישראליות הנשואות לתושבי השטחים	80
1729. מעמד תושב קבע לעולים שהורשעו בשימוש במסמכים מזויפים	81
1741. עבירות בנייה במרחב תכנון רכס-הכרמל	84
1790. גני משחקים בשכונות ירושלים	85
1811. פינוי משפחות מקרוונים	86
1903. הענקת אזרחות למיסיונר	87
1938. צמצום מחלקות ותפקידים במשרד הפנים	88
1940. שימוש במשרדי מפלגה לצרכים ממלכתיים	89
1965. יושבי-ראש ועדות מרחביות לתכנון ובנייה	90
1966. גירוש עובדים זרים	91
2024. החלטת בג"ץ בעניין סניף משרד הפנים במזרח-ירושלים	91
2039. הרחבת שטח שיפוט המועצה המקומית חצור-הגלילית	93
2092. חשבון טלפון נייד של עובד עיריית קריית-ביאליק	93
2093. שירותי כבאות והצלה ביישובים הלא-מוכרים בנגב	94
שר התקשורת אהוד אולמרט:	96
1615. אישור תשדירי פרסומת על-ידי המועצה לשידורי כבלים ולוויין	96
1688. מינויים למועצת הרשות השנייה לטלוויזיה ורדיו	98
1862. הפרעת שידורי תחנות רדיו פיראטיות לתדרי רדיו חוקיים	99
1882. ערוצים פיראטיים בישראל והניסיונות לסוגרם	100
1883. פשיטת אנשי משרד התקשורת על ערוצים פיראטיים	101
2072. ייצוג קבוצות המיעוט ברשות השנייה לטלוויזיה ורדיו	103
    
       

       דברי הכנסת
       ו / מושב שלישי / ישיבות קפ"ב—קפ"ד /
       ב'—ד' בכסליו התשס"ה / 15-17 בנובמבר 2004 / 6
       חוברת ו'
       ישיבה קפ"ב



הישיבה המאה-ושמונים-ושתיים של הכנסת השש-עשרה
יום שני, ב' בכסליו התשס"ה (15 בנובמבר 2004)
ירושלים, הכנסת, שעה 16:00
       
       

דברי ברכה של יושב-ראש הכנסת לרגל עיד אל-פיטר

היו"ר ראובן ריבלין:
       
       גבירותי ורבותי חברי הכנסת, היום יום שני, ב' בכסליו תשס"ה, 15 בנובמבר 2004 למניינם. אני מתכבד לפתוח את ישיבת הכנסת בשבוע זה ובחודש חדש זה.
       
       חברי הכנסת, חודש הרמדאן, חודש הצום הגדול, הסתיים, ועתה חוגגים חברי הכנסת המוסלמים יחד עם אזרחי המדינה המוסלמים והעולם המוסלמי כולו את החג החותם את הצום – עיד אל-פיטר. עיד אל-פיטר הוא חג הודיה לאלוהים. זהו חג של בקשת סליחות ורחמים. 
       
       לרגל החג אנחנו שולחים לעמיתינו, חברי הכנסת המוסלמים, לקהילה המוסלמית במדינת ישראל, לשכנינו הפלסטינים ולמאמיני האסלאם בעולם כולו את ברכתנו מקרב לבנו ומאחלים להם חג שמח. 
       
       עיד אל-פיטר הוא חג של שמחה ושל הרבה תקווה. כולנו מצטרפים לתקווה הגדולה שעתה יתחולל מפנה שישים קץ לסכסוך הדמים הממושך, מפנה שיביא סוף לכאב ולצער, וניכנס יחד למסלול של הבנה, סובלנות והידברות הדדית, החשובות לכולם. 
       
       בארכ אללה פי כלם – יברך האלוהים את כולכם. חג שמח. 
       
       חבר הכנסת עבד-אלמאלכ דהאמשה, בבקשה – לכנסת ולקהל המאמינים, אדוני יברך.
       
עבד-אלמאלכ דהאמשה (רע"ם):
       
       תודה, אדוני היושב-ראש. אני אכן מבקש להיות שותף לברכה שאדוני נשא. מי ייתן ובשנה הבאה נחיה כולנו חיים שקטים יותר, רחוק מאוד מכל שפיכות דמים, מכל מחלוקת, מכל ריב ומכל מדון. שיהיו רק שלום ושוויון, ואהבה ואחווה ישררו בעולם כולו. תודה רבה, אדוני.
       
היו"ר ראובן ריבלין:
       
       אינשאללה. תודה רבה.
       
נסים דהן (ש"ס):
       
       - - - 
       

מסמכים שהונחו על שולחן הכנסת

היו"ר ראובן ריבלין:
       
       הודעה למזכיר הכנסת. בבקשה, אדוני. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו על שולחן הכנסת – 
       
       לדיון מוקדם: הצעת חוק הפיקוח על מסגרות חינוכיות לפעוטות, התשס"ה-2004, מאת חבר הכנסת מיכאל מלכיאור; הצעת חוק הרשות הלאומית למיגור הגזענות, התשס"ה-2004, מאת חבר הכנסת יגאל יאסינוב וקבוצת חברי הכנסת; הצעת חוק חופשת הקיץ במערכת החינוך, התשס"ה-2004, מאת חברת הכנסת רוחמה אברהם; הצעת חוק להנצחת זכרו של רחבעם זאבי, התשס"ה-2004, מאת חבר הכנסת אריה אלדד וקבוצת חברי הכנסת; הצעת חוק החברות הממשלתיות (תיקון - הגבלת תקופת כהונתם של הדירקטורים ושל יושב-ראש הדירקטוריון), התשס"ה-2004, מאת חברת הכנסת אתי לבני; הצעת חוק העונשין (תיקון - דיכאון לאחר לידה כסייג לאחריות פלילית), התשס"ה-2004, מאת חברות הכנסת זהבה גלאון, ענבל גבריאלי ואורית נוקד; הצעת חוק לפיזור הכנסת השש-עשרה, התשס"ה-2004, מאת חבר הכנסת אופיר פינס-פז; הצעת חוק יום הזיכרון ליצחק רבין (תיקון - תאריך לועזי), התשס"ה-2004, מאת חבר הכנסת אלי בן-מנחם; הצעת חוק המפלגות (תיקון - בחירת רשימות מועמדים לכנסת), התשס"ה-2004, מאת חבר הכנסת אופיר פינס-פז; הצעת חוק העונשין (תיקון - איסור שידול לזנות על-ידי שוטר), התשס"ה-2004, מאת חברת הכנסת זהבה גלאון; הצעת חוק למניעת הטרדה מינית (תיקונים שונים), התשס"ה-2004, מאת חברי הכנסת אתי לבני, רוני בריזון, יגאל יאסינוב ואילן ליבוביץ; הצעת חוק זכויות נפגעי עבירה (תיקון - איסור פרסום של פרטי מתלונן בעבירת מין או אלימות), התשס"ה-2004, מאת חברות הכנסת זהבה גלאון ואורית נוקד; הצעת חוק יום העלייה, התשס"ה-2004, מאת חבר הכנסת יגאל יאסינוב וקבוצת חברי הכנסת; הצעת חוק לפיזור הכנסת השש-עשרה, התשס"ה-2004, מאת חבר הכנסת אריה אלדד; הצעת חוק העונשין (תיקון - ביטול ועדת ההריונות), התשס"ה-2004, מאת חברת הכנסת זהבה גלאון; הצעת חוק חופש המידע (תיקון - קבלת מידע מגופים ביטחוניים בישראל), התשס"ה-2004, מאת חברת הכנסת זהבה גלאון; הצעת חוק העונשין (תיקון - החזרת הסעיף הסוציאלי), התשס"ה-2004, מאת חברת הכנסת זהבה גלאון וקבוצת חברי הכנסת; הצעת חוק התגמולים לנפגעי פעולות איבה (תיקון - קביעת זמן מקסימלי לעריכת ועדה רפואית וועדה רפואית לעררים), התשס"ה-2004, מאת חברת הכנסת רוחמה אברהם; הצעת חוק שירות המדינה (מינויים) (תיקון - הגבלת משך כהונתו של הממונה על הביטחון במשרד הביטחון), התשס"ה-2004, מאת חברת הכנסת אתי לבני; הצעת חוק לפיזור הכנסת השש-עשרה, התשס"ה-2004, מאת חבר הכנסת יצחק לוי; הצעת חוק לפיזור הכנסת השש-עשרה, התשס"ה-2004, מאת חבר הכנסת צבי הנדל; הצעת חוק-יסוד: הממשלה (תיקון - הפרדת רשויות), מאת חבר הכנסת אליעזר כהן; הצעת חוק יחסי ממון בין בני-זוג (תיקון - פיצוי בגין אלימות), התשס"ה-2004, מאת חברי הכנסת רשף חן ורוני בריזון; הצעת חוק רשות השידור (תיקון - תחנת רדיו ייעודית בשפות זרות), התשס"ה-2004, מאת חברי הכנסת יורי שטרן ואליעזר כהן; הצעת חוק כלי הירייה (תיקון - חובת דיווח), התשס"ה-2004, מאת חברת הכנסת אתי לבני; הצעת חוק האזרחות (תיקון - מעמד של ילד), התשס"ה-2004, מאת חברי הכנסת יורי שטרן ואליעזר כהן; הצעת חוק העונשין (תיקון – איסור פרסום שם מתלוננת בעבירות מין), התשס"ה-2004, מאת חברת הכנסת אתי לבני. תודה רבה.

היו"ר ראובן ריבלין:
       
       תודה רבה למזכיר הכנסת. 

       
הודעת הממשלה על הפסקת כהונתו של שר הרווחה זבולון אורלב

היו"ר ראובן ריבלין:
       
       רבותי, אני מתכבד לקרוא בפניכם מכתב שנתקבל אצלי מטעם ישראל מימון, מזכיר הממשלה, האומר כך: 
       
       "אני מתכבד להודיעך, כי כהונתו בממשלה של שר הרווחה, זבולון אורלב, נפסקה ביום ה', 11 בנובמבר 2004 למניינם בערב, לאחר שמסר לראש הממשלה, בהתאם לסעיף 22(א) לחוק-יסוד: הממשלה, כתב התפטרות 48 שעות קודם לכן. בהתאם לסעיף 9(א)(6) לחוק הממשלה, אני מודיע על כך לכנסת." ואכן הודע. 
       
       
הודעת יושב-ראש הכנסת
       
היו"ר ראובן ריבלין:
       
       כמו כן, אנחנו חייבים למלא אחר מצוות החוק ולהודיע את הודעת מזכיר הממשלה: בהתאם לסעיף 9(א)(7) לחוק הממשלה, התשס"א-2001, כי הממשלה קבעה, בהתאם לסעיף 24(א) לחוק-יסוד: הממשלה, כי השר מאיר שטרית ימלא את מקום שר התיירות וממלא-מקום השר לביטחון הפנים, מיום כ"ג בחשוון התשס"ה, 7 בנובמבר 2004, עד ליום א' בכסליו התשס"ה, 14 בנובמבר 2004. 
       
       בינתיים כבר יצא השר מאיר שטרית למסעותיו. עדיין לא קיבלתי הודעה מי מחליף אותו. 
       
נסים דהן (ש"ס):
       
       את השר אורלב מי מחליף?
       
היו"ר ראובן ריבלין:
       
       צריכה הממשלה להביא הודעה שעליה יתקיים דיון. אין חובה בממשלה להחליף שר.
       
רומן ברונפמן (יחד):
       
       אתה רוצה להחליף אותו? 
       
נסים דהן (ש"ס):
       
       - - - 

היו"ר ראובן ריבלין:
       
       חבר הכנסת דהן, עדיין לא סיימתי את הודעותי. רבותי חברי הכנסת, הנשיאות קבעה היום כי נושא פטירתו של יושב-ראש הרשות הפלסטינית, יאסר ערפאת, וכן כל האירועים הקשורים במותו, יעלו על סדר-יומה של הכנסת על-ידי הפעלת סעיף 86 לתקנון הכנסת. אנחנו גם קבענו, חבר הכנסת פינס, שעניין זה יעלה לדיון מחר. אולם בהתאם למוסכם, חברי הכנסת המוסלמים, ובראשם חבר הכנסת ברכה, ביקשו ממני שלא לקיים דיון מחר, כיוון שהם נמצאים בעיצומו של עיד אל-פיטר, ולכן הם מבקשים לדחות את הדיון ליום רביעי או ליום שני הבא. אם ביום שני הבא לא תתקיימנה הצעות אי-אמון, נשמח לקיים בכנסת ישראל דיון ממצה בכל הנושא ובכל הצעות האי-אמון הקשורות במותו של ערפאת על-ידי הפעלת סעיף 86, ותהיה קדימות לכל אותם חברים אשר הגישו את ההצעות. 
       
       לכן אני כבר מודיע גם לסגנים, שהחלטתנו לגבי סעיף 86, בהתאם למוסכם עם חברי הכנסת המוסלמים ובהתאם להסכמה בין האופוזיציה לקואליציה – תהיה אשר תהיה, מכאן ומשם – אנחנו לא נקיים מחר דיון לפי סעיף 86 בכל הנושא הקשור בהסתלקותו של ערפאת. 

       
חילופי גברי בוועדות הכנסת
       
היו"ר ראובן ריבלין:
       
       הודעה ליושב-ראש ועדת הכנסת, בבקשה. 
       
רוני בר-און (יו"ר ועדת הכנסת):
       
       אדוני היושב-ראש, חברי הכנסת, הריני מתכבד להודיע בזאת, בשם יושב-ראש סיעת הליכוד, חבר הכנסת גדעון סער, על חילופי אישים בוועדת החוץ והביטחון מטעם סיעת הליכוד: במקום חבר הכנסת גדעון סער, המכהן כממלא-מקום קבוע, תכהן חברת הכנסת גילה גמליאל כממלאת-מקום קבועה. תודה רבה, אדוני היושב-ראש. 

היו"ר ראובן ריבלין:
       
       תודה רבה. אני מברך את חברת הכנסת גילה גמליאל על הצטרפותה לוועדת החוץ והביטחון. רבותי חברי הכנסת, אנחנו ממשיכים בסדר-היום. 
       

הצעת חוק זכויות החולה (תיקון מס' 2), התשס"ה-2004  
       [מס' כ/52; "דברי הכנסת", מושב שני, חוב' ל"ח, עמ' ;  נספחות.]
(קריאה שנייה וקריאה שלישית)
       
היו"ר ראובן ריבלין:
       
       הצעת חוק זכויות החולה (תיקון מס' 2), התשס"ה-2004, קריאה שנייה ושלישית. יציג את החוק היושב-ראש הפעיל והנמרץ של ועדת העבודה, הרווחה והבריאות, חבר הכנסת שאול יהלום. בבקשה, אדוני.
       
שאול יהלום (יו"ר ועדת העבודה, הרווחה והבריאות):
       
       אדוני היושב-ראש, תודה על דבריך החמים. כנסת נכבדה, אני מתכבד להביא לקריאה שנייה ולקריאה שלישית את הצעת חוק זכויות החולה (תיקון מס' 2), התשס"ה-2004, שהיא הצעת חוק פרטית, ביוזמתה של חברת הכנסת זהבה גלאון, היושבת בינינו עכשיו. אני מתכבד לברך אותה. 
       
       חוק זכויות החולה, התשנ"ו-1996, קובע בסעיף 4, כי אסור למטפל או למוסד רפואי להפלות בין מטופלים, והחוק מפרט מה הם הקריטריונים האסורים להפליה: "מטעמי דת, גזע, מין, לאום, ארץ מוצא או מטעם אחר כיוצא באלה". בהצעת החוק מוצע להבהיר ולהוסיף לאיסור ההפליה גם איסור הפליה בין מטופלים בשל נטייה המינית. 
       
       יש לציין, כי איסור דומה על הפליה מחמת נטייה מינית קיים בחוקים אחרים, דוגמת חוק שוויון ההזדמנויות בעבודה, התשמ"ח-1988. 
       
היו"ר ראובן ריבלין:
       
       כבוד יושב-ראש הוועדה, בחוק ההוא לא כתוב – העדפה מינית?
       
שאול יהלום (יו"ר ועדת העבודה, הרווחה והבריאות):
       
       לא, למיטב ידיעתי.
       
       אדוני היושב-ראש, רבותי חברי הכנסת, אני מבקש לברך את חברת הכנסת זהבה גלאון, יוזמת הצעת החוק, וכמובן לברך את כל סגל הוועדה שתמך ועזר וסייע. 
       
       הצעת החוק מוגשת ללא הסתייגויות, ואני מציע לאשר אותה בקריאה שנייה ובקריאה שלישית. תודה רבה. 
       
היו"ר ראובן ריבלין:
       
       אני  מאוד מודה ליושב-ראש הוועדה ונותן לו הזדמנות לחזור למקומו על מנת שיוכל להצביע. נדמה לי שחבר הכנסת, השר לשעבר ויושב-ראש הוועדה אמנון רובינשטיין, העדיף את המונח העדפה מינית, ולא נטייה מינית, אבל מובן שלא נשנה עכשיו את סדרי בראשית והדברים ברורים. 
       
יוסי שריד (יחד):
       
       אבל לחברת הכנסת גלאון יש נטיות טובות. 
       
היו"ר ראובן ריבלין:
       
       איש לא פקפק בהן בכלל, איש שיושב כאן לא פקפק. 
       
       רבותי חברי הכנסת, אנחנו עוברים להצבעה בקריאה שנייה על הצעת חוק זכויות החולה (תיקון מס' 2), התשס"ה-2004. נא להצביע. 
       
הצבעה מס' 1
       
בעד סעיפים 1-2 - 13
נגד – אין
נמנעים – אין
סעיפים 1-2 נתקבלו. 
       
היו"ר ראובן ריבלין:
       
       13 בעד, אין מתנגדים ואין נמנעים. אני קובע שהצעת חוק זכויות החולה (תיקון מס' 2) עברה בקריאה שנייה. 
       
       רבותי חברי הכנסת, נעבור מייד להצבעה בקריאה שלישית. נא להצביע על הצעת חוק זכויות החולה (תיקון מס' 2), התשס"ה-2004.
       
הצבעה מס' 2
       
בעד החוק – 13
נגד – אין
נמנעים - אין
חוק זכויות החולה (תיקון מס' 2), התשס"ה-2004, נתקבל. 

היו"ר ראובן ריבלין:
       
       13 בעד, אין מתנגדים ואין נמנעים. אני קובע שחוק זכויות החולה (תיקון מס' 2), התשס"ה-2004, עבר בקריאה שלישית, והוא ייכנס לספר החוקים של מדינת ישראל. 
       
       גברתי, חברת הכנסת היוזמת, זהבה גלאון, רשות הדיבור שלך. 
       
זהבה גלאון (יחד):
       
       תודה, אדוני יושב-ראש הכנסת. אני רוצה להודות ליושב-ראש ועדת העבודה והרווחה, חבר הכנסת שאול יהלום, ליועצת המשפטית של הוועדה, למנהלת הוועדה ולכל סגל הוועדה על קידום ההצעה שבאה לאסור אפליה במערכת הבריאות מטעמים של נטייה מינית. אני רואה בזה צעד ראשון, חשוב ונוסף במאבק הכולל לשינוי החקיקה שתאסור אפליה מטעמי נטייה מינית בכל התחומים. תודה רבה. 
       
היו"ר ראובן ריבלין:
       
       אני מאוד מודה לחברת הכנסת זהבה גלאון ומברך אותה פעם נוספת. 

       
הצעת חוק ביטוח בריאות ממלכתי (תיקון מס' 27), התשס"ה-2004
       [מס' מ/113; "דברי הכנסת", מושב שני, חוב' ל"ה, עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       אנחנו עוברים לנושא הבא בסדר-היום: הצעת חוק ביטוח בריאות ממלכתי (תיקון מס' 27), התשס"ה-2004, קריאה שנייה וקריאה שלישית. יציג את הצעת החוק יושב-ראש ועדת העבודה, הרווחה והבריאות הנמרץ, חבר הכנסת והשר לשעבר שאול יהלום. 
       
שאול יהלום (יו"ר ועדת העבודה, הרווחה והבריאות):
       
       אדוני היושב-ראש, פי מלא הערכה ותודות להקדמות שכבודו מעיר כאשר הוא מזמין אותי. 
       
       לפני שאני מעלה את הצעת החוק, ברשות אדוני אני רוצה להעיר לשאלתו של אדוני על חוק שוויון ההזדמנויות בעבודה. היועצת המשפטית הנמרצת אף היא, הגברת עורכת-הדין יהודית וסרמן, מייד המציאה לי את חוק שוויון ההזדמנויות בעבודה, ובסעיף 2(א) כתוב: "לא יפלה מעביד בין עובדיו או בין דורשי עבודה מחמת מינם, נטייתם המינית, מעמדם האישי וכו'".
       
היו"ר ראובן ריבלין:
       
       נדמה לי שזה היה בחוק הזה, ויכול להיות שלא התקבלה אז גרסתו. 
       
שאול יהלום (יו"ר ועדת העבודה, הרווחה והבריאות):
       
       חברי הכנסת, אני מתכבד להביא לקריאה שנייה ולקריאה שלישית הצעת חוק מטעם הממשלה: הצעת חוק ביטוח בריאות ממלכתי (תיקון מס' 27), התשס"ה-2004. 
       
       סעיף 5 לחוק ביטוח בריאות ממלכתי, התשנ"ד-1994, קובע כי לכל תושב הזכות לעבור מקופת-חולים אחת לאחרת לפי בחירתו. הסעיף קובע שני מועדים בכל שנה שבהם ניתן לעבור מקופת-חולים אחת לאחרת – ב-1 בינואר וב-1 ביולי של כל שנה. כדי שתושב יוכל לעבור באחד המועדים האמורים, עליו ליתן הודעה על כוונתו לעבור לפחות שלושה חודשים קודם לכן. 
       
       בגלל שתי המגבלות האמורות, קיומם של שני מועדים והחובה ליתן הודעה בזמן מספיק מראש, נדרש לעתים חבר קופת-חולים המבקש לעבור לקופה אחרת להמתין תקופה ארוכה עד שהוא יכול לעשות כן, ואפשר לעשות חישוב ולראות שבמקרים קיצוניים התקופה יכולה להגיע עד כדי תשעה חודשים. מוצע, אם כן, בחוק שלפנינו לתקן את חוק ביטוח בריאות ממלכתי ולקבוע ארבעה מועדים שבהם ניתן יהיה לעבור מקופת-חולים אחת לאחרת: ב-1 בינואר, ב-1 באפריל, ב-1 ביולי וב-1 באוקטובר של כל שנה, כלומר מדי רבעון. 
       
       כן מוצע להקטין את תקופת הזמן הנדרשת למתן ההודעה טרם מועד המעבר משלושה חודשים לחודש וחצי, ולקבוע כי חבר המבקש לעבור ימסור הודעה על כך עד ה-15 בחודש שלפני החודש שקדם למועד הקבלה. כך ייווצר איזון ראוי יותר בין עקרון חופש הבחירה של המבוטחים ומי שיספק להם שירותי בריאות, קופת-חולים, לבין הצורך ביציבות מערכת הבריאות וטיפול רפואי נאות במבוטחים, וכן על מנת לאפשר עדכון המידע בדבר התפלגות המבוטחים בין קופות-החולים לשם הקצאת משאבים בין הקופות. 
       
       אדוני היושב-ראש, רבותי חברי הכנסת, אני מבקש לברך את הממשלה על יוזמתה, אשר באה להקל על תושבי ישראל המבקשים לעבור מקופת-חולים אחת לאחרת. 
       
       הצעת החוק מוגשת ללא הסתייגויות, ואני מבקש לאשר אותה בקריאה שנייה ובקריאה שלישית. 
       
       אני מוקיר ומעריך את הממשלה ומודה לכל הגורמים שסייעו בחקיקה, ובפרט לכל סגל הוועדה - מנהלת הוועדה, היועצת המשפטית וכל עובדי הוועדה. 
       
היו"ר ראובן ריבלין:
       
       אדוני ימתין, יש לחברי הכנסת שאלות. בבקשה, חבר הכנסת רן כהן. 
       
רן כהן (יחד):
       
       אדוני היושב-ראש, חבר הכנסת יהלום, יושב-ראש הוועדה, מדוע המבוטח צריך רק פעם בשלושה חודשים במועד כלשהו? מדוע הוא לא יכול להודיע בכל מועד שהוא רוצה לעבור, ונניח שבקשתו תיענה בתוך חודש וחצי כפי שקבעתם?
       
היו"ר ראובן ריבלין:
       
       תפסת מרובה לא תפסת. זה כאוס.
       
שאול יהלום (יו"ר ועדת העבודה, הרווחה והבריאות):
       
       אין סיבה שלא יהיה מה שאדוני אומר, אבל קופות-החולים מבקשות, גם כדי לתכנן וגם כדי שהביטוח הלאומי יעביר להן את דמי הביטוח לפי הנוסחה, שיהיה איזה סדר והן תדענה מה קורה אתן. דהיינו, בכל רבעון כל קופת-חולים יודעת כמה עברו, מתווכחת, מתמודדת עם התקציב וכן הלאה. האמת היא, בינינו לבין עצמנו, שאם אזרח רוצה לעבור ונותנים לו בפתיחות הזאת את האפשרות לעבור, גם אם הוא איחר את המועד, הוא ממתין בסך הכול רבעון, וזה לא נורא. 
       
רן כהן (יחד):
       
       בכל אופן התיקון מבורך. 
       
שאול יהלום (יו"ר ועדת העבודה, הרווחה והבריאות):
       
       ודאי שהתיקון מבורך בכל מקרה ואפשר לדון בהצעתו של אדוני. 
       
היו"ר ראובן ריבלין:
       
       תפסת מרובה לא תפסת. אתה רוצה לעזור לאזרח ותימצא מזיק לו, כי אז לא תגיע ההודעה והוא ייפול בין שתי הקופות. זאת שהוא שחרר את עצמו ממנה תתנער ממנו וזאת שצריכה לקבל אחריות לא תסכים לקבל אותו. לכן טוב שיהיה מסודר. במקום פעם בשנה יהיו ארבע פעמים בשנה, וזה דבר חשוב ביותר. רבותי חברי הכנסת, אני מאפשר ליושב-ראש הוועדה לשבת במקומו. 
       
       אנחנו נעבור מייד להצבעה בקריאה שנייה, מאחר שאין הסתייגויות על הצעת חוק ביטוח בריאות ממלכתי (תיקון מס'  27), התשס"ה-2004. נא להצביע. 
       
הצבעה מס' 3
       
בעד סעיפים 1-2 - 14
נגד – אין
נמנעים – אין
סעיפים 1-2 נתקבלו. 
       
היו"ר ראובן ריבלין:
       
       14 בעד, אין מתנגדים ואין נמנעים. אני קובע שהצעת החוק עברה בקריאה שנייה. 
       
       רבותי חברי הכנסת, אנחנו עוברים להצבעה בקריאה שלישית על הצעת חוק ביטוח בריאות ממלכתי (תיקון מס' 27), התשס"ה-2004.
       
הצבעה מס' 4
       
בעד החוק – 13
נגד – אין
נמנעים – אין
חוק ביטוח בריאות ממלכתי (תיקון מס' 27), התשס"ה-2004, נתקבל. 
       

היו"ר ראובן ריבלין:
       
       13 בעד, אין מתנגדים ואין נמנעים. אני קובע שחוק ביטוח בריאות ממלכתי (תיקון מס' 27), התשס"ה-2004, עבר בקריאה שלישית, והוא ייכנס לספר החוקים. 
       
       ההצעה היא הצעת חוק ממשלתית ולכן אין צורך להכביר מלים, תודות והודעות. 
       
       שרת החינוך לא נוכחת? אנחנו עכשיו בתקופת השאילתות. האם השרה בדרך?
       
מזכיר הכנסת אריה האן:
       
       כן, היא בדרך. 
       
היו"ר ראובן ריבלין:
       
       ובכן, הצעה לסדר לפי סעיף 53.
       
מזכיר הכנסת אריה האן:
       
       לא, היא עוד לא בבניין. 
       
היו"ר ראובן ריבלין:
       
       מה פירוש לא בבניין? אם נתחיל לדון בקריאה ראשונה היא תצטרך לחכות הרבה זמן בבניין. כבוד השר – אדוני מבקש שנחכה לשרה לימור לבנת? לא.
       
       
מסמכים שהונחו על שולחן הכנסת

היו"ר ראובן ריבלין:
       
       בבקשה, הודעה למזכיר הכנסת.
        
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק הקולנוע (הוראת שעה), התשס"ה-2004, שהחזירה ועדת החינוך, התרבות והספורט. תודה. 

היו"ר ראובן ריבלין:
       
       נעלה זאת על סדר-היום מחר ונצביע. 


הצעת חוק לתיקון פקודת בתי-הסוהר (מס' 29), התשס"ה-2004 
       [רשומות (הצעות חוק, חוב' מ/134).]
(קריאה ראשונה) 

היו"ר ראובן ריבלין:
       
       כבוד השר יציג את הצעת חוק לתיקון פקודת בתי-הסוהר (מס' 29), התשס"ה-2004. השר לביטחון פנים גדעון עזרא – בבקשה, אדוני. 

השר לביטחון פנים גדעון עזרא:
       
       אדוני היושב-ראש, חברי חברי הכנסת, פקודת בתי-הסוהר – בסימן ב'1 לפרק ב' שבה, כפי שהוסף בשנת התש"ס-2000 – מסדירה את הסמכות להחזיק אסיר בהפרדה מכלל האסירים אם ההפרדה נדרשת לביטחון המדינה, לביטחון בית-הסוהר, לשמירה על שלומם או בריאותם של האסיר או אסירים אחרים וכן למניעת פגיעה ממשית במשמעת ובאורח החיים התקין של בית-הסוהר. 
       
       בטרם חקיקת תיקון זה הוסדר הנושא בצורה חלקית וחסרה בחקיקת משנה בתקנות בתי-הסוהר. ממועד כניסת התיקון הנ"ל לתוקף ועד כה נלמדו לקחים מיישומו, ומכאן הצורך בתיקון זה, המונח לפניכם. החוק המוצע נועד לייעל ולשפר את התהליך הנוגע להחלטה בדבר החזקת אסיר בהפרדה, והכול תוך שמירה על זכויות האסירים. 
       
       החוק המוצע מביא עמו, בין היתר, את התיקונים האלה: א. מוצע להוסיף לרשימת העילות להחזקת אסיר בהפרדה מכלל האסירים גם את העילה של מניעת עבירה מסוג פשע, כדי לתת מענה למצבים שבהם קיים חשש מבוסס שהאסיר מתכוון לבצע עבירה, והדרך לעצור את ביצועה היא באמצעות הפרדתו מכלל האסירים.

       ב. על-פי המצב המשפטי הנוהג, נתונה לקצין שהוסמך לכך על-ידי נציב שב"ס ודרגתו אינה פחותה מדרגת סגן-גונדר – הדרגה הזאת מקבילה לסגן-ניצב או לסגן-אלוף – סמכות להורות על החזקת אסיר בהפרדה לתקופה של 48 שעות. כן מוסמך מנהל בית-סוהר להאריך את תקופת ההחזקה בהפרדה מעבר ל-48 השעות הראשונות, לתקופות נוספות של 48 שעות כל אחת, ובלבד שסך כל התקופות לא יעלה על 14 יום. 

       על מנת לאפשר לשירות בתי-הסוהר את הגמישות הנדרשת בהפעלת הסמכות, ובלי לפגוע בזכויותיהם של אסירים, מוצע לתקן את הפקודה ולהרחיב את מעגל המוסמכים להורות על החזקת אסיר בהפרדה בהתאמה לתקופות ההפרדה, כך שגם קצין בדרגת כלאי – שמקביל לסרן או לפקד – יהיה בעל הסמכות. לגבי תקופת ההפרדה העולה על 14 ימים, הסמכות הנתונה היום רק לקצין בדרגת תת-גונדר שהוסמך לכך – וזה כמו תת-ניצב – תוענק גם לקצין בדרגת גונדר-משנה שהוסמך לכך.

       ג. על מנת להבטיח יתר אפקטיביות בהליך הביקורת של בתי-המשפט על ההחלטה בדבר החזקת אסיר בהפרדה לתקופה העולה על שישה חודשים, מוצע להרחיב את העילות ולהסמיך את בית-המשפט לשמוע ראיות במעמד צד אחד גם אם שוכנע שהדבר נחוץ מטעמים של סכנה לשלומם ולבריאותם של אסירים, לביטחון בית-הסוהר, לפגיעה בעניין ציבורי חשוב או לשם מניעת ביצוע עבירה מסוג פשע – ולא, כמו המצב החוקי הנוהג, רק אם הדבר נחוץ מטעמים של ביטחון המדינה. 

       אני סבור כי בהכנסת התיקונים המוצעים נעשה האיזון הראוי בין צורכי המערכת וההגנה על זכויות האסירים. אשר על כן אני מבקש מחברי הכנסת לאשר את נוסח החוק המוצע בקריאה ראשונה ולהעבירו לוועדת הפנים ואיכות הסביבה של הכנסת לצורך הכנתו לקריאה שנייה ושלישית. תודה. 

היו"ר ראובן ריבלין:
       
       תודה רבה לשר לביטחון פנים ושר התיירות גדעון עזרא. ראשון הדוברים, חבר הכנסת עסאם מח'ול – הוא היה ויצא. חבר הכנסת מוחמד ברכה – אינו נוכח; חבר הכנסת אחמד טיבי – אינו נוכח; חבר הכנסת דניאל בנלולו – אינו נוכח; חבר הכנסת אברהם רביץ – אינו נוכח; חבר הכנסת משה גפני – אינו נוכח. חבר הכנסת אופיר פינס-פז, בבקשה. 

אופיר פינס-פז (העבודה-מימד):
       
       אדוני היושב-ראש, אדוני השר, חברי חברי הכנסת - - - 

היו"ר ראובן ריבלין:
       
       אני נותן לכם לדבר כל זמן שאתם מדברים לעניין. אתה רוצה לדבר עשר דקות לעניין, תדבר. 

אופיר פינס-פז (העבודה-מימד):
       
       אני חייב לדבר לעניין, כי בכל היתר אני צריך לדבר בעד הממשלה. אז אדבר רק לעניין. היום הגנתי על בשיא בוועדה לביקורת המדינה. 

זאב בוים (הליכוד):
       
       - - - 

אופיר פינס-פז (העבודה-מימד):
       
       בסדר, אני בעד להגיע למועד בחירות מוסכם. 

היו"ר ראובן ריבלין:
       
       חשבתי שלאדוני יש טענה שאני נותן לו לדבר לעניין. אם אני נותן לחברי הכנסת לדבר לעניין, הם לא מדברים שלוש דקות, תשמע לי. 

אופיר פינס-פז (העבודה-מימד):
       
       אדוני היושב-ראש, שמעתי ברוב קשב את דבריו של השר לביטחון פנים. להפריד אסיר בבתי-סוהר זה מהלך שהפך להיות שגרה, לצערנו, אבל הוא לא מהלך פשוט. בסופו של דבר מנתקים אותו גם מאסירים אחרים וגם מהסביבה, וודאי שזה מאסר בתנאים קשים יותר. אם אתה עושה משהו מהסוג הזה, יש לזה כנראה הצדקה, גם מבחינת ביטחונו של האסיר, גם מבחינת ביטחונם של אסירים אחרים, גם מבחינת השקט בתוך בתי-הסוהר ועוד כהנה וכהנה. 
       
       בעצם הממשלה מציעה להקל את הליכי ההפרדה, ואף להאריך אותה. אדוני השר, בכל הכבוד הראוי, אמרת שזה "על בסיס הניסיון המצטבר". זה בסדר, רק לא אמרת מה הוא הניסיון המצטבר. 

השר לביטחון פנים גדעון עזרא:
       
       אני אגיד לך. 

אופיר פינס-פז (העבודה-מימד):
       
       חבר הכנסת דהאמשה, ברוכים הבאים, חשבתי שאתם בחג. חג שמח. 

       אדוני היושב-ראש, לא הבנתי מהו הניסיון המצטבר שגורם לממשלה לבוא ולבקש זאת. למה אני אומר שבעניין הזה אני רוצה לשמוע תשובות יותר ברורות? מהטעם הפשוט: הרי אין לנו באמת ביקורת על מה שקורה בבתי-הסוהר. זה לא ששירות בתי-הסוהר נמצא תחת עינה הבוחנת של הכנסת. אני אדע אם מישהו ייקבר שם לחצי שנה באיזה תא, ואף אחד לא ידע שהוא בא והלך? הרי בסופו של דבר אנחנו סומכים על השיפוט שלכם או על השיפוט של האנשים שעובדים שם, ואנחנו לא רוצים שייעשה בו שימוש לרעה. מה הוא "שימוש לרעה"? שלא מסיבות של ביטחון ולא מסיבות של פשע. נניח שאסיר יתווכח עם סוהר – זה לא קורה? קורה כל יום. האם בגלל זה מגיעה לו הפרדה ל-14 יום? לא. לא זו מטרת המחוקק ולא זו כוונת החוק. 
       
       אני אומר זאת לך, כי אתה השר המופקד. זו עצה ברמה חברית. אני חושב שאתה צריך להיות זהיר, כדי שלא יעשו שימוש לא נכון במכשיר הזה. אתה נותן כאן מרחב פעולה גדול מאוד, גם לאנשים בדרגות זוטרות – כי אתה רוצה להוריד את הדרגה של מי שיכול לקבל את ההחלטה, להאריך את זמן ההפרדה, לבוא לבית-משפט במעמד צד אחד לגבי הפרדה של חצי שנה ויותר. 
       
       אדוני השר, יכול להיות שהכלים האלה נחוצים לשלטונות בתי-הסוהר כדי לשמור על החוק והסדר ועל ביטחון האסירים, אבל אלו צעדים מרחיקי לכת. ואם הממשלה הגיעה למסקנה שהיא חייבת לממש אותם, אני מצפה שלפחות תבוא לכאן ותגיד: חברי חברי הכנסת, בעשר השנים האחרונות, משום שלא נקטנו את הצעדים האלה, קרו כך וכך מקרים, נוצרו מצבים מסוג כזה וכזה שאנחנו רוצים למנוע, ובזכות הכלים האלה נצליח למנוע אותם. אז אתמוך בהצעה הזאת בחפץ לב. אבל משום שלא נימקת מה גרם לכם לשנות את המדיניות ולהכביד אותה מבחינה זאת או להקל אותה מבחינה אחרת - תלוי מאיפה מסתכלים - אני יותר זהיר בתמיכה הגורפת שלי בהצעת החוק, ואני מקווה שבתשובה שלך על דברי חברי הכנסת בסוף הדיון תוכל באמת לתת לנו כמה דוגמאות משמעותיות שהביאו את ראשי המערכת להמליץ בפניך, והביאו אותך להמליץ בפנינו, לשנות את החוק בפרמטרים שביקשת. תודה רבה.

היו"ר ראובן ריבלין:
       
       תודה רבה. אני מוכרח לומר לך שעמדת בלוח הזמנים, זאת אומרת ניצלת את כל שלוש הדקות ואפילו יותר.

השר לביטחון פנים גדעון עזרא:
       
       הוא דיבר לעניין.

היו"ר ראובן ריבלין:
       
       אמרתי: כל מי שידבר לעניין, לא אפריע לו. רבותי חברי הכנסת, חבר הכנסת מח'ול, אדוני, קראתי בשמו אבל הוא לא היה כאן. בבקשה. אחריו - חבר הכנסת איתן כבל, רבותי, כי גם הוא היה פה וברגע שאני קורא לו הוא לא נמצא, אז להודיע לו שאחרי חבר הכנסת מח'ול הוא ידבר. ואחריו - חבר הכנסת נסים זאב, אחריו – חבר הכנסת איוב קרא, אחריו – חבר הכנסת אהוד יתום, ואחריו - חבר הכנסת דהאמשה.

עסאם מח'ול (חד"ש-תע"ל):
       
       אדוני היושב-ראש, אני מודה לך. חברי הכנסת, הצעת החוק שמוגשת בפנינו היא הצעת חוק בעייתית. מדובר על כך שיש מקרים שצריך לטפל בהם, אבל מנסים לטפל בהם על-ידי כך שעושים עבודה קלה לאחראים בבתי-הכלא, לשב"ס, ואני מעריך שזה על חשבון זכויותיהם של האסירים ותוך כדי מתן יד חופשית בקביעת ההפרדה של האסירים, שאנחנו עדים בשנים האחרונות לכך שהיא הופכת לפעמים בידי הסוהרים לכלי ענישה וכלי נקם ולא רק כלי לטיפול בבעיות או להפחתת סכנות מסוימות של גרימת פשע או שאסירים יהיו נתונים לפשע.
       
       אנחנו עדים להפיכת ההפרדה לאחד מכלי הענישה המרכזיים, כאשר האסיר, או הקטגוריה של האסיר לא מוצאת חן בעיני הסוהר, ואנחנו לא פעם טיפלנו כאן בבעיות של הפרדה בלתי מוצדקת, הפרדה נקמנית, במיוחד כאשר דובר באסירים ביטחוניים, במיוחד כאשר דובר באסירים פלסטינים. אנחנו דיברנו על זכויות שישנן וסמכויות שישנן בידי הסוהרים, אבל משתמשים בהן לפעמים מעל ומעבר לכל כוונה ומעבר למה שנחוץ כדי לשמור על הסדר בתוך בית-הכלא.
       
       אני חושב שהצעת החוק הזאת לא תוסיף. היא תיתן עוד כלים בידי שב"ס – לדעתי, זה בהכרח על חשבון זכויותיהם של האסירים. 
       
       אני הייתי מציע לכנסת לדחות את הבקשה הזאת. אנחנו עדים לסיטואציה שאי-אפשר לסמוך על כך שהמשרד לביטחון פנים או השב"ס לבד יגביל את עצמו - לפי קריאתו של חבר הכנסת פינס – אי-אפשר לסמוך על זה. בשטח הדברים הולכים בכיוון אחר. אנחנו היינו עדים למקרה של ואנונו, שבו ההפרדה ארכה 11 שנים. אני חושב שעם אבסורד כזה אי-אפשר להביא הצעת חוק כזאת ולהגיד שהכוונות הן טובות והרצון הוא טוב ולכן צריך להעביר אותה. תודה רבה, אדוני. 

היו"ר ראובן ריבלין:
       
       תודה רבה לחבר הכנסת עסאם מח'ול. חבר הכנסת יעקב מרגי - אינו רוצה לדבר. חבר הכנסת נסים זאב - בבקשה, אדוני. 

נסים זאב (ש"ס):
       
       אני, יותר מאוחר.

היו"ר ראובן ריבלין:
       
       לא, לא, סליחה. חבר הכנסת איתן כבל – ודאי ודאי. 

נסים זאב (ש"ס):
       
       אני רשום בסוף הרשימה, אדוני היושב-ראש. 

היו"ר ראובן ריבלין:
       
       אדוני, הגענו לסוף הרשימה. אחרי חבר הכנסת איתן כבל אתה מדבר.

איתן כבל (העבודה-מימד):
       
       אדוני היושב-ראש, חברי חברי הכנסת, הצעת החוק המונחת כאן לפנינו נראית כלי שנדרש - אני מניח כך - לעבודתה של מערכת בתי-הסוהר, וגם היום יש לא מעט כלים שעומדים לרשות השירות כדי להתמודד גם עם אסירים בעייתיים. 
       
       הבעיה נוגעת - והתייחסו אליה גם קודמי - לשאלה מי מפקח על העניין הזה, ואני אומר: מי שמגיע לו צריך לחטוף, ומי שצריך למצוא את עצמו בבידוד כזה או אחר, מסיבות כאלה ואחרות שהן מוצדקות - בסדר. הבעיה נוגעת לאותו מצב שבו לעתים אתה מוצא את עצמך נתון לגחמה של סוהר, של מנהל, של אחראי אגף, או לפעמים סתם בלשון העם נאמר "קומבינה" שעושים אפילו אסירים. 
       
       אז יכול להיות שראיתי יותר מדי סרטים ואולי כולנו רואים יותר מדי סרטים, אבל לא פעם הסרטים האלה גם - - -

היו"ר ראובן ריבלין:
       
       החיים הם סרט. 

איתן כבל (העבודה-מימד):
       
       החיים הם סרט, ויותר מדי מקרים מן הסוג הזה מגיעים לכלי התקשורת, ומתברר - כמו שאמר כבוד היושב-ראש - זה לא סרט, זאת מציאות. 
       
       היה חשוב מאוד - גם אם אדם כמוני רוצה לבוא ולקבל את החוק הזה - להיות משוכנע שיש כלים או עושים את המקסימום שסיטואציות מהסוג או מהדוגמאות שעליהן דיברתי לא תתאפשרנה, או אפשר יהיה להוריד אותן למינימום, כי נכון לרגע זה, הבקשות של השר לביטחון פנים הן כמעט שיק פתוח. כמעט כל סיטואציה שמבקשים - הם מקבלים אותה, או שהם דורשים, כדי שהחיים יהיו להם יותר קלים, וזה בסדר. גם ככה זה לא פשוט להיות בתוך בית-סוהר ולהפעיל ולשמור בתוך בית-סוהר. זה לא חיים קלים - לא לסוהר ולא לאסיר.
       
       אני חושב - ואני מסיים כאן - שהכללים צריכים להיות יותר ברורים, ומי מפקח - ואני חוזר ומדגיש את השאלה הזאת של הפיקוח, שיוריד למינימום, או יוריד במקסימום, סיכוי של עוולות בתוך אותו מקום שאף אחד מאתנו לא רוצה להגיע אליו, אבל אם מגיעים אליו, לפחות נשמור על צלם אנוש גם שם. תודה.

היו"ר ראובן ריבלין:
       
       תודה לחבר הכנסת איתן כבל. חבר הכנסת נסים זאב, ואחריו - חבר הכנסת איוב קרא.

נסים זאב (ש"ס):
       
       אדוני היושב-ראש, כנסת נכבדה, אני רוצה לומר, שכל דבר שהוא מינהלי הוא בעייתי, כי מינהלי זה שיקול דעת: אם בצווי הריסה מינהליים - זה שיקול דעת של ראש העירייה, שהוא חושב שאין צורך שבית-המשפט יכריע בסוגיה, כי בעיניו הדבר חמור ביותר. ולפעמים, כאשר אתה בא לראות באמת מה שיקול הדעת, מתברר לך שבסופו של דבר ראש העיר חתם מפני שהמפקח על הבנייה אמר לו שזה דבר חמור. הוא אפילו לא מודע לחומרה. אותו דבר פה, אדוני סגן השר. בהפרדה מינהלית אנחנו בעצם נותנים כוח לאותו סוהר בכיר או למנהל בית-הסוהר להחליט החלטות שהן קשות, שהן גורליות, שהן בנפשו של האסיר.
       
       אני רוצה לומר לך, אדוני סגן השר, אני שוחחתי עם רבים שהיו במעצר מינהלי מהסוג הזה, שהפרידו אותם ונתנו להם את הבידוד הזה, והם אפילו התלוננו במכתבים. הם לא היו מסוכנים, וצריך לזכור שמטרת ההפרדה היא להחזיק אסיר בהפרדה רק אם היא נדרשת בגין ביטחון המדינה או ביטחון בית-הסוהר, או שמירה על שלומם או על בריאותם של האסיר או של האסירים האחרים שנמצאים אתו, או פגיעה ממשית במשמעת ובאורח החיים התקין של בית-הסוהר. אלה הנקודות המרכזיות, ולפעמים השיקולים הם לא מן העניין. כמובן, כשיש התחשבנות או כשיש סטיגמה נגד אסיר מסוים ורוצים להעניש אותו, זה חלק מדרכי הענישה. 
       
       ההפרדה המינהלית צריכה להיות רק אם שוכנע הסוהר הבכיר שנתקיימה לגבי אותו אסיר אחת מהעילות שהזכרתי. אז רשאי הוא להורות על החזקתו של האסיר בהפרדה לתקופה שאינה עולה על 48 שעות. אבל 48 השעות האלה חוזרות על עצמן. כאשר הן מסתיימות, יש לו האפשרות והיכולת להחליט על עוד 48 שעות, וכך הוא יכול להמשיך 14 יום. לאחר מכן, עם הפסקה מסוימת, הוא יכול לחזור שוב על 48 שעות. אין איזו תקופה שמחייבת, תקופת צינון, בין אותם 14 הימים שהוא רשאי לחדש את המעצר המינהלי ואת ההפרדה, ובעוד שבוע הוא יחליט שוב לחדש את מה שהוא עשה קודם לכן.
       
       לכן, אדוני סגן השר, הייתי רוצה שלפחות תהיה תקופה של חודשיים או שלושה חודשים – אנחנו מדברים על אסירים שיושבים לפעמים שנים בבתי-הסוהר – שיהיה ברור שאנחנו לא יכולים לאפשר שיקול דעת כזה שאין לו גבול, והיכולת ושיקול הדעת ניתנים לאותו סוהר בלי בקרה מוסמכת, משפטית, מעליו. 
       
היו"ר ראובן ריבלין:
       
       תודה לחבר הכנסת נסים זאב. חבר הכנסת איוב קרא, ואחריו – חבר הכנסת אהוד יתום.
       
איוב קרא (הליכוד):
       
       אדוני היושב-ראש, חברי וחברותי במליאת הכנסת - - - 
       
היו"ר ראובן ריבלין:
       
       למה השרה מקופחת על-ידי אדוני?
       
איוב קרא (הליכוד):
       
       כמובן, כבוד השרה.  
       
שרת החינוך, התרבות והספורט לימור לבנת:
       
       הוא אמר "חברותי".
       
היו"ר ראובן ריבלין:
       
       היא חברת כנסת, אבל היא גם שרה. 
       
איוב קרא (הליכוד):
       
       היא גם חברת כנסת וגם שרה מצוינת. 
       
היו"ר ראובן ריבלין:
       
       הייתי בכל מקום, טוב מאוד להיות שר. 
       
איוב קרא (הליכוד):
       
       היא פועל יוצא של חברת כנסת טובה. 
       
       אדוני היושב-ראש, הצעת החוק שמובאת למליאת הכנסת היא מאוד טובה, מאוד חיובית, למי שמכיר את כללי הפעילות והניהול של בתי-סוהר בישראל. אם הדבר הזה היה עולה במדינה אחרת, במדינת עולם שלישי, אולי הייתי חושב שיש מקום לחשדנות כלפיה. מאחר שמדובר במדינת ישראל, ואנחנו יודעים כמה רגישות יש לזכויות אדם – חבר הכנסת מח'ול מחייך, אבל אין לי סיבה לחשוב שלא תחייך. הדבר הזה נובע מכך שלפעמים אסיר מאוים, אסיר בבעיה של מלחמת כנופיות, לפעמים בתוך בתי-הכלא, ולכן צריך לברך על הצעת החוק, שנותנים בה הגנה לאסיר. אי-אפשר להזכיר שמות, אבל אני יודע שאנשים הצליחו לגמור תקופות מאסר ארוכות משום שגיבו אותם, הפרידו אותם מאסירים אחרים ושמרו עליהם. 
       
       בדרך כלל זה עולה יותר למערכת להפריד אסיר, צריך לזכור את זה, זה לא עולה פחות. להיפך, זה עולה הרבה יותר, זאת השקעה יותר גדולה של שירות בתי-הסוהר, ולכן אין להם כוונה להביא הצעת חוק כזאת כדי שאולי בדרך זאת הם יצמצמו את ההוצאות. להיפך, זאת הגדלת הוצאות, זאת הגדלת משאבים; יש כאן יותר מדי תשומת לב וגם הפניית משאבים וכוח-אדם לטובת העניין הזה. 
       
       אני חושב שצריך לגבות את מערכת שירות בתי-הסוהר; הם עושים דבר נכון מבחינתם. ביקרתי בבתי-כלא, ראיתי איך עזאם עזאם מוחזק במצרים, וראיתי בתי-כלא נוספים בעולם. היינו לא מזמן, יחד עם חבר הכנסת דהאמשה, בכלא "גלבוע". אני חושב שאין בעולם רמה כזאת של שירות ואין בעולם תנאים לאסיר כמו שקיימים שם. אסיר עולה בערך 200 שקלים ליום למדינת ישראל. במדינות לידינו ראינו שהוא חייב לקנות את האוכל שלו, דברים אלמנטריים. זורקים להם לחם עם מים, אלה זכויות האדם שקיימות שם, לצערי הרב. לכן, לפחות בקטע הזה אני בטוח שצריך לתמוך בחוק, וזה דבר מאוד טוב לאסירים וגם לאנשים שפועלים ליד האסירים. 
       
       אני פונה לסגן השר לביטחון פנים בסוגיה שכל כך כואבת לאנשי סגל שירות בתי-הסוהר, שמאז שהגיע הנציב החדש, לצערי הרב החל גיוס סוהרים לתפקידים שונים רק מאותו אזור של בית-הכלא. 
       
סגן השר לביטחון פנים יעקב אדרי:
       
       יש היגיון בזה. 
       
איוב קרא (הליכוד):
       
       אני עירבתי את ראש הממשלה בזה וגם את השר הקודם. אני חושב שהדבר הזה פוגע באנשים שרוצים להשתלב במערכת שירות בתי-הסוהר. אני חושב שזה לא דבר נכון להביא למצב שיגייסו אנשים מאזור בית-הכלא. משמעות הדבר היא שאוכלוסיות מסוימות לא יכולות להתגייס ל-90% מבתי-הסוהר. אני מציע לכם, וזאת גם בקשה של ראש הממשלה, לפעול לשינוי התקנה הזאת. זה לא מוסיף מורל בקרב הסוהרים, לפחות לשירות בתי-הסוהר. תודה. 
       
היו"ר ראובן ריבלין:
       
       תודה. השר מבקש להתערב, ימתין חבר הכנסת יתום. 
       
השר לביטחון פנים גדעון עזרא:
       
       אדוני היושב-ראש, אני חושב שיש כאן כמה אי-הבנות, בראש ובראשונה בדבריו של חבר הכנסת איוב קרא. שירות בתי-הסוהר בעבר עבד 24 שעות ונתן לסוהרים חופשה של 36 שעות, וגם סוהרים שגרים רחוק היו יכולים להגיע הביתה. היום החליטו להקל על הסוהרים ולעבור למשמרות של שמונה שעות עבודה ו-16 שעות בבית, ולמעשה אדם שנמצא בכלא רחוק כמעט לא מצליח להגיע הביתה בשיטה הזאת. לכן החלטנו את אשר החלטנו, וזה הנוהג היום. אני חושב שהנוהג הזה הוא נכון, וכמובן יקלטו לבתי-הסוהר רק אנשים מתאימים. זה לא אומר שכתוצאה מכך נקלוט אנשים לא מתאימים. 
       
       דיברו כאן כמה חברי כנסת ושאלו מדוע מורידים את רמת הקצין המאשר. מה שקרה בשירות בתי-הסוהר בשנים האחרונות הוא כדלקמן: אם היו לשירות בתי-הסוהר 9,000 אסירים, היום יש בשירות בתי-הסוהר 17,000 אסירים. אם היו 17 בתי-סוהר, היום יש 24 בתי-סוהר. בכל בית-סוהר קטן יש אדם אחד בתפקיד של סגן-גונדר, ואם בבית-הכלא המסוים צריך להפריד אדם מעכשיו לעכשיו, למעשה צריך להזעיק את מנהל הכלא באמצע הלילה. בכל מקרה, אחרי 48 שעות חייב מנהל בית-הכלא להתייחס לעניין. לכן מדובר על הצורך המיידי בקביעה של אדם ברמת כלאי לעשות את הדברים הללו. 
       
       אין כל כוונה, כתוצאה מההצעה הזאת שנבדקה ונמדדה, לפגוע בזכויות כלשהן של אסירים, לא לנקמה ולא לדבר אחר. אני מבקש להבהיר את הדברים באמצע הדיון, משום שבסופו של הדיון נרצה שתאשרו את זה. אם ההצעה הזאת לא תאושר, יהפכו החיים בבית-הסוהר שבו יש סגן-גונדר אחד לבלתי אפשריים לסגן-הגונדר. צריך להבין שלפעמים מדובר באסירים ביטחוניים, עם איומים לרצח, בפשיעה הכבדה. לכן מצאתי לנכון להתערב. תודה. 
       
היו"ר ראובן ריבלין:
       
       תודה רבה. אנחנו ממשיכים את הדיון. חבר הכנסת אהוד יתום. אחריו - חבר הכנסת עבד-אלמאלכ דהאמשה, ויסיים חבר הכנסת דני יתום. לאחר מכן יבקשו השר או סגן השר להשיב או להצביע. 
       
אהוד יתום (הליכוד):
       
       אדוני היושב-ראש, גברתי השרה, חברי  השר גדעון עזרא, הייתי בטוח שהדיון הזה יתנהל קצת אחרת, כי אני, אדוני היושב-ראש, ראיתי רק חיוב בהצעה של שירות בתי-הסוהר כפי שהציג אותה השר לביטחון הפנים. בכל הסעיפים המפורטים ראיתי שהולכים למען ביטחון האסיר או יעילות העבודה של הסוהרים. עלינו לזכור שבסיכומו של דבר, שירות בתי-הסוהר עושה עבודה קשה מאוד ובמצב מאוד לא סימפתי, לא לאסיר ולא לסוהר. 
       
       זאת אומנם פרנסה של אנשים, אבל זו פרנסה שלא רבים מחלקי הציבור בישראל היו מתנדבים לעשות אותה. זאת עבודה מאוד קשה, מאוד כפוית טובה, באווירה מאוד קשה, ועל אחת כמה וכמה - מצב האסירים עצמם. 
        
       אבל מצד שני, אדוני היושב-ראש, אל לנו לשכוח שאסירים באים לרצות את עונשם תקופה מסוימת. זה לא בית-הבראה ולא קייטנה, וצריך לשמור באופן מסוים על ענייני האכיפה. הזכירו כאן את שירות בתי-הסוהר במדינות אחרות – ראינו לא מזמן כל מיני כתבות, קראנו וצפינו, על כל מיני בתי-כלא ברחבי העולם, גם בעולם המערבי, אני לא מדבר על עולם אחר, אני מדבר על העולם המערבי, הנאור, המתקדם – ראינו את תנאי הכליאה ואת תנאי האסירים שם. אני בהחלט חושב שבמצב האסירים שלנו – צריך כל הזמן לדאוג לתנאיהם, אבל בסך הכול ההתחשבות בהם גדולה מאוד. 
       
       על כן אני בהחלט מצדד בהחלטה, וגם בדברי השר, וכמובן אצביע בעד. תודה רבה. 
       
היו"ר ראובן ריבלין:
       
       תודה לחבר הכנסת אהוד יתום. חבר הכנסת עבד-אלמאלכ דהאמשה, בבקשה, ויסיים חבר הכנסת דני יתום. 
       
עבד-אלמאלכ דהאמשה (רע"ם):
       
       כבוד היושב-ראש, גברתי השרה, חברי חברי הכנסת, ההצעה יכולה להיות הרבה יותר טובה, אבל אני לא מעלה על הדעת שהיא תהיה טובה עד כדי כך שתשים קץ למצב הנורא בבתי-הסוהר בכל מה שקשור בהפרדה. בעניין הזה אני יכול להעיד מניסיוני, מביקורי התכופים בבתי-הסוהר, מכך שאני מכיר אסירים, אדוני היושב-ראש, שכל ימי מאסרם הם ישבו בבידוד, ואין להם סיכוי לצאת מהבידוד הזה, לא אחד, לא שניים, לא עשרה ולא 20. 
       
       ההצעה הזאת באה כדי לתת יותר סמכויות, ולתת גם למי שאינם רב-כלאי ומעלה את הסמכות להפריד אסירים, כי זה עדיף מאשר לתת את הסמכות הזאת לכל מנהל בית-סוהר. 
       
       אני חושב שבריא יותר ונכון יותר להשאיר את הסמכות הזאת בידי בעל הסמכות הגבוהה ביותר בשירות בתי-הסוהר, ולא להרחיב את השימוש בה, כי חזקה עליו, כבעל הדרגה הגבוהה יותר, שברגע שהוא עומד לחתום על הפרדת אסיר הוא ישקול טוב יותר ובכובד ראש ויהיה מודע יותר ויותר לבעיות של האסירים האלה. כך הפרדת האסירים לא תהפוך להיות מעשה סיטוני, שלמעשה, במקום סמכות אחת שיכולה לטפל בכך בכל כלא, עשרות ורבים יקבלו את הסמכות, וכל אחד מהם יוכל להפריד בין האסירים.  
       
       דבר נוסף מטריד אותי – אני מניח שבחוק המקורי יש לכאורה הגבלה כלשהי, אבל הגבלה מסויגת, כי אם לא זה המצב, איך אפשר להחזיק אסירים בלי הפסקה ולחדש אוטומטית בכל תקופה את ההפרדה שלהם? לא יכול להיות שזה יהיה המצב. בהצעה לא ראיתי הצעת תיקון למצב הזה. אומנם מדובר על 14 יום, אבל אין הגבלה ואין קו אדום שמעבר לו לא יוכלו להמשיך להפריד אסירים. 
       
       לכן התלבטתי קשות אם אפשר לתמוך בהצעה כזאת. אני חושב שהיא טעונה תיקונים רבים, כי המצב כל כך חמור וקשה, וטעון תיקון יסודי בכיוון הליברלי והמקל יותר. 
       
       אני לא רוצה לפסול את האפשרות מעיקרה. אפשר להפריד אנשים, לפעמים זה נחוץ ויכול להיות גם רצוי, אבל כאשר זה הופך סיטוני ובלתי מוגבל מובן שאין שום אפשרות שזה יהיה רצוי או נחוץ. 
       
       ברשותך, אומר רק ברכת חג למאזינינו הערבים ואולי שתי מלים על הצעת החוק הזאת. 
       
       (נושא דברים בשפה הערבית; להלן תרגומם לעברית:)
       
       בשם האל הרחמן והרחום. אחי המאזינים בכל מקום. אנו מבקשים מהאל יתגדל ויתעלה, שבשנה הבאה לעת ישוב עיד אל-פיטר, כולם יהיו במצב טוב יותר מבחינת הרגיעה והביטחון, ושאנחנו בארץ זו לא נדע יותר שפיכות דמים, התנגשויות ואלימות באדמותינו, בארצנו, ובמולדתנו. כמו כן, אנו מבקשים מהאל יתגדל ויתעלה שירעיף על העם הפלסטיני מחסדיו לאחר אובדן מנהיגו אבו-עמאר, ושכל הארצות תבחרנה בדרך של הסדר שלום עבור כולם.)
       
היו"ר ראובן ריבלין:
       
       היו לאדוני שלוש דקות. אני בהחלט בעד לברך, אבל לא להכניס - - - 
       
עבד-אלמאלכ דהאמשה (רע"ם):
       
       אדוני היושב-ראש, אני ער למצב, ואני אומר בכל האחריות, שאני מברך ברכת חג, אבל לא יכול להיות שהזכרת שם תקומם אנשים. עצם הזכרת שמו של אדם, יהיה מי שלא יהיה, לא חייבת לקומם. 

היו"ר ראובן ריבלין:

       לא, לא, אדוני. אני בקיא בשפה הערבית - - - 
       
עבד-אלמאלכ דהאמשה (רע"ם):
       
       אני לא חושב שזאת הדרך - - - 
       
היו"ר ראובן ריבלין:
       
       אדוני רוצה לדבר בעניין זה? יש לנו הצעה לסדר-היום שאדוני רשום לדבר בה, והוא ידבר כמה שהוא רוצה. 
       
עבד-אלמאלכ דהאמשה (רע"ם):
       
       אני אומר רק מלה אחת. אדוני יכול לסמוך עלי, שבמלוא האחריות אומר דברים מוסכמים, ממלכתיים, מקובלים. את הדברים הפוגעים אני אומר בעברית. 
       
שרת החינוך, התרבות והספורט לימור לבנת:
       
       לא יכול להיות שהוא יזכיר רוצח. אני לא יודעת מה הוא אמר. 
       
עבד-אלמאלכ דהאמשה (רע"ם):
       
       את הדברים הקשים אני אומר בעברית, אל  תדאגי. אני אומר את זה בעברית כדי שתביני את ויבינו אחרים. 
       
שרת החינוך, התרבות והספורט לימור לבנת:
       
       כל עוד הוא מברך לחג, אין לי שום טענה. אין לי טענה על כך שהוא מברך לחג, אבל כשהוא מזכיר את השם של הרוצח - - - 
       
עבד-אלמאלכ דהאמשה (רע"ם):
       
       את הדברים המוסכמים, דברים שהם מעל ומעבר לכל מחלוקת, אני אומר בשפה הערבית. 
       
היו"ר ראובן ריבלין:
       
       חבר הכנסת דהאמשה, אני לא רוצה לקלקל את החג. אנחנו מדברים רק על דברים מוסכמים. 
       
שרת החינוך, התרבות והספורט לימור לבנת:
       
       כל עוד הוא מברך לחג, אין לי שום טענה, אבל כשהוא מזכיר שם של רוצח, זה מה שהבנתי - - -
       
היו"ר ראובן ריבלין:
       
       גברתי הבינה רק אותו דבר. הוא לא אמר דבר חריג, אבל אני לא חושב - - - 
       
עבד-אלמאלכ דהאמשה (רע"ם):
       
       אל דאגה, את הדברים - - - 
       
היו"ר ראובן ריבלין:
       
       חבר הכנסת דהאמשה, נא לברך. היו לאדוני שלוש דקות. 
       
עבד-אלמאלכ דהאמשה (רע"ם):
       
       אדוני היושב-ראש, אדוני יכול לסמוך עלי, אני אומר דברים ששנויים במחלוקת, דברים שנשמעים קשים. אני אומר את זה בשפה הערבית כדי ששומעי יבינו, אמרתי בשפה הערבית רק דברים טובים, שיכולים להיות יאים ונאים לכולנו יחד. 
       
שרת החינוך, התרבות והספורט לימור לבנת:
       
       אין לי טענה לא על הברכה לחג שאתה מברך ולא על השפה שבה אתה מברך. 
       
עבד-אלמאלכ דהאמשה (רע"ם):
       
       את יכולה לסמוך עלי בעניין הזה, אבל את לא צריכה להתקומם ולהתלהם מפני ששמעת את השם של האיש הנכבד הזה. אם כולנו היינו הולכים בדרך של כבוד הדדי וממלכתיות - - - 
       
היו"ר ראובן ריבלין:
       
       בסדר, חבר הכנסת דהאמשה. אדוני סיים, ולא יטיף עכשיו מוסר ולא יתווכח עם השרה. נא לסיים. 


עבד-אלמאלכ דהאמשה (רע"ם):
       
       אדוני, אני אומר רק עוד משפט אחד על הצעת החוק עצמה. 
       
       (נושא דברים בשפה הערבית; להלן תרגומם לעברית:
       
       הצעת החוק היא לתת יותר סמכויות למנהלי בתי-הסוהר ולרשויות בתי-הסוהר בכל הקשור להפרדת אסירים. אמרתי שאנחנו לא יכולים לתמוך בהצעת חוק זו, שכן הפרדת אסירים - ואני מכיר זאת מקרוב מאחר שהייתי אסיר, וערכתי ביקורים בבתי-סוהר - יכולה להיות לא סופית ובלתי מוגבלת בזמן עבור חלק מהאסירים.
        
       אמרתי שאני מכיר באופן אישי אסירים שמהיום הראשון לכליאתם ועד ימינו אנו לא יצאו כלל וכלל מההפרדה. ייתכן, שהסמכויות הנרחבות של שלטונות בתי-הסוהר, או סמכות ההפרדה הנתונה לכל מנהל בית-סוהר, במקום מה שהיה לפני ההצעה המונחת לפנינו כעת, תהיינה מעתה נתונות רק בידיהם של מנהלי האזורים - "מפקדי הגושים" בעברית. תודה. תודה רבה, אדוני.)
       
היו"ר ראובן ריבלין:
       
       תודה רבה לאדוני. לאדוני יש בדרך כלל הזמן הדרוש. אם הוא רוצה לדבר בשתי השפות, כדאי שיצטמצם. לגבי הברכה, בהחלט אדוני רשאי.
       
       חבר הכנסת מח'ול, בהחלט רצוי שכל שר בישראל ידע ערבית, אבל זו לא חובה. 

עסאם מח'ול (חד"ש-תע"ל):
       
       היא צריכה לדעת במה מדובר לפני שהיא מגיבה. 

היו"ר ראובן ריבלין:
       
       כאשר מברכים ומזכירים דברים שהם לפחות שנויים במחלוקת, האם בחג צריך להזכיר בן-אדם מסוים לגבי אותו חג, או לצרף אותו לברכה, יש פה שאלה שבלשון המעטה לפחות היא שנויה במחלוקת.

עסאם מח'ול (חד"ש-תע"ל):
       
- - -       

היו"ר ראובן ריבלין:
       
       אנחנו יכולים להתפייס עם אלה שרוצים לעשות אתנו פיוס. 

עסאם מח'ול (חד"ש-תע"ל):
       
       אתם לא רוצים. 

היו"ר ראובן ריבלין:
       
       אדוני, למשל, פעמים רבות מדבר בלשון מאוד חריפה נגד קציני צה"ל וחייליו בזמן ויכוח. הוא לא יבקש שאני אברך למשל בחג הפסח את כל אותם אנשים שפגעו באזרחים פלסטינים.

עסאם מח'ול (חד"ש-תע"ל):
       
       זה מה שהוא עשה?

היו"ר ראובן ריבלין:
       
       לא. הוא לא עשה זאת, אבל השרה - - -

עסאם מח'ול (חד"ש-תע"ל):
       
       הוא מנחם את העם הפלסטיני בימי אבלו.

היו"ר ראובן ריבלין:
       
       בימי אבלו על אבו-עמאר. 

שרת החינוך, התרבות והספורט לימור לבנת:
       
       אין ויכוח. 

היו"ר ראובן ריבלין:
       
       חבר הכנסת מח'ול, באנו לברך את המאמינים הפלסטינים. אתה יכול לנחם את בני העם הפלסטיני, אבל לא בעניין זה. קבענו דיון לפי סעיף 86. שמעתי לחבר הכנסת ברכה, אשר ביקש שהדיון לא יתקיים מחר, אלא בשבוע הבא. בשבוע הבא כל אחד יוכל להתייחס ליאסר ערפאת כמיטב רצונו ולפי מיטב מצפונו ורצונו החופשי לומר כל דבר בכנסת ישראל החופשייה והדמוקרטית.
       
       חבר הכנסת דני  יתום - בבקשה, אדוני. הוא אחרון הדוברים, אלא אם כן אדוני השר, או השרה שנמצאת כאן תסכים שחבר הכנסת מגלי, שהגיע באיחור, כמו גם מישהו אחר שהגיע באיחור – חבר הכנסת אלדד, יוכל לדבר. רבותי חברי הכנסת, עכשיו זמנו של חבר הכנסת דני יתום. בבקשה.

דני יתום (העבודה-מימד):
       
       אדוני היושב-ראש, רבותי השרים, אדוני סגן היושב-ראש אלי בן-מנחם, חברי חברי הכנסת, אני שמח שהביטוי אל תדון אדם עד שתגיע למקומו לא צריך לקבוע את התייחסותנו לנושא הנדון. לא צריך להיות אסיר בבית-האסורים כדי לדעת שזה לא תענוג גדול, בוודאי לא גן-עדן. עם זאת, אני יוצא מנקודת הנחה שלמעט טעויות שמתרחשות, ואני מקווה מאוד שבתום לב, כל מי שנמצא מאחורי סורג ובריח הוא אדם שפשע, אדם שחטא, וזה עונשו שהוא צריך לשלם לחברה שהוא פגע בה, בה או בפרטים שבתוכה. ועם זאת, אני מוכרח לומר - - - 
       
אליעזר כהן (האיחוד הלאומי - ישראל ביתנו):
       
       לפי שר הפנים זה לא תופס את מרואן ברגותי.

היו"ר ראובן ריבלין:
       
       למה אתה מפריע לחבר הכנסת יתום?

אליעזר כהן (האיחוד הלאומי - ישראל ביתנו):
       
       מרואן ברגותי הוא אסיר בבית-האסורים.

היו"ר ראובן ריבלין:
       
       הוא מדבר עכשיו. אתה רוצה לדבר? תירשם לדיון הבא ותגיד מה שאתה רוצה.

דני יתום (העבודה-מימד):
       
       השעון רץ, בדרך כלל אתה עוצר אותו, אדוני היושב-ראש.

היו"ר ראובן ריבלין:
       
       כל זמן שתדבר לעניין לא אפסיק אותך, גם אם תדבר שמונה דקות.

דני יתום (העבודה-מימד):
       
       יפה. 

היו"ר ראובן ריבלין:
       
       נראה מישהו שפעם יכול לדבר יותר משלוש דקות לעניין.

דני יתום (העבודה-מימד):
       
       ידידי חבר הכנסת אליעזר כהן, בין כותלי בתי-הסוהר צריך לשמור על איזון ועל שיווי משקל. אין ספק שצודק השר לביטחון פנים גדעון עזרא בכך שהוא אומר, שהמערכת צריכה להיות כזאת שמסוגלת לפעול ולבצע את תפקידיה הלא-כל-כך קלים והלא-כל-כך נעימים גם בעתות של זמן קצר. 
       
       מנגד, אדוני השר, יש חשיבות עצומה לכך שבמערכת הזאת, שהיא מערכת הייררכית, שבה יש סוהרים ויש אסירים, ומתקיים מתח מתמיד בין שתי האוכלוסיות הללו, במערכת הזאת יהיו איזונים ומעצורים, מה שקרוי בלעז checks and balances. גם אם אני רוצה לסמוך על כל אחד ואחד מהכלאים ועל כל אחד ואחד מרבי-הכלאים, עדיין אני חש תחושה לא נוחה כאילו בתוך החוק הזה מקופלת סמכות לחלק רחב יותר מאנשי הסגל של שירות בתי-הסוהר עד לתיקון, סמכות מאוד מאוד רחבה; סמכות שיכול בהחלט להיות  שייעשה בה גם שימוש לרעה על-ידי אנשים שעליהם אין בקרה ואין פיקוח, ונמצא את עצמנו רוצים בטובתה של המערכת אבל חוטאים או מסייעים לחטא של מי שמופקדים לא רק על כליאתם  ועל תנאי  מאסרם, אלא גם על המעט שעוד ניתן להם במסגרת זכויותיהם כאסירים. 
       
       הרי אנחנו מכירים את הביטוי "זכויות האסיר". מעטות הזכויות האלה אבל צריך לשמור עליהן. לא הייתי רוצה  לתת יד, כתוצאה מחוסר תשומת לב, למצב שהוא אבסורדי, ולכן אני רוצה לשאול שתי שאלות: האחת, אדוני השר, מדוע הסמכות להחליט על הפרדה למשך 48 שעות יורדת בבת-אחת מדרגה של תת-גונדר, שזה תת-אלוף - - -    

השר לביטחון פנים גדעון עזרא:
       
       לא. אתה רואה קטע אחר. זה יורד מסגן-גונדר לכלאי. 

דני יתום (העבודה-מימד):
       
       כאן כתוב מתת-גונדר לכלאי.

השר לביטחון פנים גדעון עזרא:
       
       לא, יש סמכות אחרת שיורדת מתת-גונדר לגונדר-משנה. 

דני יתום (העבודה-מימד):
       
       לא. תסתכל בדברי ההסבר לסעיף 3, אדוני: "סעיף 19ג לפקודה, שעניינו הפרדה מינהלית, מסמיך בסעיף קטן (א) סוהר שנציב שירות בתי-הסוהר הסמיכו לכך ודרגתו אינה פחותה מדרגת תת-גונדר, להורות על החזקתו של אסיר 48 שעות".

השר לביטחון פנים גדעון עזרא:
       
       זה מעבר לשבועיים. 

דני יתום (העבודה-מימד):
       
       לא, זה לא מעבר לשבועיים. 

היו"ר ראובן ריבלין:
       
       אדוני יקרא את הסעיף.  אדוני מדבר על דברי ההסבר?

דני יתום (העבודה-מימד):
       
       אני מדבר על דברי ההסבר לסעיף 3, דברי הסבר לסעיף 19ג: לפי המצב הקיים קורה לעתים שאף שמתקיימת לגבי אסיר אחת  מהעילות המפורטות, לא נמצא בבית-הסוהר סוהר בכיר מוסמך, קרי תת-גונדר, לכן מציעים ב-19ג(א) להרחיב את המעגל, ויורדים ישר מתת-גונדר לכלאי. למה?

השר לביטחון פנים גדעון עזרא:
       
       לא.
       
דני יתום (העבודה-מימד):
       
       אבל זה כתוב כאן.

השר לביטחון פנים גדעון עזרא:
       
       זה לא נכון. לא הבנת.

דני יתום (העבודה-מימד):
       
       אני לא הבנתי? אני מבין עברית, אני לא מבין לועזית. 

היו"ר ראובן ריבלין:
       
       אדוני קורא רק את דברי ההסבר. אולי רצוי שאדוני יקרא את החוק - תיקון סעיף 19ג - סעיף 
3: בסעיף 19ג לפקודה – (1) בסעיף קטן (א), במקום "סוהר בכיר" יבוא "סוהר שדרגתו אינה פחותה מדרגת כלאי", ובסופו יבוא "רצופים, או על 14 ימים אף אם אינם רצופים בתקופה של 30 ימים; (2) בסעיף קטן (ב) -  ברישא, במקום "מדרגת תת-גונדר" יבוא "מדרגת גונדר-משנה", וסעיף קטן (ב) מדבר על מעל 14 יום. 

השר לביטחון פנים גדעון עזרא:
       
       48 שעות.

דני יתום (העבודה-מימד):
       
       אני מדבר על 48 שעות. אני יורד אליך, גדעון.

היו"ר ראובן ריבלין:
       
       לא, אל תרד אליו. 
       
השר לביטחון פנים גדעון עזרא:
       
        48 שעות יורד מסגן-גונדר לכלאי. 

איתן כבל (העבודה-מימד):
       
       יש קריאה שנייה ושלישית. 

היו"ר ראובן ריבלין:
       
       יש קושי, אדוני קורא את התיקון לחוק בלי לקרוא את החוק עצמו. אם היה רואה אדוני את החוק עצמו, היה יכול לראות את כל תיקוני החוק. נכון, דברי ההסבר מתייחסים לאותו מצב אם עברו 14 יום. 
       
דני יתום (העבודה-מימד):
       
       תת-גונדר יורד לכלאי.

היו"ר ראובן ריבלין:
       
       בסעיף קטן (ב) זה כבר פרשה אחרת. 

דני יתום (העבודה-מימד):
       
       אדוני מתקן אותי ואומר שמדובר על מסגן-גונדר ולא תת-גונדר. רגע, אורי, אני מדבר עם השר. אנחנו עלולים להגיע כאן לטעות חריפה מאוד בהתייחסות שלנו לחוק, שהוא מאוד חשוב.

יעקב אדרי (הליכוד):
       
       אפשר לתקן את זה בין הקריאה הראשונה לקריאה השנייה והשלישית. 

דני יתום (העבודה-מימד):
       
       אדוני השר, יקל עלי - - - 

היו"ר ראובן ריבלין:
       
       חבר הכנסת אריאל - - - 

דני יתום (העבודה-מימד):
       
       הוא בודק תנאי מעצר, אני לא יודע למה. 

היו"ר ראובן ריבלין:
       
       הוא מדבר אל השר כרגע. 

דני יתום (העבודה-מימד):
       
       הוא מדבר אל השר והוא מבקש לדעת על תנאי מעצר. אני לא יודע למה. 

אורי יהודה אריאל (האיחוד הלאומי - ישראל ביתנו):
       
       אני מתפלא עליך שאתה חושב שהשר לא יכול להקשיב גם לך וגם לי. זה השר גדעון עזרא. 

נסים זאב (ש"ס):
       
       אדוני היושב-ראש, הוא מדבר חמש דקות.

דני יתום (העבודה-מימד):
       
       כי אני לא מדבר לעניין, חבר הכנסת זאב. אני לא מדבר לעניין, בגלל זה אני מקבל חמש דקות.

היו"ר ראובן ריבלין:
       
       אדוני לא שאל אותי כמה זמן הוא דיבר. כל זמן שדיברת לעניין לא הפסקתי אותך, אתה הפסקת בעצמך כשרצית. הוא כרגע מדבר לעניין. 

דני יתום (העבודה-מימד):
       
       הדבר השני, שאפשר לדון בו גם במעבר שבין הקריאה הראשונה לבין הקריאה השנייה והקריאה השלישית, הוא משך התקופה. שהרי אם מדובר על כך שסגן-גונדר לא נמצא במקום, ראוי לפחות לבחון מדוע אותו כלאי מקבל סמכות - - -

השר לביטחון פנים גדעון עזרא:
       
       ל-48 שעות בלבד.
       
דני יתום (העבודה-מימד):
       
       למה לא ל-24?

היו"ר ראובן ריבלין:
       
       כבוד השר, יסבירו לו את זה בוועדה. כרגע זה לא יכול להיות דיון - - - 
       
השר לביטחון פנים גדעון עזרא:
       
       אתה לא קורא עברית?
       
היו"ר ראובן ריבלין:
       
       זה לא שהוא לא קורא עברית. יש קושי גדול בדיבור במליאה על חוק שהוא תיקון לחוק כאשר החוק עצמו לא נמצא לפנינו. הוא מעיר את הערותיו, ואני רק מציע לו שאת העניין הזה הוא יביא לדיון בוועדה. 
       
דני יתום (העבודה-מימד):
       
       אני מקבל את ההערה. אני מעיר את ההערות האלה מכיוון שאני חרד לאיזון, שלדעתי חסר, בין הצורך לאפשר את הכלים הרלוונטיים לסוהרים לבין הצורך לאפשר את שמירת התנאים, גם אם הם התנאים המינימליים, של האסירים. על כן יהיה צריך בין הקריאות להבטיח שהמערכת הזאת אכן מאוזנת, ומתקיימת מערכת שיש בה גם אפשרות של פיקוח, בקרה ושימוע.

היו"ר ראובן ריבלין:
       
       רבותי חברי הכנסת, טעיתי ולא קראתי בשמו של חבר הכנסת אריה אלדד. גם חברת הכנסת פינקלשטיין ביקשה להעיר הערה אחת לפני ההצבעה. חבר הכנסת אלדד, האם אדוני עומד על זכותו לדבר? אם אדוני רוצה לדבר מהצד, בבקשה, וכך נוכל לאפשר גם לחברת הכנסת פינקלשטיין לדבר. מייד לאחר מכן נעבור להצבעה.
       
אריה אלדד (האיחוד הלאומי - ישראל ביתנו):
       
       החוק ראוי, ולטעמי הוא מעניק כלים נחוצים לכליאה תוך שמירה על הזכויות המינימליות של האסירים. אני רק מבקש להתייחס בקיצור להתבטאות מדהימה שהעלה לפנינו השבוע שר הפנים ביחס לאסיר אחד היושב בכלא בישראל לאחר שהורשע בחמישה מעשי רצח ונידון לחמישה מאסרי עולם. לשר הפנים יש תובנות עמוקות בכל הקשור למערכת הצדק המקומית, והוא יודע שאנחנו לא ממש מתכוונים למה שאנחנו אומרים. אם הרוצח הזה ראוי, למשל, להתמודד על תפקיד יושב-ראש הרשות הפלסטינית, הרי ראוי שנתחשב ברגשותיהם של שכנינו ולא נתעקש על דין רוצח עם מי שהם רוצים ביקרו. 
       
       הייתי מצפה לאמירה ערכית, האומרת שחברה הרוצה לשים בראשה רוצח שנידון לחמישה מאסרי עולם כנראה מחפשת לה מנהיג בצלמה וכדמותה, אבל מוטב לה שתתכבד ותמצא אחד שטרם נתפס ונכלא. תודה רבה. 
       
היו"ר ראובן ריבלין:
       
       תודה רבה. חברת הכנסת גילה פינקלשטיין. שני נאומים מהצד, והם נחשבים נאומים כמובן. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, הצעת החוק שלפנינו יש בה כדי להשיב את האיזון בין ערכי כבוד האדם – ובכלל זה האסיר – וחירותו לבין הצורך המיידי בשמירה על ביטחון הציבור בטווח הקצר והארוך. לכל אדם יש זכויות שנובעות מעצם היותו אדם. גם אדם שביצע עבירה, ולו החמורה ביותר, והוא מרצה את עונשו במאסר, אין זו סיבה מספקת לשלילת זכויותיו האנושיות. אף שהוא אסיר הוא עדיין זכאי להליך דמוקרטי ראוי; הוא זכאי לכך שתישמע עמדתו האישית וזכותו אף להגיש ערעור, אם נדרש. שמירת זכויות האסיר היא עדות להיותה של החברה הישראלית חברה מוסרית והוגנת, שאינה מגינה על האינטרסים שלה בכוח הזרוע והשקר.
       
       עם זאת, לא פעם אסירים – וגם קבוצות מיעוט אחרות – מנצלים את הזכויות השמורות להם על-פי החוק והצדק כדי לפגוע, להתנכל ולהשחית. אין זה סוד שבתי-הכלא בישראל משמשים סדנת חינוך שלילית וחבלנית לנכנסים בשעריהם. ידוע ומפורסם שרבי-מחבלים רכשו את הידע ואת המיומנות שלהם דווקא בעת ששהו בבתי-הכלא בארץ ובעולם. חמור מכך, המגע עם אסירים אחרים הוליד בנפשם גם אידיאולוגיה ומוטיבציה רבה שדחפו אותם לבצע מעשים חמורים עם יציאתם מהכלא. 
       
       אני מעריכה שכל פגיעה בתנאי האסיר ובזכויותיו תעורר מייד ביקורת חריפה מצד ארגונים שונים לזכויות האדם, אך הניסיון, וגם המוסר, מוכיחים שאם הולכים רחוק מדי עם זכויות האדם פוגעים באופן טרגי ואיום בביטחון ובשלום של החברה ושל השלטון הדמוקרטי. 
       
       אני תומכת בהצעת הממשלה ורואה בה הצעה מאוזנת, שיש בה כדי להציל חיים וגם אינה פוגעת באופן מהותי בזכויות האדם, שבעינינו הם ערך חשוב ממדרגה עליונה. תודה. 
       
היו"ר ראובן ריבלין:
       
       תודה רבה. רבותי חברי הכנסת, השר כבר השיב על מה שהיה צריך להשיב, ומבקש להצביע. אבקש מכל המבקשים להצביע לתפוס את מקומותיהם. 
       
       הצעת חוק לתיקון פקודת בתי-הסוהר (מס' 29), התשס"ה-2004, בקריאה ראשונה. נא להצביע. מי בעד? מי נגד? מי נמנע?
       
הצבעה מס' 5
       
בעד ההצעה להעביר את הצעת החוק לוועדה – 20 
נגד – 2
נמנעים – 3
ההצעה להעביר את הצעת חוק לתיקון פקודת בתי-הסוהר (מס' 29), 
התשס"ה-2004, לוועדת החוקה, חוק ומשפט נתקבלה. 

היו"ר ראובן ריבלין:
       
       20 בעד, שניים נגד ושלושה נמנעים. אני קובע שהצעת חוק לתיקון פקודת בתי-הסוהר (מס' 29), התשס"ה-2004, אושרה בקריאה ראשונה ותועבר להכנתה לקריאה שנייה ולקריאה שלישית בוועדת החוקה, חוק ומשפט. 

       
שאילתות ותשובות 

היו"ר ראובן ריבלין: 
       
       אני מזמין את שרת החינוך, ששוב איתרע מזלה ורוב השואלים לא נמצאים פה. 
       
שרת החינוך, התרבות והספורט לימור לבנת:
       
       זה לא שאיתרע מזלי, זה  הפך למין נוהג כזה.
       
יולי-יואל אדלשטיין (הליכוד):
       
       את צריכה לפשפש במעשייך. 
       
היו"ר ראובן ריבלין:
       
       חברי הכנסת המוסלמים, כמו חבר הכנסת טיבי וזחאלקה, אינם נמצאים כאן. חבר הכנסת היחיד מן השואלים שנמצא כאן הוא חבר הכנסת חמי דורון, שגם יתפוס את מקומו כיושב-ראש הישיבה, והשרה תענה לו.
 
שרת החינוך, התרבות והספורט לימור לבנת:
       
       אדוני יושב-ראש הכנסת, אני חייבת לומר שאתה מגלה נדיבות אין-סופית ורוח של פייסנות והבנה. אתה תמיד מלמד סניגוריה. 
       
היו"ר ראובן ריבלין:
       
       תודה רבה. 
       
איתן כבל (העבודה-מימד):
       
       אמר ולא פירש. זה טוב או לא טוב?
       
דני יתום (העבודה-מימד):
       
       הוא רחמן, מתאים להיות שופט.
       
שרת החינוך, התרבות והספורט לימור לבנת:
       
       זה טוב. קודם כול אמרתי את זה כעובדה. גם כשעמדתי כאן והיו לי 40 שאילתות ולא היה חבר כנסת אחד - - -

היו"ר ראובן ריבלין:
       
       על זה נאמר – התמזל מזלך. אני לא מבין מדוע הוא אמר שאיתרע מזלך.
       
שרת החינוך, התרבות והספורט לימור לבנת:
       
       האמת היא שזה די מרגיז. הגעתי במיוחד. 
       
היו"ר  ראובן ריבלין:
       
       כבוד השרה יכולה להשיב על כל שאילתא שהיא בוחרת להשיב עליה, גם אם השואל אינו נמצא.
       
שרת החינוך, התרבות והספורט לימור לבנת:
       
       אם אינני טועה, עשיתי את זה בפעם הקודמת. היתה שאילתא אחת שמאוד חפצתי להשיב עליה ועשיתי כן.
       
היו"ר חמי דורון:
       
       אבל אז את נותנת פרס לזה ששאל ואינו נוכח. 
       
שרת החינוך, התרבות והספורט לימור לבנת:
       
       בדרך כלל איני משיבה כשהשואל אינו נוכח.
       
היו"ר חמי דורון:
       
       גברתי שרת החינוך, נתחיל בשאילתא מס' 1877, של חבר הכנסת שלמה בניזרי; אינו נוכח – לפרוטוקול.
       
1877. מבנה חטיבת הביניים "רנה קאסן" בירושלים
       
חבר הכנסת שלמה בניזרי שאל את שרת החינוך, התרבות והספורט
       ביום כ"ה בתמוז התשס"ד (14 ביולי 2004):
       
       פורסם כי מנח"י - מינהלת חינוך ירושלים - חזרה בה מהחלטתה להעביר את מבנה חטיבת הביניים "רנה קאסן" בשכונת מעלות-דפנה בירושלים לתלמידים חרדים.
       
       רצוני לשאול:
       
       1. כמה תלמידים לומדים ב"רנה קאסן"?
       
       2. כמה תלמידים יכולים ללמוד במבנה הזה?
       
       3. מדוע החליטה מנח"י להעביר את המבנה לתלמידים חרדים ומדוע חזרה בה מהחלטתה?
       
       4. איזו חלופה מציע משרדך לתלמידים החרדים?
       
תשובת  שרת החינוך, התרבות והספורט לימור לבנת:
(לא נקראה, נמסרה לפרוטוקול)
       
       1-2. בבית-הספר "רנה קאסן" לומדים 2,057 תלמידים, בשני מבנים – האחד ברמת-אשכול, ובו לומדים 1,509 תלמידים ב-45 כיתות, מז' עד י"ב, והשני במעלות-דפנה, ובו לומדים 558 תלמידים ב-20 כיתות, מ-ז' עד ט'; בנתונים נכללות כיתות חינוך מיוחד.
       
       3. מאחר שרוב תלמידי "רנה קאסן", יותר מ-90%, אינם גרים בשכונה, אלא מוסעים מפסגת-זאב, מנווה-יעקב, מגבעת-זאב וכו', ביקשה מנח"י לפנות את המבנה של מעלות-דפנה ולשכן את תלמידיו במבנה "אורט" רמות. על-פי התוכנית, התלמידים שירצו ללמוד בבית-ספר בפסגת-זאב יוכלו לעשות זאת, ותלמידים הגרים בשכונה יוכלו ללמוד ברמת-אשכול.
       
       בשנים הקרובות תקדם מנח"י את התוכנית לבניית שלושה בתי-ספר שש-שנתיים בצפון העיר – האחד ב"אורט" רמות, השני ב"רנה קאסן" רמת-אשכול והשלישי בפסגת-זאב.
       
       4. בשנת הלימודים תשס"ה פינתה מנח"י את בית-הספר "בית שולמית" - שבע כיתות - והעבירה את הכיתות שהתפנו למנח"ח - מנח"י חרדי.
       
       
היו"ר חמי דורון:
       
       שאילתא מס' 1929, של חבר הכנסת דוד טל – אינו נוכח; לפרוטוקול.
       
1929. נגישות תלמידים נכים לבתי-ספר
       
חבר הכנסת דוד טל שאל את שרת החינוך, התרבות והספורט
       ביום ג' באב התשס"ד (21 ביולי 2004):

       ממחקר של נציבות שוויון זכויות לאנשים עם מוגבלות עולה, כי בבתי-הספר אין נגישות לנכים, והדבר מאלץ ילדים נכים רבים ללמוד בבתי-ספר מיוחדים גם אם הם מסוגלים להתמודד עם חומר לימודים רגיל.
       
       רצוני לשאול:
       
       1. האם הפרטים נכונים? 
       
       2. אם כן – כמה תלמידים נכים נאלצים ללמוד במסגרת מיוחדת בשל חוסר נגישות בבתי-ספר רגילים?
       
       3. כיצד יפעל משרדך לתיקון המצב?
       
תשובת שרת החינוך, התרבות והספורט לימור לבנת:
(לא נקראה, נמסרה לפרוטוקול)
       
       1–3. ככל הידוע לנו, אין תלמידים עם נכות פיזית שנמנע מהם הלימוד במסגרת רגילה. כל פנייה המגיעה למשרד מטופלת באופן פרטני מול הרשות המקומית באמצעות מינהל הפיתוח, והרשות יוצרת סידורי הנגשה, כמו הורדת הכיתה שהתלמיד הנכה לומד בה לקומה הראשונה, בניית רמפות או סידורי מעלונים, באמצעות המוסד לביטוח לאומי.
       
       חשוב לציין כי ועדות ההשמה מקפידות על כך שתלמידים לא יופנו למסגרות מיוחדות רק בשל נכות פיזית. בחינוך המיוחד לומדים אפוא תלמידים שנוסף על נכותם הפיזית הם לוקים בבעיות נלוות, המשפיעות על תפקודם הלימודי והרגשי.
       
היו"ר חמי דורון:
       
       שאילתא מס' 1980, של חבר הכנסת אחמד טיבי – אינו נוכח; לפרוטוקול.
       
1980. רישום תלמידים ערבים לבתי-ספר בחיפה
       
חבר הכנסת אחמד טיבי שאל את שרת החינוך, התרבות והספורט
       ביום י' באב התשס"ד (28 ביולי 2004):

       פורסם, כי מנהל מחוז חיפה במשרד החינוך מונע מתלמידים ערבים להירשם לבתי-ספר יהודיים, וכי משרדך מתנגד ליישום המלצת ועדת-דברת לבטל את חטיבות הביניים בשנת הלימודים הקרובה, אף-על-פי שהעירייה וועד ההורים קוראים לכך בגלל ההישגים הנמוכים של חטיבת הביניים הערבית.
       
       רצוני לשאול:
       
       1. האם הדברים נכונים? 
       
       2. אם כן – האם פעל משרדך לביטול החלטת מנהל המחוז?
       
       3. מדוע מתנגד משרדך לביטול חטיבות הביניים בחיפה? 
       
תשובת  שרת החינוך, התרבות והספורט לימור לבנת:
(לא נקראה, נמסרה לפרוטוקול)
       
       1. הדברים אינם נכונים. רישום תלמידים ומעבר מאזור רישום הם באחריות הרשות המקומית -עיריית חיפה.
       
       2. רישום תלמידים ערבים למוסדות חינוך יהודיים בחיפה נעשה כיום באמצעות עיריית חיפה. ידוע לנו כי עד כה נרשמו עשרות תלמידים לבתי-ספר יהודיים בחיפה, ומנהל המחוז פועל בעניין זה על-פי הנחיות משרד החינוך, לימוד חובה וחינוך ממלכתי (רישום), התשי"ט-1959.
       
       3. העמדה העקרונית של משרד החינוך היא תמיכה בשינויים המוצעים במערכת החינוך הערבית בחיפה, ובכלל זה ביטול חטיבות הביניים, ובתנאי שייעשו באופן מושכל, מתוכנן וללא זעזועים, ולא בשל לחץ של זמן. אשר על כן הצענו שנחל בשינוי בשנת הלימודים תשס"ו, שכן המערכת אינה ערוכה בשלב זה לקליטת השינויים. עמדה זו היא גם ברוח המלצות ועדת-דברת, שלפיהן תהיה שנת הלימודים תשס"ה שנת הכנה לשינויים מבניים ואחרים, ושינויים אלה יתבצעו בהדרגה, החל בשנת הלימודים תשס"ו.
       
       משרד החינוך לא ייגרר אחרי החלטות חפוזות שבסופו של דבר יפגעו בילדים ובהישגיהם. שינויים מבניים אינם מטרה בפני עצמה, אלא אמצעי להשגת שינויים במהות ובאיכות. כדי להשיג הישגים אמיתיים ולשפר את איכות החינוך, שומה עלינו לפעול באחריות ולהקדיש את שנת הלימודים תשס"ה לעבודות הכנה, כדי שנוכל להפעיל את השינוי המבני באופן שישיג את המטרה שלשמה הוא נעשה.
       
היו"ר חמי דורון:
       
       שאילתא מס' 1981, של חבר הכנסת עמיר פרץ – לפרוטוקול.
       
1981. בית-הספר התיכון העירוני "רמז" בבני-ברק
       
חבר הכנסת עמיר פרץ שאל את שרת החינוך, התרבות והספורט
       ביום י' באב התשס"ד (28 ביולי 2004):

       הובא לידיעתי, כי יש כוונה לצמצם ולסגור מגמות בתיכון "רמז" בבני-ברק, שהוא התיכון החילוני היחיד בעיר ומרכז אוכלוסיות שלמות של ילדי עולים, משפחות חד-הוריות ועוד. הדבר עלול להביא לעזיבת תלמידים את בית-הספר.
       
       רצוני לשאול:
       
       1. האם הפרטים נכונים?
       
       2. אם כן – איזה פתרון חלופי מוצע לתלמידים? 
       
       3. האם יינתן לבית-הספר סיוע תקציבי?
       
תשובת  שרת החינוך, התרבות והספורט לימור לבנת:
(לא נקראה, נמסרה לפרוטוקול)
       
       1.  אין כוונה לסגור את בית-הספר. בשל המצוקה הכלכלית הקשה של עיריית בני-ברק קוצצו על-ידיה, באופן משמעותי, כל העברות הכספים לבתי-הספר בעיר, וגם הכספים שהעביר משרד החינוך דרך העירייה לבית-הספר לא הועברו ליעדם. אשר על כן נאלץ בית-הספר לסגור שלוש מגמות, שמיעוט הרישום אליהן לא הצדיק את פתיחתן.
       
       2.  התלמידים שכבר החלו ללמוד במגמות שנסגרו לקראת תשס"ה, יסיימו את הלימודים בהן. תלמידים חדשים מופנים כיום בעיקר למגמה ההומניסטית – מדעי החברה, ולמגמה המדעית – פיזיקה.
       
       3. משרד החינוך מודע היטב לעובדה שתיכון "רמז" הוא התיכון החילוני היחיד בעיר בני-ברק, ובית-הספר קיבל העדפה - הקצאת ימי הדרכה, הפניית ארגון כי"ח, שיעזור כגוף מתערב עם משאבים כספיים בבית-הספר ועוד. בד-בבד עם האמור נבדקות אפשרויות שונות להעביר את הכספים ישירות אל בית-הספר אם חובותיה של עיריית בני-ברק ימנעו את העברת הכספים שהקצה משרד החינוך ליעדם, וכל זאת כדי שבית-הספר ימשיך לפעול בצורה הטובה ביותר.
       
היו"ר חמי דורון:
       
       שאילתא מס' 1982, של חבר הכנסת משולם נהרי – לפרוטוקול. 
       
1982. דוח הסתדרות המורים
       
חבר הכנסת משולם נהרי שאל את שרת החינוך, התרבות והספורט
       ביום י' באב התשס"ד (28 ביולי 2004):

       פורסם, כי לפי דוח הסתדרות המורים, המורים בארץ עובדים קשה מדי, מרוויחים מעט מדי ואיכותם נמוכה.
       
       רצוני לשאול:
       
       1. האם נתונים אלה נכונים? 
       
       2. כיצד נקבע כי איכותם של המורים נמוכה?
       
       3. האם פעל משרדך בעקבות הדוח?
       
תשובת  שרת החינוך, התרבות והספורט לימור לבנת:
(לא נקראה, נמסרה לפרוטוקול)
       
       1–3. עם כל הכבוד לדוח שפורסם, אני מציעה, חבר הכנסת נהרי, שנמתין עד פרסום המלצות דוח ועדת-דברת בחודש אוקטובר 2004. כפי שאתה ודאי יודע, ועדת-דברת בחנה לעומק את סוגיית כוח-האדם בהוראה במערכת החינוך על מכלול היבטיה, וההמלצות שתגיש מתקשרות בפירוט לנושאים שהעלית: שכר, איכות והאופן שבו אפשר להשביח את כוח-האדם בהוראה.
       
       עם זאת ראוי להעיר, שמן המפורסמות, ועל-פי כל אמת מידה, שכר המורה בישראל נמוך – בהשוואה לעובדי המגזר הציבורי ובהשוואה לשכר המורים במדינות אחרות בעולם - מדינות ה-OECD - ובפרט במדינות שאנו מתייחסים אליהן במחקרים השונים.
       
       כפי שהצהרתי – ואני מתכוונת לכל מלה – אפעל בנחישות, על-פי המלצות דוח ועדת-דברת, להכנסת שינוי משמעותי ביותר בתחום כוח-האדם בהוראה, שכן אני רואה במורה שותף בכיר ומפתח לקידום מערכת החינוך ולקידום הישגי התלמידים במדינת ישראל.
       
היו"ר חמי דורון:
       
       שאילתא מס' 1983, של חבר הכנסת משולם נהרי – לפרוטוקול.
       
1983. אירוח במסעדה לא-כשרה בסיור חובה של תלמידי מכללה
       
חבר הכנסת משולם נהרי שאל את שרת החינוך, התרבות והספורט
       ביום י' באב התשס"ד (28 ביולי 2004):

       תלמיד במכללה מטעם המועצה להשכלה גבוהה מתלונן על כך שבמהלך סיור חובה נכנסה כל הכיתה, בהנחיית המרצה, שהיא גם ראש החוג לספרנות, למסעדה לא כשרה במג'ד-אל-כרום. לדתיים נאמר שהם אינם חייבים להיכנס.
       
       רצוני לשאול:
       
       1. האם ייבחן מקרה זה?
       
       2. האם תונחה המועצה להשכלה גבוהה להימנע ממקרים דומים?
       
תשובת  שרת החינוך, התרבות  והספורט  לימור  לבנת:
(לא נקראה, נמסרה לפרוטוקול)

       1–2. על-פי סעיף 15 לחוק המועצה להשכלה גבוהה, 1958, מוסד מוכר הוא בן-חורין לכלכל את ענייניו האקדמיים והמינהליים במסגרת תקציבו כטוב בעיניו. לפיכך, המועצה להשכלה גבוהה אינה רשאית להתערב באוטונומיה של המוסד.
       
       עם זאת, אני סבורה כי מן הראוי שכל מוסד להשכלה גבוהה, קל וחומר מוסד הנהנה מתקציבים ציבוריים, יתחשב ברגשות כל ציבור הלומדים במסגרתו.
       
       אם המידע שמסר המתלונן הוא אומנם בדוק ומבוסס, בלי לחוות דעה מההיבט העובדתי של המקרה, הרי נראה לי שמדובר בהחלטה שגויה, בלתי ראויה, שיש בה טעם לפגם, ואני מצרה על כך.
       
היו"ר חמי דורון:
       
       שאילתא 2016, של חבר הכנסת חמי דורון  – אשמח לקבל תשובה. 
       
2016. שכר שחקני תיאטרון
       
חבר הכנסת חמי דורון שאל את שרת החינוך, התרבות והספורט
       ביום י"ז באב התשס"ד (4 באוגוסט 2004):

       ב-26 ביולי 2004 פורסם בעיתונות, כי שחקני תיאטרון מסוימים, העובדים בתיאטראות הנתונים  בגירעונות עמוקים, מרוויחים שכר של מאות אלפי שקלים בשנה.
       
       רצוני לשאול:
       
       1. בכמה תסתכם תמיכת משרד החינוך בתיאטראות בשנת 2004?
       
       2. מה הוא שיעור שכר השחקנים בהוצאות התיאטראות הנתמכים?
       
       3. האם קיים פיקוח על שכר השחקנים ועל החלטותיהן של הנהלות התיאטראות בתחום זה?
       
       4. כיצד יגיב משרדך לנוכח המצב המתואר?
       
שרת החינוך, התרבות והספורט לימור לבנת:
       
       1. חבר הכנסת חמי דורון שאל אותי בכמה תסתכם תמיכת משרד החינוך בתיאטראות בשנת 2004. ובכן, גודל התמיכה של משרד החינוך בתיאטראות לשנת 2004 טרם נקבע סופית. סך כל התמיכה בשנת 2003 היה 78 מיליון ו-598,000 ש"ח. אני מניחה שהתמיכה בשנת 2004 תהיה דומה. אני אומרת שהיא עדיין לא נקבעה סופית, אף שאנחנו בסוף 2004, משום שאנחנו עדיין מעבירים תקציב נוסף, מעבר למה שתוכנן מלכתחילה – דווקא לטובה – מתוך עודפים שנוצרו בתקציב משרד החינוך, ולכן הסכום הסופי עדיין אינו ידוע.
       
       2. נשאלתי על שיעור שכר השחקנים בהוצאות התיאטראות הנתמכים – שכר השחקנים הוא חלק מהוצאות התפעול של תיאטרון. דוחות פיל"ת הסוקרים את פעילות התיאטראות הציבוריים בישראל, אינם מפלחים או מבודדים, כהגדרה ייחודית, את שכר השחקנים, כי מדובר בתשלומים מסוגים שונים הניתנים על-פי הסכמים שונים ליוצרים ולמבצעים בעבור פעילויות הנחוצות להעלאת היצירה ולהרצתה לפני קהל, כחלק מתפקודו של התיאטרון. 

       אני רוצה לציין, שהנתון הקיים ביחס לתיאטראות ציבוריים, שקרוב ביותר למבוקש בסעיף הזה, מתייחס לשכר עבודה של צוות אמנותי לרבות שחקנים, לרבות תשלומים ושכר לבמאים ותפאורנים, כוריאוגרפים, מחזאים ומעצבי תלבושות ועוד. כלומר, כל מה שמוגדר כצוות אמנותי. אין כאן הפרדה רק לשחקנים, והוא נמצא בעמוד 72, בדוח על פעילות התיאטראות הציבוריים בישראל לשנת 2001. אז אין לי כאן נתון כזה, אין לי מספר כזה שאני יכולה לציין אותו. האמת היא שאני מצטערת, כי התשובה הזאת באמת לא סבירה. 
       
היו"ר חמי דורון:
       
       היות שאין פה אף אחד, אנחנו יכולים לדבר. בסך הכול, גם כשרשות מקומית מגישה תקציב או מועצה דתית מגישה תקציב, בתוך הצעת התקציב יש חלוקה מפורטת לנושאים. עובדי חינוך - כמה הם מקבלים, מורים – כמה הם מקבלים, עובדי רווחה – כמה הם מקבלים סך הכול מתוך המערכת הכוללת. נשמע לי מאוד מוזר שמי שבונה שם תקציב עושה איזה מיש-מש, כי ידוע שתופרת תקבל 2,500 שקל, והיא נחשבת כצוות אמנותי - - -

שרת החינוך, התרבות והספורט לימור לבנת:
       
       אני אגיד לך משהו: בשאלה השלישית יש יותר פירוט לעניין, אבל אני אבדוק את זה עוד פעם. התיאטראות הם גופים משפטיים, וזה לשאלה 3 שלך, ותיכף אני אחזור לשאלה 2. התיאטראות הם גופים משפטיים עצמאיים והם מקיימים אספות כלליות וועדות ביקורת. אנחנו לא מתערבים, משרד התרבות, לצורך העניין, בשכר שנקבע לשחקים או למבצעים או ליוצרים או למבצעים אחרים ולא מתערבים בשיקול הדעת ובהחלטות האמנותיות של הגופים הנתמכים, לרבות התיאטראות הציבוריים, ובנגזרות הכספיות. אנחנו גם לא מתערבים בהתקשרויות החוזיות בין התיאטרון לעובדים, למעט שכר מנהלים. כאן הקמתי מחדש את ועדת-ניצני, שקיבלה החלטות, וזה מופעל, בפועל, לגבי שכר מקסימום למנהלי תיאטראות לפי הגודל ולפי היקף הפעילות שלהם. זה כבר הוחל, מתחילת שנת 2004. 
       
       כדאי גם לציין ששכר רוב השחקנים הוא שכר מינימלי, נמוך, חוץ מאשר השכר של כוכבים בודדים, שנושאים על גבם הפקות שלמות, שיש להם הצלחה מאוד גדולה ומשמעותית בהכנסות העצמיות של התיאטרון, ולכן, מטבע הדברים המשכורות שצוינו הן יוצאות מן הכלל, והכלל הוא בסך הכול צנוע, בהתאם לאפשרויות הכספיות של התיאטרון. 
       
       כיוון שמדובר בעמותות ציבוריות, כאמור, אנחנו לא מתערבים בשיקול הדעת ובהחלטות האמנותיות של התיאטראות הציבוריים ובנגזרות הכספיות שלהם. זה לשאלות 3 ו-4.
       
       אני חוזרת לשאלה 2 שלך, שנוגעת לשאלה, איזה אחוז מוציאים התיאטראות הנתמכים על שכר השחקנים. אינני מכירה נתון כזה, כפי שאמרתי כבר קודם. אני מוכנה לבדוק את זה עוד פעם ולהשיב לך בנפרד. אני לא מכירה נתון כזה, גם ממה שעולה כאן, אני לא יודעת שיש נתון כזה, אבל אני מוכנה לבדוק את זה עוד פעם.
       
היו"ר חמי דורון:
       
       אני מודה לך. מאחר שאני לא יכול לשאול שאלה נוספת, אני לא אשאל.
       
       שאילתא מס' 2038 של חבר הכנסת ג'מאל זחאלקה - לפרוטוקול. שאילתא מס' 2084 של חבר הכנסת מתן וילנאי - לפרוטוקול.

שרת החינוך, התרבות והספורט לימור לבנת:
       
       אדוני היושב-ראש, אני מסרבת להעביר את התשובות על השאילתות לפרוטוקול. שהשואלים יהיו כאן. שהיושב-ראש יקרא לבירור. אני לא רוצה להעביר לפרוטוקול.
       
היו"ר חמי דורון:
       
       על-פי התקנון את חייבת להעביר אותן לפרוטוקול. אנחנו זוכים למנת מחאה של שרת החינוך. בדרך כלל, אנחנו אלה שמוחים כנגד השרים שלא נמצאים כאן. אז עכשיו יש לנו מקרה חדש, ואני לפחות לא ראיתי כזה דבר ואני לא בטוח שאכן את נוהגת על-פי התקנון.
       
שרת החינוך, התרבות והספורט לימור לבנת:
       
       שיושב-ראש הכנסת יקרא לי - - -
       
היו"ר חמי דורון:
       
       אנחנו נעביר את הנושא לבירור. אנחנו נמצאים כאן כמעט רק עם חברות כנסת היום. גברתי שרת החינוך - הבנתי. אנא תרשי לי להמשיך בסדר-היום. תודה רבה. 
       
       
הצעת חוק החברות (תיקון מס' 3) 
(כשירות דירקטורים חיצוניים), התשס"ה-2004
       [רשומות (הצעות חוק, חוב' כ/54).]
(קריאה ראשונה)

היו"ר חמי דורון:
       
       אנחנו עוברים לנושא הבא שעל סדר-היום: הצעת חוק החברות (תיקון מס' 3) (כשירות דירקטורים חיצוניים), התשס"ה-2004, של חברי הכנסת גילה פינקלשטיין ואהוד רצאבי וקבוצת חברי הכנסת - בקריאה ראשונה. חברת הכנסת פינקלשטיין, בבקשה להציג את הצעת החוק.

גילה פינקלשטיין (מפד"ל):
       
       אדוני היושב-ראש, כנסת נכבדה, מטרת התיקון לחוק החברות היא העלאת רמת ההכשרה של דירקטורים חיצוניים וחברות ציבוריות באופן כזה שיתאים את המקצועיות הנדרשת לקבלת הכרעות והחלטות במסגרת החברות בדירקטוריון. במקרים שבהם עניין זה מוזנח, עלולות חברות ציבוריות להתמוטט ולמוטט יחד אתן את המשקיעים, וכל זאת עקב פיקוח לקוי על פעילות החברה. נחיצותם של דירקטורים חיצוניים מתאימים, החברים בוועדת הביקורת, הגיונית ומוכחת, ובהיעדרם מופקרים האינטרסים של החברה ושל המשקיעים כאחד.
       
       בישראל, חרף חשיבות תפקידם ורגישותו, לא נדרשים הדירקטורים החיצוניים להיות בעלי השכלה או הכשרה כלשהי. הדרישות היחידות הניצבות בפני דירקטור חיצוני הן היותו תושב ישראל והעדר ניגוד עניינים בין כהונתו כדירקטור חיצוני ובין עיסוקיו האחרים. מסתבר שבארצות-הברית כבר הופקו הלקחים לאחר משבר האמון שפקד את שוק ההון שם, במסגרת פרשת "אנרון" ופרשות אחרות. בעקבות המשבר נחקק חוק סרבנס-אוקסלי, שסייע לחיזוק מעמדה של ועדת הביקורת ואף עודד חברות ציבוריות לכלול בוועדת הביקורת לפחות חבר אחד בעל מומחיות פיננסית הולמת. אני בטוחה שאנחנו לא רוצים להגיע למצב כזה בישראל.

	על כן, אני מציעה לתקן בהתאם את חוק החברות. הממשלה תמכה בחוק, ובמסגרת הדיונים בוועדה סוכם כי לפחות דירקטור חיצוני אחד יהיה בעל מיומנות פיננסית, ובמקביל יחויבו דירקטורים חיצוניים אחרים בכישורי סף הולמים כתנאי לחברותם. זאת נוסף על מינוים של דירקטורים נוספים בעלי מיומנות כאמור, אם הדירקטוריון קבע כי הדבר נדרש לשם ביצוע תפקידיו. יש להדגיש, כי התיקון לא יחול על דירקטור חיצוני שמונה לפני תחילתו של חוק זה, עד לסיום תקופת כהונתו המקורית באותו דירקטוריון.

	הממשלה תומכת בהצעה, ואני מבקשת את תמיכתכם בחוק זה. תודה.

היו"ר חמי דורון:
       
       תודה רבה לחברת הכנסת גילה פינקלשטיין. רשימת הדוברים פתוחה. חבר הכנסת אורי אריאל, אחריו - חבר הכנסת עסאם מח'ול, אחריו - חבר הכנסת מוחמד ברכה, ואחריו - חבר הכנסת אחמד טיבי.

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק המונחת לפנינו היא הצעת חוק ראויה. יש מקום להוסיף אולי דברים מספר לקראת הקריאה השנייה והשלישית, ונעשה את זה בוועדה. 
       
       היום שמענו בוועדה לביקורת המדינה על איש, דירקטור מצליח. איך יודעים שהוא מצליח? כי הוא דירקטור בשמונה חברות. באחת מהן הוא אפילו יושב-ראש. מי שלא מכיר את הפרטים, לא נלאה אתכם ולא נעסוק בחידונים, שמו יונתן בשיא. איש כה מוכשר, שמצליח לנהל את חברת "מהדרין" ובעוד שבע חברות הוא יושב כדירקטור, וחוץ מזה הוא עושה עוד כמה דברים. אני שואל את חברת הכנסת פינקלשטיין, האם בהצעת החוק שלכם לדירקטור מומחה התכוונתם למישהו כמו בשיא? אם זו הכוונה, לי יש בעיה. אני עוד לא אומר שאצביע נגד, אבל יש לי בעיה. למה? כי לפי התלונות שהונחו לפתחנו, והיום אמר מבקר המדינה, השופט בדימוס גולדברג, שהוא יבחן אותן וייתכן ואולי, אני אומר זאת בזהירות, יש ניגוד אינטרסים בין תפקידיו כדירקטור בכמה חברות לבין המינוי שהוא קיבל כאחראי על גירוש היהודים מעזה וצפון-השומרון. 
       
       יש סיפור על חסיד שהולך לרב שלו ואומר לו: רבי, תשמע, הם אומרים עלי שאני כזה ואני כזה, וזה לא יכול להיות. אומר לו הרב: תגיד, מה, זה צריך להיות גם נכון? לא מספיק שאומרים לך את זה? הדירקטור בשיא, אני קורא לך לעזוב את משלח היד האחרון שמינה אותך ראש הממשלה אליו. לך תבנה את הארץ, ובעזרת השם, נראה את ההתיישבות בשגשוגה. תודה.
       
היו"ר חמי דורון:
       
       תודה רבה, חבר הכנסת אורי אריאל. חבר הכנסת עסאם מח'ול - לא נמצא; חבר הכנסת מוחמד ברכה - לא נמצא; חבר הכנסת אחמד  טיבי - לא נמצא; חבר הכנסת דניאל בנלולו - לא נמצא; חבר הכנסת אברהם רביץ - לא נמצא; חבר הכנסת משה גפני - לא נמצא; חבר הכנסת אופיר פינס-פז - לא נמצא; חבר הכנסת מאיר פרוש - לא נמצא; חבר הכנסת מגלי והבה - לא נמצא; חבר הכנסת יעקב מרגי - לא נמצא; חבר הכנסת אילן ליבוביץ - לא נמצא; חבר הכנסת עזמי בשארה - לא נמצא; חבר הכנסת איתן כבל - לא נמצא. חבר הכנסת אריה אלדד, כמעט צדיק יחיד בסדום, אדוני, אלף אלפי הבדלות, ודאי. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק של חברי הכנסת פינקלשטיין ורצאבי ראויה וראוי לתמוך בה. אין ספק כי ראוי שבכל גוף המעמיד בראשו דירקטוריון, ויש משמעויות פיננסיות לקיומו או להישרדותו, לרווחיותו, או לעלות השירות שהוא מעניק וליעילות שלו - אין ספק כי ראוי שבכל גוף כזה ימונה לפחות מומחה פיננסי חיצוני לדירקטוריון שלו. וראוי מאוד גם לקבוע כישורי סף לדירקטורים אחרים. 
       
       שמעתם מחברי, חבר הכנסת אריאל, כי היום למדנו בוועדה לביקורת המדינה עד כמה נדירים הם אנשים ראויים כל כך, אנשים שיש להם גם הבנה פיננסית וגם הבנה במקרקעין וגם הבנה בחקלאות וגם הבנה בדרכי המינהל והצבא והשיווק, ואפילו בבתי-קברות. כל כך קשה למצוא אנשי אשכולות עשירים כל כך, עד שכשכבר מוצאים אחד כזה, ממנים אותו לעמוד בראש גופים רבים, או להיות חבר בכולם. דא עקא שלא רק שהוא עומד בראש גופים כלכליים, חקלאיים, שיש להם זיקה ישירה ועבודה יומיומית עם ההתיישבות שבחבל-קטיף, אלא שהוא מונה גם מטעמו של ראש הממשלה לעסוק בפירוק, בגירוש, בעקירה ובפיצוי של אותם אנשים, אותה מערכת התיישבות ואותו חבל. 
       
       כללי המינהל והחוק העוסקים בניגוד עניינים, מדברים במפורש על כך, שאין צורך להוכיח שאדם באמת קיבל החלטה מנוגדת לאינטרסים של אחד הגופים שהוא מייצג. אסור לו אפילו להיות במצב שבו לכאורה הוא במצב של ניגוד עניינים. קבע כבוד השופט העליון ברק - אפילו אבק של חשד של ניגוד עניינים אסור שיהיה. נדמה לי שמינויו של יונתן בשיא לראש הגוף העוסק בפיצוי, בפירוק, בגירוש ובעקירה, יחד עם היותו מקבל שכר ועומד בראש גופים כלכליים שיש להם עיסוק מסחרי יומיומי הנוגע בענייני חבל-קטיף, הוא פסול מכול וכול, נגוע בניגוד עניינים, ויש לפסול את האיש מתפקידיו אלה. תודה רבה. 
       
היו"ר חמי דורון:
       
       תודה רבה לחבר הכנסת אלדד. חבר הכנסת נסים זאב - לא נמצא. חבר הכנסת איוב קרא. 
       
איוב קרא (הליכוד):
       
       אדוני היושב-ראש, חברי חברי הכנסת, הצעת החוק שהעלתה חברת הכנסת פינקלשטיין היא הצעת חוק ראויה, חשובה וטובה. הדבר הזה הצריך טיפול מזמן, מכיוון שיש הרבה גופים כלכליים, ציבוריים, בלי להיכנס לשמות, והיה חשוב לדעתי להעמיד מומחה פיננסי מקרב הציבור בכל דירקטוריון כזה, ואני חושב שזה שלא עשו את זה, פגע בציבור. ואני חושב שגם החטאנו את המטרה. כי לא ייתכן שיש אינטרסים לציבור בהרבה גופים כלכליים וגדולים במדינת ישראל, בלי שהציבור ייתן את הדעת על כך. אני חושב שזה משגה חמור. 
       
       אני ניסיתי להביא למצב שבעצם לא תהיה אפליה כלפי מישהו שהוא חבר בגוף פוליטי. ומה שקרה בפועל, עם כל הכבוד לאלה שמשמיצים ומדברים נגד חברי מרכז - אדוני היושב-ראש, חברי המרכז הם אנשים, בחלק מהם, הגדול, אנשים מוכשרים וטובים, ובכל זאת מנסים לדכא את עצם הרעיון הדמוקרטי במדינת ישראל. זו לא בושה להיות חבר מרכז מפלגה. הבושה היא לקחת אדם פחות כשרוני ובגלל זיהוי פוליטי להפוך אותו למועדף על פני אדם אחר, שהוא נחות ממנו. והדבר הזה מצריך מחשבה. זה שיש ביקורת, וזה שאנשים נמצאים בגופים פוליטיים, לא צריך למנוע מהם לממש את הזכות הדמוקרטית האלמנטרית להיות חלק מהנוף הפוליטי ולהשפיע על הפוליטיקה. 
       
       זה שאנחנו מנסים ממש לרמוס אותם, לשים אותם בצד, זוהי פגיעה, לדעתי, בדמוקרטיה. מה זאת אומרת, מי שיש לו זיקה למפלגה או לשר - הרי יש לך גופים של אלפים או מאות אלפים. אז אם יש לך זיקה, אתה מנוע מלהיכנס לאיזה תחום מסוים. הדבר הזה לדעתי מחטיא את המטרה, כי בסופו של דבר אנחנו פוגעים בדמוקרטיה לשמה ובמעוזה. 
       
       לכן אני חושב שהצעת החוק הזאת היא טובה, אבל אנחנו צריכים גם לתקן את ה"עליהום" הזה כלפי אנשים שעוסקים בפוליטיקה יום-יום שעה-שעה, והם לא צריכים להתנצל כל יום שהם שייכים לאיזו מפלגה או לאיזה מרכז מפלגה. אחרת אנשים לא יבואו לפוליטיקה, ואנחנו צריכים לממש את החיים הדמוקרטיים במדינת ישראל. 
       
       אדוני היושב-ראש, אני הגשתי הצעת חוק שתבטל או שתביא לשינוי מגמות בקשר לנושא הזה, ואני אביא את זה בקרוב, בעזרת השם, לכנסת. תודה. 
       
היו"ר חמי דורון:
       
       תודה רבה לחבר הכנסת איוב קרא. חבר הכנסת אהוד יתום - איננו נמצא; חבר הכנסת עבד-אלמאלכ דהאמשה - איננו נמצא. חבר הכנסת אהוד רצאבי, כאחד ממגישי הצעת החוק, אתה תהיה האחרון, ואנחנו ניתן לך חמש דקות. 
       
נסים זאב (ש"ס):
       
- - -

היו"ר חמי דורון:
       
       אדוני, קראתי לך, לא היית, וקראתי גם לחבר הכנסת עסאם מח'ול. 
       
נסים זאב (ש"ס):
       
       אני מבקש רק הערה. 
       
היו"ר חמי דורון:
       
       אני אתן לך. אחרי שחבר הכנסת רצאבי יסיים את דבריו, תוכל מהצד לומר הערה. תודה רבה. יש לך חמש דקות, בבקשה. 
       
אהוד רצאבי (שינוי):
       
       אדוני היושב-ראש, חברי הכנסת, אני אדבר בקיצור, לדעתי, פחות מחמש הדקות. הגשתי הצעת החוק לפני זמן, ובמקביל הגישה אותו גם חברת הכנסת פינקלשטיין, ולמעשה, אם הוגשו שתי הצעות באותו עניין, פירושו שהדבר הזה שנקרא כשירות הדירקטורים החיצוניים בחברה ציבורית חייב לשאת משקל רציני, ולו רק מכיוון שהתערבות המדינה באמצעות קביעת תנאי כשירות לדירקטור אינה פשוטה, שכן בשונה מחברות ממשלתיות, החברות הציבוריות אינן בבעלות המדינה, אלא בבעלות בעלי מניות פרטיים, ויש בכך אולי משום התערבות של הרגולטור בשיקול הדעת של אותם בעלי מניות. 
       
       ואולם הדח"צים אמורים לייצג בין היתר את בעלי המניות מן הציבור, אשר אינם בעלי שליטה וקולם אינו נשמע. בנוסף, אנו עדים לאחרונה – ואני מדבר על שני מקרים של התמוטטות חברות בארצות-הברית, כמו "אנרון" – למקרים שבהם חברות ציבוריות מתמוטטות, וציבור המשקיעים מאבד את השקעתו, וזאת עקב פיקוח לקוי על פעילות החברה. סוגיות אלה מדגישות את הצורך בהתערבות המדינה במינוי דירקטורים חיצוניים, אשר תביא לכך שלאותם דירקטורים חיצוניים תהיה ההכשרה המתאימה כדי לכהן בתפקידם.
       
       כמובן, מן הראוי הוא שגם בוועדת הביקורת, זו שאמורה לפקח על מה שקורה בחברה, יהיו אנשים בעלי הכשרה מתאימה, עורכי-דין, רואי-חשבון וכדומה, בעלי ידע חשבונאי שיודעים לקחת מאזן ולנתח אותו, והמספרים לא מבלבלים אותם אלא להיפך – תורמים לידע שלהם ותורמים לאפשרות שלהם לבוא ולבקר את מה שעושים חבריהם לדירקטוריון. 
       
       עיקרי התיקון בחוק אשר מועלה להצבעה הם: תיקון סעיף 92 בחוק החברות, שבו מוצע שעל דירקטוריון החברה לקבוע את המספר המזערי של דירקטורים בדירקטוריון שיש להם מיומנות חשבונאית ופיננסית. הכוונה היא לחייב את הדירקטוריון לתת את הדעת על עניין זה ולקבל בו הכרעה שתהיה בצדה גם קבלת אחריות. 
       
       בנוסף, יש דרישה שדירקטור חיצוני אחד לפחות יהיה אדם בעל הבנה פיננסית עסקית מינימלית. השר יקבע לאחר התייעצות עם הרשות לניירות ערך תנאים אשר בהתקיימם יראו דירקטור כבעל כשירות מקצועית בסיסית. 
       
       אין במינויו של דירקטור שכזה כדי להטיל עליו את האחריות, אלא חובת זהירות מוגברת בלבד. אנחנו מכירים – לפחות חלקנו – את פסק-הדין ואת הוועדה שקמה בעקבות "סרבנס-אוקסלי". בעקבות הדבר הזה, אני שמח שהצעות החוק האלה יאושרו, וימוזגו מאוחר יותר עם התיקון לחוק החברות. תודה רבה. 
       
היו"ר חמי דורון:
       
       תודה רבה לחבר הכנסת רצאבי. חבר הכנסת נסים זאב, הערה על-פי בקשתך. 
       
נסים זאב (ש"ס):
       
       אדוני היושב-ראש, אני דווקא לא רוצה להתייחס לחברות ציבוריות, כפי שהחוק בא לומר. אני רוצה לדבר דווקא על חברות כמו חברות-בת של משרד השיכון, שם יושבים גם דירקטורים, ושם נמצאים אנשים שאינם בעלי השכלה. מדובר דווקא בנציגים של פוליטיקאים שבאים מסיעות כאלה ואחרות. בדרך כלל, כל דירקטור בא מסיעה מסוימת. מסתפקים שם ברואה-חשבון, בעורך-דין שנמצא שם, באנשי מקצוע, ולא שכולם צריכים בהכרח להיות אנשי מקצוע שמבינים ומומחים בנושאים שקשורים בחשבונאות וכו'. 
       
       אני לא מבין למה החוק הזה מחייב שבחברות אחרות, חברות של בעלי מניות, כולם יהיו אנשים שיש להם ידע מסוים או מינימלי, ולא מסתפקים בעורך-דין ועוד רואה-חשבון, שבעצם יכולים לתת מענה ברמה הפיננסית, ואולי יכולים לתת גם את התשובות על שאלות של אותם שלא מבינים. 

היו"ר חמי דורון:
       
       תודה רבה לחבר הכנסת נסים זאב. רבותי, אנחנו עוברים להצבעה. 
       
מגלי והבה (הליכוד):
       
       - - -

היו"ר חמי דורון:
       
       סליחה, אמרת לי שאתה לא רוצה. בבקשה, חבר הכנסת מגלי והבה – גם כן דקה מן הצד. 
       
עבד-אלמאלכ דהאמשה (רע"ם):
       
       אדוני היושב-ראש - - - אני יודע שקראת בשמי כשהייתי - - -
       
היו"ר חמי דורון:
       
       היות שכבר נתתי – כבר פרצנו פרץ ופתחנו פתח, גם אתה תוכל לדבר דקה מהמיקרופון בצד אחרי חבר הכנסת והבה. 
       
מגלי והבה (הליכוד):
       
       אדוני היושב-ראש, חברי הכנסת, כמי שחווה את החברות בדירקטוריונים חשובים במדינה, כמו בתי-הזיקוק - חשוב שיהיו בעלי מקצוע חיצוניים, ואני תומך בחוק. 
       
       אדוני היושב-ראש, אני רוצה לנצל את הבמה ולומר כמה אנחנו מקופחים בדירקטוריונים. אני מדבר כמובן על המיעוטים. היתה החלטת ממשלה שתהיה אפליה מתקנת למיעוטים ולנשים. ראיתי שיש תזוזה בכיוון הנשים. בחלק מהמקומות יש אכן חברי דירקטוריונים – הם מוכיחים את עצמם והם מוצלחים, בעלי רמה ואיכות. ועדיין, בהרבה דירקטוריונים אנחנו לא זוכים להתייחסות. אני רוצה לנצל את הקריאה הזאת מכאן, במסגרת הצעת החוק, לשרים ולחברי הממשלה, שירבו חברי דירקטוריונים מהמיעוטים. תודה רבה. 
       
היו"ר חמי דורון:
       
       תודה רבה. חבר הכנסת עבד-אלמאלכ דהאמשה, בבקשה. יש לך דקה מהצד. 
       
עבד-אלמאלכ דהאמשה (רע"ם):
       
       כבוד היושב-ראש, גם אני סבור שהצעת החוק היא חיובית בעיקרון, אבל אני אינני בטוח שעל-ידי חקיקה, וחקיקה פרטנית כזאת, נוכל לתקן את המצב כאשר במדינה הזאת השתרשו נהגים, קריטריונים ודרכי התנהגות שמפלים לרעה אנשים רק בגלל השתייכותם ללאום מסוים או לדת מסוימת. 
       
       גם החקיקה שהזכיר קודמי, שקבעה שגם לערבים תהיה מידה של ייצוג בדירקטוריונים, איננה מתבצעת. לאחרונה שמענו שראש הממשלה מקפיא מינויים לדירקטוריונים עד שימלאו אחר החוק הזה. אינני יודע מה קרה עם ההקפאה הזאת – האם זה באמת הוביל לתוצאה חיובית, האם ההקפאה נמסה או שמא זה עדיין ממתין. תודה רבה.
       
היו"ר חמי דורון:
       
       תודה רבה, אנחנו עוברים להצבעה. חבר הכנסת רצאבי, אני מציע שתתפוס את מקומך, לאור העובדה שזו הצעת החוק שלך, בין היתר. 
       
       אנחנו מצביעים על הצעת חוק החברות (תיקון מס' 3) (כשירות דירקטורים חיצוניים), התשס"ה-2004. 
       
הצבעה מס' 7
       
בעד ההצעה להעביר את הצעת החוק לוועדה - 14
נגד – אין
נמנעים – אין
ההצעה להעביר את הצעת חוק החברות (תיקון מס' 3) (כשירות דירקטורים חיצוניים), 
התשס"ה-2004, לוועדת החוקה, חוק ומשפט נתקבלה.
       
היו"ר חמי דורון:
       
       רבותי, 14 חברי כנסת בעד, אין מתנגדים ואין נמנעים. הצעת החוק אושרה בקריאה ראשונה, ותעבור לוועדת החוקה, חוק ומשפט להכנה לקריאה שנייה ושלישית. תודה. 
       
       
מסמכים שהונחו על שולחן הכנסת

היו"ר חמי דורון:
       
       יש הודעה של מזכירות הכנסת.
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונחה היום על שולחן הכנסת החלטת ועדת הכנסת על מועדי הכנסים במושב השלישי של הכנסת השש-עשרה - אוקטובר 2004 עד אוקטובר 2005. תודה. 
       
היו"ר חמי דורון:
       
       תודה רבה. 
       

הצעת חוק זכויות התלמיד (תיקון) 
(שמירה על כבוד עובד הוראה), התשס"ה-2004
       [רשומות (הצעות חוק, חוב' כ/54).]
(קריאה ראשונה) 

היו"ר חמי דורון:
       
       אנחנו עוברים להצעת החוק הבאה: הצעת חוק זכויות התלמיד (תיקון) (שמירה על כבוד עובד הוראה), התשס"ה-2004, של חברת הכנסת גילה פינקלשטיין - קריאה ראשונה. תציג את הצעת החוק חברת הכנסת פינקלשטיין. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, לפני שנים מספר, כאשר בתי-הספר שמעו על מגילת זכויות התלמיד, הייתי מנהלת בית-ספר, ומאוד שמחתי. השקנו כוסיות ושמחנו מאוד על מגילת זכויות התלמיד. כשהגעתי לכנסת, עיינתי במגילה וראיתי שחסר שם פרט מאוד חשוב – במגילת זכויות התלמיד מציינים שיש לכבד את החבר, את הזולת, את תלמידי הכיתה, אבל שכחו לציין כי יש לכבד את עובד ההוראה. 
       
       התיקון שלי מציין שיש לכבד את עובד ההוראה, כי נוצר מצב של חוסר איזון בין זכויות התלמיד לזכויות המורים. המורה עומד בכיתה, אין לו אוטוריטה; הוא לא מרגיש את הסמכות שהיתה לו פעם. נכון, למשרד החינוך יש הרבה פרויקטים, ובהדרכת משרד החינוך עסקנו רבות בנושא של מיגור האלימות. אבל אנחנו חייבים לזכור, ששום רפורמה לא תציל את מערכת החינוך אם לא נמגר את האלימות. 
       
       מעולם לא הצעתי שמורה יכה תלמיד – אסור להכות תלמיד. מורה שיפעיל אמצעי משמעת אלימים נגד תלמידים, צריך למצות אתו את הדין חינוכית ומשפטית. לצערי, היתה איזו אי-הבנה – נכתב דבר כזה בעיתונות, אבל למחרת, בשבת, היתה הבהרה, וכתוב שחברת הכנסת גילה פינקלשטיין אומרת שאסור להכות תלמיד. 
       
       מה שקורה הוא, שאם אנחנו רואים בחצר חבורת תלמידים מתקוטטים, מורים רבים חוששים לגשת ולהפריד. התלמיד אומר מייד: אני אתבע אותך, אסור לך לגעת בי. 
       
       עיינתי בחוקים של מדינות שונות, ותרגמתי חוקים שנקראים Zero Tolerance for Violence – אפס סובלנות לאלימות. לא המצאתי את הגלגל, אלא תרגמתי חוקים שקיימים במדינות נאורות באירופה ובארצות-הברית. ראיתי שקיימים שם חוקים שנותנים סמכות למורה, או גב להישען עליו – בסקוטלנד, באנגליה, בקרוליינה ובמרילנד. 
       
       ההצעה שלי היתה, שבכל בית-ספר תוקם ועדת משמעת, ובוועדה זו יהיו פסיכולוג, יועצת, הורים, נציג מועצת התלמידים והתלמיד עצמו – התלמיד ישמיע את גרסתו לגבי האירוע, ויהיה אפשר להרחיק אותו, אם צריך, מעבר למותר היום, להשעות אותו מעבר למותר, וידונו בכך הפסיכולוג, היועצת, ההורים וכל הנוגעים בדבר. 
       
       ריבוי המקרים שבהם מורים נקלעים ליחס אלים ומשפיל מצד התלמידים שלהם מעורר תהיות קשות בקרב אנשי חינוך ופסיכולוגים על היחס הנכון בין זכויות התלמיד לבין חובותיו. כבר דובר רבות על סכנת השחיקה הרבה שצפויה למורים בעבודתם, והוזכרו כמה גורמים: הרוטינה המייגעת, הטיפול בבעיות משמעת חוזרות ונשנות – אתם יודעים שמורים עוסקים כל כך הרבה בנושא המשמעת עד שהם לא מספיקים ללמד את החומר שהם רוצים ללמד. 
       
       נדמה שבשנים האחרונות מורים ומומחי חינוך מדווחים על הופעתו של גורם שחיקה חדש, שעוצמתו האדירה הופכת את כל הגורמים האחרים זניחים ולא משמעותיים. כוונתי כמובן לתופעת האלימות שמשתוללת במסדרונות בתי-הספר. לצערי, התופעה כבר מוכרת ומושרשת היטב בהוויה הישראלית: התנכלויות לרכושם של מורים, לבני-משפחתם, למורים עצמם. במקרה הטוב ההתנכלויות מסתיימות בנזק לתיק, לבגד או לרכב, ובמקרה הגרוע מדובר בפציעה, באשפוז ואפילו באיומים על חיי המורה. לצערי, הדוגמאות וההמחשות לחומרת המצב מתרבות, ואני מקווה שכבר הגענו למקרה הקיצוני ביותר ולא נחווה חמורים ממנו. 
       
       אכן, קשה לקרוא לתופעה הזאת גורם שחיקה, וצריך למצוא לה כינוי קיצוני והולם יותר, אך שורש התופעה הוא קריסת מעמדם של המורים. עובדי הוראה מתוודים שהם חשים היטב את ההתפוררות וההידרדרות של סמכותם יחד עם חוסר ביטחון מעיק בכל הקשור לשלומם ולביטחונם. אין פלא שכל אדם שעיניו בראשו מדיר את רגליו מלימודי הוראה, מתוך דחף בריא למצוא מקום תעסוקה שנותן כבוד, מעמד אישי וביטחון עצמי. לא פלא שכמעט מחצית מכלל המורים בבתי-הספר היסודיים מעוניינים לעזוב את מערכת החינוך, והנותרים חשים מרירות ועייפות. 
       
מגלי והבה (הליכוד):
       
       על סמך איזה נתון את אומרת שמחצית מכלל המורים רוצים לעזוב?
       
היו"ר חמי דורון:
       
       חבר הכנסת מגלי והבה, תהיה לך אפשרות לומר את דבריך. 

גילה פינקלשטיין (מפד"ל):
       
       לפעמים גם טובים רוצים לעזוב. אנחנו צריכים לתת להם את הסמכות ואת הכלים כדי להחזיר להם את המעמד שהיה להם. חמור מכך, לאחרונה נתקלתי במכתב שכותבת מורה ותיקה למורה חדשה בביטאון "קשר עין": "גם אני באתי כמוך, מלאת אמונה ורצון טוב. יכולתי ללמוד הכול עם נתוני הפתיחה שלי. הכול. בחרתי באהבה גדולה במקצוע שראיתי בו שליחות. עם הזמן הפכתי לאדם כבוי, הברק מפנה את מקומו לעייפות מתמשכת, לדיכאון בלתי מוסבר. את תבואי סחוטה בסופו של דבר כל יום הביתה, כולך כבר דרוכה ליום הקרב שלמחרת. ברחי עכשיו, הצילי את עצמך. את יכולה, את עדיין צעירה. אל תשקעי בבוץ הטובעני שלפנייך". כך כותבת מורה ותיקה למורה צעירה, והמלים מדברות בעד עצמן. 
       
       רבים רואים במשקל העצום שהעניקה החברה בכלל ומערכת החינוך בפרט לזכויותיו של התלמיד – ובהתמקדות בזכויות – ללא שיחה, דיון, או שיג ושיח בנושא זכויות המורה, את הגורמים המרכזיים לפריקת העול והסמכות. הדגשת זכויות התלמיד גימדה מבלי משים את חובותיו כלפי המורים ועובדי ההוראה. אט-אט הפנים התלמיד הממוצע את רשימת זכויותיו, בלי להבין כי חובותיו הן ערובה לזכויותיו. עד כה חייב החוק הקיים את בתי-הספר לקרוא באוזני התלמידים את זכויותיהם בתחילת שנת הלימודים. התלמיד התרגל לדקלם "מגיע לי", בלי לגלות אחריות גם למוטל עליו כלפי המורים ועובדי ההוראה. אין לנו זכות לוותר לתלמידים על חובותיהם, כפי שחובה עלינו להגן על זכויותיהם. 
       
       יש לנקוט מכלול צעדים שיגבירו את המוטיבציה בקרב המורים ולחזק את מעמדם הן בשיפור ממשי של התנאים הן בהשבת כבודם למקומו הראוי. 
       
       במסגרת התיקון לחוק זכויות התלמיד מוצע, כי לצד זכויותיהם יובאו לידיעת התלמידים בתחילת שנת הלימודים גם חובותיהם כלפי עובדי ההוראה, יצוינו כללי ההתנהגות הנאותה והחובה למנוע אלימות גופנית ומילולית הן כלפי מורים הן כלפי תלמידים. כשם שהמורה שומר על כבודו ועל שלמות גופו של התלמיד, כך חייב התלמיד לשמור על כבודו ועל שלמות גופו של המורה. 
       
       אבקש את תמיכתכם בחוק, שיש בו כדי לחזק את מעמד המורה בישראל, ובצד זה - להיטיב עם תלמידיו. תודה. 
       
היו"ר חמי דורון:
       
       תודה רבה. חבר הכנסת משה גפני – אינו נוכח; חבר הכנסת אופיר פינס-פז – אינו נוכח; חבר הכנסת מאיר פרוש – אינו נוכח. חבר הכנסת מגלי והבה, בבקשה. אחריו - חברי הכנסת יעקב מרגי, עזמי בשארה ואיתן כבל.
       
מגלי והבה (הליכוד):
       
       אדוני היושב-ראש, גברתי שרת החינוך, הייתי רוצה שלא תהיה חקיקה בנושא הזה. אני חושב שמערכת החינוך אמורה להיות מבוססת על ערכים, והערכים שאנחנו מדברים עליהם הם דו-סטריים – גם הערכים שהתלמיד צריך לקבל מההורה וגם הערכים שהוא צריך לקבל מהמורה. 
       
       גברתי השרה, אם היינו במצב כלכלי יותר טוב, הייתי רוצה לראות שמשכורות המורים תהיינה המשכורות הגבוהות במשק. ברגע שיש רוגע כלכלי למורה שעובד במשך כל השנה, ויש לו האפשרות והיכולת להיות שקט מבחינה כלכלית, זה מקרין על התמסרותו למקצוע שלו. רבות מן המדינות בעולם העדיפו – קבעו סדר עדיפויות שבו המשכורות הגבוהות ביותר ניתנות למורים, אם בחינוך היסודי ואם בתיכון. זאת השיטה להיטיב עם מי שמקדישים את החיים שלהם למען חינוך ילדינו. 
       
       לבוא היום לנסות לחוקק חוקים פופוליסטיים, עם כל הכבוד לחברתי, כדי להיות אלוף בחקיקה? אפשר לעשות חוקים מעולים. 
       
גילה פינקלשטיין (מפד"ל):
       
       איפה היית כשהועלו פה זכויות התלמידים?

מגלי והבה (הליכוד):
       
       אני חושב שלא הפרעתי לך, והיה לי מה להעיר. 
       
היו"ר חמי דורון:
       
       חברת הכנסת פינקלשטיין, אמרת את מה שהיה לך לומר. אנא ממך. תודה.
       
מגלי והבה (הליכוד):
       
       אני חושב שלומר, כחברת ועדת החינוך, ש-50% מכלל מורי בתי-הספר היסודיים רוצים לעזוב את המערכת, זה חסר אחריות. אני יודע שלמורים יש קשיים, אבל יש מורים שמשקיעים את נשמתם. אני יכול להעיד על עצמי, גברתי שרת החינוך, כי בת-הזוג שלי היא מורה. אני רואה איזו השקעה היא משקיעה ואילו ערכים היא מביאה לתלמידים. להגיד שהיא רואה בהיותה במערכת החינוך מעמסה והיא רוצה לעזוב – זה לא אחראי. עדיין יש במערכת טובים שרוצים להשקיע במערכת, ועלינו, ככנסת, לשמש דוגמה לאותם תלמידים ולאותם מורים. על ההורים גם לקחת אחריות לילדים שלהם. 
       
       נשקיע בחינוך הילדים שלנו מהגיל הרך, ונקבל תוצרת טובה. לחוקק חקיקה שמטרתה לומר למורים בתחילת שנת הלימודים להציג את הזכויות שלהם לפני תלמידיהם? אני קורא את חוזרי המנכ"לית של משרד החינוך, או אפילו את האיגרת של השרה בתחילת השנה, שמטרתה לעודד את הכבוד למורים ולמערכת – זאת השיטה, ולא חקיקה. תודה רבה. 
       
היו"ר חמי דורון:
       
       תודה רבה לחבר הכנסת והבה. חבר הכנסת יעקב מרגי – אינו נוכח; חבר הכנסת עזמי בשארה – אינו נוכח. חבר הכנסת איתן כבל, בבקשה. אחריו - חברי הכנסת נסים זאב, איוב קרא, אהוד יתום, עבד-אלמאלכ דהאמשה, עסאם מח'ול ויצחק הרצוג. 

עסאם מח'ול (חד"ש-תע"ל):
       
	לפי המחשב שלי - - -

היו"ר חמי דורון:
       
       מה שקובע זה לא המחשב, אדוני. מה שקובע זה אני. אדוני יודע את זה. אדוני חבר כנסת ותיק, יותר ממני. הוא מכיר את העניין. 

עבד-אלמאלכ דהאמשה (רע"ם):
       
       עדיף שיהיה תיאום בין המחשב שלנו למחשב של אדוני. 

היו"ר חמי דורון:
       
       לפעמים קורות צרות גם בגן-עדן, ולכן לפעמים יש תקלות. חבר הכנסת כבל, שלוש דקות לרשותך, בבקשה.  

איתן כבל (העבודה-מימד):
       
       אדוני היושב-ראש, גברתי השרה, חברי חברי הכנסת, גם אני יכול לומר שאני לא מתלהב מהחוק המונח לפנינו, ולו מהסיבה הערכית, שזה לא מסוג הדברים שאתה חושב שתביא בחקיקה ויימצא להם הפתרון. הלוואי שידעתי שאם החוק הזה יעבור, יבוא שלום עלינו. הייתי שמח מאוד.

	זו חקיקה מהסוג שאין לה גבול; הרי מחר נחוקק שתלמידים חייבים לסיים בציון מסוים. זה עניין ערכי. כשמדברים על עניין ערכי, אי-אפשר להכניס אותו לתוך מסגרת של חוק. גברתי השרה, אפשר לומר שצריך לעשות את זה, ואני מניח שעושים את זה – ואפשר לומר שלא עושים את זה מספיק. צריך לבנות מערך שיעור שנתי, שכל שלושה חודשים יהיה יום אחד שהוא יום מערכת היחסים בין התלמיד לבין המורה. ביום זה יינתנו הרצאות, יוצגו הצגות ויהיו פעילויות שיש בהן אינטראקציה, על מנת לנסות ולגרום לתלמידים להעריך את המורים שלהם. 

       אבל הרי אין גבול. אנחנו תמיד אומרים את הקלישאה שהכול מתחיל בחינוך. אבל כמה החינוך יכול לשאת על עצמו? כמעט אין נושא שעולה בבית הזה, ולא חשוב באיזה תחום – ספורט, אלימות בכבישים – ובסוף אנחנו חוזרים ואומרים: הכול מתחיל מהחינוך. מה לעשות, אי-אפשר לעשות חינוך מיוחד נגד אלימות בספורט, חינוך מיוחד לנסיעה. 

שרת החינוך, התרבות והספורט לימור לבנת:
       
       זה מה שמצפים.

איתן כבל (העבודה-מימד):
       
       בדיוק, אבל זה לא עובד כך. 

היו"ר חמי דורון:
       
       חבר הכנסת כבל, לא צריך חינוך מיוחד לנושאים האלה. צריך פשוט חינוך, זה הכול. 

איתן כבל (העבודה-מימד):
       
       נכון. מנקודת המבט שלי אין צורך בחינוך מיוחד למערכת היחסים בין המורים לתלמידים, ועוד בחקיקה. אילו הייתי מורה, גברתי חברת הכנסת פינקלשטיין, הייתי עושה הכול כדי שלא להביא הצעת חוק כזאת. כי בעצם יש כאן הודאה של המורים בכישלון טוטלי ביכולות שלהם לייצר מערכת יחסים נכונה בינם לבין התלמידים. 
       
       אני אומר לך, ואני מסיים, אדוני, זה לא ילך בחקיקה. זה חוק שפשוט לא מתאים לו להיכנס לספר החוקים; אני מצטער להגיד לך את זה. העניין חשוב, אמיתי, אבל הוא לא מתאים לספר החוקים. תודה. 

היו"ר חמי דורון:
       
       תודה רבה לחבר הכנסת כבל. חבר הכנסת נסים זאב, בבקשה. אחריו, כמו שאמרתי, חבר הכנסת איוב קרא.

נסים זאב (ש"ס):
       
       אדוני היושב-ראש, "חנוך לנער על-פי דרכו". ברור שלא מקנים חינוך בדרך של הצעת חוק. אבל מה לעשות, זו המציאות המרה שלנו. כדי להחדיר ערכים חינוכיים ומוסריים חייבים להביא את זה לחקיקה של הכנסת. 
       
       העלייה התלולה באלימות נגד מורים מחייבת אותנו להחדיר בלב התלמידים, חינוכית ומוסרית, את הכבוד למורה מבחינת "יהי מורא רבך כמורא שמים". אדוני היושב-ראש, הבעיה היא, שכשאין מורא שמים, כיצד אפשר לדרוש מהתלמיד שיהיה ירא מרבו או ממורו?

       יש גידול של 54% בתלונות של מורים על אלימות של תלמידים והוריהם נגדם. היום זה כבר לא רק התלמידים שבאים. כל אחד מביא את אביו, וגם את אמו, וכולם בלהקה צועקים על המנהלת או על המורה, איך העז בכלל לשלוח את התלמיד הביתה. התלמידים מאיימים על המורים שלא יתלוננו, וגם לאחר שהתלוננו, הם דורשים מהם באיומים לבטל את התלונה. 

       אני יודע שמשרד החינוך מעודד מורים לדווח על מקרי אלימות. אבל המורים לא רוצים לשתף פעולה, משום שהמורים חוששים שאם ייוודע שהתלמיד פגע בהם, הדבר יתפרש כהודאה בחולשה וכערעור על סמכותם. יש גם החשש של המנהלים ליוקרת בית-הספר. כל מנהל רוצה לשמור על יוקרת בית-הספר – אצלי אין אלימות, אצלי הכול בסדר. גם המורה חושש מאוד שהמנהל יראה בו מורה חלש, שאין לו היכולת לשלוט בכיתה. לכן הוא מעדיף להשאיר את האלימות בינו לבין עצמו.

       חוק זכויות התלמיד ומגילת זכויות התלמיד פגעו במעמדם של המורים, גרמו לעלייה באלימות כלפיהם. כמו שאמרה חברת הכנסת גילה פינקלשטיין: אם מחצית מהמורים חוששים ואומרים שחוק זכויות התלמיד פגע בהם, זאת אומרת שהם מאוימים. מורה מאוים מעדיף לא להיות מורה בבית-הספר. מורה לא יכול להקנות ערכים חינוכיים כאשר התלמידים מאיימים עליו. הוא עושה זאת בלית ברירה, זו הפרנסה שלו. 

       אלימות התלמידים היא בעליית מדרגה. פנצ'רים, חבלות ברכב, הטרדות טלפוניות, קללות נמרצות, איומים ואלימות פיזית הפכו למנת חלקם של מורים רבים ברחבי הארץ. כולנו זוכרים את המקרה הטרגי של המורה שאושפזה בבית-החולים באשקלון במצב לא פשוט, במצב קשה, אחרי שנפגעה משקית מים שהשליך עליה תלמיד מהקומה השלישית. 

       לכן, אדוני היושב-ראש, אי-אפשר להתעלם מהמציאות המרה הזאת. חייבים, בכל דרך, להחדיר לתלמידים דרך-ארץ וכבוד כלפי המורה. ואם יהיה צורך בחקיקה, שזה יבוא בחקיקה, לא צריך להתרגש מכך. 

היו"ר חמי דורון:
       
       תודה רבה, חבר הכנסת נסים זאב. חבר הכנסת איוב קרא, בבקשה. אחריו - חבר הכנסת אהוד יתום. שלוש דקות לרשותך, אדוני. 

איוב קרא (הליכוד):
       
       אדוני היושב-ראש, חברי חברי הכנסת, ראשית אני רוצה להודות לחברת הכנסת פינקלשטיין על שהביאה את הצעת החוק החשובה הזאת. הצעת החוק הזאת היא עוד נדבך בניסיון שעושה שרת החינוך מאז נכנסה לתפקידה, לדעתי, להרים את קרנה של מערכת החינוך, והדבר נעשה בצורה די מכובדת וטובה. החוק חשוב מאוד, לדעתי – בהמשך לחוק זכויות התלמיד, שפגע קצת במעמדם של המורים, כי שם לא שמו לב שצריך לדבר גם על מה שמעבר לנושא התלמיד והזכויות שלו; צריך לדבר גם על מעמד המורה.

       אין לי ספק שהחינוך מתחיל בבית. על זה אין ויכוח. בעצם המורה מעצב את אישיותו של התלמיד. אבל מאז נכנס לתוקפו חוק זכויות התלמיד, יש מין אפתיה אצל תלמידים, יש אנרכיה. אני חושב שצריך לחזק את מעמדם של המורים בד-בבד, ובעצם בחוק הזה אנחנו נותנים למורים את הכבוד שנרמס ברגל גסה, וגם שומרים על זכויות התלמיד.

       הדבר הזה מחויב לנוכח ההידרדרות בפשיעה בקרב בני-נוער ובשימוש בסמים. ראינו אתמול את ה"חגיגת". ביקשתי היום, בהצעת חוק, להביא לכך שיכניסו את ה"חגיגת" לסל הסמים המסוכנים.

	לכן, עם כל הכבוד לאלה שחושבים, אולי, שזאת קריאת תיגר על זכויות התלמיד, אני חושב שבהצעת החוק הזאת אנחנו מחזקים את מערכת החינוך, ואני קורא להצביע יחד עם חברת הכנסת פינקלשטיין, כדי שיחד עם שרת החינוך אולי נבשר סוף-סוף גם חינוך נכון, גם מעמד לתלמיד בראייה דמוקרטית נכונה, אבל גם לא נשכח שבעצם המורה הוא לב-לבה של הבעיה החינוכית, וגם על מעמדו צריך לשמור. תודה. 

היו"ר חמי דורון:
       
       תודה רבה, חבר הכנסת איוב קרא. חבר הכנסת אהוד יתום – אינו נוכח. חבר הכנסת עבד-אלמאלכ דהאמשה, בבקשה. עוד לא מצביעים, חברת הכנסת פינקלשטיין. אל נא בחופזה. אל תמהרי. בבקשה, חבר הכנסת דהאמשה, יש לך שלוש דקות. 

עבד-אלמאלכ דהאמשה (רע"ם):
       
       כבוד היושב-ראש, גברתי השרה, חברי חברי הכנסת, גם בהצעה הקודמת אמרתי שהחקיקה אינה המכשיר הראוי, כנראה, במקרים כאלה, אף שבעיקרון היא בכיוון הנכון, כפי שהחקיקה לא עזרה למנות דירקטורים מבני המיעוט הערבי במדינה הזאת – ואני לא מסכים למלה מיעוטים סתם, או לכינוי לא-יהודים. צריך לקרוא לדברים בשמם: במדינה הזאת חיים שני לאומים, יהודים וערבים. אני לא מכיר לאום שלישי. ולכן, ראשית פתרון הבעיה הוא להכיר האחד את השני ולהכיר האחד בשני בדרך הנכונה, וזה אולי יהיה הצעד הראשון בכיוון הנכון. 
       
       אכן כך. לא בחקיקה ייפתרו הבעיות האלה, אלא בחינוך חברתי. לא בחקיקה נלמד את התלמידים לכבד את המורים, לכבד את בית-הספר ולכבד את החינוך. מה זה, ללכת בבוקר לבית-הספר והמורה יוציא את החוק מתחת לז'קט ויגיד: רגע, רגע, תלמידים, יש חוק, הכנסת חוקקה חוק שלפיו אתם חייבים לכבד את המורים שלכם? 
       
       הכיוון הוא חיובי, אני בעד – התלמידים חייבים לכבד את המורים שלהם. אבל בחקיקה נלמד אותם לכבד? אם לא יהיו לנו מורים שיודעים להבין את שפתם ואת רחשי לבם של התלמידים, ואיך להעביר להם בדרך חינוכית, חיובית, אוהדת, אבהית – הייתי אומר, חמה ממש – שיש בחברה ערכים, ויש טוב ויש רע, ויש אסור ויש מותר, ויש חיובי, ויש מצוינות – הערכים האלה הם נכסי צאן ברזל של כל חברה מתוקנת, והם למעשה הערכים שהדת מקנה לנו וזורעת בנו כשאנו עדיין ילדים קטנים. 
       
       אני יודע שיש מלומדים שיגידו: רגע רגע, מה אכפת לנו, לא רוצים דת. בסדר, לך תהיה פגאן, או מה שאתה רוצה, אבל דע שרק מהדת ומאלוהים עצמו זה התחיל. הוא לימד אותנו, על-ידי שליחיו, ועל-ידי ספריו, ועל-ידי נביאי הטוב באנושות, מה זה אסור ומה זה מותר, ומכאן מתחילים להבין את כל תורת החיים. 
       
       אני לא רוצה להרחיב בדברים. אני לא רוצה להיראות פה כמטיף דתי או כמטיף לדת מסוימת, אבל אני מחזיר את הדברים לשורשים, ליסוד שלהם. אני חושב שאנחנו חייבים לעשות הרבה, והצעת החוק לא באה סתם, אלא באה כי כנראה הילדים באמת זקוקים לחינוך, וצריך להקנות להם את הערכים ואת ההבנה שהם חייבים לכבד את המורים שלהם. 
       
       אני לא אתנגד להצעה וגם לא אתמוך בה. אני חושב שהיא לא הדרך הנכונה לחנך ילדים, וכנראה אמנע בהצבעה, אדוני היושב-ראש. תודה רבה.

היו"ר חמי דורון:
       
       תודה רבה, חבר הכנסת דהאמשה. חבר הכנסת עסאם מח'ול, בבקשה. אחריו - חבר הכנסת יצחק הרצוג, ויסיים - חבר הכנסת יצחק לוי. 

עסאם מח'ול (חד"ש-תע"ל):
       
       אדוני היושב-ראש, חברי הכנסת, גברתי השרה, אין ספק שערכים יכולים לייצר חוקים, אבל חוקים אינם יכולים לייצר ערכים. אני חושב שמנסים לעשות עבודה קלה כאן, בבית הזה. יש בעיה אמיתית של אלימות בבתי-הספר, שהופכת להיות בעיה זועקת ומזעיקה, אבל מחפשים טרף קל. מכניסים עוד חוק: התלמידים צריכים לכבד את המורה. אני חושב שיש כאן פספוס, כאשר פונים למקום הזה, הלא-רלוונטי, כדי לטפל בבעיה האמיתית, וצריך לשאול את השאלות האמיתיות.
       
       לדעתי, אם לא שמים לב, אם לא מאתרים שיש שינוי מבני במצב החינוך, בתפיסת החינוך, בתפיסת מעמדו של המורה – לא רק בגללו ולא רק בגלל המערכת, אלא בגלל ההתפתחות הכוללת, שבה הפסיק המורה להיות מקור המידע, מקור הידע העיקרי, סמכות הידע בבית-הספר, והפך להיות אחד ממקורות הידע, אחת מסמכויות הידע, שאפשר למצוא גם בטלוויזיה, שאפשר למצוא גם באינטרנט, והמורה – התפקיד שלו פחת, הדברים שהוא יכול לחדש לתלמיד הולכים ומצטמצמים, והוא נשאר עם התפיסה הישנה של המורה, שבה הוא היה הסמכות הבלעדית של הידע, ה-agent העיקרי של הידע. אנחנו לא שמים לב לעניין הזה.
       
       לכן, אני אומר שיש קשר בין הרמה שבה המורה יכול להיות מעניין ולתת אינפורמציה מעניינת לתלמיד לבין הפחתת האלימות בבית-הספר.
       
       הדבר השני – התלמידים הם לא מקור האלימות, הם תוצאה ותוצר של האלימות של החברה שלהם. אל בית-הספר מתנקזת האלימות של חברה שלמה, של תפיסת עולם כוללת ששוררת ושולטת בחברה הישראלית, ואת זה צריך לראות. צריך לראות שאי-אפשר לדבר על אלימות בלי לראות את האבטלה, ואת העוני, ואת הפשיעה, ואת בתי-הספר הצפופים, את חצרות בתי-הספר הצפופות, את הכיתות הצפופות בבתי-הספר - - -

היו"ר חמי דורון:
       
       נא לסיים. 

עסאם מח'ול (חד"ש-תע"ל):
       
       אני מסיים, אדוני. ולכן אני אומר, יש מי שמנסה לצמצם את זה לחקיקה, ולצמצם את זה לאמירה אחת ויחידה, כאשר למשל בכל שנה, כשהמורים נאבקים על שכרם, מי לא מסית נגדם והופך אותם לסמרטוט מכיוון שהם נאבקים על הזכויות שלהם? ואתם רוצים שהתלמידים יכבדו אותם? 
       
       לכן, אני חושב שזה עניין של ערכים, עניין של ראייה כוללת, של ראייה מערכתית כוללת, רב-מערכתית, שצריך לשים אותה על השולחן, לדון בה בצורה רצינית, ולא לטפל בה בחקיקה לא רלוונטית. תודה.

היו"ר חמי דורון:
       
       תודה רבה, חבר הכנסת מח'ול. חבר הכנסת יצחק הרצוג, בבקשה, ואחריו - חבר הכנסת יצחק לוי. 

יצחק הרצוג (העבודה-מימד):
       
       איפה  השרה?
       
היו"ר חמי דורון:
       
       השרה יושבת עכשיו בתא העוזרים הפרלמנטריים.

יצחק הרצוג (העבודה-מימד):
       
       גברתי השרה.

היו"ר חמי דורון:
       
       היא מתגעגעת אולי לימים עברו. גברתי שרת החינוך. 

שרת החינוך, התרבות והספורט לימור לבנת:
       
       כן. בבקשה.

יצחק הרצוג (העבודה-מימד):
       
       אני לא יודע, יהיה גם קשב לאופוזיציה?

שרת החינוך, התרבות והספורט לימור לבנת:
       
       יש לי חלוקת קשב. 

היו"ר חמי דורון:
       
       אתה יודע, לנשים יש חלוקת קשב, חבר הכנסת הרצוג. לא כמונו הגברים - - 

יצחק הרצוג (העבודה-מימד):
       
       אני יודע, גם לי יש חלוקת קשב.

היו"ר חמי דורון:
       
       - -  אנחנו קצת יותר מוגבלים. בבקשה. שלוש דקות. 

יצחק הרצוג (העבודה-מימד):
       
       אדוני היושב-ראש, חברות וחברי הכנסת, החוק שמדובר בו הוא חוק מיוחד מאוד, והוויכוח הוא באמת ויכוח מעניין. הקשבתי קשב רב לידידי חבר הכנסת עבד-אלמאלכ דהאמשה, ויש צדק בדבריו. אתה הרי אומר בעצם – כל מערכת היחסים בין מורה לתלמיד היא לא מערכת יחסים למחוקק. לכאורה היא מערכת יחסים וולונטרית. אתה צריך להבין שאתה צריך לתת תמיד כבוד למורה. אתה צריך להבין את מעמדו ותפקידו. דא עקא, שהמציאות שאנחנו חיים בתוכה היא מאוד בעייתית. 
       
       אני זכיתי, כהורה לילדים במערכת החינוך, גם להעביר מערכי שיעור לתלמידים. יש תוכנית כזאת, שאתה מחליף את המורה פעם בשנה ביום כזה. יצאתי מותש אחרי חצי שעה, ואני אומר את זה גם לידידתי חברת הכנסת פינקלשטיין. ציבור הילדים הישראלי הוא ציבור לא קל ללימוד. יש בו חוסר מנוח, חוסר משמעת, יש בו אלימות לא פשוטה, אפילו תחושה של חוצפה. זה לא דבר חדש. 
       
       יתירה מכך, בשנים האחרונות ההורים תמיד מצטרפים, תמיד יש הורה שלא מוכן לשמוע ביקורת בונה ממורה והוא מייד חושב שהמורה "מחפש" אותו, והוא יגיש תלונה עליו וירדוף אותו. לאחרונה זה הגיע למצבים של אלימות, והאלימות הזאת היא כתובת על הקיר והיא מאוד מאוד בעייתית. 
       
       אין בחוק הזה הצעה להפעיל משטרה נגד תלמידים, אבל יש בחוק הזה אמירה שמאזנת, שאומרת שאכן יש זכויות לתלמיד, וזה חשוב מאוד, אבל יש גם הצורך להבטיח ולאזן עם מעמדו של המורה, ויש צורך גם בחוק לומר שיש הבדל. כן, יש מעמד מיוחד למורה, ואם יש לך זכות, יש לך גם חובה, חובה להתייחס למורה בצורה נאותה. 
       
       גברתי השרה יודעת שמעמד המורה גם ייגזר מהאיכויות שלו, מהיכולת שלו ללמד, מהתנאים שלו, מהמעמד החברתי שלו, דברים שמטופלים כולם בדוח ועדת-דברת, שלדעתי הוא דוח חשוב מאוד. אני חושב שהדוח הזה יכול להצעיד אותנו להתמודדות עם הבעיה, אבל אני חושב שבד-בבד האמירה שהחוק הזה מבטא היא אמירה חשובה מאוד. אני מברך את חברת הכנסת פינקלשטיין על היוזמה. אני מקווה שהיא תצא מאוזנת, נכונה, שהיא לא תביא לידי גיחוך אבל תביא לידי אמירה שכל תלמיד יבין את משמעותה מיומו הראשון בבית-רבן. תודה רבה. 
       
היו"ר חמי דורון:
       
       תודה רבה לחבר הכנסת הרצוג. חבר הכנסת יצחק לוי, בבקשה, אחרון הדוברים. 
       
שרת החינוך, התרבות והספורט לימור לבנת:
       
       אני מבקשת לדבר אחריו. 
       
היו"ר חמי דורון:
       
       לך מותר, יש לך פריווילגיה. אם כך, חבר הכנסת לוי לא יהיה אחרון הדוברים, השרה תהיה אחרונת הדוברים. 
       
יצחק לוי (מפד"ל):
       
       אדוני היושב-ראש, רבותי חברי הכנסת, חוק זה גם מסר, חוק זה לא רק אות כתובה, חוק זה לא רק עונש, חוק זה לא רק עניין פלילי או עניין אזרחי. יש חוקים שהם גם מסר, והמסר הזה מחלחל בצורה כלשהי. 
       
       אפשר היה לשאול בשביל מה צריך את חוק זכויות התלמיד, הרי יש משרד החינוך ויש פיקוח ויש מועצה פדגוגית ויש מזכירות ויש מנהל בית-ספר ויש מפקח, והם יקבעו מה התלמיד צריך לעשות ואיך שומרים על זכויות התלמיד. והנה, בכל אופן הכנסת חוקקה חוק זכויות התלמיד. אני לא דן עכשיו אם זה היה נצרך או לא היה נצרך, או אם זה היה טעות או לא. אבל אם יש חוק זכויות התלמיד, יש מקום בחוק הזה לדבר גם על זכות המורה. 
       
       גברתי השרה, אנחנו מאוד מודאגים ממה שקורה לאחרונה בנושא יחסי תלמידים--מורים. אני יודע שזה לא בכל בתי-הספר. אני יודע שכאשר אנחנו קוראים ידיעה בעיתון נראה לנו כאילו כל הארץ מוכה באלימות הזאת. אני  יודע שזה לא נכון, זה לא בכל מקום. אבל התופעה מדאיגה. לא הכרנו את זה בעבר. לא הכרנו בעבר תופעות שתלמיד קם על רבו או על מורו ומרים יד, או אפילו עושה פעולות אחרות, כגון נזק למכונית שלו או כל מיני דברים אחרים. הדברים האלה לא היו מוכרים לנו. 
       
       לצערנו הרב זאת תופעה כללית בחברה, אבל מערכת החינוך לא פטורה מלעסוק בה. נכון שלא הכול מתחיל בבית-הספר ונגמר בבית-הספר. אנחנו חיים במציאות שלצערנו הרב אווירת האלימות קיימת בה, אבל, גברתי השרה, אנחנו לא פטורים מלבוא לבית-הספר ולהגיד בבית-הספר: בואו נטפל בעניין. כלומר, אנחנו חלק מהעניין. כמו שנאמר למשפחה וכמו שנאמר לחברה וכמו שנאמר לוועדי עובדים וכמו שנאמר בכל מקום, אנחנו אומרים לבתי-הספר: זאת אחת הבעיות הקשות היום בחברה הישראלית, ואתם, בתי-הספר, המחנכים את אזרחי העתיד של מדינת ישראל, עשו כל מאמץ כדי שהתופעה הזאת לא תהיה בה וכדי שהילדים יצאו מחונכים כך שהם יתרחקו מאלימות. 
       
       אני חושב שהחוק הזה יכול רק לתרום. אני לא תולה בו תקוות רבות, אני רוצה לומר את האמת. אני לא חושב שהחוק הזה יפתור את הבעיה, ואני לא חושב שאם היום נצביע בעד החוק הזה בקריאה ראשונה ומחר בקריאה שנייה ובקריאה שלישית, האלימות תיעלם. לא כך הדבר. אבל יש לזה תרומה, ואנחנו צריכים לנצל את הכלי הזה, את המסר הזה, כדי לשדר לתלמידים שלנו – ואנחנו משדרים מכאן לכל אלה ששומעים – שאנחנו מבקשים ואנחנו דורשים מכל המערכת לעשות כל מאמץ כדי למגר את האלימות בחברה הישראלית. תודה רבה, אדוני היושב-ראש. 
       
היו"ר חמי דורון:
       
       תודה רבה לחבר הכנסת יצחק לוי. גברתי שרת החינוך והתרבות, בבקשה. 
       
שרת החינוך, התרבות והספורט לימור לבנת:
       
       אדוני היושב-ראש, ביקשתי את רשות הדיבור לא רק כי אני שרה תורנית עכשיו, אלא כמובן גם כשרת החינוך. 
       
       בשנת 2000 נחקק חוק זכויות התלמיד. אני זוכרת שאז הייתי רחוקה מאוד מלהתלהב מהחוק הזה. חבר הכנסת אורלב היה אז יושב-ראש ועדת החינוך והתרבות, והוא מיתן את נוסח החוק המקורי, כפי שהוא הובא אז. גם אז, כפי שהוא הובא, חשבתי שהוא מוגזם מאוד. לא שאין זכויות לתלמיד, ודאי שלתלמידים יש זכויות, צריכות להיות זכויות ואפילו צריך שהן יהיו ידועות. הטלתי אז ספק, וגם היום אני סבורה שלא חייב או אפילו לא רצוי שזכויות מהסוג הזה יהיו מעוגנות דווקא בחוק. 
       
       אני רוצה להזכיר כאן, שכאשר נכנסתי לתפקידי כשרת החינוך – ב-2000 עוד לא הייתי שרת החינוך, הייתי חברת כנסת באופוזיציה – אמרתי מייד בהתחלה שני דברים. האחד, אמרתי שאנחנו צריכים לחזק את לימודי המורשת: ציונות, יהדות וגם ערכים דמוקרטיים. הדבר השני שאמרתי – ועל זה זכיתי כמובן אז גם לסאטירה וגם להמנון ו"התקווה" ו"ירושלים" וכל אלה, ואשריני שכך, אני מאוד גאה בזה –  שצריך להחזיר את הדרך-ארץ של התלמידים כלפי המורים, כלפי ההורים; שצריך להפסיק את התופעה שתלמידים קוראים למורים שלהם בשמם הפרטי; שצריך להחזיר את הכבוד שתלמיד רוחש למורה; שצריך שתלמידים יקומו כשהמורים נכנסים לכיתה. את כל הדברים האלה אמרתי שצריך להחזיר, וכן תלבושת אחידה לבתי-הספר, על מנת שיהיה ברור לתלמידים, שכאשר הם באים לבית-הספר הם לא באים לעוד מסיבה, הם לא באים לחבר'ה עוד פעם, הם באים כדי להיות תלמידים. התפקיד שלהם בתוך בית-הספר הוא להיות תלמידים, וכאשר הם תלמידים, יש מורים; המורים הם לא חברים שלהם, המורים הם לא חלק מהחבר'ה, המורים הם הסמכות המורית. הם מלמדים אותם, הם מקנים להם ערכים, אבל הם סמכות מבחינתם. 
       
       את הדברים האלה אמרתי כאן, במקום הזה, מעל הדוכן הזה, אין-ספור פעמים. אמרתי את זה בכלי התקשורת למיניהם אין-ספור פעמים. 
       
עסאם מח'ול (חד"ש-תע"ל):
       
       למה זה לא עובד?
       
שרת החינוך, התרבות והספורט לימור לבנת:
       
       זה עובד, אבל זה רק בהתחלה. זה תהליך מאוד ממושך. אמרתי את זה בנאומי אין-ספור פעמים. בהתחלה כשאמרתי את הדברים, קיבלתי הרבה מאוד ביקורת, מטחים של ביקורת על ראשי - שאני רוצה להחזיר כל מיני ערכים ישנים ואני רוצה לפגוע בתלמידים וזה כבר מיושן ולא נוהגים כך. קיבלתי על הראש, אבל המשכתי והתמדתי בדיוק בדברים האלה. אני בטוחה שחלק גדול מכל אותן רעות-חולות שאנחנו עדים להן לא רק היום – זה לאורך שנים, זה תהליך של הידרדרות הולכת ונמשכת – הן תוצאה של העדר הדיסציפלינה, המשמעת, הכבוד, הדרך-ארץ כלפי המורים, ואגב, גם כלפי ההורים. זה נכון, גם כלפי ההורים היום אין בכלל דיסטנס, מרחק, כבוד, דרך-ארץ, איזה הבדל בין הילד לבין ההורה, בין הילד לבין המורים. 
       
       זה כן עובד, אבל הדרך או התהליך, ההפנמה של כל זה הם מאוד קשים, כי הלכנו צעד כל כך רחוק אחורה. בכלל, תמיד יש תהליך שדורש איזונים. פעם המשמעת היתה מאוד נוקשה. פעם, כשילד היה הולך לאבא או לאמא, הוא הלך בהכנעה כזאת, בפחד ממש, לא יראה, אלא ממש פחד אמיתי. אחר כך הלכנו לקיצוניות שבה ילד נותן לאבא צ'פחות וגם מרים עליו את הקול. לא צריך לא כך ולא כך; צריכה להיות דרך מאזנת, דרך ביניים,  שיש בה  יראת כבוד, אבל לא יראה ולא פחד מפני אבא, גם לא מפני מורה. והאיזון הזה הוא שצריך להיות מושג עכשיו, לא בקיצוניות הזאת, לא בקיצוניות השנייה. יש חוק זכויות התלמיד, צריכות להיות זכויות התלמיד; יש זכויות לתלמיד, אבל יש גם זכויות למורה. צריך להגן, צריך לעגן את הדברים הללו. 
       
       אם הזכרתי תלבושת אחידה, אני מדברת עליה זה ארבע שנים, ברוך השם, זה לקח זמן, זה היה תהליך, היום מתוך 3,500 בתי-ספר, 1,600 בתי-ספר לקחו על עצמם והיום נהוגה בהם תלבושת אחידה. 1,600. לא בכפייה, לא בחקיקה, לא בהנחיה, אלא בהמלצה שנתקבלה על-ידי 1,600 בתי-ספר, בשיתוף פעולה בין הנהלות בתי-הספר ומועצות התלמידים באותם בתי-ספר. אני רואה בזה הישג אדיר. זה חלק מהמשמעת, זה חלק מהחזרה מהתפרקות ערכית מוחלטת, שבה ילדות באות בחולצות בטן; כל אחת באה, יש תחרות בין הילדים. הנה יש תלבושת אחידה. זה תהליך, זה לוקח זמן, בסוף זה יקרה. לכן, הדברים שאמרתי כבר לפני ארבע שנים, לפני שלוש, לפני שנתיים ולפני שנה, זה  קורם עור גידים, רק צריך סבלנות והתמדה וזה יקרה. 
       
       הלוואי שלא היה צריך את התיקון לחוק שמציעה היום חברת הכנסת גילה פינקלשטיין. אלמלא היה חוק זכויות התלמיד, אולי לא היה צריך בכלל. אני מסכימה עם חבר הכנסת יצחק לוי שאומר כי הסיכוי שזה יעזור הוא לא גדול. בזה לא די כמובן. אבל בנסיבות הנוכחיות מוטב שזה יהיה כתוב בספר החוקים מאשר שלא יהיה כתוב. אי-אפשר להסתפק בזה כמובן. טוב שזה יהיה מאשר לא יהיה, אבל ודאי שאסור לאף אחד מאתנו, ודאי שלא למערכת החינוך, ודאי שלא לכנסת ישראל, לחשוב שבזה יצאנו ידי חובתנו. לא יצאנו ידי חובתנו, אבל אני תומכת בתיקון הזה משום שלדעתי זה המובן מאליו שצריך שייאמר בספר החוקים. תודה. 
       
היו"ר חמי דורון:
       
       תודה רבה לשרת החינוך והתרבות. אנחנו נפנה להצבעה. 
       
       אנחנו מצביעים בקריאה ראשונה על הצעת חוק זכויות התלמיד (תיקון) (שמירה על כבוד עובד הוראה), התשס"ה-2004. 
       
       
הצבעה מס' 8 
       
בעד ההצעה להעביר את הצעת החוק לוועדה –  12
נגד – 2
נמנעים – 1
ההצעה להעביר את הצעת חוק זכויות התלמיד (תיקון) (שמירה על כבוד עובד הוראה), 
התשס"ה-2004, לוועדת החינוך, התרבות והספורט נתקבלה.  
       
היו"ר חמי דורון:
       
       ובכן, 12 חברי כנסת בעד, שני מתנגדים, אחד נמנע. אני קובע שהצעת החוק עברה בקריאה ראשונה, והיא תעבור להכנה לקריאה שנייה ושלישית לוועדת החינוך והתרבות של הכנסת. 

       
מסמכים שהונחו על שולחן הכנסת
       
היו"ר חמי דורון:
       
       הודעה לסגן מזכיר הכנסת. 
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו היום על שולחן הכנסת – 
       
       לקריאה ראשונה, מטעם הממשלה: הצעת חוק הספנות (כלי שיט זר בשליטה של גורם ישראלי), התשס"ה-2004. 
       
       לקריאה ראשונה, מטעם חברי הכנסת: הצעת חוק העונשין (תיקון מס' 83) (צווי הפסקת שימוש למקום המשמש לביצוע עבירות זנות), התשס"ה-2004, של חברת הכנסת זהבה גלאון; הצעת חוק למניעת הונאה בתפילין ובמזוזות (תיקון) (מניעת הונאה בספרי תורה ובמגילות), התשס"ה-2004, של חבר הכנסת משה גפני; הצעת חוק הביטוח הלאומי (תיקון מס' 77) (פיצוי נפגעי גזזת), התשס"ה-2004, של חברי הכנסת עמיר פרץ, דוד טל ואילנה כהן; הצעת חוק הביטוח הלאומי (תיקון מס' 78) (אי-תשלום גמלאות בשל פשע שבוצע מתוך מניע לאומני), התשס"ה-2004, של חבר הכנסת אריה אלדד; הצעת חוק השבת קצבה לבן זוג שנישא בשנית ונישואיו השניים פקעו (תיקוני חקיקה), התשס"ה-2004, של חבר הכנסת דני יתום וקבוצת חברי הכנסת. תודה.
       
היו"ר חמי דורון:
       
       תודה, אדוני סגן המזכיר. 
       
       
שאילתות ותשובות
       
היו"ר חמי דורון:
       

       אנחנו נעבור לשאילתות לשר הפנים. סגן שר הפנים ויקטור בריילובסקי, בבקשה. מאחר ששר התקשורת עדיין לא הגיע, שינינו את סדר-היום. 

65. הסדרת מעמדם של לא-יהודים
       
חבר הכנסת דוד אזולאי שאל את שר הפנים
       ביום כ"ב באדר ב' התשס"ג (26 במרס 2003):
       
       פורסם כי כעת, בעקבות מדיניות חדשה, יוסדר מעמדם של שבעה לא-יהודים שבקשתם למעמד תושב נדחתה. 
       
       רצוני לשאול:
       
       1. מה היתה הבקשה בכל אחד משבעת המקרים שצוינו בכתבה, והאם אכן הם נדחו עד למינויך?
       
       2. האם הוסדר מעמדם ואושרה בקשתם מאז מינויך?
       
       3. אם כן – מה אושר לכל אחד מהמקרים?
       
תשובת  סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1-3. אין לי מה להוסיף מעבר לאמור בכתבה.
       
       
1464. איחוד מעלה-אפרים ובקעת-הירדן
       
חבר הכנסת עמרם מצנע שאל את שר הפנים
        ביום כ"א באייר התשס"ד (12 במאי 2004):
       
       
       בנובמבר 2004 אמורות להתקיים בחירות במעלה-אפרים. במועצה האזורית בקעת-הירדן התקיימו בחירות בינואר 2004, שבהן לא היו שותפים תושבי מעלה-אפרים.
       
       רצוני לשאול:
       
       1. האם האיחוד המתוכנן יצא לפועל? 
       
       2. אם כן – האם יתקיימו בחירות בנובמבר 2004, ואם כן – באיזה אופן?
       
       3. כיצד מתיישבת אי-השתתפות תושבי מעלה-אפרים בבחירות לראש המועצה עם עקרון הדמוקרטיה?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1. התשובה היא לא.
       
       2-3. לאור תשובתי על שאלה מס' 1, אין מקום לשאלות.
       
       
1579. דרכוניו של הארכימנדריט עטאללה חנא
       
חבר הכנסת עבד-אלמאלכ דהאמשה שאל את שר הפנים
       ביום כ' בסיוון התשס"ד (9 ביוני 2004):
       
       
       הארכימנדריט עטאללה חנא נעצר ב-22 באוגוסט 2002, נחקר, לדבריו, על אודות ביקוריו בסוריה ובלבנון, הקשורים במילוי תפקידו, וגם, לדבריו, בגין עמדותיו הפוליטיות, ושוחרר אחרי שנלקחו דרכונו הישראלי ודרכון נוסף מטעם הכנסייה. 
       
       רצוני לשאול:
       
       1. על סמך מה נלקחים דרכונים של אזרחים בכלל ושל הארכימנדריט בפרט?
       
       2. מתי יוחזרו לו דרכוניו, ו/או יונפקו לו דרכונים חדשים תחתם?
       
       3. האם נחקר הנ"ל על אודות עמדותיו הדתיות/פוליטיות, ומתי יופסקו החקירות?
       
סגן שר הפנים ויקטור בריילובסקי:
       
       1. אדוני היושב-ראש, חברי חברי הכנסת, חבר הכנסת דהאמשה, משרד הפנים לא דרש מהארכימנדריט עטאללה חנא להחזיר את דרכונו, וכמו כן, מעולם לא נלקח דרכונו על-ידינו.
       
       2. לאחר בירור מול קובץ המרשם עולה כי הנ"ל טרם הגיש בקשה לדרכון חדש.
       
       3. לא ידוע לנו על חקירה שהתנהלה.
       
עבד-אלמאלכ דהאמשה (רע"ם):
       
       האם אני מבין מתשובת אדוני סגן השר, שאם הוא יגיש עכשיו בקשה לדרכון, אין שום מניעה במשרד הפנים? 
       
סגן שר הפנים ויקטור בריילובסקי:
       
       את זה אני לא אמרתי. 
       
עבד-אלמאלכ דהאמשה (רע"ם):
       
       אז מה אנחנו צריכים להבין? 
       
סגן שר הפנים ויקטור בריילובסקי:
       
       כשאנחנו נקבל דרישה, נסתכל בזה ותהיה החלטה.  
       
1580. ועדות התכנון והבנייה באזור אלשאע'ור
       
חבר הכנסת עבד-אלמאלכ דהאמשה שאל את שר הפנים
       ביום כ' בסיוון התשס"ד (9 ביוני 2004):
       
       לאחרונה פוטרו ראשיהן של חמש ועדות תכנון ובנייה מקומיות בגליל, בין היתר באזור אלשאע'ור - אזור כרמיאל, שפרעם ותמרה. הוקמו גם ועדות גבולות לעניין סח'נין, משגב, נצרת, נצרת-עילית ובאזור מטה אשר.
       
       רצוני לשאול:
       
       1. מה גורם לשינויים אלה ומה מטרתם?
       
       2. האם בעקבות השינויים הנ"ל יופקעו קרקעות ערביות נוספות ו/או ייהרסו בתים?
       
       3. מה היא מדיניות משרדך בנדון?
       
סגן שר הפנים ויקטור בריילובסקי:
       
       1. סיום תפקיד יושב-ראש הוועדה לתכנון ולבנייה – יושבי-הראש בארבע הוועדות לתכנון ולבנייה סיימו את תפקידם לאחר חמש שנים שבהן כיהנו כיושבי-ראש.
       
       המנכ"לים של משרד הפנים, אבי מעוז, מרדכי מרדכי, גדעון בר-לב, כל אחד בתפקידו, פסקו כי יושב-ראש בוועדה לתכנון ולבנייה יכהן תקופה קצובה של חמש שנים. תקופה זו הסתיימה מזמן. ב-1 ביוני 2004 סיימו ארבעה יושבי-ראש את תפקידם, לא לפני שפנו לערכאות וביקשו סעד משפטי נגד החלטת המשרד. בית-המשפט דחה את בקשתם.
       
       אשר לעניין ועדת חקירה – נצרת–נצרת-עילית – הוקמה ועדת חקירה לבדיקת תחום השיפוט. עיריית נצרת פנתה לצרף 154 דונם בתחום נצרת-עילית, באזור בית-ההבראה "שפרינצק" ומבנים של פיקוד העורף. האזור הוא "אי" בתחום שיפוט נצרת.
       
       אשר לסח'נין - עיריית סח'נין ביקשה לצרף שטח נרחב בהיקף של 7,500 דונם מתחום שיפוט המועצה האזורית משגב. בשטח המבוקש על-ידי סח'נין, תחום היישוב אשבל ומתקן צבאי. 
       
       2. בעניין הפקעות - מאז 1976 אין הפקעת קרקעות במדינת ישראל. 

1607. קריסת המערכות העירוניות בלוד
       
חבר הכנסת איתן כבל שאל את שר הפנים
       ביום כ"ז בסיוון התשס"ד (16 ביוני 2004):
       
       הגיעו אלי עשרות פניות מתושבי לוד הקוראים לפיזור הנהלת העיר ולמינוי מיידי של ועדה קרואה, מפני שהתושבים אינם מקבלים שירותים בסיסיים של חינוך, תרבות, רווחה, תברואה ואספקת מים.
       
       רצוני לשאול:
       
       1. האם משרדך מכיר במצוקת תושבי לוד?
       
       2. כיצד פועל משרדך לסייע לתושבי העיר, ומהו לוח הזמנים?
       
       3. האם תוקם ועדה קרואה? אם כן – מה הוא לוח הזמנים?
       
סגן שר הפנים ויקטור בריילובסקי:
       
       1. משרד הפנים מכיר במצוקת תושבי לוד. עם זאת, מן הראוי להדגיש כי לעיריית לוד מצוקה פיננסית מציאותית וקשה אשר מקשה עליה בתפקודה השוטף.
       
       2. כדי לסייע בידי הרשות המקומית פעל משרד הפנים באפיקים המפורטים להלן, והכול כדי למנוע את המצב המתואר בפניות התושבים אשר מגיעות בין השאר לעיונם של שר הפנים ושל מנכ"ל המשרד.
       
       מה המצב היום? דבר ראשון – אושרה תוכנית הבראה קשה, אשר מביאה את העירייה לאיזון תקציבי ולכיסוי הגירעון הנצבר. דבר שני – מונה חשב מלווה. דבר שלישי – העירייה הוכנסה למסגרת רשות מוגנת לפי תיקון 31 לחוק יסודות התקציב וניתנת הגנה מפני עיקולים על כספי ההבראה. דבר רביעי – מונתה ועדת חקירה.
       
       3.  בשלב זה אין החלטה להקים ועדה קרואה.
       
היו"ר חמי דורון:
       
       שאלה נוספת לחבר הכנסת כבל.

איתן כבל (העבודה-מימד):
       
       אדוני סגן השר, חברי חברי הכנסת, אני פשוט רוצה להסב את תשומת הלב לכך שהשאילתא נשאלה ב-16 ביוני 2004, ואחר כך שואלים לעתים למה אין חברי הכנסת מגיעים לשמוע את התשובה. כולנו כבר יודעים את התשובה הזאת. החוכמה היא לעתים לקבל את התשובה – אם לא בזמן קצוב ומהיר, לפחות בלוח הזמנים שהכנסת ותקנון הכנסת קובעים. תודה. 

סגן שר הפנים ויקטור בריילובסקי:
       
       אני חושב שקיבלת תשובה בכתב עוד לפני כן. זאת התשובה שיש עכשיו. זה המצב. 

איתן כבל (העבודה-מימד):
       
       לא קיבלתי.
       
1614. רשיונות החזקת נשק ללוחמי צד"ל
       
חבר הכנסת מתן וילנאי שאל את שר הפנים
       ביום כ"ז בסיוון התשס"ד (16 ביוני 2004):
       
       לוחמי צד"ל המתגוררים בארץ סובלים מכך שאינם מורשים לקבל רשיון החזקת נשק ולכן אינם יכולים לעבוד באבטחה.
       
       רצוני לשאול:
       
       1. האם הבעיה מוכרת במשרדך? 
       
       2. האם יפעיל משרדך שיקול דעת חריג בסוגיה זו?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1. הבעיה מוכרת.
       
       2. הופעל שיקול דעת, ורבים קיבלו רשיון.
       
1670. כיבוד פסקי-דין של בית-הדין השרעי במרשם האוכלוסין
       
חבר הכנסת טלב אלסאנע שאל את שר הפנים
       ביום ד' בתמוז התשס"ד (23 ביוני 2004):
       
       נודע לי, כי מרשם האוכלוסין אינו מקבל ואינו מכבד פסקי-דין של בית-דין שרעי לצורך רישום אבהות ודורש מהפונים אליו להמציא פסק-דין מבית-הדין לענייני משפחה.
       
       רצוני לשאול:
       
       1. האם הפרטים נכונים? 
       
       2. אם כן – מדוע אין מרשם האוכלוסין מכבד פסק-דין של בית-הדין השרעי? 
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1. משרד הפנים מכבד פסקי-דין של בית-הדין השרעי לעניין קביעת אבהות רק אם הילד רשום במרשם האוכלוסין, או שבידי ההורים הודעת לידה מבית-החולים.
       
       2. משרד הפנים אינו מכבד פסקי-דין של בית-הדין השרעי כאשר מדובר ברישום ראשון. במקרה כזה נדרש פסק-דין הצהרתי מבית-משפט לענייני משפחה.
       
1719. אזרחות נשים ישראליות הנשואות לתושבי השטחים 
       
חבר הכנסת ג'מאל זחאלקה שאל את שר הפנים
       ביום י"א בתמוז התשס"ד (30 ביוני 2004):
       
       לפי תחקיר שפורסם בשבועון "כל אל-ערב" ב-18 ביוני 2004, משרדך בעפולה החרים את תעודות הזהות של עשרות תושבות אום-אל-פחם הנשואות לתושבי השטחים ושלל את אזרחותן. 
       
       רצוני לשאול:
       
       האומנם מדובר בשלילת אזרחות? אם כן – מי החליט על כך?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       משרד הפנים פועל בעניין זה בהתאם להוראות דברי החקיקה הקיימים ומוודא קיום מרכז חיים אחר של תושבות ישראל ואזרחיות ישראל שמרכז חייהם אינו בתחומי המדינה. במקרים שבהם יש הוכחה לכך שמרכז החיים אומנם אינו בתחומי המדינה, נשללת התושבות. אזרחות אינה נשללת.
       
1729. מעמד תושב קבע לעולים שהורשעו בשימוש במסמכים מזויפים
       
חבר הכנסת משה גפני שאל את שר הפנים
       ביום י"א בתמוז התשס"ד (30 ביוני 2004):
       
       נודע לי כי בני-זוג שעלו ארצה במסמכים מזויפים, הורשעו בבית-משפט בעבירות של שימוש במסמך מזויף, קבלת דבר במרמה וזיוף ונידונו למאסר על-תנאי, לקנס כספי ולגירוש, קיבלו מעמד של תושבי קבע. 
       
       רצוני לשאול:
       
       1. האם הידיעות נכונות?
       
       2. אם כן – האם מתן מעמד תושב במקרה זה הוא לפי הנהלים?
       
סגן שר הפנים ויקטור בריילובסקי:
       
       1. הידיעה נכונה.
       
       2. עניינם של בני-הזוג הובא לפני שר הפנים, והוא החליט להעניק להם מעמד של תושבי קבע על בסיס שיקולים הומניטריים.

היו"ר חמי דורון:
       
       שאלה נוספת לחבר הכנסת גפני. שכחתי שברב גפני עסקינן ולא יעלה על הדעת שלא תהיה שאלה נוספת. 

משה גפני (יהדות התורה):
       
       אדוני היושב-ראש, תיכף תקשיב ותשמע במה מדובר, ואז תבין שבלתי אפשרי להישאר עם התשובה הנוראה הזאת. 
       
       אני מודה לך, אדוני סגן השר. אני מבקש לשאול שאלה נוספת, כדי שחברי הכנסת ידעו במה מדובר. 
       
       מדובר בבני-זוג שעלו ארצה – זה מופיע בשאילתא – במסמכים מזויפים. לא מגיע להם לעלות לארץ על-פי חוק. לא רק שהם עלו במסמכים מזויפים, משרד הפנים תבע אותם בבית-משפט והם הורשעו בבית-משפט בעבירות של שימוש במסמך מזויף, קבלת דבר במרמה וזיוף - - 

היו"ר חמי דורון:
       
       חבר הכנסת גפני, זו שאלה?

משה גפני (יהדות התורה):
       
       כן. 

היו"ר חמי דורון:
       
       כי אני לא רואה את השאלה, זה כבר נאום. 

משה גפני (יהדות התורה):
       
       לא, אני קורא את השאלה, אדוני היושב-ראש. זה מונח לפניך. 

היו"ר חמי דורון:
       
       אני רואה את החומר. גם לחברי הכנסת יש החומר הזה. 

משה גפני (יהדות התורה):
       
       כן. כדאי שעם ישראל ידע. 

היו"ר חמי דורון:
       
        התשובה ניתנה לך. ביקשת שאלה נוספת.

משה גפני (יהדות התורה):
       
       אני מתכוון לשאול שאלה נוספת. 

היו"ר חמי דורון:
       
       לא לנאום. 

משה גפני (יהדות התורה):
       
       לא לנאום. 

היו"ר חמי דורון:
       
       אתה שואל שאילתא מחדש. 

משה גפני (יהדות התורה):
       
       לא לנאום. 

היו"ר חמי דורון:
       
       בבקשה – שאלה. 

משה גפני (יהדות התורה):
       
       אני כבר מסיים. - - נידונו למאסר על-תנאי, לקנס כספי ולגירוש. שר הפנים העניק להם תעודה – מעמד של תושב קבע. ואני שואל אותך, אדוני סגן השר: אתם דורשים מכולם לשמור על החוק. אתם דורשים מהרשויות המקומיות, מהאזרח, מכל אחד אתם דורשים לשמור על החוק. האם אנחנו במדינת חוק? או שכדאי לזייף, לרמות, להיות מורשע בבית-המשפט, לקבל מאסר ואחרי זה לקבל מעמד קבע, ואתה, אדוני סגן השר, תאמר: על בסיס הומניטרי?

סגן שר הפנים ויקטור בריילובסקי:
       
       לא הבנתי אם יש פה שאלה. אני רק יכול לומר שוב, שיש פה שיקולים הומניטריים. 

משה גפני (יהדות התורה):
       
       - - - 

היו"ר חמי דורון:
       
       חבר הכנסת גפני, שאלת את שאלתך. אנא, שב במקומך.

סגן שר הפנים ויקטור בריילובסקי:
       
       אני לא יכול להיכנס לפרטים כי אני צריך לשמור על זכות הפרט. 
       
1741. עבירות בנייה במרחב תכנון רכס-הכרמל
       
חבר הכנסת משה גפני שאל את שר הפנים
       ביום י"א בתמוז התשס"ד (30 ביוני 2004):
       
       בדיון בהשתתפותך ב-13 במאי 2004 הוחלט כי תמליץ ליועץ המשפטי לממשלה להקפיא את ההליכים המשפטיים בגין עבירות בנייה במרחב תכנון רכס-הכרמל עד לאישור תוכנית המתירה בנייה זו. כמו כן, ב-24 ביוני 2002 ניתנה המלצה להקפיא את ההליכים המשפטיים ולהכין תוכנית מיתאר למרחב.
       
       רצוני לשאול:
       
       1. האם הוקפאו ההליכים? אם לא – מדוע?
       
       2. האם החלה הכנת תוכנית המיתאר? אם לא – מדוע?
       
       3. מה נעשה ומה ייעשה בנדון?
       
סגן שר הפנים ויקטור בריילובסקי:
       
       1–3. העניין תלוי ועומד לפני בית-משפט במסגרת עתירה שהוגשה. שר הפנים לא נתן התחייבות בעניין. מחכים להחלטה של בית-המשפט. 
       
היו"ר חמי דורון:
       
       שאלה נוספת לחבר הכנסת גפני. אולי היה כדאי שתישאר ליד המיקרופון. 

משה גפני (יהדות התורה):
       
       אנחנו מדברים כל הזמן על אותו משרד? 
       
       אדוני היושב-ראש, אדוני סגן השר, אני מודה לך על התשובה, אבל אני רוצה לשאול שאלה נוספת. הרי שאלתי שאלה ולא השבת לי. פנה אלי ראש מועצת דאליית-אל-כרמל, ראש מועצת עוספיא – יש שם הליכים שתלויים ועומדים, ואני שאלתי שאלה: האם אפשר בינתיים להקפיא את ההליכים עד שיתבררו ההליכים בבית-המשפט? הרי נעשים שם הליכים שפוגעים בתושבים וברשויות. השאלה שלי היתה – ואני חוזר עליה, אולי עכשיו אקבל תשובה – האם החלטת שר הפנים היא להקפיא את ההליכים עד שיתברר עניינם בבית-המשפט? עד שיעשו תוכנית מיתאר? זאת השאלה – נורא פשוטה.
 
סגן שר הפנים ויקטור בריילובסקי:
       
       אני יכול למסור את השאלה שלך, ובקרוב תקבל תשובה. 

משה גפני (יהדות התורה):
       
       אני מודה לך. 
       
1790. גני משחקים בשכונות ירושלים
       
חבר הכנסת שלמה בניזרי שאל את שר הפנים
       ביום י"ח בתמוז התשס"ד (7 ביולי 2004):
       
       נטען, כי לעומת שכונות אחרות בירושלים, השכונות החרדיות סובלות ממחסור בשטחי משחק, בגני שעשועים ובשטחים ירוקים לילדים. 
       
       רצוני לשאול:
       
       1. האם נבחנו בעבר תנאים אלו בשכונות ירושלים?
       
       2. אם כן – מה היו הממצאים?
       
       3. אם לא – האם תיערך בדיקה כזאת?
       
       4. מה ייעשה בנדון?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1–4. העירייה לא ערכה בדיקה השוואתית של שטחי המשחק בין שכונות בעיר לפי אוכלוסייה. הטיפול בנושא הגינון בעיר אינו מבוסס על חלוקה לחילונים, דתיים וכו'. 
       
       הקצאת שטחי משחק ושטחים ירוקים היא נושא שמטופל בעת הכנסת תוכניות המיתאר של העיר ובתוכניות בניין ערים מאושרות – כך גם לגבי תוכנית המיתאר החדשה לירושלים.
       
       העירייה אחראית לאחזקה שוטפת של הגנים ושטחי המשחק הקיימים. אחזקה זו נעשית באופן שוויוני בכל השטחים הירוקים המפותחים בעיר.אגף שיפור פני העיר בעירייה עשה רבות לפיתוח שטחים ירוקים. העירייה דורשת פיתוח שטחים ירוקים מיזמים המבקשים לקדם תוכניות בניין ערים בעיר, בשילוב של פיתוח גנני ופיתוח של שטחים ומתקני משחקים לילדי השכונה. נוסף על כך, האגף פועל ככל יכולתו ובהתאם לתקציבים העומדים לרשותו לשדרוג גנים ישנים.
       
       חלק ניכר מ-18 הגנים שהוקמו ו/או שודרגו בשנים 2003–2004 הם באזורים דתיים.
       
1811. פינוי משפחות מקרוונים
       
חבר הכנסת יצחק וקנין שאל את שר הפנים
        ביום י"ז באב התשס"ד (4 באוגוסט 2004):
       
       פורסם כי מאות משפחות, בעשרות מושבים בארץ, שרובן מתפרנסות מחקלאות, ייאלצו לפנות את הקרוונים שהן מתגוררות בהם עקב החלטת שר הפנים שלא להאריך את תוקף הפטור שאפשר להן להקים קרוונים ללא היתרים. 
       
       רצוני לשאול:
       
       1. האם הידיעה נכונה? 
       
       2. אם כן – האם יוארך תוקף הפטור?
       
       3. כיצד תיפתר הבעיה?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1.  הידיעה נכונה.
       
       2.  המועצה הארצית לתכנון ובנייה המליצה לשר הפנים שלא להאריך את תוקף התקנות.
       
       3. בידי הרשויות המקומיות הדרך החוקית ליזום תוכנית שתתייחס למבנים שמדובר בהם.
       
1903. הענקת אזרחות למיסיונר
       
חבר הכנסת נסים זאב שאל את שר הפנים
       ביום ג' באב התשס"ד (21 ביולי 2004):
       
       יועץ שר הפנים קבע, במכתבו לעורכת-דין, כי יש להעניק אזרחות למיסיונר הידוע בפעולותיו להמרת דתם של יהודים, וכי "אפשר שפעולה מעין זו - - - מהווה חלק מחופש הדת והפולחן". 
       
       רצוני לשאול:
       
       1. האם הפרטים נכונים?
       
       2. האם זו עמדת משרדך בנושא?
       
סגן השר לביטחון פנים ויקטור בריילובסקי:
       
       הנני מעביר אליך את עמדתו המצוטטת של שר הפנים: "המכתב שהוא נשוא השאילתא מציג את עמדתי כשר הפנים בעתירה לבג"ץ שהופנתה נגדי. מדובר בעמדתי כשר כפי שהובאה לפני הלשכה המשפטית במשרדי. אין זה מכתב תשובה של יועץ שר לעורכת-דין פרטית כפי שהשאילתא מנסה להציג, אלא מדובר בתכתובת פנימית.
       
       "אינני רואה כיצד קובע חבר הכנסת כי מדובר ב'הענקת אזרחות למיסיונר הידוע בפעולותיו להמרת דתם של יהודים'. ראשית, מדובר באשה ממוצא נורבגי, הגברת קריסטינה בן-חיים, ולא בגבר. שנית, לא הוצגה לפני שום ראיה לכך שיש במעשיה של הגברת קריסטינה בן-חיים משום עבירה על חוק כלשהו.
       
       "עמדתי היא, כי פעולה הקשורה לאמונה דתית, ככל שהיא אינה אסורה בחוק והיא נעשית כדין, 'מהווה חלק מחופש הדת והפולחן במדינת ישראל'. ברצוני להדגיש כי התנאי ש'הפעולה נעשתה כדין' הוא חלק בלתי נפרד מהציטוט המקוטע שחבר הכנסת נסים זאב מציג בשאילתא. יפה היה עושה אם היה מביא דברים בשם אומרם – אך במלואם".
       
היו"ר חמי דורון:
       
       חבר הכנסת נסים זאב, שאלה נוספת, בבקשה. 
       
נסים זאב (ש"ס):
       
       אדוני היושב-ראש, השאלה היא ברמה העקרונית, מיסיונר - לא משנה אם זה זכר או נקבה. ידוע לנו על-פי דיווחים נאמנים של הגוף שעוקב אחר המיסיונים, שהאדם הזה או האשה הזאת ידועים כמיסיונרים שבאו כדי לצוד נפשות. השאלה היא, מה עמדת המשרד ברמה העקרונית - האם מאפשרים למיסיונר לבוא ולקבל אזרחות ישראלית? או שאתם כן עוקבים וכן מונעים וכן בודקים? חשוב לדעת את זה. 
       
סגן שר הפנים ויקטור בריילובסקי:
       
       אני יכול רק לחזור ולומר, על-פי המקרה הספציפי הזה, שאין שום חומר שמדבר על פעילות מיסיונרית.
       
היו"ר חמי דורון:
       
       שאילתא מס' 1938 של חבר הכנסת דוד אזולאי - לפרוטוקול.
       
1938. צמצום מחלקות ותפקידים במשרד הפנים
       
חבר הכנסת דוד אזולאי שאל את שר הפנים
       ביום ג' באב התשס"ד (21 ביולי 2004):
       
       בדיווח על תקציב 2004 ב"מעריב" פורסם, כי מחוזות ויחידות במשרדי הפנים, השיכון, החינוך והקליטה יאוחדו או ייסגרו.
       
       רצוני לשאול:
       
       1. האם אוחדו או בוטלו מחוזות, יחידות או תפקידים במשרד הפנים, ואם כן – אילו? 
       
       2. האם פוטרו עובדים במשרד הפנים בשנת 2004, ואם כן – כמה?
       
       3. האם נקלטו ביוזמתך עובדים במשרד, ואם כן – מי ולאילו תפקידים?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)

	1. מחוז ירושלים אוחד עם איו"ש – ומכאן שלא בוטלו מחוזות במשרד הפנים.

	2. א. פוטרו 23 עובדי חברת כוח-אדם שהעסקתם לא אושרה על-ידי נציבות שירות המדינה; ב. עד לתאריך 31 במרס 2004 פוטרו והתפטרו 33 עובדים במסגרת עידוד פרישה ומשרותיהם התבטלו, וכן פוטרו עשרה עובדים בשנת 2004; ג. עקב חוסר תקציב בחודשי עבודה בוטלו 14 משרות. על הנהלת המשרד לבטל עוד 33 משרות שאין להם כיסוי תקציבי.

	3. א. נקלטו 73 עובדים חדשים אשר הועסקו כעובדי חברת כוח-אדם והועברו להעסקה במשרד הפנים. במשרד כ-50 עובדים בשטחים ביו"ש ובמחסום ארז 23 עובדים; ב. נקלטו שבעה עובדים שנבחרו במכרזים פומביים/בין-משרדיים או על-ידי ועדה עליונה או ועדת חריגים כמפורט להלן: 1. ראש ענף (בודק תוכניות) – נבחרה במכרז פומבי; 2. מזכיר ועדת משנה (אבחון וניתוב תוכניות) - נבחר במכרז פומבי; 3. רכז בכיר (חשבונות) – העסקתה אושרה על-ידי נציבות שירות המדינה בהעברה מחברת כוח-אדם למשרד, וכן על-ידי ועדה עליונה בנציבות שירות המדינה; 4. מזכירה בכירה בלשכת התכנון ברמלה – העסקתה אושרה על-ידי ועדת חריגים; 5. ראש ענף פיקוח מושבים – העסקתו אושרה על-ידי ועדת חריגים; 6. ראש ענף פיקוח שטחים אורבניים – העסקתו אושרה על-ידי ועדת חריגים; 7. ראש ענף (מיפוי מוניציפלי) – העסקתו אושרה על-ידי ועדת חריגים.
	
	כמו כן נקלטו עובדים במשרות אמון בלשכת השר, המנכ"ל, סגן השר, וכן עובדים שהעסקתם אושרה על-ידי ועדת חריגים במילוי מקום של חופשות לידה.
       
היו"ר חמי דורון:
       
       שאילתא מס' 1940 של חבר הכנסת דוד אזולאי - לפרוטוקול.
       
1940. שימוש במשרדי מפלגה לצרכים ממלכתיים
       
חבר הכנסת דוד אזולאי שאל את שר הפנים
       ביום ג' באב התשס"ד (21 ביולי 2004):
       
       ממשרד היועץ המשפטי לממשלה נודע לי, כי הנחה את שר הפנים להימנע בעתיד משימוש במתקנים או בנכסים מפלגתיים לצורכי ניהול משרדו. 
       
       רצוני לשאול:
       
       1. האם כך הונחית?
       
       2. אם כן – מתי, והאם אתה פועל לפי ההנחיות? 
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       	
       1-2. שר הפנים פעל בהתאם להנחיות היועץ המשפטי לממשלה.
       
היו"ר חמי דורון:
       
       שאילתא מס' 1965 של חברת הכנסת גילה גמליאל - לפרוטוקול. 
       
1965. יושבי-ראש ועדות מרחביות לתכנון ובנייה
       
חברת הכנסת גילה גמליאל שאלה את שר הפנים
       ביום י' באב התשס"ד (28 ביולי 2004):
       
       משרת יושב-ראש ועדה מרחבית לתכנון ובנייה אמורה להתפרסם במכרז פומבי בעיתונות.
       
       רצוני לשאול:
       
       1. מה הם הקריטריונים לבחירת יושב-ראש ועדות מרחביות לתכנון ובנייה?
       
       2. כיצד נקבעו המועמדים לאיוש המשרות של יושבי-ראש הוועדות?
       
       3. האם פורסם מכרז פומבי בעיתונות למשרות האמורות, ואם לא – מדוע?
       
       4. האם יפורסמו שמות המועמדים כנדרש מכל גוף ציבורי כדי לאפשר לציבור הגשת התנגדויות?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1-4. מינוי יושב-ראש ועדה מרחבית אינו טעון מכרז. הכישורים הנדרשים נקבעו בנוהל שאושר על-ידי היועץ המשפטי לממשלה.
       
       אין כל הוראה שבדין המחייבת פרסום להתנגדויות בעיתון. זו אף איננה פרקטיקה מקובלת ביחס לתפקידים ציבוריים, למעט לעניין היועץ המשפטי לממשלה.
       
היו"ר חמי דורון:
       
       שאילתא מס' 1966 של חבר הכנסת יעקב מרגי - לפרוטוקול.
       
1966. גירוש עובדים זרים
       
חבר הכנסת יעקב מרגי שאל את שר הפנים
       ביום י' באב התשס"ד (28 ביולי 2004):
       
       פורסם, כי שופט מחוזי ביקר לאחרונה, זו הפעם השנייה, את מנגנוני הגירוש של עובדים זרים, וטען כי גורשו עובדים שלא בצדק. 
       
       רצוני לשאול:
       
       1. כמה עובדים זרים גורשו בשנים 2002-2004?
       
       2. האם יוסקו מסקנות מדברי השופט?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1. מספר העובדים הזרים שגורשו מהארץ בשנים 2002-2004 הם: 2002 – 6,745; 2003 – 24,771; 2004, עד חודש יולי – 19,967.
       
       2. משרדנו בוחן את הערות בית-המשפט ביחס לניהול הפרוטוקולים הנערכים בעת מעצרם של זרים השוהים בישראל שלא כדין. המשרד ייערך ליישום המלצות בית-המשפט לשיפור הצורך בעריכת הפרוטוקול.
       
היו"ר חמי דורון:
       
       שאילתא מס' 2024 של חבר הכנסת עסאם מח'ול: החלטת בג"ץ בעניין סניף משרד הפנים במזרח-ירושלים.
       
       
2024. החלטת בג"ץ בעניין סניף משרד הפנים במזרח-ירושלים
       
חבר הכנסת עסאם מח'ול שאל את שר הפנים
       ביום כ"ד באב התשס"ד (11 באוגוסט 2004):
       
       בג"ץ החליט ב-3 בדצמבר 2003, כי תוך 19 חודשים יש להעביר את לשכת משרד הפנים במזרח-ירושלים לבניין חדש, וכי עד המעבר על המשרד להגדיל את מספר הפקידים ושעות הקבלה.
       
       רצוני לשאול:
       
       1. האם יישם משרדך את ההחלטה הנ"ל?
       
       2. האם יש למשרדך לוח זמנים ברור לגבי תוכנית העברת הלשכה?
       
       3. האם נקט משרדך צעדים לשיפור המצב, אם כן – מה הם? 

סגן שר הפנים ויקטור בריילובסקי:

       כפי שענינו, שר הפנים ואנוכי, מעל בימת הכנסת, בניית הלשכה מסורה לממונה על הדיור הממשלתי במשרד האוצר. משרדנו העביר את ההתחייבויות הכספיות. בשלב זה עשינו ונעשה צעדים שיקלו על הקהל במקום. בין השאר, נוסף כוח-אדם והתקצר התור, אף שבטלוויזיה ניסו להראות שהוא קיים.
       
היו"ר חמי דורון:
       
       שאלה נוספת לחבר הכנסת מח'ול.
       
עסאם מח'ול (חד"ש-תע"ל):
       
       אדוני היושב-ראש, אדוני סגן השר, מדובר בהפרה של החלטת בג"ץ שנתן ארכה של 19 חודשים, החל מדצמבר 2003, כדי לסיים את בניית המבנה החדש, אבל עדיין אנחנו שואלים ועדיין מקבלים תשובה מתעתעת שאומרת: אנחנו לא אחראים, אנחנו רק מממנים, אנחנו רק אחראים לתקצוב. בסופו של דבר, אנשים ממשיכים להתענות במצב הקשה שקיים במשרד הפנים במזרח-ירושלים. האם יש בסופו של דבר תשובה - האם משרד הפנים ומשרדי הממשלה האחרים מוכנים לשעות להחלטות בג"ץ בעניין הזה או לא?
       
סגן שר הפנים ויקטור בריילובסקי:
       
       אני יכול רק להשיב במסגרת הסמכויות של משרד הפנים. אמרתי שמה שמשרד הפנים יכול לעשות, כלומר, לקחת עובדים חדשים בעזרת חברת כוח-אדם, נעשה. כל הסיפור האחר הוא בסמכותו של הממונה על הדיור הממשלתי במשרד האוצר. אני חושב שאתה צריך להפנות שאילתא למשרד האוצר. זה לא קשור למשרד הפנים.
       
היו"ר חמי דורון:
       
       תודה רבה. שאילתא מס' 2039 של חברת הכנסת נעמי בלומנטל - לפרוטוקול.

2039. הרחבת שטח שיפוט המועצה המקומית חצור-הגלילית
       
חברת הכנסת נעמי בלומנטל שאלה את שר הפנים
       ביום כ"ד באב התשס"ד (11 באוגוסט 2004):
       
       המועצה המקומית חצור-הגלילית היא יישוב עולים ותיק, דליל במקורות הכנסה, למעט ארנונה, שתושביו מתקשים לעמוד בתשלומי החובה. חצור-הגלילית מוקפת רשויות מקומיות אחרות מכל עבריה, ואין לה עתודות קרקע של ממש.
       
       רצוני לשאול:
       
       האם תיערך חלוקה חוזרת של הקרקעות באזור, ואם לא – מדוע?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       בהתאם לנוהל שינוי גבולות מוניציפליים של הרשויות, על ראש המועצה המקומית חצור-הגלילית לפנות לממונה על המחוז בצפון בבקשה להרחבת תחום שיפוטו באמצעות תסקיר מנומק כמפורט בנוהל שינוי גבולות. בהתאם לנוהל יש לנהל משא-ומתן עם ראש הרשות שמתחום שיפוטו מבוקש שטח להרחבה, על מנת לנסות לקבוע גבול תחום שיפוט משותף ומוסכם. בסיום ההידברות בין הרשויות מועברים למשרדנו עותקים מהפרוטוקולים הנוגעים למשא-ומתן. אם יש הסכמה, יש להחתים את ראשי הרשויות שהביעו את הסכמתם על גבי תשריט ובו מסומן שטח שמוסכם לצרפו לתחום שיפוט הרשות; בתסקיר יש לפרט את גודל המוסכם וייעודי הקרקע החלים בתחומו.
       
       לאחר קבלת החומר המבוקש לעיל, יבחן הממונה על המחוז אם יש מקום למנות ועדת גבולות לבדיקת שינוי הגבולות המוניציפליים.
       
היו"ר חמי דורון:
       
       שאילתא מס' 2092 של חבר הכנסת גלעד ארדן - לפרוטוקול.
       
2092. חשבון טלפון נייד של עובד עיריית קריית-ביאליק 
       
חבר הכנסת גלעד ארדן שאל את שר הפנים
       ביום ה' בחשוון התשס"ה (20 באוקטובר 2004):
       
       קריית-ביאליק מצויה בתוכנית הבראה ובגירעון מצטבר של 41.8 מיליון ש”ח נכון ל-2003, והוגדרה לאחרונה על-ידי משרדך כמעט חדלת פירעון. הובא לידיעתי, שחשבון הטלפון הנייד של מזכירו האישי של ראש העירייה הסתכם בכ-5,000 ש”ח בתקופה ששהה בחופשה פרטית בחוץ-לארץ.
       
       רצוני לשאול:
       
       1. האם הידיעות נכונות? 
       
       2. אם כן – האם נשקל למנוע מעובד ציבור להשתמש בשירותי המשרד בעת חופשה פרטית, או להגביל את השימוש בהם?
       
       3. האם יוחזר הכסף לעירייה, ואם כן – כיצד?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       	
       1. התשובה היא כן.
       
       2. העובד ביצע עבודות עבור העירייה בחופשתו הפרטית.
       
       3. כן, הכסף הוחזר לקופת העירייה - סך 1,156.12 שקלים.
       
היו"ר חמי דורון:
       
       שאילתא מס' 2093 של חבר הכנסת טלב אלסאנע - לפרוטוקול.
       
2093. שירותי כבאות והצלה ביישובים הלא-מוכרים בנגב
       
חבר הכנסת טלב אלסאנע שאל את שר הפנים
       ביום ה' בחשוון התשס"ה (20 באוקטובר 2004):
       
       ביישובים הבדואיים הלא-מוכרים בנגב אין תחנת כבאות ושירותי הצלה.
       
       רצוני לשאול:
       
       1. האם תוקם תחנת כבאות באזור, ואם כן – מתי ואיפה?
       
       2. מה ייעשה כדי לספק שירותי הצלה לתושבים?
       
תשובת סגן שר הפנים ויקטור בריילובסקי:
(לא נקראה, נמסרה לפרוטוקול)
       
       1-2. בעיר הבדואית רהט יש תחנת כיבוי אש זה שנים מספר, והיא משרתת את כל האזור.
       
       אין כל כוונה לפתוח תחנות כיבוי חדשות באזור הדרום, חוץ מתחנת משנה נוספת בבאר-שבע, שתיבנה אם תתקבלנה תרומות מיועדות לצורך זה.
       
       אין למערך הכבאות בארץ תקציבים לצורך הקמת תחנות כיבוי נוספות, ובוודאי לא לאיושן. 
       
היו"ר חמי דורון:
       
       תודה רבה, אדוני סגן שר הפנים. בזה סיימנו את פרק השאילתות לסגן שר הפנים. מאחר ששר התקשורת לא הגיע ואין מי שישיב על השאילתות המופנות אליו, ביניהן שאילתא שלך, חבר הכנסת אריה אלדד, וגם של חבר הכנסת דהאמשה - - - 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אני מבקש להביע מחאה בשם הכנסת. שר שמתכוון לא להגיע ולהשיב על שאילתות, ראוי שלפחות יודיע ויתנצל. זו פגיעה בכבוד הכנסת.
       
היו"ר חמי דורון:
       
       אני מקווה שהמזכיר יעביר את דבריך. תם סדר-היום, ישיבת הכנסת הבאה תתקיים מחר, יום שלישי - - - 
       
עבד-אלמאלכ דהאמשה (רע"ם):
       
       אדוני, מה לגבי השאילתות שלי ושל חבר הכנסת אלדד?
       
היו"ר חמי דורון:
       
       השאילתות האלה יידחו ונדון בהן כאשר השר יגיע וישיב עליהן.

שר התקשורת אהוד אולמרט:
       
       השר הגיע. 
       
היו"ר חמי דורון:
       
       הגיע השר. כמעט נעלתי את הישיבה, אדוני השר. אבל מאחר שהגיע, לא תם סדר-היום. אנחנו חוזרים בנו. חבר הכנסת אלדד, אתה חוזר בך ממה שאמרת?
       
אריה אלדד (האיחוד הלאומי - ישראל ביתנו):
       
       לא, זה היה נכון למועד שבו הדברים נאמרו.

שר התקשורת אהוד אולמרט:
       
       כבוד חבר הכנסת, אדוני היושב-ראש, רק למען הסדר הטוב, תואם אתי שאני אשיב על השאילתות בשעה 19:00. 
       
אריה אלדד (האיחוד הלאומי - ישראל ביתנו):

       אדוני ודאי פרלמנטר ותיק ממני והוא יודע שאי-אפשר לבנות על לוחות זמנים, כי רבים נעדרים.
       
שר התקשורת אהוד אולמרט:
       
       לכן הגעתי לפני 19:00. 
       
היו"ר חמי דורון:
       
       שר התקשורת ישיב על שאילתא מס' 1615 של חבר הכנסת רוני בר-און - לפרוטוקול.
       
1615. אישור תשדירי פרסומת על-ידי המועצה לשידורי כבלים ולוויין
       
חבר הכנסת רוני בר-און שאל את שר התקשורת
       ביום כ"ז בסיוון התשס"ד (16 ביוני 2004):
       
       פורסם, כי יושב-ראש מועצת הכבלים והלוויין אישר תשדירי פרסומת פרובוקטיביים של חברת "סקצ'רס" על-ידי המועצה לשידורי כבלים, בניגוד לפסילת התשדירים על-ידי הרשות השנייה.
       
       רצוני לשאול:
       
       1. האם הפרסום נכון? 
       
       2. אם כן – כיצד ייתכן שתשדירים אלו, המנוגדים לכללי האתיקה ולתקנות הגנת הצרכן לקטינים, מאושרים לשידור לאחר שנפסלו על-ידי הרשות השנייה?
       
       3. מה ייעשה כדי להגן על ילדים מפני שידור תשדירים פרובוקטיביים שכאלה בעתיד?
       
תשובת שר התקשורת אהוד אולמרט:
(לא נקראה, נמסרה לפרוטוקול)

       1-2. המועצה לשידורי כבלים ולשידורי לוויין אינה מאשרת מראש את משדרי הפרסומות בערוצים הייעודיים טרם שידורם, וממילא לא אישרה את שידורם של משדרי הפרסומת של חברת "סקצ'רס". זאת, בשונה מהדרך שבה פועלת כיום הרשות השנייה לטלוויזיה ורדיו. המועצה מתערבת במקרים שבהם נדרשת התערבותה על-פי דין. 
       
       האופן שבו הרשות השנייה לטלוויזיה ורדיו מטפלת בפרסומות אינו מחייב בכל מקרה טיפול דומה של המועצה לשידורי כבלים ולוויין. כאשר מדובר בערוץ-2, לחלק מהצופים, שקולטים את הערוץ מהאוויר, אין החופש לעבור לערוצים רבים אחרים, בניגוד לערוצים המשודרים בכבלים ובלוויין, שבהם יש ללקוח אפשרות לצפות בעשרות ערוצים אחרים. לפיכך ייתכנו מקרים שבהם שידור פרסומת לא יתאים לערוץ-2, ואילו שידורו בערוץ נישה יצדיק טיפול שונה.
       
       במקרה הנדון, שידור פרסומות אלה בערוץ "מוזיקה 24", שהמועצה מפקחת עליו, הופסק 
ב-2 ביוני 2004, עוד טרם קיום דיון במועצה בנושא. 
       
       3. המועצה רואה בהגנה על ילדים אחד מתפקידיה החשובים ביותר, והיא משקיעה מאמצים מרובים בהסדרת שידורים שעלולים לגרום פגיעה בילדים ובפיקוח עליהם, בהתאם להוראות הדין ולהחלטות בג"ץ הקשורות לשידורים כאמור. 
       
היו"ר חמי דורון:
       
       שאילתא מס' 1688 של חבר הכנסת עבד-אלמאלכ דהאמשה: מינויים למועצת הרשות השנייה. 
       
1688. מינויים למועצת הרשות השנייה לטלוויזיה ורדיו
       
חבר הכנסת עבד-אלמאלכ דהאמשה שאל את שר התקשורת
        ביום י"א בתמוז התשס"ד (30 ביוני 2004):
       
       פורסם ב"הארץ", כי מונו שלושה חברים חדשים למועצת הרשות השנייה לאחר חודשים רבים שבהם היא פעלה בהרכב חסר.
       
       רצוני לשאול:
       
       1. מה הוא מספר חברי המועצה, וכמה מהם ערבים?
       
       2. האם ימונו חברי מועצה ערבים בעתיד, ואם כן – מתי וכמה?
       
שר התקשורת אהוד אולמרט:
       
       1. במועצת הרשות השנייה מכהנים כיום 13 חברים מתוך 15, ובהם שני נציגים של המגזר הערבי: ד"ר מחמוד עבאסי ועורך-הדין נזיה חלבי.
       
       2. הוראות חוק הרשות השנייה לטלוויזיה ורדיו קובעות, כי הרכב מועצת הרשות ישקף את מגוון הדעות הרווחות בציבור. נוסף על כך, הוראות חוק החברות הממשלתיות קובעות, כי בעת מינוי חברי המועצה יינתן ביטוי הולם לייצוגה של האוכלוסייה הערבית. אני סבור כי הרכב מועצת הרשות השנייה הנוכחית, שמכהנים בה שני נציגי האוכלוסייה הערבית, מביא לידי ביטוי את הקול הייחודי של האוכלוסייה הזאת במועצה כפי שנדרש בחוק. 
        
       מכל מקום, אני מבקש לציין, כי בחוק ההסדרים לשנת 2005 פעלתי להארכת תקופת הכהונה של מועצת הרשות השנייה בשנה נוספת, עד 31 בדצמבר 2005. לאחר סיום תקופת כהונתה של המועצה הנוכחית, ובעת מינוי מועצה חדשה, תיבחן מועמדותם של מועמדים חדשים, ובהם גם נציגי האוכלוסייה הערבית, מתוך שמירה על הפסיפס החברתי-התרבותי של מדינת ישראל. 

עבד-אלמאלכ דהאמשה (רע"ם):
       
       תודה רבה. 
       
היו"ר חמי דורון:
       
       שאילתא מס' 1862 של חבר הכנסת איתן כבל: הפרעת שידורי תחנות רדיו פיראטיות לתדרי רדיו חוקיים.
       
1862. הפרעת שידורי תחנות רדיו פיראטיות לתדרי רדיו חוקיים

חבר הכנסת איתן כבל שאל את שר התקשורת
       ביום כ"ה בתמוז התשס"ד (14 ביולי 2004):
       
       תחנות רדיו פיראטיות משדרות באופן בלתי חוקי ומשתמשות בתדרים שהוקצו כחוק לגופים כגון שדות התעופה. השידורים משבשים את הקשר בין מגדל הפיקוח ובין הטייסים ומסכנים חיים.
       
       רצוני לשאול:
       
       1. האם משרדך שוקל להחמיר בקנסות כבדים או במאסר בפועל בגין עבירה זו?
       
       2. אם לא – האם קיימים אמצעי ענישה מהותיים להבטחת שלומם של הטסים ושל אחרים ששידורים אלו מסכנים אותם?
 
שר התקשורת אהוד אולמרט:

       1-2. משרד התקשורת, בשיתוף משרד המשפטים ומשרד התחבורה, יזמו הצעת חוק איסור שידורים שלא כדין, אשר אושרה במליאת הכנסת בקריאה שנייה ובקריאה שלישית בכנס הקיץ במושב הקודם, באוגוסט 2004.
       
       החוק החדש מחמיר עם גורמים המפריעים לתעופה ו/או מסכנים חיי אדם וקובע איסור פרסומות ברדיו בלתי חוקי – פיראטי – וענישת המפרסמים. העונש על עבירה זו הוא קנס עד 2 מיליוני ש"ח או מאסר שנה. 
       
       לידיעתך, יש שיתוף פעולה הדוק בין פקחי משרד התקשורת ובין משטרת ישראל למיגור תופעת התחנות הפיראטיות, והובא לידיעתי כי לראשונה חקרה המשטרה באזהרה כמה מפרסמים בתחנת רדיו פיראטית שנסגרה בסוף אוקטובר 2004 בקריית-גת – "רדיו דור". 
       
היו"ר חמי דורון:
       
       תודה. שאלה נוספת לחבר הכנסת איתן כבל.
       
איתן כבל (העבודה-מימד):

       אדוני השר, תודה על התשובה. הייתי שותף להצעת החוק שהונחה. מה שאני רוצה לומר בעניין זה הוא, שתחנות פיראטיות לא מעטות עדיין פועלות. זה לא לחפש מחט בערמת שחת. תחנות פיראטיות עדיין ממשיכות לפעול, בניגוד לחוק, ואני לא רוצה להגיד שלא נעשה דבר, אבל זה כבר שנים שלא קורה דבר, אדוני השר.

שר התקשורת אהוד אולמרט:
       
       חבר הכנסת הנכבד, בתשובה על שאילתא נוספת אתן נתונים מספריים שיעידו על היקף הפעילות לסגירת תחנות פיראטיות. אחת הסיבות לחקיקת החוק הזה היתה הצורך בשכלול אמצעי האכיפה כדי שנוכל להביא להתמודדות יותר יעילה עם הבעיה. אני מסכים אתך, עוד לא מיגרנו אותה, אבל אני מאמין שעם האמצעים החדשים שיש בידינו, בתהליך עקבי ושיטתי ובפעולה נכונה של פקחי המשרד עם שוטרי משטרת ישראל, נצליח.


היו"ר חמי דורון:
       
       תודה רבה, אדוני השר. שאילתא מס' 1882 של חבר הכנסת שלמה בניזרי – לפרוטוקול.

1882. ערוצים פיראטיים בישראל והניסיונות לסוגרם
       
חבר הכנסת שלמה בניזרי שאל את שר התקשורת
       ביום כ"ה בתמוז התשס"ד (14 ביולי 2004):
       
       רצוני לשאול:
       
       1. כמה ערוצים פיראטיים פועלים במדינת ישראל?
       
       2. כמה מהם משרתים את האוכלוסייה החרדית, הערבית והרוסית?
       
       3. על אילו מכלל עשרות הערוצים פשטו אנשי משרדך, או שוטרים לבקשת משרדך, בכל אחת מהשנים 2000-2004?
       
       4. האם יש אמת בטענה שעל הערוצים הפיראטיים החרדיים פושטים ביתר שאת וביתר תדירות?
       
       5. מי קובע על אילו ערוצים יפשטו וממי יחרימו ציוד?
       
שר התקשורת אהוד אולמרט:
       
       אני אשיב בכל זאת. חבר הכנסת ששאל אינו נוכח, אבל חבר הכנסת כבל ישנו. 
       
       משרד התקשורת מנהל רישום של תחנות הרדיו הבלתי-חוקיות שנסגרו - במהלך שנת 2004 עד היום 228 משדרים, ובמהלך עשר השנים האחרונות 1,140 משדרים. זה נותן לך תמונה. הוא אינו מנהל רישום ומעקב אילו תחנות רדיו בלתי חוקיות פועלות בזמן נתון. להערכת המשרד פועלים כיום יותר מ-100 משדרים, חלקם כאלה שנסגרו ושבו לשדר מספר גדול של פעמים.
       
       אני רוצה להסביר: אין איזה מצב – ברגע שיש לי נתון על תחנת רדיו שפועלת באופן בלתי חוקי, הפקחים יוצאים לסגור אותה. לכן קשה לי מאוד לנהל את הסטטיסטיקה של אלה שפועלים בסך הכול ברגע נתון. כאמור, המשרד אינו מנהל רישום ומעקב על אופי תחנות הרדיו המשדרות באופן לא חוקי. 
       
       כמה תחנות שידור בלתי חוקיות נסגרו בשנים 2000-2004? מספר התחנות הוא כדלקמן: בשנת 2000 נסגרו 86 תחנות; בשנת 2001 נסגרו 88 תחנות; בשנת 2002 נסגרו 156 תחנות; בשנת 2003 נסגרו 229 תחנות; בשנת 2004, עד 4 בנובמבר – לפני 11 יום – נסגרו 228 תחנות. 
       
       נשאלתי אם יש אמת בטענה שעל הערוצים הפיראטיים החרדיים פושטים ביתר שאת וביתר תדירות. זאת אומרת – לא מספיק שהם פעילים, לא מספיק שהם גורמים נזק, לא מספיק שהם מסכנים חיי אדם, יש להם גם סיבה להתלונן. אין אמת בטענה זו. 
       
       המשרד מאתר וסוגר, בסיוע משטרת ישראל, תחנות המפריעות לשידורי תחנות רדיו חוקיות, במתן עדיפות גבוהה לתחנות פיראטיות המפריעות לתעופה או לצה"ל והמסכנות חיי אדם. 36% מכלל התחנות שנסגרו בשנת 2004 היו כאלה שמסכנות חיי אדם. המשרד מאתר תחנות רדיו פיראטיות ומטפל בסגירתן על-פי סדר כרונולוגי של הגעת התלונות נגדן, במתן עדיפות - מחוץ לתור - לטיפול מיידי ורצוף לסגירת תחנות פיראטיות המסכנות חיי אדם. 
       
       כל תחנת שידור פיראטית שנסגרת, ציודה מוחרם. תודה לך.
       
היו"ר חמי דורון:

	תודה לך. ענית למעשה גם על שאילתא מס' 1883 של חבר הכנסת משולם נהרי.

1883. פשיטת אנשי משרד התקשורת על ערוצים פיראטיים
       
חבר הכנסת משולם נהרי שאל את שר התקשורת
       ביום כ"ה בתמוז התשס"ד (14 ביולי 2004):
       
       פורסם כי לאחרונה פרצו אנשי משרדך, בליווי שוטרים, לערוצים הפיראטיים "רדיו 10" ו"מכל הלב" ונטלו ציוד. 
       
       רצוני לשאול:
       
       1. האם הידיעה נכונה? 
       
       2. אם כן – מה נעשה בציוד?
       
       3. האם פשטו אנשי משרדך על ערוצים נוספים באותו יום, ואם כן – אילו?
       
       4. מי קבע על אילו ערוצים יפשטו אנשי משרדך?
       

תשובת שר התקשורת אהוד אולמרט:
(לא נקראה, נמסרה לפרוטוקול)

       1. א. "רדיו 10" –  ב-23 ביוני 2004 נסגרה תחנת "רדיו 10" בירושלים, ששידרה באופן בלתי חוקי. משדרים של תחנה זו נסגרו גם ב-2 במרס 2004 ביישוב אלעד וב-4 במרס 2004 בבני-ברק. בשני מקרים אלה הפריעה התחנה לתקשורת המטוסים של נתב"ג. ב. רדיו "מכל הלב" – ביום 23 ביוני 2004 נסגרה תחנת רדיו "מכל הלב" בירושלים, ששידרה באופן בלתי חוקי. תחנה זו בירושלים נסגרה גם ביום 10 במאי 2004 - וכמובן חזרה לשדר. באותה עת הפריעה התחנה לתקשורת מטוסים בנתיבי תעבורה בין-לאומית, מהמרכז לכיוון צפון הארץ.
        
       2. בכל הפעמים שהתחנות הנ"ל נסגרו, הציוד שלהן נתפס והוחרם על ידי משטרת ישראל.
       
       3. ביום 23 ביוני 2004 נסגרו משדרים של תחנות בלתי חוקיות נוספות, של "ערוץ 2000", "קול הנשמה", "קול האמת" ו"אור האמת".
       
       4. משרד התקשורת מאתר ומטפל בסגירת תחנות רדיו פיראטיות על-פי סדר כרונולוגי של הגעת התלונות נגדן, תוך מתן עדיפות - מחוץ לתור - לטיפול מיידי ורצוף לסגירת תחנות פיראטיות המסכנות חיי אדם.

היו"ר חמי דורון:
       
       אנחנו עוברים לשאילתא מס' 2072 של חבר הכנסת אריה אלדד.

2072. ייצוג קבוצות המיעוט ברשות השנייה לטלוויזיה ורדיו
       
חבר הכנסת אריה אלדד שאל את שר התקשורת
       ביום ה' בחשוון התשס"ה (20 באוקטובר 2004):
       
       לפי מחקר שערכה הרשות השנייה לטלוויזיה ורדיו בנושא המגוון התרבותי בשידורי ערוצי הטלוויזיה המסחריים בישראל, אין בערוצים 2 ו-10 ייצוג הולם של קבוצות המיעוט. בערוצים הללו יש נוכחות דומיננטית של גברים יהודים חילונים ותיקים, תושבי מרכז הארץ ובעלי דעות שמאלניות.
       
       רצוני לשאול:
       
       האם יאוזן מצב זה, ואם כן – כיצד?
       
שר התקשורת אהוד אולמרט:
       
       תשובה על שאילתא מס' 2072 של חבר הכנסת אריה אלדד: 
       
       בעקבות שאלתך פנינו לקבלת תגובת הרשות השנייה, ואכן, ממצאי המחקר שערכה הרשות העידו כי אין ייצוג הולם של קבוצות חברתיות שונות על פני המרקע וכי קיים צורך לעשות יותר למען קידום הגיוון התרבותי בשידור. 
       
       כידוע, בימים אלה הרשות השנייה מקיימת מכרז למתן זיכיון לשידורי ערוץ-2. במסגרת מסמכי המכרז קבעה הרשות פרמטרים ומדדים שמטרתם לאפשר מגוון תרבותי וחברתי על המסך וכן ייצוג הולם של קבוצות חברתיות על המרקע. להלן אציג כמה דוגמאות. כמובן, נוכל להעביר לך בצורה מסודרת רשימה מפורטת של כל הפרמטרים.
       
       1. נקבעה מכסה של תוכניות מועדפות, שייתנו ביטוי לתכנים החסרים במרקע או למגוון קבוצות חברתיות בחברה הישראלית; 2. נקבעה מכסה של תוכניות שתעסוקנה בפריפריה הגיאוגרפית והחברתית של מדינת ישראל; 3. המתמודדים במכרז יצטרכו לשקף את המגוון התרבותי במצבת כוח-האדם שלהם - - -

איתן כבל (העבודה-מימד):
       
       זה נשלח לכל חברי הכנסת.
       
שר התקשורת אהוד אולמרט:
       
       כמובן, תוכל לקבל את כל מסמכי המכרז עם כל הפירוט של כל הפרמטרים שנועדו להבטיח את קיומו של המגוון הזה.

היו"ר חמי דורון:
       
       שאלה נוספת לחבר הכנסת אלדד.

אריה אלדד (האיחוד הלאומי - ישראל ביתנו):
       
       אדוני השר, דבר ראשון, דברי שבח אחרי הביקורת שאמרתי, מכיוון שחשבתי שלא הצלחת להגיע. התשובה ניתנה בזמן אמיתי, בניגוד לתשובות על שאילתות אחרות הערב, שניתנו חמישה ושישה חודשים אחרי מועדן. 
       
       השאילתא שלי נגעה בממצאים של הסקר שערכה הרשות השנייה, והתשובה שלך עסקה במשתתפים בתוכניות, באלה שהופיעו על המרקע. אבל ממצא נוסף מאותו סקר אומר: נראה כי מרבית משתתפי המחקר רואים במעצבי אופי השידור הטלוויזיוני המסחרי גברים אשכנזים, חילונים, מבוססים, תושבי מרכז הארץ ושמאלנים. כלומר, אלה שעושים את התוכניות. האם יש בדעתך לנסות לקבוע אפליה מתקנת ביחס לקבלת עובדים ברשות הזאת, כדי שאלה שמעצבים את השידור יהיו אחרים?
       
שר התקשורת אהוד אולמרט:
       
       תראה, מובן שזאת שאלה לא פשוטה, והיכולת להתערב, מטבע הדברים, כפי שאתה מבין לבד, טובה בשביל שאלה, היא לא כל כך טובה בשביל החיים. נאמר כאן, בפרמטר השלישי שציינתי, המתמודדים במכרז יצטרכו לשקף את המגוון התרבותי במצבת כוח-האדם שלהם. כמובן, יציבו מגוון של אנשים שמיצגים דעות שונות, השקפות שונות, רקעים תרבותיים שונים, רקעים גיאוגרפיים שונים, ארצות מוצא שונות, ואז יתברר שמי שעושה את התוכניות זה שלושה אנשים מסוימים מרקע אחד וכו'. גם זאת אפשרות. מה מידת ההתערבות, זאת שאלה מסוג אחר, ודאי שלי, כשר. אבל העובדה היא שהרשות רגישה לזה מאוד, והיא תקפיד על כך ותייצר לעצמה את הכלים להתערב, בעידודי, אבל היא תעשה את זה על-פי הפרמטרים שנקבעו במכרז, במידה שמישהו לא יעמוד בהם.

היו"ר חמי דורון:
       
       תודה רבה, אדוני שר התקשורת. 
       
       תם סדר-היום. ישיבת הכנסת הבאה תתקיים מחר, יום שלישי, ג' בכסליו התשס"ה, 16 בנובמבר 2004, בשעה 16:00. ישיבה זו נעולה.
       
       
       הישיבה ננעלה בשעה 19:07.
       
     
עמוד 105 מתוך 105

