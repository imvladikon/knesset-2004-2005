    תוכן עניינים
נאומים בני דקה	3
גאלב מג'אדלה (העבודה-מימד):	3
אהוד יתום (הליכוד):	4
רוני בריזון (שינוי):	4
ישראל אייכלר (יהדות התורה):	4
מיכאל נודלמן (האיחוד הלאומי - ישראל ביתנו):	5
אופיר פינס-פז (העבודה-מימד):	5
רוני בר-און (הליכוד):	6
עבד-אלמאלכ דהאמשה (רע"ם):	6
אריה אלדד (האיחוד הלאומי - ישראל ביתנו):	7
אילן שלגי (שינוי):	7
אברהם רביץ (יהדות התורה):	8
יצחק הרצוג (העבודה-מימד):	8
גילה פינקלשטיין (מפד"ל):	9
ואסל טאהא (בל"ד):	9
רן כהן (יחד):	10
משה גפני (יהדות התורה):	10
עזמי בשארה (בל"ד):	11
מגלי והבה (הליכוד):	12
ג'מאל זחאלקה (בל"ד):	12
נסים זאב (ש"ס):	13
יחיאל חזן (הליכוד):	14
הודעת יושב-ראש ועדת הכנסת	15
רוני בר-און (יו"ר ועדת הכנסת):	15
הצעות לסדר-היום	16
ציון היום הבין-לאומי לזכויות האדם וזכויות האזרח בישראל	16
זהבה גלאון (יחד):	17
אילן ליבוביץ (שינוי):	20
עזמי בשארה (בל"ד):	22
מיכאל נודלמן (האיחוד הלאומי - ישראל ביתנו):	26
מרינה סולודקין (הליכוד):	28
יולי תמיר (העבודה-מימד):	29
הצעת חוק אנשי צבא דרום-לבנון ומשפחותיהם, התשס"ה-2004	32
יצחק הרצוג (בשם ועדת הכספים):	33
חיים אורון (יחד):	34
יצחק הרצוג (בשם ועדת הכספים):	36
הצעת חוק איסור כפיית פוליגרף במסגרת יחסי עבודה, התשס"ה-2004	37
יחיאל חזן (הליכוד):	37
מסמכים שהונחו על שולחן הכנסת	38
סגן מזכיר הכנסת דוד לב:	38
הצעת חוק איסור כפיית פוליגרף במסגרת יחסי עבודה, התשס"ה-2004	38
זהבה גלאון (יחד):	39
גילה פינקלשטיין (מפד"ל):	42
עזמי בשארה (בל"ד):	43
נסים זאב (ש"ס):	44
יוסף פריצקי (שינוי):	46
    
       

       חוברת ט'
       ישיבה קצ"ב
       






הישיבה המאה-ותשעים-ושתיים של הכנסת השש-עשרה
יום שלישי, כ"ד בכסליו התשס"ה (7 בדצמבר 2004)
ירושלים, הכנסת, שעה 15:00
       
       
נאומים בני דקה

היו"ר ראובן ריבלין:
       
       גבירותי ורבותי, חברות וחברי הכנסת, היום יום שלישי, כ"ד בחודש כסליו תשס"ה, 7 בחודש דצמבר 2004 למניינם. אני מתכבד לפתוח את ישיבת הכנסת. 

       כרגיל מדי יום שלישי, אנחנו נקיים נאומים בני דקה. אני אבקש מאוד מחברי הכנסת להצביע על מנת לאפשר לי לראות מי ביקש להשתתף בנאומים בני דקה. ראשון הדוברים - חבר הכנסת מג'אדלה. 
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, כל בוקר, בעזרת השם, אני שואל את עצמי איזו חברה אנחנו רוצים, ועם איזו חברה אנחנו רוצים להימנות. יש הרבה דברים טובים שאני יכול למנות אותם, אבל אנחנו כחברה בדרך כלל רוצים לתקן את העיוותים, את הליקויים ואת הדברים שהם לא בסדר.  
       
       כשאני רואה כמה דברים קורים היום, כשאני רואה שרופא מקבל ביציות מאשה - בלי לשאול את האשה ולקבל את הסכמתה, כשאני רואה רופא שמואשם במעשים מגונים בילדים בני 11-14, כשאני רואה את מה שהתפרסם הבוקר בעניין של השייטת, וכשאני רואה שורה של דברים כאלה שקורים, איך אנחנו רוצים לראות את החברה שלנו, ומה אנחנו רוצים מהחברה שלנו? תודה רבה. 
       
היו"ר ראובן ריבלין:
       
       תודה רבה לחבר הכנסת מג'אדלה. חבר הכנסת אהוד יתום, אחריו - חבר הכנסת בריזון. 
       
אהוד יתום (הליכוד):
       
       אדוני היושב-ראש, חברי חברי הכנסת, כל אחד מבקש לראות חברה נאורה וטובה. אבל צריך גם לתת לאנשים שנמצאים במצב של טרור ולחימה במשך ארבע שנים איזה קרדיט. הקרדיט שאני מבקש הוא, שאנחנו כולנו, תקשורת, חברי כנסת, אנשי ציבור ואחרים, לא נשפוט את אנשי השייטת בטרם נסתיימה הבדיקה הצודקת שעליה החליט הרמטכ"ל בתיאום עם מפקד חיל הים ואלוף פיקוד מרכז. תודה.

היו"ר ראובן ריבלין:
       
       תודה רבה. חבר הכנסת בריזון, ואחריו - חבר הכנסת אייכלר.
 
רוני בריזון (שינוי):
       
       אדוני היושב-ראש, גם אני, כקודמי, ביקשתי לדבר על עניין השייטת, והנה בדרכי הנה ראיתי מעל המסכים מרצדת כבר ההודעה החדשה. מסתבר שבמסע הווי של קבוצת חיילים הם השתעשעו בכלי הנשק שלהם, ביצעו תצוגת ירי, וכתוצאה מהעניין הזה נהרג נער בן 15. 
       
       הקלות הבלתי-נסבלת שבה יום אחר יום אנחנו נתקלים במקרים של פגיעה בפצועים, ירי לא מחושב - ייתכן שיש פה מקריות, אבל אם כך הדבר, הרי זה הרבה יותר גרוע. אני, בוודאי כמו כל אנשי הבית הזה, מודאג מאוד מן המגמה המתפתחת, מן החדשות שאנחנו מקבלים כל יום, כל יום וכל יום. אני קורא לרמטכ"ל ולשר הביטחון לעשות מאמץ מיוחד במינו כדי להפסיק את הטרנד הזה של ירי ושל פגיעה ושל פציעה ושל הרג. 
       
היו"ר ראובן ריבלין:
       
       תודה. חבר הכנסת אייכלר, ואחריו - חבר הכנסת נודלמן. 
       
ישראל אייכלר (יהדות התורה):
       
       אדוני היושב-ראש, כמה שעות לפני הדלקת נרות חנוכה הייתי צריך לדבר על עניין החנוכה, על  האור הגנוז, ואני מצטער שאני נאלץ להתמודד עם עלילה שקרית הולכת ומתפתחת. גם אתמול, גם היום, יצא יושב-ראש שינוי במאמרי הסתה בעיתונות נגד הציבור החרדי. לי אין עניין להתווכח אתו כאן, כי הציבור החילוני עצמו כבר גילה את הריקנות של המסרים האלה. 
       
       אבל מה שאני רוצה לשלול זאת העלילה השקרית והעתיקה, ואני מצטט: "נוצרה שכבת אוכלוסייה המתירה לעצמה לא לעבוד  ולא לשרת בצבא,  מתוך הנחה שחצנית שאחרים חייבים לפרנס אותה". העלילה הזאת נקלטה בעבר על-ידי הרבה עמים: גרמנים, פולנים, אוקראינים והונגרים, שחשבו שהם מפרנסים את היהודים. זה היה שקר אז וזו עלילה גם היום. הציבור החרדי עובד קשה, מתפרנס בקושי, לא מקבל מהמדינה אפילו מה שמקבלים מהמדינות הכי עניות בעולם, ואין לו משרות שלטוניות. לכן, צריך להפריך ולגנות בכל דרך אפשרית את העלילה הזאת שהופכת לשגרה. תודה רבה.

היו"ר ראובן ריבלין:
       
       תודה רבה. חבר הכנסת נודלמן, ואחריו - חבר הכנסת אופיר פינס-פז.
       
מיכאל נודלמן (האיחוד הלאומי - ישראל ביתנו):

       אדוני היושב-ראש, בשבועות האחרונים כל כלי התקשורת בעולם מקדישים מקום נכבד לחדשות מאוקראינה. במדינה ענקית  וחשובה זו, שמשמשת מין חומת מגן  בין רוסיה לאירופה, העם יצא להפגין נגד שקרים בזמן הבחירות לנשיאות, נגד שלטון שמושפע מרוסיה ובעד הסדר והדמוקרטיה המערבית האירופית. ארצות-הברית והאיחוד האירופי התגייסו לתמיכה בעם האוקראיני במאבקו ובבחירתו, אבל תמיכתנו לא הושמעה. אני סבור כי מדינת ישראל חייבת לתמוך בהליכים הדמוקרטיים והעצמאיים באוקראינה, ולהוכיח בכך את שאיפתנו לאותם העקרונות שאנחנו מצהירים עליהם. 
       
היו"ר ראובן ריבלין:
       
       תודה רבה. חבר הכנסת אופיר פינס-פז. אחריו - חבר הכנסת בר-און.

אופיר פינס-פז (העבודה-מימד):
       
       תודה, אדוני היושב-ראש. גם אני, כמו כמה מחברי הכנסת כאן, לא יכול כרגע שלא להתייחס לשערורייה החדשה שנחשפה עכשיו בצה"ל. יריות שמחה הרגו ילד פלסטיני חסר ישע. פשוט לא להאמין מה אנחנו עוברים. יום אחרי יום קורים אירועים שלא האמנו בחלומות ובסיוטים הכי קשים שלנו שיקרו. אנחנו מאבדים שליטה על מה שקורה בצבא. אני קורא גם לשר הביטחון וגם לראש הממשלה, לא לשמור על זכות השתיקה, ולא לתת לרמטכ"ל להתמודד עם זה לבד. הוא יכול היה להתמודד עם זה לבד אם הוא היה מתמודד עם זה בזמן. עכשיו אנחנו במדרון חלקלק, ומוכרחים לעצור את הסחף הנורא שמתרחש היום בצבא. 
       
היו"ר ראובן ריבלין:
       
       תודה. חבר הכנסת בר-און, ואחריו - חבר הכנסת דהאמשה. 

רוני בר-און (הליכוד):
       
       אדוני היושב-ראש, חברי חברי הכנסת, בשבוע האחרון שמענו שוב שרב-המרצחים ברגותי מבקש להציג את המועמדות שלו לראש הרשות הפלסטינית, לראשות ה"פתח". האיש הזה, ששפך נהרות של דם חי של אנשים חפים מפשע, חייב לסיים את חייו בכלא בלי לראות יום אחד של חופש, בלי לראות שעה אחת של אור. האיש הזה, שהציג את המועמדות שלו רק בשביל לרצוח פעם נוספת איזה סיכוי להנהגה פלסטינית שתוכל להתקרב לקראת איזה פתרון, שב ומתריס, מציג שוב את המועמדות שלו, כדי לרצוח את הסיכוי היחיד שיש פה לשני העמים למצוא איזה מצב של קיום, אחד לצד השני. תודה רבה.
       
היו"ר ראובן ריבלין:
       
       תודה רבה. חבר הכנסת דהאמשה, ואחריו - חבר הכנסת אלדד.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, עצורי התנועה האסלאמית בילו כבר 19 חודשים בכלא בלי שנראה למשפט שלהם סוף. לגבי העובדות אין מחלוקת, הם אומרים: נתנו כסף ליתומים, למשפחות עניים, העברנו כסף. האשמה היא שהעבירו כסף כאילו ל"חמאס" או לארגונים אחרים, והמדינה לא מצליחה להוכיח זאת. 
       
       במסיבת עיתונאים שהם קיימו היום הם אומרים שהם יתחילו שביתת רעב מיום שישי הקרוב, 10 בחודש. עורך-דינם, עורך-הדין פלדמן, שאיננו חשוד כאוהד התנועה האסלאמית, מכנה את המשפט שלהם "פאדיחה" - אלה המלים. אני חושב שהגיע הזמן לשים לפאדיחה הזאת קץ ולשחרר את העצורים.
       
       נשארו לי כמה שניות, ואדבר גם על ברגותי. לוחם חירות ישראל, שרון, יושב בראשות הממשלה, והוא שפך דם אולי פי-אלף ממה שברגותי שפך. מה ההבדל - זה לוחם חירות ישראל, וזה לוחם חירות ישמעאל. לוחם חירות ישמעאל יהיה רוצח וישב בכלא עד סוף ימיו, זהו פסק-הדין של הפוליטיקה, וזה מה שאתם יודעים לומר. תודה רבה.
       
היו"ר ראובן ריבלין:
       
       תודה רבה, אין קריאות ביניים. מייד יהיו אנשים שיוכלו לענות, אני יודע איך לסדר אותם קבוצות קבוצות, אם כי אני לא בטוח שפה תהיה הגנה מלאה לנדבר, לנשוא.
       
אריה אלדד (האיחוד הלאומי - ישראל ביתנו):
       
       ברשות היושב-ראש וחברי הכנסת, אעסוק בכלל בנושא אחר, אם יותר לי. זה לא כבר התקבלה בוועדת שרים של ממשלת ישראל, לדעתי לראשונה בתולדות המדינה, החלטה על מכסות עלייה של יהודים. מכסת סרטיפיקטים: 100 לחודש לבני הפלאשמורה, שהוכרו כיהודים על-ידי הממסד הרבני. אינני יודע מדוע, ההחלטה מריחה לא טוב. הנימוקים שהועלו - האבטלה בארץ, קשיי הקליטה - אינם נימוקים ציוניים.
        
       חוק השבות הוא אחד החוקים שמייחדים את מדינת ישראל משאר מדינות העולם. בני העדה הוכרו כיהודים, חל עליהם חוק השבות, ואסור שאיזו החלטת ממשלה או החלטת ועדת שרים תסתור את החוק הזה. אם השיקולים הללו של קשיי קליטה ועלייה היו עומדים בפני בן-גוריון, לא היינו כאן היום.
       
היו"ר ראובן ריבלין:
       
       תודה רבה, חבר הכנסת שלגי, ואחריו - חבר הכנסת רביץ.
       
אילן שלגי (שינוי):
       
       אדוני היושב-ראש, חברות וחברי הכנסת, אנחנו נשיר בעוד כמה שעות "מי ימלל גבורות ישראל", ואני קורא לאותו חבר כנסת שקודם התפלא מדוע יש מי שתוקף את החרדים, שישלח גם הוא את בניו כדי שיהיו גיבורי ישראל, ויזכור את המכבים. כאשר היה צורך, וכאשר יהודה המכבי קרא: "מי לאדוני אלי", הוא התכוון: יבואו ויילחמו אתי כדי להגן על ארצנו.
       
       אנחנו נמצאים היום בסיטואציה – בוועדת החינוך של הכנסת היה היום דיון חשוב בנושא שכר הלימוד של הסטודנטים, ונאמר שם שבשעה שאלה, אחרי שלוש שנות שירות בצה"ל, וכל שנה חודש או 40 יום שירות במילואים, מתבקשים לשלם שכר לימוד, שעכשיו יש כוונה להעלות אותו, יש אחרים שלומדים במדינת ישראל בלי לשרת, ועדיין מקבלים מכולנו משכורת כל חודש. אם זה לא חיים על חשבון אחרים, אינני יודע מה הם חיים על חשבון מגזרים אחרים בחברה. תודה.
       
ישראל אייכלר (יהדות התורה):
       
       - - - 
       
היו"ר ראובן ריבלין:
       
       חבר הכנסת אייכלר, גם המכבים נלחמו, גם משפחת אייכלר לדורותיה, ברוך השם, גם משפחת רביץ נלחמה לדורותיה, ברוך השם.  
       
רוני בריזון (שינוי):
       
       בקרב עם המכבים הפסדנו.


היו"ר ראובן ריבלין:
       
       רבותי חברי הכנסת, לא דיברתי על המכבים, דיברתי על משפחת אייכלר ומשפחת רביץ. תאמינו לי שאני יודע על מה אני מדבר, מטובי לוחמינו. 
       
       חבר הכנסת רביץ, ואחריו - חבר הכנסת הרצוג.
       
אברהם רביץ (יהדות התורה):
       
       אדוני היושב-ראש, חברי הכנסת, אני רוצה להזכיר שאנחנו נמצאים, כפי שהיושב-ראש הזכיר בתחילה, בכ"ד בחודש כסליו, והלילה אנחנו מתחילים את כ"ה בחודש כסליו, חג החנוכה, שצריך להיות חג שמאחד את כולנו מסביב לאורות היפים. אבל אנחנו צריכים לזכור, שבכל עיסוק שאנחנו עוסקים, ובכנסת אנחנו עוסקים בנושאים שהם כספיים - צריך לזכור שחודש כסליו זה "כיס" אבל גם "לב". בלי זה, זה לא הולך.
       
       אני חייב התנצלות. בשבוע שעבר עליתי לכאן, אדוני היושב-ראש, והתרעתי נגד מה שקורה בבית-החולים "ביקור חולים", על מצלמות נסתרות וכו'. לפי בקשת מנהל בית-החולים בדקתי את העניין. יש שם בעיה, ומנהל בית-החולים יגיע אלי בשבוע הבא למצוא דרך איך לפתור את הבעיה, אבל לא כצעקתה, ואני מתנצל.
       
היו"ר ראובן ריבלין:
       
       וידו לא במעל. אני מאוד מודה לחבר הכנסת רביץ. חבר הכנסת הרצוג, ואחריו - חברת הכנסת פינקלשטיין.
       
יצחק הרצוג (העבודה-מימד):
       
       אדוני היושב-ראש, נחרדתי לשמוע על דבר השוד הנורא שאירע אתמול ביישוב טירה. היישוב טירה מתמודד, כמו כל היישובים במגזר הערבי, עם מצוקות קיום קשות מאוד. אני חושב שמה שאירע אתמול הוא רק סימפטום למצוקות של היישוב הזה. בכלל, אני חושב שהתסמונת הזאת, שפשעים ואירועים מהסוג הזה מתרחשים במקום שהוא גם ככה מוכה גורל מבחינה סוציו-אקונומית, מחייבים אותנו להתמודדות אמיתית, כנה ונוקבת עם כל המצוקות של המגזר הערבי בימים אלה ממש. תודה.
       
היו"ר ראובן ריבלין:
       
       תודה רבה. חברת הכנסת פינקלשטיין, ואחריה - חבר הכנסת ואסל טאהא.
       
גילה פינקלשטיין (מפד"ל):
       
       אדוני היושב-ראש, כנסת נכבדה, אני רוצה לדבר על בעיית המים, אם תצא לפועל תוכנית ההתנתקות. אני רוצה לצטט את דבריו של מנהל האגף לתכנון בנציבות המים, ד"ר יוסף דרייזין: "בעמקים הצפוניים בלבד הפחתת פוטנציאל המים ועליית המליחות תמדבר את האזור כולו, תפגע באיכות חיי התושבים, תחסל את החקלאות ואת התיירות ותפרק את המסגרות ההתיישבותיות שמייחדות את האזורים האלה".  
       
       זהו ציטוט מדויק של דבריו, זו האמת. המים בעמקים מגיעים מצפון השומרון, מאזור ג'נין. אם הפלסטינים ישאבו אותם אחרי הנסיגה הישראלית בצורה לא מבוקרת, כפי שהם נוהגים היום ברצועה, כל אזור העמקים, לרבות הגלבוע, עמק-יזרעאל - הכול יהפוך פשוט למדבר. בתקשורת כמובן לא מדברים על זה, כדי שלא להפריע לביצוע תוכנית ההתנתקות. 
       
היו"ר ראובן ריבלין:
       
       תודה. חבר הכנסת טאהא, ואחריו - חבר הכנסת רן כהן.
       
ואסל טאהא (בל"ד):
       
       אדוני היושב-ראש, חברי הכנסת, דוח האגודה לזכויות האזרח, שפורסם בימים האחרונים, משקף את האמת הקשה הקיימת במשרדי הממשלה, ובמיוחד במשרד מינהל האוכלוסין. שם הפקידים מתעמרים בפונים אליהם לקבל את שירותיהם לשינוי מעמד כלשהו. לדוגמה, רישום של ילדים במשרדים אלה, במיוחד במזרח-ירושלים, לוקח שנים, נמשך שנים על גבי שנים, והבעיות לא נפתרו. 
       
       הדוח גם מצביע על הנוהל והתקנות, שמשמשים ככלי ואמצעי לזלזול ולהתעמרות בפונים. במקום שהנהלים והתקנות יקלו על הפונים, הם מקשים עליהם, במיוחד כשמבקשים מהפונים מסמכים חוזרים, עוד מסמכים ועוד מסמכים. בסופו של דבר, כשהדבר מגיע לבית-המשפט, טוענים שעוד לא הגישו את כל המסמכים. יש להפסיק את הזלזול הזה.
       
היו"ר ראובן ריבלין:
       
       תודה רבה. חבר הכנסת רן כהן, ואחריו - חבר הכנסת גפני.
       
רן כהן (יחד):
       
       אדוני היושב-ראש, חברות וחברי הכנסת, קודם כול חג אורים שמח ובטוח לכל עם ישראל, לכולנו. 
       
       חזרתי לפני כשעתיים מסיור של חברי כנסת ו"שלום עכשיו" באזור ההתנחלות נוקדים, שם נבנה כביש עם גשרי ענק, בסדר גודל של כ-100 מיליון שקל על 12 קילומטר, או משהו כזה, לשירותם של כ-1,600 נפש, שחיים בשתי התנחלויות. אני שואל אתכם, האם בתקופה הזאת, שבה עם ישראל רוצה את ההתנתקות ואת היציאה מן השטחים, וכאשר אנחנו נמצאים אחרי דוח העוני, עם 1.5 מיליון אנשים מתחת לקו העוני, עם רעב ועם מצוקה, זה הזמן לבזבז יותר מ-100 מיליון שקל על פרויקט תימהוני ומיותר כמו הפרויקט הזה? תודה רבה.


היו"ר ראובן ריבלין:
       
       תודה רבה, חבר הכנסת רן כהן. אתם תומכים בראש הממשלה גם בפינוי מיהודה ושומרון? חשבתי שרק בעזה אתם תומכים.
       
רן כהן (יחד):
       
       בכל השומרון.
       
היו"ר ראובן ריבלין:
       
       בסדר.
       
קריאות:
       
       - - -
       
היו"ר ראובן ריבלין:
       
       זה לא אמרתי לכם, אמרתי את זה לאלה שמולכם. בבקשה, חבר הכנסת גפני.
       
משה גפני (יהדות התורה):
       
       אדוני היושב-ראש, אני רוצה לברך את ממשלת ישראל על שחרורו של עזאם עזאם. אני חושב שהנושא של פדיון שבויים הוא אצלנו אחד הדברים החשובים ביותר, ומה שממשלת ישראל עשתה הוא באמת דבר חשוב מאוד והיה בזה הרבה סייעתא דשמיא. אני חייב לציין שזה קרה לאחר ששר בממשלה, שר לשעבר, שאמר שצריך להוריד מנייר המכתבים את המלים "בסייעתא דשמיא", עזב את הממשלה, היה בכל זאת סייעתא דשמיא שעזאם עזאם שוחרר.
       
       אדוני היושב-ראש, אני חשבתי להגיב על דבריו של השר לשעבר אילן שלגי, חבר הכנסת אילן שלגי, אבל מכיוון שהגעתי למסקנה שככל הנראה מה שירצו עכשיו אנשי שינוי לעשות זה כל הזמן לנהל אתנו ויכוחים על הנושאים האלה - חרדים וחרדים וחרדים וחרדים - החלטתי להפסיק להתייחס לעניין הזה; שהם יצעקו, אני לא מתכוון לענות להם. הציבור ישפוט אותם על מעשיהם, מה שהם עשו בממשלה שנתיים ומה שהם עושים עכשיו באופוזיציה. תודה רבה. 
       
היו"ר ראובן ריבלין:
       
       תודה רבה לחבר הכנסת גפני. הבא אחריו - חבר הכנסת בשארה, ואחריו - חבר הכנסת מגלי והבה. אני עושה פשוט סנדוויץ' - חבר הכנסת בשארה, חבר הכנסת מגלי והבה, וחבר הכנסת זחאלקה יסיים. 
       
עזמי בשארה (בל"ד):
       
       אדוני היושב-ראש, חברי הכנסת, אני שמעתי ברדיו את האלוף לשעבר אורי שגיא, שאומר שהוא מבחין בהתבהמות - אלה המלים שלו, לא שלי –  אצל כוחות הביטחון במחסומים בשטחים, אחרי שהוא שמע על דוח "בצלם" לגבי בחור שנגרר ואחר כך נהרג, או עוד פעם וידוא הריגה. אני אפילו לא יודע אם זה וידוא הריגה או רצח, כמשמעו, על-ידי חיילי השייטת. זה דבר שלדעתי הכנסת כבר צריכה לתת את הדעת עליו. אנחנו כבר דנו בזה כמה פעמים, אבל לדעתי אין זעקה מספקת. 
       
       יש מסורת חדשה בוועדת החוקה, חוק ומשפט, לדעתי, על-ידי מיכאל איתן, שהוא כבר מביא את הנושאים האלה לא לוועדת החוץ והביטחון, אלא לוועדת החוקה, חוק ומשפט, כפי שראוי שיהיה בפרלמנט, לדעתי. אבל לדעתי זה לא מספיק. 
       
       כנראה החיילים או קציניהם או כל האווירה ההגמונית, התרבות הפוליטית הקיימת בקונפליקט הזה, לראות באדם הפלסטיני אויב - אנחנו כנראה לא מגיעים לאוזניים האלה. הכול אטום וסגור, ולדעתי, כנראה, או שהזעקה לא מספקת או שהפרוצדורות לא מספיקות. למשל, אדוני היושב-ראש – ואת זה אמרתי לאחד מחברי הכנסת שבית-המחוקקים צריך לדעת - וידוא הריגה הוא לא עבירה בישראל. אתה ידעת, אדוני היושב-ראש? אין עבירה כזאת, היא לא קיימת. אתה לא יכול לשפוט מישהו על עבירה כזאת. למה? כי היא לא קיימת בספר החוקים. אין דבר כזה. 
       
היו"ר ראובן ריבלין:
       
       יש עבירות של הריגה, יש עבירות של רצח. 
       
רוני בר-און (הליכוד):
       
       אתה טועה, קודם כול העבירה הזאת היא בדרך כלל צבאית, אז היא תהיה התרשלות, וכו'. 
       
עזמי בשארה (בל"ד):
       
       - - -
       
היו"ר ראובן ריבלין:
       
       חבר הכנסת בשארה, אני חשבתי רק שבאותה נשימה היית אומר שהיום בבוקר, על-יד אחד המחסומים, התפוצץ אדם והרג חייל. ועכשיו, לך תחיה עם הדילמה הזאת. לא פשוט, לא פשוט. 
       
       חבר הכנסת מגלי והבה, אחריו - חבר הכנסת זחאלקה, וכרגיל יסיים חבר הכנסת נסים זאב. 
       
מגלי והבה (הליכוד):
       
       אדוני היושב-ראש, חברי חברי הכנסת, נבצר ממני להשתתף אתמול בדיון שהתקיים על שחרורו של עזאם עזאם. התלוויתי אל ראש הממשלה לביקור אצל המשפחה. כאן ההזדמנות להודות לראש הממשלה, לשר החוץ, לשר הבריאות, לכל אלה שפעלו לשחרורו של עזאם עזאם. גם אתה, אדוני היושב-ראש, שהזכרת אותו כל יום שני מעל במה זאת, ותודה לכל עם ישראל, לכל אלה שהביעו דאגה וחרדה מישיבתו של עזאם עזאם בכלא המצרי שמונה שנים ו-30 יום, ולשמחתנו הוא שוחרר והיום הוא בחיק משפחתו. 
       
       הייתי ממליץ לחבר הכנסת עזמי בשארה לא לדבר על כל מערכת הביטחון, להילחם בחריגים. כי ברגע שאתה מפנה אצבע מאשימה לכל מערכת הביטחון, לכל החיילים, לכל הקצינים, אתה טועה בנקודה הזאת. צריך להילחם בחריגים ולהוציא אותם – אם הם אשמים, גם להעניש אותם.
       
היו"ר ראובן ריבלין:
       
       תודה רבה. חבר הכנסת זחאלקה, ויסיים חבר הכנסת נסים זאב. בבקשה. 
       
ג'מאל זחאלקה (בל"ד):
       
       כבוד היושב-ראש, אני באתי מישיבה של הפורום למען הבדואים בנגב, והוצגו שם נתונים קשים מאוד על מצב החינוך, המצב הכלכלי-החברתי וגם מצב הבתים והיישובים בנגב. 
       
       המדיניות של הממשלה היא מדיניות של חד-צדדיות. כלומר, הממשלה כופה את המדיניות שלה על התושבים. האחרון הוא חוק סילוק פולשים, מה שנקרא, שבוודאי יוליד התנגדות עזה אצל התושבים. זה לא גורל שיהיה עימות כזה. אפשר למנוע אותו, ואפשר למנוע אותו על-ידי הידברות. ניתן לפתור, ויש כמעט תמימות דעים ש-80% מהבעיות של האזרחים הערבים בנגב אפשר לפתור בהידברות. אם מגיעים להידברות ופותרים את הבעיות בהידברות, 20% הנותרים, אפשר למצוא פרוצדורות לפתרונם. אבל המדיניות הרווחת היא חד-צדדית - -
       
היו"ר ראובן ריבלין:
       
       תודה רבה. 
       
ג'מאל זחאלקה (בל"ד):
       
       - - ומובילה לעוינות. 
       
היו"ר ראובן ריבלין:
       
       תודה רבה. חבר הכנסת נסים זאב. יש לנו עוד ארבע דקות. האם יש מישהו באולם שטרם דיבר ורוצה לדבר?
       
נסים זאב (ש"ס):
       
       אדוני היושב-ראש, אני מוכן לדבר את הארבע דקות, אם יאפשר לי. 
       
היו"ר ראובן ריבלין:
       
       לא, לא. את זה אנחנו יודעים, אנחנו יודעים. אני מדבר על אלה שלא – בבקשה, חבר הכנסת זאב. 
       
נסים זאב (ש"ס):
       
       אדוני, תיכף אנחנו נעבור לדיון אחר. ומכיוון שאני לא נמצא ברשימת הדוברים, אני רוצה לנצל את הבמה הזאת כדי לדבר דקה אחת על נושא זכויות האזרח בישראל וזכויות האדם, היום הבין-לאומי. 
       
       אני רוצה לומר לך, אדוני היושב בראש, אני לא יודע איפה הזכויות של הציבור החרדי. למעלה ממיליון וחצי אנשים רוצים לשמוע את הקול בשידורים, והדבר הכי פרימיטיבי שנשאר היום במדינה זה הרדיו. ואפילו את הרדיו הזה לא נותנים לנו. אני רוצה לומר לך, אדוני היושב בראש – אולי אין לך ידיעה בדבר שאני אומר אותו כרגע - 54 תחנות נותנים למוסלמים באנגליה בתקופת הרמדאן. וכל מי שרוצה להקים תחנה, כל ארגון, נותנים לו אפשרות. וזה נמשך 40 יום.
       
       מדוע לוקחים מאתנו את הזכות הזאת, המינימלית, של אותם אזרחים, של מאות אלפים, שרוצים לשמוע את דבר השם ולא רוצים לשמוע דברי תועבה ולשון הרע דרך הרדיו? ולכן, אדוני – אתה היית שר התקשורת, ורצית לעזור לנו. אנא ממך, תמשיך בעבודתך, במשימתך הקדושה. 
       
היו"ר ראובן ריבלין:
       
       לא, לא רציתם לעזור לעצמכם, לצערי הרב. אם זה היה תלוי בך, הייתי גומר מזמן.  
       
       חבר הכנסת יחיאל חזן, בבקשה, אחרון הדוברים, ואחריו - יושב-ראש ועדת הכנסת.
       
יחיאל חזן (הליכוד):
       
       כנסת נכבדה, חברי חברי הכנסת, לצערי הרב, אנחנו רואים כל יום כיצד תוקפים את חיילי צה"ל שמחרפים את נפשם כדי להגן על אזרחי מדינת ישראל. היום קראנו בעיתון שהיה וידוא הריגה. אומנם אני מוקיע את העניין הזה שנקרא וידוא הריגה. אבל אני בטוח שכאשר חייל צה"ל נמצא בשטח הוא בלחץ, הוא במצב שהוא צריך לשמור על עצמו, הוא צריך לחזור שלם הביתה. וכאשר חברי הכנסת עושים "עליהום" כל כך גדול, הם שוכחים שבעצם חיילי צה"ל נמצאים רק ובעיקר כדי להגן גם על חברי הכנסת, גם על האזרחים במדינה, גם למגר את הטרור. ומצאו פתאום כולם כאילו חיילי צה"ל לא שומרים על טוהר הנשק. 
       
       אין לי שום ספק שצה"ל הוא צבא ששומר על טוהר הנשק. מפה אני קורא לחיילי צה"ל ולכל אזרחי מדינת ישראל לשמור על החוק, אבל מצד שני אני מברך את חיילי צה"ל על העבודה הגדולה שהם עושים, ואם קרתה טעות אז קרתה טעות. צריך למגר את התופעה - - -
       
היו"ר ראובן ריבלין:
       
       תודה רבה. 
       
יחיאל חזן (הליכוד):
       
       צריך לחזק את האנשים שפועלים כדי - - -
       
היו"ר ראובן ריבלין:
       
       תודה רבה. זה דקה. אסור - - -
       
יחיאל חזן (הליכוד):
       
       כבר. צריך לחזק את החיילים שפועלים כדי לשמור על ביטחון מדינת ישראל. 
       
היו"ר ראובן ריבלין:
       
       תודה רבה. פשוט, בנאומים בני דקה אנחנו מקפידים על הדקה. 
       
        
       
הודעת יושב-ראש ועדת הכנסת

היו"ר ראובן ריבלין:
       
       אני מזמין את יושב-ראש ועדת הכנסת למסור הודעה. צריך הצבעה?

רוני בר-און (יו"ר ועדת הכנסת):
       
       אדוני היושב-ראש, חברי הכנסת, ועדת הכנסת קבעה את הוועדות הבאות לדיון בהצעת חוק ובהצעות לסדר-היום: 
       
       ועדת החוקה, חוק ומשפט תדון – 1. בהצעת חוק שירות המדינה (משמעת) (תיקון מס' 10) (זכויות נפגעי עבירה - החלת הוראות), התשס"ג-2003, של חברות הכנסת זהבה גלאון ואורית נוקד, שמספרה פ/488, לשם הכנתה לקריאה ראשונה; 2. בהצעה לסדר-היום בנושא: פסיקת בג"ץ שהעדפת חיילים במכרז לרכישת קרקעות מפלה ערבים, של חבר הכנסת צבי הנדל.
       
       ועדת הפנים ואיכות הסביבה תדון בהצעות לסדר-היום בנושא: דברי היועץ המשפטי לממשלה על ההתנהלות ברשויות המקומיות, של חברי הכנסת ישראל אייכלר וחמי דורון. תודה רבה. 
       
היו"ר ראובן ריבלין:
       
       תודה ליושב-ראש ועדת הכנסת.
       
       
הצעות לסדר-היום
ציון היום הבין-לאומי לזכויות האדם וזכויות האזרח בישראל

היו"ר ראובן ריבלין:
       
       רבותי חברי הכנסת, גבירותי ורבותי, השעה 15:30, ואנחנו עוברים לסדר-היום, לנושא העיקרי: ציון היום הבין-לאומי לזכויות האדם וזכויות האזרח בישראל - הצעות לסדר-היום מס' 4797, 4978, 4800, 4802, 5132, 5139 ו-5178.
       
       גבירותי ורבותי חברי הכנסת, היום, יום זכויות האדם הבין-לאומי, ראוי שנביט כולנו אל המקור האוניברסלי לזכויותיו של כל אדם, האמור בפרשת בראשית: "ויברא אלהים את האדם בצלמו בצלם אלהים ברא אתו זכר ונקבה ברא אתם". ואמר רבי עקיבא: "חביב אדם שנברא בצלם – חיבה יתירה נודעת לו שנברא בצלם". 
       
       מקור הזכות לחיים וקדושתם, כמו מקור הזכות לשוויון, לחירות ולזכויות חברתיות, וכמו המקור להכפפת השלטון לנורמות נעלות, המחייבות בראש ובראשונה את השליט עצמו, הוא בתורת ישראל. אנו בהחלט רשאים,  כבני אברהם, יצחק ויעקב,  להיות גאים בכך, אך בראש ובראשונה עלינו להיות ראויים לכך. 
       
       במשנה נאמר: "לפיכך נברא אדם יחידי, ללמדך, שכל המאבד נפש אחת, מעלה עליו הכתוב כאילו איבד עולם מלא, וכל המקיים נפש אחת מעלה עליו הכתוב כאילו קיים עולם מלא - - - ולהגיד גדולתו של הקדוש ברוך הוא, שאדם טובע כמה מטבעות בחותם אחד וכולן דומין זה לזה, ומלך מלכי המלכים הקדוש ברוך הוא טבע כל אדם בחותמו של אדם הראשון, ואין אחד מהן דומה לחברו - - - לפיכך כל אחד ואחד חייב לומר בשבילי נברא העולם". 
       
       למרבה הצער, הפכו זכויות האדם, בפי רבים, לקרדום – לא רק לחפור בו, אלא בעיקר לנגח בו. לנגח – לא, חלילה, את מי שבשם שחרור לאומי, או חרבו של הנביא, או השד יודע מה, רוצחים, טובחים ולא חומלים, לא על יונק, ולא על איש שיבה, אלא דווקא את מי שעומד על נפשו, מי שמחרף נפשו למות, כדי שכולנו – וגם אותם כופרים בטובה – יוכלו לחיות כאן.  
       
       ראוי לזכור, שלנורמה המוסרית הנעלה "חביב אדם שנברא בצלם", ולנורמה המוסרית הנעלה לא פחות "הבא להרגך השכם להרגו" -  מקור מוסרי אחד. במקום שטעינו, במקום שכשלנו, חלילה, במקום שלא מילאנו אחר הצו המוסרי, תדע החברה, תדע המדינה, ידעו מפקדי צה"ל, ואם צריך – גם בתי-המשפט, למצות את הדין ולשמור את מחננו טהור. אבל מכאן, מעל במת הכנסת, ודווקא ביום הזה, יום זכויות האדם הבין-לאומי, נאמר למלעיזים המוציאים דיבת הארץ ודיבת בניה: הרף לכם. שלו נעליכם מעל רגליכם בטרם תדברו סרה בעם הזה ובבניו. אולי לא נציב בפניכם מראה. אולי לא נתבע מכם את דם החפים מפשע בחוף- השנהב, או בפלוג'ה, אבל בוודאי לא נסכים שתציגו אותנו כקלגסים ואת רוצחינו כקורבנות.
        
	רבותי חברי הכנסת, אני מזמין את ראשונת הדוברים, חברת הכנסת זהבה גלאון, לשאת את דברה לציון היום הבין-לאומי לזכויות האזרח וזכויות האזרח בישראל. בבקשה, גברתי. אחריה - חבר הכנסת אילן ליבוביץ, ואחריו - חבר הכנסת עזמי בשארה. 

זהבה גלאון (יחד):
       
       תודה רבה. 
       
       אדוני היושב-ראש, חברי חברי הכנסת, לזכויות אדם יש ערך כלשהו רק אם שומרים עליהן בשעת משבר. לא קשה לשמור על זכויות אדם בעת שלום, בעת פיוס. 
       
       זה מאוד מאוד פופולרי לדבר על המושג זכויות אדם, זו רטוריקה  נעימה, היא אוניברסלית. צדק היושב-ראש, זכויות אדם הן אוניברסליות, ואנחנו נמצאים בתקופה קשה של טרור, אדוני היושב-ראש, אבל זכויות אדם אינן יכולות להידחק מפני טרור. דווקא מצבי חירום הם עתות המבחן שבהן נבחן המושג של זכויות האדם: האם מדינה בתקופה קשה של טרור מסוגלת, יכולה לנהוג באופן שזכויות האדם מגבילות ומסרטטות את תחום הפעולה שמותר למדינה לפעול בו. זכויות האדם אמורות לסרטט את הגבולות האלה. 
       
       הקשבתי לדברים שלך בקשב רב, אדוני היושב-ראש. נכון, יש כאן טרור קשה, השאלה אם אלה שפועלים נגדנו באופן כל כך קשה נותנים אליבי וצידוק לנו כמדינה להפר זכויות אדם של אחרים. ואז נשאלת השאלה במה מותר גוף כמו מדינה מארגון טרור. אנחנו לא יכולים להרשות לעצמנו לנהוג באופן הזה.
       
היו"ר ראובן ריבלין:
       
       אסור לנו להפר ולו זכות אחת. מותר לנו להגן על עצמנו בכל דרך אפשרית.
       
זהבה גלאון (יחד):
       
       אדוני היושב-ראש, מדינה צריכה להגן על עצמה, אבל גם במלחמה לא הכול מותר. אני רוצה לגעת בנקודה אחת. אני  מודה שהתחבטתי. תקצר היריעה מלפרט את התחומים שאני חושבת שיש בהם הפרות זכויות אדם קשות, הן בתוך תחומי מדינת ישראל והן בשטחים הכבושים, דברים שנעשים שם בשמנו ומטעמנו, והחלטתי להתרכז בנושא שאני מודה שהוא מדיר שינה מעיני. אני מדברת על הריסות בתים. 
       
       לא מדובר בזכות לחיים, שכמובן היא הזכות הקדושה והעליונה. זה מדיר שינה מעיני שמשתמשים בהריסות בתים כשיטת ענישה, כפעולת נקם לשמה. אין לי דרך אחרת להגדיר אותה. מדובר בפעולה אכזרית, חסרת היגיון, אלימה, שפוגעת באנשים ובילדים, במשפחות שלא היו קשורות לפעולה שנעשתה, ולכן יש בה משום ענישה קולקטיבית, פעולת עונשין קולקטיבית. אני מדברת על מה שקורה בחודשים האחרונים ברפיח, ברצועת-עזה. 

אהוד יתום (הליכוד):

	- - - 

זהבה גלאון (יחד):
       
       אני מכירה את הגישה הזאת, חבר הכנסת יתום. במשך שנים הרס צה"ל בתים בגדה וברצועה. הריסת בתי מחבלים היא שיטה ידועה, אבל עכשיו אנחנו עדים להרס שיטתי חסר הבחנה, הרס של מאות בתים, שמותיר אלפי אנשים ללא קורת-גג, בגשם, בקור, בימים הקשים האלה.
       
       אני חושבת שזו פעולה שאיננה מתקבלת על הדעת ואסורה מבחינה מוסרית, כמובן, אבל בטח אין תועלת בצדה. כל המחקרים מראים שאין בכך הרתעה. זו ענישה שאין בה ממד של הרתעה. האם משפחה שהרסו את ביתה, זה לא יחדד אצלה את מוטיב השנאה? מה, זה ירתיע אותה עכשיו מלפעול, או מישהו מבני המשפחה מלפעול כנגד? 
       
       הייתי רוצה להתייחס לדברים שאמר השופט אגרנט בריאיון ל"כל העיר" ב-1990. הדברים שלו כל כך חזקים בעיני. שאלו את השופט אגרנט אם הריסות בתים זה חוקי. הוא אמר: "זה לא חשוב אם זה חוקי, מה שחשוב שזה לא אנושי". 
       
       השופט חשין, אומנם בדעת מיעוט בבג"ץ, ואני מצטערת לומר שכאשר הדברים באים לדיון בבג"ץ, בנושאים ביטחוניים בכלל, אבל בסוגיה הזאת הנקודתית של הריסות בתים, כל העתירות שהוגשו לבג"ץ - אני אומרת את זה במידה גדולה של צער, במידה גדולה של ביקורת על בג"ץ – בג"ץ מקבל באופן אוטומטי את עמדת מערכת הביטחון כשהוא שומע את הנימוקים: צורכי ביטחון, נימוקי ביטחון. בעניין הזה בג"ץ מכשיר כל שרץ. בג"ץ מאפשר לצה"ל פעולות שאין בהן הרתעה, פעולות שהן פעולות ענישה. השופט חשין, בדעת מיעוט, אמר בבג"ץ לא אחת - אומנם זו דעת מיעוט, אבל אני חושבת שחשוב שהיא תישמע: "הפעלת הסמכות להרוס בתים סותרת עקרונות יסוד של משפט ומוסר". רבותי, מדובר על משפט ומוסר.
       
       אני רוצה לסיים ולקרוא שיר שכתב הסופר ס' יזהר, יזהר סמילנסקי, בשנת 1988, באינתיפאדה הראשונה, כשהחלו להשתמש בהריסות בתים כשיטת ענישה. 
       
       אני חשבתי אז שזה לא אמיתי שזה קורה. לא תיארתי לעצמי שברבות השנים זו תהיה השיטה שצה"ל נוקט. גם מפר את הוראות הדין הבין-לאומי, גם פוגע באופן שיש בו קהות חושים ושגרת מחשבה. כל כך התרגלנו לשגרת המחשבה הזאת. מה הכי קל? יורים טילים על שדרות, שזה נורא. ילדים נהרגים בשדרות, וזה נורא. מה הדבר הכי קל לעשות? טראח - לגלח בתים בעזה, טראח - לגלח בתים בציר פילדלפי. השיטה הזאת בלתי מתקבלת על הדעת. מישהו מוכרח לעצור.
       
       אני רוצה לסיים את דברי ולקרוא בפני מליאת הכנסת את הדברים שכתב הסופר ס' יזהר ביוני 1988. שואל ס' יזהר: בכמה זמן הורסים בית? וכך הוא אומר: "בונים אותו בשנה. לפעמים במאה שנה/ ויש גם בתים שעומדים מאז העולם עומד./ כמה זמן נמשכת הריסת בית?/ פחות מזמן המחשבה אם היה צריך להורסו?/ פחות מזמן צלצול הטלפון שציווה להרוס.// דחיפה אחת ואיננו./ חור נבעה בסביבה המוכרת, ומשפחה שהיתה לה ממשות ושם וכתובת,/ ובני-אדם מכל הגילים והיחסים - הפכה בן-רגע להיות משל: הנענשים.// וכך גם היתה המחשבה על ההריסה./ היא לא ראתה לפניה בני-אדם, אלא מיני מושגים מופשטים: מסיתים, מציתים,/ נענשים, מורתעים וכל השאר./ ואז קם המופשט והורס את הממשי./ והחי הופך למושג.// בלילה לא רואים לאן הלכה המשפחה שנהרסה./ לא יודעים מה הם עושים כעת./ ואיפה הם יושבים כעת - / באיזו פינה עקורים על המיטלטלים שלהם,/ מתחת לשמים ריקים וכבדים.// האם נרשם שם עליהם בפינה אחת משהו כעת?" אדוני, תודה רבה.
       
היו"ר ראובן ריבלין:
       
       תודה רבה. חבר הכנסת אילן ליבוביץ, בבקשה. אחריו - חבר הכנסת עזמי בשארה.
       
נסים זאב (ש"ס):
       
       - - -
       
היו"ר ראובן ריבלין:
       
       חבר הכנסת נסים זאב, אדוני יכול היה להירשם, והייתי רושם אותו בחפץ לב. עכשיו הרשימה כבר סגורה. ידברו חברי הכנסת נודלמן וסולודקין. יש לנו נציגים מכל המגזרים.
       
רוני בר-און (הליכוד):
       
       - - -

זהבה גלאון (יחד):
       
       סליחה.
       
היו"ר ראובן ריבלין:
       
       אין דבר. הרי הוויכוח הזה לא תם. הוא באמת ויכוח של התנגשות בין עקרונות. הרי אוסלו נתן להם את הכול.
       
רוני בר-און (הליכוד):
       
       פשוט מתעלם.
       
היו"ר ראובן ריבלין:
       
       אני גם אמרתי דברים שלא היו נוחים לה.
       
זהבה גלאון (יחד):
       
       חבר הכנסת רוני בר-און, אני מצטערת.
       
היו"ר ראובן ריבלין:
       
       חבר הכנסת ליבוביץ, בבקשה. אדוני יכול לדבר במגבלות המתאימות.
       
אילן ליבוביץ (שינוי):
       
       אדוני היושב-ראש, חברות וחברי הכנסת, ציון היום הבין-לאומי לזכויות האדם וזכויות האזרח בישראל הוא אירוע חשוב. אני רק מצטער על כך שגם סביב שולחן הממשלה - אומנם היא ממשלה מצומצמת בימים אלה, אך עדיין היא ממשלה - לא מצאו לנכון לכבד את האירוע הזה בנוכחות.
       
היו"ר ראובן ריבלין:
       
       השר כץ היה אמור להיות. מובן שאם שר לא מגיע, אנחנו לא נדחה את ציון היום הבין-לאומי לזכויות האדם. זה אפילו לא עולה על דעתי.
       
גאלב מג'אדלה (העבודה-מימד):
       
       זכויות לממשלה.

אילן ליבוביץ (שינוי):
       
       אכן כן, אך יש לראות בכך טעם לפגם, וכן במיעוט החברים והחברות במליאה. כבר דנו בכך לא פעם ולא פעמיים.
       
       אדוני היושב-ראש, חברי וחברות הכנסת, זכויות האדם אין להן גבולות: לא גבולות מדינה, לא גבולות גזע ולא גבולות לאום. זהו דבר שכל אחד ואחת מאתנו צריך להתעורר בבוקר ולזכור אותו ולחשוב עליו ולהקדיש לו את המחשבה ותשומת הלב. בכל העולם עימותים מזוינים משמשים קרקע פורייה להתפשטות הפרת זכויות אדם. אזורי הלחימה באפריקה, במזרח התיכון ובאמריקה הדרומית משמשים עדויות חיות להפרות זכויות אדם. 
       
       אני לא אומר שמדינת ישראל היא אי או גן-עדן שבו אין הפרה של זכויות אדם, שהרי לא לשם כך התכנסנו כאן. אני רק אומר שמדינת ישראל, למרות מאמצים שנעשים, ולפעמים מעשים כנים, על-ידי רבים וטובים, עדיין יש לה מרחק גדול לצעוד בנושא הזה. 
       
       אני אקח רק כמה דוגמאות ממצבים שבהם אנחנו מעמידים את חיילינו בשטחים - החל מכך שאנחנו מצווים עליהם להרוס בתים, ודיברה על כך קודמתי, חברת הכנסת גלאון, אבל עצם ההעמדה שלהם במחסומים לבדוק כל אחד במחסום מציבה אותם לפעמים במצבים בלתי אפשריים, שמביאים אותם להתנהגויות שאנחנו לא היינו רוצים לראותן. הפקעת קרקעות, הפקעת שטחים, בניית הגדר שמונעת מחקלאי להגיע לאדמתו או מקשה עליו לפעמים, גרימת נזק לרכוש של פלסטינים לא אחת. בימים האחרונים אנחנו יותר ויותר קוראים בעיתונים ושומעים בחדשות על מקרים לא נעימים, שגם עליהם דיברנו היום, שמקומם בחקירת משטרה: וידוא הריגה והרג בלתי חוקי.
       
       אבל, אדוני היושב-ראש, גם בתחומי מדינת ישראל המצב איננו מעודד. אם זה ביחס שלנו כלפי ערביי ישראל, ודוח ועדת-אור ששפך אור על הנושא - זה רק מעצים את חוסר היכולת של ממשלות ישראל לדורותיהן להתמודד עם העדר שוויון ומניעת זכויות בסיסיות מערביי ישראל, אפליה תקציבית, וכן פער גדול בין ההכרה בצורך להקצות משאבים לבין הביצוע בפועל של העברת תקציבים ומשאבים למגזר, הפקעת קרקעות, אפליה מתמשכת, אם זה בתחומי החינוך ואם זה בתחומים אחרים. 
       
       כמו כן, בתחום העבודה במדינת ישראל: זכויות של עובדים נרמסות, אם זה באלימות של משטרת ההגירה כלפי עובדים זרים, אם זה כל הסיפור של הליכי שימוע שלעתים נערכים לעצורים שלא מבינים את השפה העברית, ואם זה סימון דירות של עובדים זרים. אלה מצבים שבאמת מזכירים ימים ומשטרים אחרים. 
       
       כמו כן, אלימות נגד נשים; זכויות של עובדים ומבקשי עבודה. הייתי יכול למנות פה רשימה ארוכה. בעניין זכויות עובדים, שמענו רק לפני שבועות אחדים על פיטורי עובדות בהיריון באחת האוניברסיטאות במדינת ישראל. זה לא זכויות אדם, וזה לא זכויות עובדים, שלא לדבר על כל הנושא של עובדי חברות כוח-האדם.
       
       אדוני היושב-ראש, אני חושב שהדבר החשוב והמרכזי ביותר בתחום הזה הוא בתחום החינוך, המודעות לנושא זכויות האדם במערכת החינוך, הקדשת תשומת הלב. לא הציון של זה אולי במסגרת יום זכויות האדם הבין-לאומי או יום זכויות האזרח במדינת ישראל, אלא ממש הקדשת מערכי שיעור והקדשת ימי דיון וימי עיון במערכת החינוך לכל נושא זכויות האדם, ולא רק כדי לשלם את מס השפתיים ולקיים זאת פעם בשנה. אני חושב שבמצב כזה, כשאותם ילדים יגיעו למערכת הצבא אנחנו לא נשמע על 20% מהחיילים שלא מבינים שערבי הוא שווה זכויות ליהודי, כמו ששמענו אתמול כאן בכנסת מראש אכ"א.
       
       אני מדבר על חקיקה, העלאה וקידום של זכויות האדם במסגרת הצעות חוק ונושאים לדיון, ובעיקר מחקר ואיסוף נתונים. אני יודע שיש גופים כמו האגודה לזכויות האזרח בישראל ו"אמנסטי אינטנשיונל" וגופים אחרים שעוסקים בכל נושא זכויות אדם, מחקר ואיסוף מידע בנושא הזה, אבל זה לא מספיק. צריך גם בתחומים האלה להקדיש יותר, לא רק יותר תשומת לב אלא גם יותר עשייה, וגם כאן, בבית, הרבה יותר תשומת לב מצדנו כמחוקקים, כמבקרים וכמפקחים על גופי הממשל השונים בנושא הזה של הפרת זכויות אדם. תודה רבה.
       
היו"ר ראובן ריבלין:
       
       תודה רבה לחבר הכנסת אילן ליבוביץ. חבר הכנסת עזמי בשארה, בבקשה. אחריו - חבר הכנסת מיכאל נודלמן.
       
עזמי בשארה (בל"ד):
       
       אדוני היושב-ראש, חברי הכנסת, ראשית, צריך לשים את הדברים בקונטקסט ההיסטורי. 
ב-1948 הוכרזה ההצהרה הזאת בדבר זכויות האדם, במוצהר, בצורה ברורה, בקשר לנאציזם ובקשר למעשים שנעשו באירופה עד שלוש שנים לפני ההכרזה. זה בא באמת לידי ביטוי בהקדמה להכרזה: "הואיל והזלזול בזכויות האדם וביזוין הבשילו מעשים פראיים שפגעו קשה במצפונה של האנושות" וכו'. מדובר, בצורה מפורשת, במה שאירופה היתה עדה לו כתוצאה מכך שזלזלו בזכויות האדם. האנושות, על-ידי נציגיה, נציגי מדינות ונציגי לאומים, הגיעה לידי מסקנה שצריך לנסח את הדברים ולכתוב אותם ולחייב אנשים לכתוב אותם. זה היה מתוך מודעות.
       
היו"ר ראובן ריבלין:
       
       זו היתה הצהרה שבאה אחרי חיסול טרור במלוא מובן המלה - המשטר הפאשיסטי הנאצי. כלומר, טרור במלוא מובן המלה.
       
עזמי בשארה (בל"ד):
       
       ברור. אני חושב שהכיבוש הנאצי היה טרור במלוא מובן המלה. הכיבוש הנאצי של הארצות האחרות היה טרור במלוא מובן המלה. הגזענות הנאצית נגד לאומים אחרים היתה טרור במלוא מובן המלה. המחשבה בדבר טוהר הגזע הנאצי היתה טרור במלוא מובן המלה. המחשבה שיש לאומים אחרים שהם פחותים והיחס האסנסיאליסטי, המהותי, בין לאומיות לבין מדינה, הביאו לטרור במלוא מובן המלה. ראיית המדינה כתכלית הכול, ערך מעל לכול, הביאה לטרור במלוא מובן המלה. המקרה הזה זה המקרה הנאצי. דרך אגב, המקרה הנאצי הוא מקרה מאוד מודרני.
       
יוסף פריצקי (שינוי):
       
       גם כורדים בחלבג'ה.
       
היו"ר ראובן ריבלין:
       
       יש הרבה דוגמאות.
       
יוסף פריצקי (שינוי):
       
       הכורדים בחלבג'ה זה - - -
       
עזמי בשארה (בל"ד):
       
       אבל זה לא היה לפני 1948. אנחנו מדברים על לפני 1948.
       
היו"ר ראובן ריבלין:
       
       השאלה היא מתי הדמוקרטיה מתגוננת ומתי היא טרור.
       
עזמי בשארה (בל"ד):
       
       מה אתם רוצים ממני עכשיו? מה אתה רוצה ממני? אי-אפשר לדבר?
       
היו"ר ראובן ריבלין:
       
       חבר הכנסת פריצקי.
       
יוסף פריצקי (שינוי):
       
       חלילה וחס. אני מתנצל.
       
עזמי בשארה (בל"ד):
       
       מה אתה רוצה? חלבג'ה - אני עכשיו מייצג את מי - - -? מה הסיפור? מה הקטע עם  חלבג'ה?

היו"ר ראובן ריבלין:
       
       לא. אדוני ימשיך. נא לא להפריע.
       
עזמי בשארה (בל"ד):
       
       מה הקטע? לא הבנתי מה רוצים להגיד.
       
       אדוני היושב-ראש, אם אתם רוצים, אף אחד לא קרא למאבק בטרור הנאצי באירופה טרור, והוא כלל הריגת אזרחים, אפילו בצרפת וקראו לזה "רזיסטנס" בכל זאת. וזה, אם אתם רוצים ללכת לפי ההיגיון הזה. אני לא מסכים להשוואות האלה. אני לא יודע למה נכנסתם לזה.
       
       על כל פנים, אדוני היושב-ראש, אני  חושב שאלה שישבו וניסחו לא הביאו בחשבון בכלל, כאשר ישבו וניסחו, אם העקרונות האלה מקובלים על כלל האנושות. לא הביאו זאת בחשבון. ברור שהמוצא היה דמוקרטי ליברלי וכמעט חילוני, כאשר מדובר על חופש דת וחופש מצפון - בחירת הדת, חופש מדת אפילו. יש סעיפים ברורים בהצהרה. הם לא הביאו בחשבון שזה יהיה מקובל על כל האנושות, אבל הם חשבו שצריך לנסח את הערכים האלה כך שכל האנושות תשאף אליהם ולא עשו דיון אידיאולוגי בין כל הלאומים והזרמים. 
       
       לדעתי, בצורה מפורשת, הצהרה על זכויות האדם יוצאת מפילוסופיה מערבית נאורה, שלאדם יש ערך כשלעצמו. האם הם שאלו אם הפילוסופיה הזאת מקובלת על כל התרבויות? הם לא חשבו כמו הנטינגטון. הם חשבו שצריך לשאוף לזה, שהאדם כאדם יש לו ערך, ויש זכויות לאדם כאדם, ולא רק אם הוא תְלוי או מצאצאי תרבות מסוימת המכבדת את האדם או לא, או זרם פילוסופי מסוים. 
       
       מהבחינה הזאת, ההצהרה הליברלית דמוקרטית או האוניברסלית על זכויות האדם היא לא דמוקרטית. לא הלכו ועשו עליה משאל אצל העמים: האם הערכים האלה מקובלים על רוב העולם? הם לא עשו זאת. הם ישבו, כי הם חשבו שהם אנשים נאורים שיש להם אחריות כלפי האנושות, ולא הלכו ושאלו אם רוב האנשים יסכימו שיש לאדם זכות לחופש דת או זכות לחופש תנועה או זכות לקניין, ושאסור לשלול את קניינו בצורה שרירותית ושאסור לשים אותו במאסר בצורה שרירותית. הם לא חשבו זאת. הם חשבו שזכותם כאנשים נאורים להציב את הערכים האלה אחרי מה שעשה הנאציזם ולשאוף לכך. הם הצליחו, כי הרבה מדינות לא נאורות חתמו על הדבר הזה. בכך הם העלו את רף הציפיות גם ממדינות לא נאורות.
       
       עכשיו אני מדבר על האזור הזה שלנו. אף שההצהרה הזאת לא אומרת שצריך משטרים דמוקרטיים ליברליים כדי לשמור והיא חייבה את כל המשטרים לחתום, אני אומר, כבן-אדם דמוקרטי - -
       
רוני בריזון (שינוי):
       
       אי-אפשר ליישם אותה.

עזמי בשארה (בל"ד):
       
       - - שאי-אפשר לשמור בצורה נכונה על זכויות האדם במשטר לא דמוקרטי. את זה ארצות ערב צריכות לדעת. אנחנו לא נוכל להיאבק בצורה נכונה על זכויות האדם בעולם הערבי, אם המשטרים לא יהיו דמוקרטיים. יש הפרות זכויות אדם במשטרים דמוקרטיים, אבל כדי לדעת להגן בצורה הכי נכונה על זכויות האדם, המסגרת הדמוקרטית היא המסגרת הכי נוחה להגן ולהיאבק על זכויות האדם.
       
       אבל, אדוני היושב-ראש, חברי הכנסת, מדינות דמוקרטיות יכולות להפר זכויות אדם בצורה סיטונית, כוללת וטוטלית, אם הן הופכות למדינות כובשות, ולא רק כך. כשמדינה דמוקרטית היא מדינה כובשת - ולא עושים משאל עם אם העם הכבוש בעצמו מאמין בערכי הדמוקרטיה או לא ומה היא תרבותם וכו', ואת זה זכויות האדם לא אומרות כי הן רואות בערך האדם כאדם - היא יכולה אפילו להיות יותר אכזרית ממדינה לא דמוקרטית כשהיא כובשת. 
       
       אני יכול להביא דוגמאות; לא רק צרפת באלג'יריה ולא רק ישראל בשטחים. אפשר לדבר על טרור ולא-טרור וכו'. זה כדי למסמס. יש גם מאבק נגד טרור בארצות-הברית. אבל מה הדיפרנציה ספציפיקה? מה מאפיין את ישראל? זה שיש כיבוש - כיבוש נגד מיליוני בני-אדם. שולטים במיליוני בני-אדם. אי-אפשר לשלוט בהם נגד רצונם בלי הפרה סיטונית של זכויות האדם.
       
       אבל, מה מאפיין מדינה דמוקרטית מהבחינה הזאת? שני דברים: ראשית - שיש מערכי בקרה שלנו פה, בלי שכל אחד יצעק לי "אבל, הם כובשים", "אבל, יש טרור" וכו', כלומר לבקר זכויות אדם בצורה חריפה על-ידי ימין ושמאל. צר לי שאנשי ימין לא עולים לפה. אני רואה פה את חבר הכנסת מיכאל נודלמן. כולנו צריכים להיות שותפים, גם אם יש לנו דעות פוליטיות שונות לגבי מקור הבעיה וכו', ולהיות אמונים על זכויות אדם וליצור מערך בקרה בנושא הפרת זכויות אדם.
       
       הבעיה השנייה בדמוקרטיה היא לא רק שיש בקרה ויש מכניזמים לבקרה שלא קיימים בדיקטטורות, אם הן כובשות, אלא שבדמוקרטיה יש אפשרות, כמו שכל אזרח שותף להחלטה דמוקרטית, שכל אזרח יהיה שותף לדיכוי. איך? בכך שכל אזרח יראה שזכותו לקחת רובה ולהרוג. למה? כי זו דמוקרטיה. כל אזרח ירצה share, חלק, במעשה הדיכוי בשטחים הכבושים. ואז, באמת במקרה שהמשטר דמוקרטי, יש אפשרות שכלל האזרחים יהיו מעורבים בדיכוי. זו הסכנה בדמוקרטיה.
       
       לכן אני אומר, שיש ביטחון עצמי אדיר אצל אזרח במדינה דמוקרטית, שיכול גם להפוך לסתם חוצפה, לסתם השמצה או לסתם התנכלות לבן העם האחר שהוא תחת כיבושו, כשבמקרה מי שמייצג את הכיבוש הוא teenager, בן 16, 19, 20, שצריך לנהל, הוא וחבריו, חברה שלמה - מעברם של אנשים זקנים, ילדים וטף. מטילים עליו את האחריות הזאת. פה הדמוקרטיה הופכת לרועץ. במקום להיות כלי בקרה על הפרת זכויות האדם, פתאום הביטחון העצמי הופך למעשה כיבוש במקרה הזה.
       
       לכן, אדוני היושב-ראש, יכולתי להקריא לכם סתם כדי לרענן את הזיכרון, במיוחד בימים קשים אלה, כשארגונים כמו האגודה לזכויות האזרח, "בצלם" ואחרים מזכירים לנו מה הצבא הישראלי עושה בשטחים, ובמיוחד כאשר יש רוגע ואנשים יכולים קצת לדבר בשקט על דברים שקרו לפני חודשיים או שלושה חודשים ולקרוא אותם אחרת מאשר בזמן שהם קרו. יכולתי לעמוד כאן ולקרוא לכם סעיף אחרי סעיף, כדי שכל אחד יראה במראה הזאת מה קרה לחברה הזאת ומה קורה לחברות - גם חברות שכל כך טופחות על השכם של עצמן לגבי היותן דמוקרטיות להבדיל מאחרות - שהצד האפל שלהן בזמני כיבוש הוא הרבה יותר אפל מכל דיקטטורה. תודה רבה.
       
היו"ר ראובן ריבלין:
       
       תודה לחבר הכנסת עזמי בשארה.  חבר הכנסת מיכאל נודלמן, בבקשה.
       
       אני מבקש את סליחתכם. אני צריך להיפגש עם שגריר. אני חושב שהיה חשוב מאוד להשתתף בדיון הזה. לפני שמחליפים אותי - השר חולה והוא לא יכול היה להגיע. מובן שאם אתם תבקשו אני אסכים להעלות זאת כהצעה שהתקבלה ותעלה על סדר-היום של הכנסת. אני בהחלט אמצא את הזמן על מנת לאפשר לכל חברי הכנסת להתבטא בנושא זה.
       
גאלב מג'אדלה (העבודה-מימד):
       
       איחולי החלמה לשר.
       
היו"ר ראובן ריבלין:
       
       אני מודה לך.
       
מיכאל נודלמן (האיחוד הלאומי - ישראל ביתנו):
       
       אדוני היושב-ראש, חברי הכנסת, אני לא רוצה להיכנס לוויכוחים איזה זכויות אדם יש בזמן מלחמה, אבל אני מכיר דוגמאות ביוגוסלביה, בצ'צ'ניה. אצלנו אין זכויות אדם כמו במדינה דמוקרטית במצב של שלום. את זה צריך להבין. זה לא הנושא שלי, ואני רוצה לענות על הנושא של זכויות תושבי ישראל.
       
       השבוע פרסמה האגודה לזכויות האזרח דוח שלפיו מינהל האוכלוסין נמצא בראש הרשימה המפוקפקת של רשויות שמפירות את זכויות היסוד של תושבי ישראל. למה? כי אין עוד גוף ממשלתי שנכנס לחיים הפרטיים ללא כל בושה ורחמנות, שמפרק משפחות, מפריד ילדים מהוריהם, משאיר זקנים ללא תמיכה של ילדיהם. 
       
       אין עוד מקום כזה, למעט אתרים קדושים, שאנשים באים אליו, שנים על גבי שנים, עם הדברים הכי כואבים, והם מתחננים ומצפים לנס. הם מתחננים בפני הפקידים במינהל האוכלוסין. האם מינהל האוכלוסין זהו מקום קדוש, שעושים אליו עלייה לרגל?
       
       מאז נבחרתי לכנסת – זו לא הקדנציה הראשונה שלי – אנשים לא מפסיקים לפנות אלי ולחברים שלי ולכל חברי הכנסת שאני מכיר בבקשות נואשות להקנות להם מעמד אזרח או תושב. ממש לפני זמן קצר פנתה אלי אשה צעירה שנמצאת כבר שבע שנים בארץ ומחכה לאזרחות שהובטחה לה לפי חוק לפני כמה שנים. בעלה אזרח ישראלי. נולד במשפחה זו ילד, ועכשיו הוא בן ארבע. היא מסיימת לימודים באוניברסיטה, ועד היום לא נתנו לה אזרחות. כל שבוע, כל חודש, היא צריכה להגיע לסניף מינהל האוכלוסין. פעם אחר פעם, כבר שנתיים, מבקשים ממנה ניירות חדשים, אחר כך מאבדים את התיק שלה ומתחילים מהתחלה. זה שנתיים. פנה אלי גם בחור צעיר, שסיים את שירותו הצבאי, בבקשה לא לגרש את אמו שגידלה אותו כאן, אבל לא זכתה לקבל גיור בארצנו. האם פקידי מינהל האוכלוסין מחשיבים את עצמם לשליחי אלוהים, ומרשים לעצמם לשפוט אנשים ולהחליט על גורלם? 
       
       איך ייתכן כי בארץ חיים אלפי ילדים ללא סטטוס אזרחי, ילדים אשר לא מכירים ארץ אחרת, לומדים בבתי-ספר ישראליים, לא יודעים שפה אחרת, וכל יום חיים תחת איום הגירוש?
       
       במינהל האוכלוסין המחלה הישראלית, הביורוקרטיה, הפכה לכלי הענשה והשפלה. בדוח של האגודה לזכויות האזרח מופיעים מספרים – שש שנים, שבע שנים, שמונה שנים. אלה שנות סבל ואי-ודאות. כל שנה מחסירה חיים מבן-אדם שממתין.
       
       אני קורא לממשלה לקבוע תקנון למינהל האוכלוסין ולהגדיר בו קריטריונים ברורים לקבלת מעמד האזרח/תושב, באופן שטיפול בכל פנייה לא יעבור זמן שיוגדר מראש, והחלטה בכל בקשה לא תהיה תלויה ברצונו הטוב או הרע של פקיד מינהל האוכלוסין או בשר הפנים. עלינו למנוע הפקרות בגופי הממשלה על-ידי שינוי המדיניות הקיימת. תודה.
       
היו"ר אלי בן-מנחם:
       
       תודה רבה לחבר הכנסת מיכאל נודלמן. חברת הכנסת מרינה סולודקין, בבקשה. אחריה – חברת הכנסת יולי תמיר.
       
מרינה סולודקין (הליכוד):

	כבוד היושב-ראש, כנסת נכבדה, היום אנו מציינים במליאת הכנסת את היום הבין-לאומי לזכויות האדם. מדינת ישראל כמדינה יהודית ודמוקרטית תמיד דואגת לזכויות האדם. בחברה שלנו, למרות 50 שנות מלחמה, יש התקדמות ניכרת ביישום זכויות האדם בכל התחומים, אבל המלאכה הרבה עוד לפנינו. 

	לצערי הרב, בשנתיים האחרונות חלה הרעה משמעותית בתחום אחד: תחום ההתאזרחות, שלילת אזרחות והענקת מעמד של תושבות. כל התחום הזה נמצא באחריות משרד הפנים בכלל ומינהל האוכלוסין בפרט. כנציגת העולים החדשים בכנסת ובסיעת הליכוד, אני מכריזה בקול רם: במהלך השנתיים הללו התרחשו התעללויות והיתה הפרה בוטה של זכויות האדם במשרד הפנים. 

	ההרעה חלה בשני כיוונים. הראשון, מ-1 באפריל 2003 נכנס לתוקף נוהל חדש, שעל-פיו בוטל הכלל של "המקרה ההומניטרי", שהוכנס בזמנו על-ידי השר נתן שרנסקי. למקרים הומניטריים נחשבו הורים קשישים וערירים של אזרחי ישראל, שחוק השבות לא חל עליהם. אנשים אלה יכלו להגיע לארץ ולקבל כאן מעמד של תושב עם ביטוח רפואי. הנוהל של 2003 ביטל את הכלל הזה. עתה הורים קשישים יכולים לקבל רק אשרת תייר עם זכות לעבוד בישראל, וללא ביטוח רפואי. ילדיהם נאלצים לחתום על התחייבות למימון כל הוצאות המחיה של הוריהם, לרבות ביטוח רפואי. 

       נוצרו מצבים אבסורדיים. למשל, אשה בת 78, חולה במחלת אלצהיימר, קיבלה אשרת תייר עם זכות לעבודה. אזכיר שעקב התפרקותה של ברית-המועצות לשעבר, אלפי קשישים ערירים נשארו בשטחים שבהם מתחוללים היום מלחמות וסכסוכים על רקע אתני או דתי. קשה לתאר מצב של אשה רוסייה, המתגוררת באחת המדינות המוסלמיות של מרכז אסיה, שיש לה בת ובן, אזרחים ישראלים מכוח נישואים ליהודים, ונכדים חיילים בצה"ל. בהרבה מקרים מדובר בפיקוח נפש של ממש. ושר הפנים לשעבר, אברהם פורז, טען שהביטוח הרפואי של האנשים האלה עולה כסף רב. כאילו ילדיהם לא עובדים כאן, לא משלמים מסים, ונכדיהם לא מסתכנים למען המדינה ועם ישראל.

	המקרה השני: ניסיונות של מינהל האוכלוסין להפסיק את תהליך ההתאזרחות ולגרש מן הארץ את בני-הזוג הלא-יהודים של אזרחים ישראלים, שהגיעו על-פי חוק הכניסה, במקרה של גירושים או אפילו פרידה זמנית. לא הובא בחשבון שהאנשים הללו הם הורים לצברים, אזרחי מדינת ישראל. לא הובאו בחשבון גם הנסיבות שגרמו להתפרקות המשפחות, כגון פיגוע טרור, מחלות קשות, או אפילו שההורה היהודי, דווקא הוא יורד מהארץ, ממדינת ישראל. מינהל האוכלוסין מפר כאן זכויות אדם בצורה בוטה ומפריד בין הורה לילדו הקטין. 

       השאלה שנשאלת היא: מדוע זה קרה בתקופת השלטון של מפלגת שינוי, האולטרה-ליברלית לכאורה? כנראה הכוונות הטובות אינן מספיקות - -

עזמי בשארה (בל"ד):

	גם כוונות טובות אין.

מרינה סולודקין (הליכוד):
       
       - - הזכויות חייבות להיות מעוגנות ומוגנות בחוק, ולא בנהלים שקל לבטל. לצערי, מינהל האוכלוסין של השנתיים האחרונות הדגים לנו צירוף מכוער של קסנופוביה ושלטון פקידים, נוסף על שתיקת השר. תודה רבה לכם.
       
היו"ר אלי בן-מנחם:
       
       תודה רבה לחברת הכנסת מרינה סולודקין. חברת הכנסת יולי תמיר, בבקשה.
       
יולי תמיר (העבודה-מימד):
       
       חברי חברי הכנסת, יום שבו אנחנו מציינים את יום זכויות האדם הבין-לאומי הוא יום חשוב לכנסת. 
       
       נדמה לי שלא מיותר לציין היום, כמו בכל יום אחר מימות השנה, את חשיבותן של זכויות האדם לבניית תשתית דמוקרטית למדינת ישראל. 
       
       נדמה לי שהחשיבות הרבה ביותר של הצהרת זכויות האדם הבין-לאומית בעבורנו היא הלקח ההיסטורי שעליו מתבססת ההצהרה, ואמר בצדק חברנו, חבר הכנסת עזמי בשארה, ההצהרה הזאת יצאה מאתנו, היא באה כפועל יוצא מהלקח של השואה. 
       
       שני לקחים היו לשואה: הקמת מדינת ישראל וההצהרה הבין-לאומית לזכויות האדם. נדמה לי שקרה למדינת ישראל משהו מצער מאוד כאשר היא התנתקה במשך השנים מקהילת זכויות האדם הבין-לאומית, שהיתה התומכת הראשית בהקמתה של המדינה. אסור לנו לראות בקהילה הבין-לאומית של זכויות האדם אויב של מדינת ישראל. אנחנו צריכים למצוא דרך לתקשר, לדבר ולהציג את עמדותינו, כדי שנחזור ונהיה חברים מכובדים בקהילה הזאת, שהיא קהילה חשובה, על מנת שבעולם כולו יכירו, יוקירו ויכבדו את זכויות האדם. 
       
       לצערי, בשנים האחרונות במדינת ישראל חלו הרעה, החמרה וזלזול בזכויות האדם. אני רוצה לדבר היום לאו דווקא על השטחים. כל כך הרבה אנחנו מדברים על הפרות זכויות אדם בשטחים, ולא שהמצב משתפר מזה שאנחנו מדברים, הוא נשאר רע, אבל אנחנו שוכחים שזכויות אדם הן בראש ובראשונה הזכויות שאנשים בדרך כלל נוטים שלא לשים בהן דגש: הזכות של העובדים לקבל את השכר בזמן, זכות שהממשלה שלנו מפירה; הזכות של עובדים לא מאוגדים לקבל שכר הוגן, חופשת מחלה, יום עבודה סביר ותנאי עבודה הולמים. מבחינתי, ג'קי אדרי, שפוטר מפני ששיתף פעולה עם התחקיר של "זהב לבן" על הפרת זכויות עובדי קבלן, הוא לא פחות גיבור של יום זכויות האדם ממישהו שביתו נהרס. 
       
       אנחנו צריכים לחזור ולהגיד לעצמנו ולאזרחי מדינת ישראל, שזכויות האדם הן עניין של כולנו, הן עניין של כל אדם, בכל שעה, בין שהוא מקבל את הזכות ובין שהיא מופרת. כדי שעניין זכויות האדם יהפוך לעניין של כולנו, אנשים צריכים לדעת מה הן הזכויות שיש להם. לצערי, גם בעניין הזה חלה הידרדרות. יושבים כאן נציגי האגודה לזכויות האזרח. בוועדת החינוך דיברנו היום ארוכות על המצב האומלל של החינוך לזכויות אדם במדינת ישראל. אזרחי ישראל לא מקבלים הכשרה, הם לא מקבלים מידע על מנת שיוכלו לתבוע את הזכויות שלהם, על מנת שיוכלו לנצל את הזכויות שלהם, ולכן השטח הזה נשאר כמעט מופקר.
       
       הדיון שמתקיים כאן היום, ואני מקווה שהוא ילווה בדיון במליאה - שתעלה בה גם אולי הצעת אי-אמון או משהו כזה, שגם יביא כמה אנשים אחרים הנה, לאולם הזה, לא רק את אותם אנשים שתמיד נאבקים למען זכויות אדם - אני מקווה שהדיון במליאה יפתח פתח למשהו נוסף שבעיני הוא חשוב מאוד, אני אומרת את זה באהבה ובכבוד גם לחברתי מרינה סולודקין וגם לחברי עזמי בשארה. בשבילי יום חג לזכויות האדם יהיה יום שבו נציגי עולים ייאבקו למען הזכויות של אזרחי ישראל הערבים, ואזרחי ישראל הערבים ייאבקו למען הזכויות של עולים, וכולנו ביחד נבין שבמהלך הזה, הדבר הכי חשוב הוא היכולת שלנו להיאבק על זכויות שאינן שייכות לסקטור הפרטי שלנו. בעצם המאבק לזכויות אדם קרה לנו תהליך של סגרגציה, שקיים בכל תחום בחברה הישראלית, כשכל סקטור נאבק על זכויותיו, וכך המאבק הכולל הולך ונחלש.
       
       לכן אני מקווה שבשנה הבאה ביום הזה נראה לכידות בתוך קהילת זכויות האדם בישראל, רצון להיאבק האחד למען האחר והכרה במחויבות שלנו כחברה דמוקרטית לחנך לזכויות אדם בישראל ולטפח אותן. תודה.
       
היו"ר אלי בן-מנחם:
       
       תודה לחברת הכנסת יולי תמיר. רבותי חברי הכנסת, תם הדיון לציון היום הבין-לאומי לזכויות האדם וזכויות האזרח בישראל. אנחנו עוברים לנושא הבא בסדר-היום.
       
עזמי בשארה (בל"ד):
       
       היושב-ראש הסכים שיהיה דיון במליאה. כולנו מציעים דיון במליאה, אז מצביעים. אלה הצעות לסדר-היום.
       
נסים זאב (ש"ס):
       
       ביקשתי הצעה אחרת.
       
אילן שלגי (שינוי):
       
       מדוע אין עמדת ממשלה?
       
היו"ר אלי בן-מנחם:
       
       השר חולה. כך נאמר לי לפני שהחלפתי את היושב-ראש.
       
אילן שלגי (שינוי):
       
       איזה שר חולה?
       
היו"ר אלי בן-מנחם:
       
       השר הנוגע בדבר.
       
עזמי בשארה (בל"ד):
       
       לא חשוב. הממשלה חולה.

היו"ר אלי בן-מנחם:
       
       קורה ששר חולה, השר לשעבר אילן שלגי. הם בני-אדם. 
       
נסים זאב (ש"ס):
       
       במיוחד עכשיו, כשהצטמצם מספר השרים.
       
היו"ר אלי בן-מנחם:
       
       חבר הכנסת נסים זאב, הנושא מאוד חשוב והדיון מאוד רציני. אני עובר ישר להצבעה.
       
נסים זאב (ש"ס):
       
       כיוון שהוא רציני אני רוצה לדבר. 
       
היו"ר אלי בן-מנחם:
       
       סליחה, חבר הכנסת נסים זאב, אתה תקשיב לי.
       
נסים זאב (ש"ס):
       
       היושב-ראש הקודם נתן לי זכות לדבר.
       
היו"ר אלי בן-מנחם:
       
       אני לא רואה בפני שום רשות דיבור. אם הוא נתן לך, היה צריך להיות רשום בפני. 
       
       אני עובר להצבעה. המציעים מציעים שיהיה דיון במליאה. מי שמצביע בעד – הוא בעד דיון במליאה. ההצבעה החלה.
       
הצבעה מס' 2

בעד ההצעה לכלול את הנושא בסדר-היום – 10
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר אלי בן-מנחם:
       
       עשרה חברי כנסת בעד, נגד - אין, אין נמנעים. על כן, ההצעות הועברו לדיון במליאת הכנסת.

       
הצעת חוק אנשי צבא דרום-לבנון ומשפחותיהם, התשס"ה-2004 
       [מס' כ/51; "דברי הכנסת", מושב שני, חוב' ל"ח, עמ'   ;  נספחות.]
(קריאה שנייה וקריאה שלישית)
       
היו"ר אלי בן-מנחם:
       
       אני עובר לנושא הבא: הצעת חוק אנשי צבא דרום-לבנון ומשפחותיהם, התשס"ה-2004, שמספרה פ/292, קריאה שנייה וקריאה שלישית. יציג את הצעת החוק חבר הכנסת יצחק הרצוג. בבקשה.
       
יצחק הרצוג (בשם ועדת הכספים):
       
       אדוני היושב-ראש, חברות וחברי הכנסת, אני פה בשני כובעים: אני גם מייצג את ועדת הכספים של הכנסת, שאישרה פה-אחד את הכנתו של החוק ואת הנחתו לקריאה שנייה ושלישית, וגם בתור מציע החוק. 
       
       מדובר, כמו שגבירותי ורבותי יודעים, בהצעת חוק שמסדירה את מעמדם של חיילי צבא דרום-לבנון ובני משפחותיהם, ואני מאוד גאה להביא בפניכם את החוק הזה לאחר תהליך ארוך של כמעט שנתיים.
       
       הייתי מזכיר הממשלה כשבאישון לילה, ב-23 במאי 2000, דיווחתי לכל שרי הממשלה על כך שצה"ל יצא מלבנון. זה היה מעשה כביר, גדול ונועז של ממשלת ישראל, אבל נשאר פצע מוסרי פתוח - הפצע שעוסק במעמדם של אנשי צבא דרום-לבנון, החיילים אנשי צד"ל, שלחמו לצדנו כתף אל כתף, הקיזו דם ובמשך שנות דור הגנו על גבולנו הצפוני. תקופה ארוכה מאוד חשתי שיש צורך לעשות עמם צדק. 
       
       הצעת החוק הזאת עברה הרבה שינויים, מכיוון שהייתי צריך לקבל הסכמה של הממשלה לשורה ארוכה של נושאים. לחלק מהדברים הצלחתי לקבל הסכמה ולחלק לא, ואני מציג בפניכם את המוצר הסופי. 
       
       ראשית, החוק מקנה מעמד של אזרח לכל חייל של צבא דרום-לבנון ובן משפחתו שנמצא בארץ עם כניסת החוק לתוקפו. שנית, החוק מקנה שוויון מבחינת זכויות הנכים פצועי המלחמה, שוויון בין נכי המלחמה של אנשי צד"ל לאלה של חיילי צה"ל על-פי חוק השיקום. שלישית, החוק מקנה מעמד שווה של משפחות שכולות של חיילי צד"ל למשפחות השכולות של צה"ל.
       
       החוק מעניק מענק ללוחמי צד"ל בסך של מינימום 40,000 שקלים למי ששירת פחות משנה, ומענק הוקרה חד-פעמי בשיעור של שלוש פעמים המשכורת הקובעת לכל שנת שירות בצד"ל. וכן, בלחצה של ועדת הכספים של הכנסת, החוק הוסיף סעיף חשוב מאוד, אני קורא בסעיף 14: "הממשלה תפעל, במידת האפשר, למציאת פתרונות לצורכי דיור לאנשי צד"ל ולסידורי תעסוקה עבורם", וייקבע לכך תקציב שנתי.
       
       שר הביטחון ממונה על ביצוע החוק. יש נוהל של הגשת ערר, של בקשה לקבל את המענק. כמובן, ועדת הכספים של הכנסת תתכנס תוך 30 יום מחקיקתו של החוק ותאשר את לוח התשלומים של המענק השנתי לאנשי צד"ל.
       
       אשר על כן, גבירותי ורבותי, אני מבקש מכם לאשר את החוק החשוב הזה, שעושה מעשה צדק וחסד עליון עם אנשים שלחמו אתנו, שראו את עצמם כמגינים על גבולה הצפוני של מדינת ישראל. אני מייחל שהחוק הזה יהווה פלטפורמה נכונה בבוא העת גם לפתרונות התעסוקה, הדיור והמצוקות החברתיות וליכולת לעשות צדק ותחושה של שוויון עם אנשים שנתנו מנפשם ומדמם לטובתה של מדינת ישראל. תודה רבה, אדוני היושב-ראש. 
       
היו"ר אלי בן-מנחם:
       
       תודה לחבר הכנסת יצחק הרצוג. לחוק יש הסתייגויות. חבר הכנסת חיים אורון, בבקשה. 
       
חיים אורון (יחד):
       
       אדוני היושב-ראש, חברי הכנסת, רשמתי כמה הסתייגויות לצורך דיבור, ואני לא אנצל את כולן ולא את כל הזמן. אני רוצה להעיר שתי הערות. 
       
       הערה ראשונה קשורה בחוק. אני רוצה לברך את חבר הכנסת יצחק הרצוג על המהלך שהוא עשה. אני חושב שהמהלך הוא נכון, להכניס את הזכויות למסגרת. כמי שקצת חווה והכיר את המצוקות של הקבוצה הזאת, אני חושב שטוב שהעניין הזה נכנס למסגרת כלשהי, אף שצריך לומר, ואני אומר את זה לידידי חבר הכנסת הרצוג: המלאכה אינה שלמה. שני נושאים מאוד משמעותיים, שיכולים לקבוע את התמונה כולה - נושא התעסוקה ונושא הדיור - רחוקים מאוד מלהיות פתורים. אנחנו מכירים את זה, שקבוצות חלשות, בלי לתת להן הגדרות אחרות, חשופות הרבה יותר בשני הממדים הללו. אם לא נעשית פעולה מכוונת מצד השלטונות, זאת מצוקה שיכולה להאפיל על כל התחומים המוסדרים, ויש הרבה תחומים מוסדרים, שבמסגרת החוק. 
       
       אני רוצה להעיר הערה שנייה, שבכל זאת קשורה לנושא שגם הוא תלוי ועומד היום. זאת שאלה, האם כשאנחנו מתכנסים אנחנו נחלשים, או אולי אנחנו מתחזקים. הייתי שר בממשלה כאשר הצבענו בעד נסיגה מדרום-לבנון, לא בלב קל. לא הייתי מאלה שחשבו מלכתחילה שצריך לעשות את זה בדרך הזאת, אבל מאותו רגע שהתברר לי, ולא משנה כרגע למה, שאין אפשרות להגיע להסכם כלשהו עם הסורים, חשבתי שמדרום-לבנון צריך לסגת. 
       
       אני לא רוצה להקיש היקש דומה לגבי מה שאנחנו עומדים לפניו בחודשים הקרובים. בחלק אחד אני רוצה להקיש היקש דומה, וזאת העובדה שבהרבה מקרים, כאשר אתה מתכנס לתוך הגבולות של מדינתך, מצבך משתפר לאין שיעור, וזה מה שקרה בלבנון. בלבנון גם הנסיגה היתה לא חד-צדדית. היה באמצע האו"ם, היו גורמים נוספים, ובעצם יצרו את המסגרת ההסכמית למהלך הזה, שלא כללה את ה"חיזבאללה" אבל כללה גורמים אחרים. העמידה הברורה של ממשלת ישראל – ובמקרה זה, למרות כל הביקורת בתחומים אחרים, קודם כול של ראש הממשלה ברק – על הנסיגה מלבנון עד למילימטר האחרון, עד לקו הבין-לאומי שסומן על-ידי האו"ם. בכל מקום שהיתה מחלוקת, הם קבעו. 
       
       אני מציע לכל חלקי הבית להבין ולהפנים, שהחיבור בין שני המהלכים האלה יחד זה המודל היחיד האפשרי לסיום סכסוכים בינינו לבין שכנינו, ועל הבסיס הזה יהיו דיונים על חילופי שטחים, יהיו דיונים על הסכמות הדדיות, כמו שקרה בירדן, כמו שאני מאמין שיכול להיות עם הפלסטינים. אבל אם לא מתקבל העיקרון הברור הזה, שיש ציר פשרה מוסכם, ומעבר לו, לפניו ואחריו, מדברים ומתדיינים, בשום מקום, בשום גבול ובשום מסגרת לא יימצא פתרון. 
       
       לכן, מבחינה זאת, המהלך שבוז'י הציע היום הוא השלמה של מהלך שתמכתי בו בראשיתו, אבל אני מציע שכולנו נלמד ממנו את כל הלקחים. הלקח המרכזי הוא, שאנחנו צריכים להתכנס לתוך הגבולות שלנו – זה יותר בטוח, זה יותר נכון – ולהשקיע את מאמצינו במקום שבו צריך להשקיע אותם. 
       
       אני מוריד את ההסתייגויות. 
       
היו"ר אלי בן-מנחם:
       
       תודה רבה לחבר הכנסת חיים אורון. ההסתייגות הבאה היא של חבר הכנסת איוב קרא, הוא לא נוכח במליאה. חבר הכנסת חיים אורון מסיר את ההסתייגויות, לכן נצביע על החוק כולו בקריאה שנייה. 
       
       אנחנו מצביעים בקריאה שנייה על הצעת חוק אנשי צבא דרום-לבנון ומשפחותיהם, התשס"ה-2004. ההצבעה החלה. 
       
הצבעה מס' 3
       
בעד סעיפים 1-17 –  16
נגד – אין
נמנעים – אין
סעיפים 1-17 נתקבלו.
       
היו"ר אלי בן-מנחם:
       
       16 בעד, אין מתנגדים ואין נמנעים. על כן, הצעת חוק אנשי צבא דרום-לבנון ומשפחותיהם, התשס"ה-2004, עברה בקריאה שנייה. 
       
       אני עובר להצבעה בקריאה שלישית. ההצבעה החלה. 
       
       
הצבעה מס' 4
       
בעד החוק – 14
נגד – אין
נמנעים – אין
חוק אנשי צבא דרום-לבנון ומשפחותיהם, התשס"ה-2004, נתקבל. 

היו"ר אלי בן-מנחם:
       
       14 בעד, אין מתנגדים ואין נמנעים. על כן, הצעת חוק אנשי צבא דרום-לבנון ומשפחותיהם, התשס"ה-2004, עברה גם בקריאה שלישית. 
       
       אני מזמין את מציע החוק, חבר הכנסת יצחק הרצוג, בבקשה. 
       
יצחק הרצוג (בשם ועדת הכספים):
       
       אדוני היושב-ראש, חברות וחברי הכנסת, אני מודה מאוד לחברי הכנסת ולכנסת על התמיכה בהצעת החוק. אני רוצה להודות לכל מי שסייעו במאבק הקשה והחשוב הזה. ראשית כול, לעורך-הדין גידי פרישטיק, שליווה את היוזמה מתחילתה; לעמותת הלוחמים הישראלים שעובדים עם אנשי צד"ל, בראשות יאיר רביד, יוסי עקיבא ויעקב זוהר זווידה; ליועצת המשפטית של ועדת הכספים, שגית אפיק; ליושב-ראש ועדת הכספים אברהם הירשזון, ולחברי ועדת הכספים, על העבודה הנאמנה; לגורמי הממשלה, במיוחד לגורמי האוצר, לגורמים הממלכתיים. 
       
       אחרון אחרון חביב, אבל הכי חשוב, ללוחמי צד"ל, למינהלת צד"ל. יש עוד המון עבודה, זאת רק ההתחלה, אבל אני חושב שזאת התחלה חשובה מאין כמותה, תחילתה של עשיית צדק ושל הסרת כתם מוסרי ממצפונה של מדינת ישראל, או לפחות מההיסטוריה שלה. תודה רבה. 
       
היו"ר אלי בן-מנחם:
       
       תודה גם לך, חבר הכנסת יצחק הרצוג, על החוק הנהדר שחוקקת. שיהיה בהצלחה. 

       
הצעת חוק איסור כפיית פוליגרף במסגרת יחסי עבודה, התשס"ה-2004 
       [רשומות (הצעות חוק, חוב' כ/57).]
(קריאה ראשונה)

היו"ר אלי בן-מנחם:
       
       רבותי חברי הכנסת, אנחנו עוברים לנושא הבא: הצעת חוק איסור כפיית פוליגרף במסגרת יחסי עבודה, התשס"ה-2004, של חברי הכנסת זהבה גלאון ויחיאל חזן - קריאה ראשונה. ינמק חבר הכנסת יחיאל חזן, בבקשה. 
       
יחיאל חזן (הליכוד):
       
       כנסת נכבדה, חברי חברי הכנסת, החוק שיזמתי ביחד עם חברתי, חברת הכנסת זהבה גלאון, הוא חוק חברתי שנועד להגן על העובדים במדינת ישראל. המצב שהיה עד כה, שמעבידים יכלו לכפות בשרירות ובסיטונות על עובדים לבוא ולהיבדק במכונת פוליגרף, הוא מצב בלתי נסבל, מצב שמעמיד את העובד במצב קשה. לעתים הוא מתבקש לגשת להיבדק על הדלפה של נושא מסוים, או מפני שיש יותר מדי עובדים ורוצים לפטר עובדים. המצב במשק בשנים האחרונות הוא קשה, ולכן מצאו דרך מקורית לקרוא לעובדים לבוא ולהיבדק על-ידי מכונת אמת, כפי שהיא נקראת בלשון העם. 
       
       הצעת החוק הזאת באה להסדיר את העניין במקומות העבודה, כך שהעובד לא ייפגע, כי הוא נמצא בעמדה נחותה יותר, וגם שהמעביד שנמצא בעמדה גבוהה יותר וחזקה יותר לא יעשה ככל העולה על לבו. הנושא הזה יהיה מוסדר, כך שכאשר יידרש העובד להיבדק על-ידי מכונת פוליגרף, החוק יאמר למעביד כיצד זה ייעשה.

       ידוע שבמדינת ישראל נערכות כ-30,000 בדיקות פוליגרף מדי שנה במסגרת יחסי עובד ומעביד. צריך להפסיק את האופנה הקשה הזאת, שפוגעת בזכויות האדם. החוק נועד לעקור מצב שבו גורלם של עובדים ייחרץ על סמך בדיקה בלתי אמינה ובלתי מדויקת. החוק נועד להגן על כבוד האדם ועל פרטיותם של העובדים ולהסיר מעל כלל העובדים במדינה חרב של איום. 
       
       אנו יודעים שבמקומות עבודה כאשר רוצים לקבל עובד, שולחים אותו להיבדק באופן אוטומטי. אנשים רוצים לעבוד, ולכן הם מסכימים להיבדק. בדרך כלל כאשר אדם רוצה לעבוד, הוא לא אומר "לא" ומוכן לעשות כל מה שמבקשים ממנו. אני חושב שיש דרכים אחרות לעשות זאת, ולא על-ידי מכונה שאינה קבילה ואמינה בבית-משפט. הגיע הזמן שייעשה סדר. אנחנו יודעים שיש אפשרות אחרת, ושאותו אדם שרוצה להתקבל למקום עבודה לא ייבדק. כך החוק מסדיר את עניין קבלת עובד למקום העבודה. 
       
       עם זאת, אנחנו יודעים שבמקומות עבודה יש בעיות קשות. אם מעביד רוצה בכל זאת להביא עובד לבדיקה בפוליגרף, הוא יכול לעשות זאת בהתאם לסייגים ולכללים. הוא יכול להביא אותו לבדיקה רק אם נגרם נזק של ממש במקום העבודה ורק כאשר יודעים באיזה עובד ספציפי מדובר. כאשר לא הגיעו לחקר האמת, אותו עובד ספציפי יוכל לבוא ולהיבדק, כאשר הוא מסכים, כאשר ניתן לו זמן וגם כאשר המידע שמקבל המעביד לא יפורסם. 
       
       יש כמה סייגים. גם אני וגם חברתי, חברת הכנסת זהבה גלאון, שעמלה ביחד אתי על החוק, נסדיר את העניין. מצד אחד נדאג לעובדים ומצד שני נדאג שהמעסיק לא יעשה ככל העולה על לבו. 
       
       אני מבקש מהחברים לתמוך בהצעת החוק. זאת הצעה חברתית. תודה רבה ליושב-ראש ולחברי הכנסת.

היו"ר אלי בן-מנחם:
       
       תודה לחבר הכנסת יחיאל חזן. 

       
מסמכים שהונחו על שולחן הכנסת
       
היו"ר אלי בן-מנחם:
       
       יש הכרזה לסגן מזכיר הכנסת.

סגן מזכיר הכנסת דוד לב:

	ברשות יושב-ראש הישיבה, הנני מתכבד להודיע, כי הונחו על שולחן הכנסת החלטות ועדת האתיקה: 1. בדבר מענה לפניות הציבור; 2. בעניין קובלנתו של חבר הכנסת יורי שטרן נגד חבר הכנסת ג'מאל זחאלקה; 3. בקובלנה של השרה לימור לבנת נגד חבר הכנסת מוחמד ברכה. תודה. 

היו"ר אלי בן-מנחם:
       
       תודה.

       
הצעת חוק איסור כפיית פוליגרף במסגרת יחסי עבודה, התשס"ה-2004 
(קריאה ראשונה)

היו"ר אלי בן-מנחם:
       
       חברת הכנסת זהבה גלאון, בבקשה. 
       
זהבה גלאון (יחד):

       אדוני היושב-ראש, חברי חברי הכנסת, אני שמחה שחבר הכנסת חזן ואני חברנו יחד לקדם הצעת חוק חשובה ביותר, שבאה להגן על זכויות העובד במסגרת יחסי עובד-מעביד. ההצעה הזאת באה להגביל למינימום את האפשרות לכפות בדיקת פוליגרף, ואם זה היה תלוי בי, הייתי מבטלת לחלוטין את השימוש בפוליגרף במסגרת יחסי עובד-מעביד. 
       
       כפי שאמר חבר הכנסת חזן, במדינת ישראל נערכות בין 25,000 ל-30,000 בדיקות פוליגרף. זה מספר עצום. אני מדגישה את המספר הזה, כי הבדיקה במכשיר לא הוכחה כאמינה. הבדיקה הזאת מעמידה בסכנה את כבודם ופרטיותם של הנבדקים. 
       
       אנו שומעים שיותר ויותר חברות עסקיות משתמשות בפוליגרף לאיתור מדליפים כדבר שבשגרה. אני מדברת על חברות גדולות כמו "שופרסל", "סלקום" ו"ברק". הם שלחו איומים לעובדים, שהם ישלחו אותם להיבדק בפוליגרף, כי הם רצו לאתר ולגלות מדליפים בחברה. כאשר מעביד שולח איום לעובדים, גם אם זה איום מרומז, זה יוצר אווירה ואפקט של פחד בחברה. זה יוצר תחושה לא נוחה, בעיקר לאותו עובד שרוצה לסרב להיבדק במכונת הפוליגרף, כי הוא משוכנע בחפותו. אדוני היושב-ראש, האם עובד יכול לסרב לעבור בדיקת פוליגרף? באופן רשמי הוא יכול, אבל אנחנו יודעים שהסירוב הזה יכול לשמש למעבידים עילה לפיטורים, גם אם הם לא אומרים שהם מפטרים אותו בגלל העילה הזאת. 

	לכן חברנו יחד, חבר הכנסת חזן ואני, כדי לא לאפשר למעבידים להשתמש בבדיקת הפוליגרף בשני תחומים - כחלק מתהליך הרתעה וכחלק מתהליך של קבלה לעבודה. היום אנחנו יודעים שיותר ויותר חברות, על מנת לגייס עובדים, שולחות את העובד לבדיקת פוליגרף ושואלים אותו שאלות שהן לא רלוונטיות כלל לתפקיד. אני יודעת על אחת מרשתות העיתונים הגדולות והמובילות במדינת ישראל, שרצתה לשכור את שירותיו של עיתונאי ושאלה אותו שאלות שאין להן קשר ליכולת המוכחת שלו כעיתונאי. אנשים בנסיבות כאלה של לחץ ופחד עונים על דברים שאחר כך יכולים להשתמש בהם לצורך פיטורים או לצורך רכילות בהקשרים אחרים, והדבר הזה הוא בעייתי. 

	אדוני היושב-ראש, אני אומרת לך כאן בפני חברי הכנסת, שאם היו מחברים אותי לבדיקת פוליגרף, אני הייתי גם מודה ברצח ארלוזורוב. זו סיטואציה מלחיצה. 

       מכיוון שחבר הכנסת חזן ואני חשבנו שהחיוב לעבור בדיקת פוליגרף מהווה פגיעה בזכותו של העובד לפרטיות ועומד גם בניגוד לחוק-יסוד: כבוד האדם וחירותו, ביקשנו לאסור לחלוטין את השימוש בפוליגרף. ההצעה שהתקבלה בוועדה, וזוכה לגיבוי ממשלתי, אוסרת לחלוטין על מעביד לבקש או לדרוש ממועמד לעבודה להיבדק בפוליגרף, אבל היא לא חלה על כוחות הביטחון. 

יוסף פריצקי (שינוי):
       
       לא אכפת לי כוחות הביטחון. 
       
עזמי בשארה (בל"ד):
       
       הצעת החוק שלך אוסרת או תחייב?
       
יוסף פריצקי (שינוי):
       
       אוסרת.
       
זהבה גלאון (יחד):
       
       הצעת החוק שלי, כפי שאני הנחתי אותה, אוסרת לחלוטין שימוש בפוליגרף במסגרת יחסי עובד-מעביד, הן בקבלה לעבודה והן לצורכי הרתעה. 

קולט אביטל (העבודה-מימד):
       
       לא אוסרת שימוש, אוסרת כפייה.
       
זהבה גלאון (יחד):
       
       כפייה. 
       
יחיאל חזן (הליכוד):
       
       אם העובד מסכים, אין בעיה. 
       
קולט אביטל (העבודה-מימד):
       
       אני לא הסכמתי.
       
זהבה גלאון (יחד):
       
       אני רציתי לאסור זאת לחלוטין. אני טוענת שאין כאן בחירה חופשית. אין דבר כזה שעובד מסכים. זו סיטואציה לא אמיתית. 
       
היו"ר אלי בן-מנחם:
       
       זה תחת לחץ. 
       
זהבה גלאון (יחד):
       
       אני רוצה לראות עובד בחברה שאתה המעביד שלו, ואתה בא ואומר לו שילך לפוליגרף והוא לא יסכים. אם הוא לא יסכים, מחר הוא יעוף מסיבה אחרת.  

קולט אביטל (העבודה-מימד):
       
       אני לא הסכמתי.

זהבה גלאון (יחד):
       
       צריך הרבה כוח והרבה מעמד. בדרך כלל עובד לא מסוגל לעשות את הבחירה הזאת. ההצעה הזאת קבעה נסיבות מיוחדות שבהן רשאי המעביד לבקש מהעובד להיבדק בפוליגרף. ההצעה מטילה חובה על המעביד לעשות שימוש בסירוב רק בנסיבות מאוד מיוחדות, כאשר יש חשש מאוד ודאי. אני מודה שאם זה היה תלוי בי, בכלל לא הייתי משאירה את הסייג הזה. זה הסייג של הממשלה. 
       
       חבר הכנסת פריצקי, אני חוזרת אליך, כי אני חושבת שזה יעניין אותך. ההצעה חייבה אותנו להפקיע את השימוש בכפייה מידי כוחות הביטחון. אני רוצה להסב את תשומת לבה של הוועדה לסיפור האחרון שהיה עם תת-אלוף שמואל זכאי. כולכם זוכרים שתת-אלוף זכאי נדרש לעבור בדיקת פוליגרף, ובעקבות הפרשה הזאת, שר הביטחון קבע שמעכשיו בדיקות של קצינים יותנו בהמלצת הרמטכ"ל ובאישור שר הביטחון. 
       
       אני אומרת שיש כאן מצב בלתי מתקבל על הדעת. לנו, במסגרת גיבוש הצעת החוק, אמרו: הצעת החוק שלכם לא תחול על כוחות הביטחון, כי זה רגיש, ואתם לא יכולים להתערב לנו. היום בא השר וקובע תקנה, שזה יחול על כוחות הביטחון באישור הרמטכ"ל ובאישור שר הביטחון. 
       
       חברי חברי הכנסת, אני חושבת שכל עוד אנחנו נמצאים בתהליך של חקיקה – זאת קריאה ראשונה, הכנה לקריאה שנייה ושלישית - החוק הזה צריך לחול גם על כוחות הביטחון. 
       
       החוק הזה הוא חוק חשוב במסגרת יחסי עובד-מעביד. אני אומרת שעדיף שהחוק הזה יהיה כוללני לחלוטין כמו בארצות-הברית ויאסור לחלוטין שימוש בפוליגרף במסגרת יחסי עובד-מעביד. זה הרע במיעוטו. עדיין הרע במיעוטו הזה הוא חשוב. הוא עומד בקריטריונים של חוק-יסוד: כבוד האדם וחירותו. 
       
       אני מציעה לכל מי שתומך בפוליגרף לזכור, שהכלי הזה לא הוכח כמהימן ואמין, כקביל בעדויות בבית-משפט. אם הוא לא הוכח כקביל שם, אני חושבת שראוי לזכור מה המשמעות של זה במרחב איום ובאפקט של פחד, שמנסים ליצור בסביבת עבודה. תודה רבה, אדוני. 
       
היו"ר אלי בן-מנחם:
       
       תודה רבה לחברת הכנסת זהבה גלאון. רבותי חברי הכנסת, אנחנו עוברים לרשימת הדוברים. ראשון הדוברים, חבר הכנסת ישראל אייכלר – לא נוכח. חבר הכנסת אופיר פינס-פז - לא נוכח. חבר הכנסת איוב קרא - לא נוכח. חבר הכנסת גאלב מג'אדלה - לא נוכח. חבר הכנסת אברהם רביץ - לא נוכח. חבר הכנסת עבד-אלמאלכ דהאמשה - לא נוכח. חבר הכנסת אורי יהודה אריאל - לא נוכח. חבר הכנסת ג'מאל זחאלקה - לא נוכח. חבר הכנסת מוחמד ברכה - לא נוכח. חבר הכנסת עסאם מח'ול - לא נוכח. חבר הכנסת אחמד טיבי - לא נוכח. חבר הכנסת מגלי והבה - לא נוכח. חברת הכנסת גילה פינקלשטיין, בבקשה. אחריה - חבר הכנסת עזמי בשארה. 
       
קולט אביטל (העבודה-מימד):
       
       ואז אפשר להצביע. 

היו"ר אלי בן-מנחם:
       
       לא, יש עוד כמה דוברים, חברת הכנסת קולט אביטל. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, אני רוצה להודות לחברת הכנסת זהבה גלאון ולחבר הכנסת יחיאל חזן על ההצעה המוצלחת. מונחת לפנינו הצעת חוק שערכה אינו נמדד רק בחיזוק זכויות העובד ובשיפור תנאיו, אלא גם בשמירה על כבוד האדם ומעמדו, כפי שאמרה חברת הכנסת זהבה גלאון. מהבחינה הזאת, ההצעה משתלבת היטב בסמוך לציון היום הבין-לאומי לזכויות האדם וזכויות האזרח בישראל. 
       
       לא לחינם סירבה מערכת המשפט להכיר במהימנות תוצאות בחינות הפוליגרף, ואף הדירו אותה מכל שיקול בהליך המשפטי. מגרעותיה של מכונת האמת ידועות, וחוסר אמינותה כבר הוכר נוכח התגובות הפיזיולוגיות שהיא מעוררת באדם שנבדק. לא פעם ולא פעמיים חרצה המכונה את מידת יושרו של אדם על סמך התרגשות, הזעה ועלייה בלחץ דם אשר נבעו ישירות מעצם המעמד והבדיקה ולא מרמת נאמנותו ואמינותו. 
       
       אין להכחיש כי בדיקת הפוליגרף נצרכת בסיטואציות מסוימות, באין מכשיר אחר שעליו ניתן להסתמך, אולם שימוש גורף, ואפילו כתנאי לקבלת עבודה, הוא בעייתי ביותר ויש למנוע אותו במסגרת שוק העבודה במדינת ישראל. 
       
       על-פי ההערכות, במדינת ישראל נערכות מדי שנה כ-30,000 בדיקות אמינות בתחום יחסי עובד-מעביד. מציאות כזאת מהווה פגיעה בפרטיות של העובד, שהיא זכות חוקתית, והיא בעייתית גם ביחס לדרישת לא מעט מעסיקים לוויתור על חיסיון רפואי, מעקב אחרי שיחות טלפון וחיפושים בתאים אישיים של העובדים. 
       
       ההצעה שלפנינו מאוזנת בהחלט, ואני תומכת בה. אולם הייתי מחילה אותה גם על אמצעים מרחיקי-לכת אחרים שמפעילים מעסיקים על מנת לבדוק את מהימנות עובדיהם או את תפוקת עבודתם, כמו אסטרולוגיה, קריאה בכף היד וכדומה. לצערי, אין גבול לדמיון בעניין הזה, וחשוב לא פחות להסדיר גם עניינים אלה בחוק. תודה. 
       
היו"ר אלי בן-מנחם:
       
       תודה לחברת הכנסת גילה פינקלשטיין. חבר הכנסת עזמי בשארה, בבקשה. 
       
עזמי בשארה (בל"ד):
       
       אדוני היושב-ראש, חברי הכנסת, אני מברך את שני חברי הכנסת, חברת הכנסת גלאון וחבר הכנסת חזן, על ההצעה. אני חושב שזאת הצעה טובה. צריך לשחרר את יחסי עובד-מעביד מאמצעי כפייה, זה ברור. מה עוד שהפוליגרף לא משמש כהמלצה, אלא אחריו בא צעד ענישתי כלשהו, לרבות סילוק מהעבודה. הרי לא בדיקת עושים פוליגרף לשם ספורט רוחני, אלא כדי לוודא אם מישהו אשם במשהו, ואם בית-משפט לא גוזר דין על סמך זה, על אחת כמה וכמה למעסיק אסור לגזור דינו של עובד לגבי המשך עבודתו על סמך זה. לכן, ללא סייג אני תומך בהצעת החוק הזאת. 
       
       אגב, במצבים של אבטלה, כאשר יש כל כך הרבה בוגרי אוניברסיטאות וכל כך הרבה ביקוש לעבודה, יש יותר כוח למעסיקים, במיוחד בחברות גדולות שבדרך כלל משתמשות בזה. 
       
       אבל אני רציתי לשאול שאלה אחת את המציעים. ברור שכאשר המעסיק מחייב, העובד עושה את זה, ואומרים שהוא וולונטרית הסכים לזה. ברור שהמקרה הוולונטרי הוא בעצם מקרה כפייתי, אבל אני יכול לתאר לעצמי מצב שעובד מבקש להיבדק. אני יכול לתאר לעצמי מצב שבשביל להוכיח את חפותו, העובד יבקש זאת. הרי אני מכיר אנשים שמבקשים להגיע לבית-משפט כדי להיבדק. אני לא יודע אם צריך בשביל זה לעשות הסתייגות בחוק, אבל תחשבו שזה קיים ושזה אפשרי. 
       
       על כל פנים, אני חושב שהצעת החוק טובה מאוד. זה כמעט אמצעי הפחדה, intimidation, ביחסי עבודה, שאין לו מקום, ואני בהחלט תומך בהצעה. תודה רבה. 
       
היו"ר אלי בן-מנחם:
       
       תודה רבה לחבר הכנסת עזמי בשארה. חבר הכנסת יעקב מרגי - לא נוכח. חבר הכנסת ואסל טאהא - לא נוכח. חבר הכנסת נסים זאב, בבקשה. אחריו - אחרון חביב, חבר הכנסת יוסף פריצקי. 
       
עזמי בשארה (בל"ד):
       
       חבר הכנסת נסים זאב, פוליגרף לכל פלסטיני. 
       
נסים זאב (ש"ס):
       
       הלוואי שזה היה עוזר.
       
ג'מאל זחאלקה (בל"ד):
       
       לכל חברי שינוי.
       
נסים זאב (ש"ס):
       
       אדוני היושב-ראש, הצעת חוק הפוליגרף לא חלה לא על רשויות הביטחון, לא על צה"ל, לא על משטרת ישראל, לא על השב"כ, לא על שירות בתי-הסוהר, לא על המוסד, לא על משמר הכנסת, וגם לא על חברי הכנסת, ברוך השם. לפחות אותנו לא מחייבים בזה. אף שיחסי עובד ומעביד פה כל כך עכורים בין ראש הממשלה לשרים ולחברי הכנסת, לא מחייבים אותנו לעשות בדיקת פוליגרף. תשמעו, זה דבר מדהים. 
       
עזמי בשארה (בל"ד):
       
       ראש הממשלה הוא לא המעביד. 
       
נסים זאב (ש"ס):
       
       הצעת החוק באה להגביל, ואולי לאסור, את המצב שהיה מופקר עד כה, לדעתי. היו מחייבים לעבור את הבדיקה. עובד שלא היה מוכן לעבור את הבדיקה הזאת, לא היה מתקבל לעבודה. בלית ברירה הוא עשה את הבדיקה. אני חושב שזה נכון שזה דווקא עולה ביום זכויות האדם. 
       
       אני בהחלט תומך בזכויות, אבל לא בזכויות היתר. לא יכול להיות שזכויות האדם יהיו רק זכויות פלסטיניות, ולגבי הזכויות שלנו במדינת היהודים אנחנו נהיה מופקרים. 
       
עזמי בשארה (בל"ד):
       
       צריך לעשות בדיקת פוליגרף לכל אחד מחברי ש"ס. 
       
נסים זאב (ש"ס):
       
       צריך לזכור שאנחנו במצב של מלחמה. 
       
יוסף פריצקי (שינוי):
       
       עוד לא הציעו פוליגרף עבורם. 
       
נסים זאב (ש"ס):
       
       אני רוצה לומר, שבוועדת החוקה נשמעו דברים מאוד חמורים על-ידי הנציגים לזכויות האדם נגד צה"ל וכוחות הביטחון, עד כדי כך שאחד הדוברים שם אמר, שצה"ל לא יודע נגד מי הוא בכלל נלחם. צה"ל חושב שהוא נלחם נגד האזרחים, נגד הפלסטינים, לא נגד הטרור בכלל. 
       
       אני רוצה להזכיר לכם, שלפני כחצי שעה שמעתי את הקינה של זהבה גלאון על הרס הבתים. אני רוצה לומר לך, כל הבכי שאת בוכה על אותם בתים הרוסים -  צריך לזכור  מאיפה זה התחיל. זה התחיל מאותם טרוריסטים, אותם אוכלי אדם, אותן חיות טרף שבאו לפה והתפוצצו באוטובוסים ובמסעדות, הרגו וטבחו אנשים, נשים וטף. כתוצאה מכך צה"ל פועל בכל הכוח נגד אותם טרוריסטים. אם הרס הבתים זה הצעד המתחייב כדי להרתיע, הרי זה הצעד המינימלי המתבקש. כאשר אם פלסטינית שולחת את בנה ולאחר הטבח שבנה עושה כאן היא אומרת: אני גאה בבני, הלוואי שהיו לי עוד ילדים כאלה, עוד טרוריסטים כאלה, מה אתה מצפה, עזמי בשארה, שצה"ל יעשה לאותו בית? האם לא צריכים להחריב אותו עד היסוד? "ערו ערו עד היסוד בה", אין ברירה. 
       
       צה"ל עשה ועושה הכול כדי להימנע מהרג אזרחים חפים מפשע. אני חושב שהדוגמה של ג'נין, שם נהרגו 13 חיילים רק כדי להימנע מהפצצה אווירית או מלהפגיז את אותו בית ממרחק, מלמדת על טוהר הנשק של צה"ל.
       
       דבר נוסף, אדוני היושב-ראש, על הזכויות של המתיישבים בחבל-עזה, שנשלחו על-ידי ממשלות ישראל. איך אפשר לחוקק חוק שלפיו מי שלא רוצה להתפנות דינו שלוש שנות מאסר? זו פגיעה בזכויות האזרח.
       
עזמי בשארה (בל"ד):
       
       אתה מציע שנישאר שם?
       
נסים זאב (ש"ס):
       
       לא, אני לא מציע להישאר, אבל להפוך את זה לעבירה פלילית, כאילו מדובר במחבלים, זה לא ייעשה. אני מקווה שוועדת החוקה היום הפנימה את העוול ואולי את הניסיון לפגוע באותם מתיישבים, שהלכו במסירות נפש בשליחותן של ממשלות ישראל במשך עשרות שנים והיום רוצים לכלוא אותם. אתה, עזמי בשארה, אתה צריך לתמוך בביטול הסעיף הזה. אני מבין שאתה תעשה את זה, כי אתה אדם שנראה לי כל כך ישר והגון שתפעל בכל הכיוונים, לא רק למען הצד הפלסטיני, אלא גם למען הצד הישראלי. 
       
היו"ר אלי בן-מנחם:
       
       תודה לחבר הכנסת נסים זאב. חבר הכנסת יוסף פריצקי, בבקשה. 
       
יוסף פריצקי (שינוי):
       
       אדוני היושב-ראש, חברי חברי הכנסת, אני רוצה לפתוח ולומר, שלו היה מדובר בהצעת חוק ממשלתית, הייתי מצביע נגדה. צר לי להיות משבית השמחה, אבל הואיל ומדובר בהצעת חוק פרטית אני אמנע בהצבעה, אבל אגיש הסתייגויות. כללית, אני חושב שזו הצעת חוק מוקצנת מדי ולא טובה, ואני רוצה להסביר מדוע. 
       
       אפשר לטעון נגד פוליגרף. דרך אגב, הושמעו פה טענות. מצוין. אז, חברי הטובים, תביאו בבקשה הצעת חוק, העלו אותה לדוכן, לאיסור שימוש בפוליגרף. זו הצעה ראויה. אז נדון אם כן טוב או לא טוב, המכשיר איום, לא איום, אפשר לדון לפיו או אי-אפשר לדון לפיו. בסדר. אבל מה אתם רוצים שיעשה מעביד – ובכל הנוגע לזכויות אדם, צר לי, אבל גם למעביד יש זכויות - שבסופו של דבר רוצה שעסקו יצליח, בסופו של דבר רוצה לקחת עובדים טובים, ובסופו של דבר רוצה לתת להם משכורת? 
       
       אז כך, היום למעביד כבר אסור: א. לשאול את העובד, אם הוא גבר, אם הוא משרת במילואים, שמא הוא ידחה אותו כיוון שהוא משרת במילואים; ב. אסור לשאול אשה באיזה גיל היא, שמא הוא ידחה אותה משום שהיא עשויה להיכנס להיריון; אסור לשאול אשה אם היא נשואה או לא נשואה, או מה מצבה, או אם ילדה, שוב מאותה סיבה בדיוק. לגרפולוג מותר? למה? תביאו גם הצעה שלא יפנו לגרפולוג. תביאו גם הצעה שלא להעביר בחינות פסיכומטריות. 
       
עזמי בשארה (בל"ד):
       
       לא, זה לפני צעד של ענישה. 
       
יוסף פריצקי (שינוי):
       
       סליחה, אני מדבר על קבלה לעבודה. אני רוצה לחזור לסעיף 2, האומר: "מעביד לא יבקש ולא ידרוש ממועמד לעבודה להיבדק במכשיר פוליגרף ולא יעשה שימוש במכשיר פוליגרף לבדיקת מועמד לעבודה". כלומר, כשבא מועמד לעבודה, אז כך: אסור לשאול אותו אם הוא עושה מילואים, אם זאת היא - אסור לשאול אותה מה גילה, אסור לשאול אותה אם היא נשואה, אסור להעמיד לבחינת פוליגרף. עוד מעט תביאו לכאן הצעה ותגידו כך: גם אסור להעמיד אותה לבחינה פסיכומטרית וכו'.  
       
       זו שאלה מאוד מעניינת. אני חושב שאפנה למחלקת המחקר של הכנסת. יש בומרנג בעודף  הגנה. יש בומרנג בעודף הגנה. מה שנעשה כאן בחקיקה הסופר-מגינה הזאת גורם  - ותשאלו את ארגוני הנשים, כי אני שומע את זה מהן - - - 
       
זהבה גלאון (יחד):
       
       - - - זה זכויות עובדים.
       
יוסף פריצקי (שינוי):
       
       אני בעד זכויות עובדים, אבל אני גם בעד זכויות מעבידים. אני בעד לומר, שאם אני לוקח מישהו להיות קופאי, אני רוצה להעביר אותו בחינת פוליגרף. כן, אני רוצה לדעת אם הוא שקרן או לא שקרן, אני רוצה לדעת אם האיש הזה הגון או לא. 

קולט אביטל (העבודה-מימד):
       
       למה אתה חושד בו לפני שהוא אשם?


יוסף פריצקי (שינוי):
       
       אם בחינת הפוליגרף אינה טובה, תשללו אותו בכלל. תביאו הצעת חוק לאיסור השימוש בפוליגרף בכלל. מאה אחוז, נדון על זה. אבל אם הוא טוב לבתי-המשפט - הרי אם יש הסכמה, הוא קביל בבתי-המשפט. 

קולט אביטל (העבודה-מימד):
       
       הוא לא חובה. 
       
יוסף פריצקי (שינוי):
       
       כל עוד יש דבר שהוא קביל, למה לאסור אותו בעניין קבלה לעבודה? 
       
       תראו מה אתם עושים. היום מעבידים, במודע, לא לוקחים לעבודה נשים בגיל הפוריות, נשים צעירות נשואות. לא לוקחים. למה? בגלל עודף ההגנה האדיר שהמוסד הזה הכביר עליהם. אומרים: עזוב אותי, אני לא צריך את הכאב-ראש הזה. לא רוצה יותר להתעסק עם הדבר הזה. 
       
זהבה גלאון (יחד):
       
       מה עניין שמיטה להר-סיני?
       
יוסף פריצקי (שינוי):
       
       ככל שאתם מגבירים את עודף ההגנה לכאורה על עובד, נוצר כאן מצב שבעצם הבחירה נעשית יותר ויותר שרירותית. כי בסוף למה נגיע? אם אין פוליגרף ואם אי-אפשר לשאול שאלות, לפי מה? לפי מראה חיצוני? אם זה לפי מראה חיצוני, אין לי ספק שכל חברות הכנסת היו מתקבלות לכל עבודה שהיא, אבל מה עלי אם הייתי צריך להתקבל לעבודה? לפי מראה חיצוני הייתי מובטל. 
       
זהבה גלאון (יחד):
       
       זה לא מצחיק.
       
יחיאל חזן (הליכוד):

       - - - כדי לקבל עובד לא על-ידי בדיקה פולשנית. אבל דע לך שיש עובדים במדינת ישראל שנותנים שירות. לדוגמה, טלוויזיה בכבלים. במשרד שבו עבדתי, כמנהל של חברה שהעסיקה עובדים, היה עובד שהלך לתת שירות בבית מסוים ואחר יצא החוצה. בעלת הבית הלכה והגישה תלונה במשטרה שנגנבו ממנה  20,000 דולר שהיו מונחים על השולחן. עשו לעובד הזה בדיקה והוא יצא דובר שקר. אחרי חודשיים וחצי באה הגברת להתנצל ואמרה שהיא מצאה את הכסף. היא שכחה שהיא שמה את הכסף במקום מסוים. העובד הזה לא יכול לעבוד בשום מקום עבודה אחר. חרב עליו עולמו - - - 
       
יוסף פריצקי (שינוי):
       
       חבר הכנסת חזן, מה זה: אם הייתי יכול? אתה המחוקק. תביא לכאן הצעת חוק לביטול השימוש בפוליגרף בכלל. זה בהחלט ראוי לדיון. מה אתם רוצים שיעשה מעביד? 
       
       אני חוזר ואומר, כיוון שזאת הצעת חוק פרטית, אני אמנע בה. עם זאת, אני אגיש הסתייגויות שאני מקווה שיידונו בוועדה. תודה רבה.
       
היו"ר אלי בן-מנחם:
       
       תודה לחבר הכנסת יוסף פריצקי. 
       
       רבותי חברי הכנסת, אנחנו עוברים להצבעה. אנחנו מצביעים בקריאה ראשונה על הצעת חוק איסור כפיית פוליגרף במסגרת יחסי עבודה, התשס"ה-2004. ההצבעה החלה. 
       

הצבעה מס' 5

בעד ההצעה להעביר את הצעת החוק לוועדה – 10
נגד – אין
נמנעים – 1
ההצעה להעביר את הצעת חוק איסור כפיית פוליגרף במסגרת יחסי עבודה, 
התשס"ה-2004, לוועדת העבודה, הרווחה והבריאות נתקבלה. 
       
היו"ר אלי בן-מנחם:
       
       עשרה חברי כנסת בעד, נגד - אפס, נמנע אחד. על כן, הצעת חוק איסור כפיית פוליגרף במסגרת יחסי עבודה, התשס"ה-2004, של חברי הכנסת זהבה גלאון ויחיאל חזן, עברה בקריאה ראשונה. היא תועבר לוועדת העבודה, הרווחה והבריאות להכנתה לקריאה שנייה ושלישית. החלו בה בוועדת העבודה וימשיכו שם. 
       
       חברי הכנסת, תם סדר-היום. הישיבה הבאה - מחר, יום רביעי, נר שני של חנוכה, כ"ה בכסליו התשס"ה, 8 בדצמבר 2004, בין 11:00 ל-16:00. חג שמח לכולם. ישיבה זו נעולה.
       	
       הישיבה ננעלה בשעה 17:02.

     
עמוד 49 מתוך 49

