    תוכן העניינים
דברי יושב-ראש הכנסת לציון יום כ"ט בנובמבר	7
הצעה לסדר	8
רוחמה אברהם (הליכוד):	8
מסמכים שהונחו על שולחן הכנסת	8
מזכיר הכנסת אריה האן:	8
הצעות סיעות העבודה-מימד, ש"ס ועם אחד להביע אי-אמון בממשלה בשל:	10
1. דוח העוני והפגיעה הקשה בציבור הגמלאים;	10
2. הנתונים הקשים בדוח העוני, החשש להרעבה בקרב ילדי ישראל והורדת	10
100,000 איש משכבת הביניים אל מתחת לקו העוני;	10
3. דוח העוני, מצוקת הקשישים והמשך גידול הפערים החברתיים	10
אלי בן-מנחם (העבודה-מימד):	11
אליהו ישי (ש"ס):	17
אליהו ישי (ש"ס):	18
עמיר פרץ (עם אחד):	26
שר האוצר בנימין נתניהו:	31
קולט אביטל (העבודה-מימד):	49
איוב קרא (הליכוד):	51
מל פולישוק-בלוך (שינוי):	52
יצחק וקנין (ש"ס):	55
יצחק לוי (מפד"ל):	58
אברהם רביץ (יהדות התורה):	59
אורי יהודה אריאל (האיחוד הלאומי - ישראל ביתנו):	61
מוחמד ברכה (חד"ש-תע"ל):	62
אילנה כהן (עם אחד):	63
ג'מאל זחאלקה (בל"ד):	64
עבד-אלמאלכ דהאמשה (רע"ם):	65
עבד-אלמאלכ דהאמשה (רע"ם):	66
מרינה סולודקין (הליכוד):	67
דברי יושב-ראש הכנסת  לזכרו של חבר הכנסת והשר לשעבר רפאל איתן, זיכרונו לברכה	68
הצעות סיעות עבודה-מימד, ש"ס ועם אחד להביע אי-אמון בממשלה בשל:	69
1. דוח העוני והפגיעה הקשה בציבור הגמלאים;	69
2. הנתונים הקשים בדוח העוני, החשש להרעבה בקרב ילדי ישראל והורדת	69
100,000 איש משכבת הביניים אל מתחת לקו העוני;	69
3. דוח העוני, מצוקת הקשישים והמשך גידול הפערים החברתיים	69
מזכיר הכנסת אריה האן:	71
חיים אורון (יחד):	77
הצעת חוק שירות ביטחון (הוראת שעה) (תיקון מס' 8), התשס"ה-2004	78
המלצת הוועדה המשותפת של ועדת החוץ והביטחון וועדת החוקה,  חוק ומשפט להיענות לבקשת הממשלה לחזור ולהכריז על  מצב חירום לתקופה של שישה חודשים נוספים	79
המצב ברשות הפלסטינית לאחר עידן ערפאת	80
סגן שר הביטחון זאב בוים:	80
גדעון סער (הליכוד):	81
יצחק הרצוג (העבודה-מימד):	81
אריה אלדד (האיחוד הלאומי - ישראל ביתנו):	82
חיים אורון (יחד):	82
מוחמד ברכה (חד"ש-תע"ל):	83
ג'מאל זחאלקה (בל"ד):	84
עבד-אלמאלכ דהאמשה (רע"ם):	84
הצעת חוק הביטוח הלאומי (תיקון – שריון קצבאות משפחות ברוכות ילדים),	88
התשס"ג-2003	88
שר התחבורה מאיר שטרית:	88
אליהו ישי (ש"ס):	90
הצעת חוק גיל פרישה (תיקון – אי-החלת החוק על מי  שפרש לפני ינואר 2004), התשס"ד-2004	91
הצעת חוק שירות המדינה (מינויים) (תיקון - ייצוג הולם  לבני העדה האתיופית), התשס"ד-2004	93
שר האוצר בנימין נתניהו:	93
הצעת חוק לתיקון פקודת מס הכנסה (תיקון – אי-ניכוי הוצאות  בגין עבודה בשעות המנוחה), התשס"ג-2003	94
שר האוצר בנימין נתניהו:	95
יעקב ליצמן (יהדות התורה):	96
הצעת חוק הרשויות המקומיות (מאבק בנגע הסמים), התשס"ד-2004	98
הצעת חוק למדיניות לאומית לשמירה על שטחים פתוחים, התשס"ג-2003	99
שר הפנים אברהם פורז:	99
הצעת חוק שירות הכבאות והחילוץ, התשס"ג-2003	100
שר הפנים אברהם פורז:	100
הצעת חוק שירות הכבאות והחילוץ, התשס"ד-2004	101
הצעת חוק מרשם האוכלוסין (תיקון - הצהרת  נאמנות למדינה, לדגל ולהמנון), התשס"ד-2004	102
הצעת חוק לימוד חובה (תיקון - דיווח על קליטת תלמידים), התשס"ד-2004	103
הצעת חוק ביטוח בריאות ממלכתי  (תיקון - עדכון התוספת החמישית), התשס"ד-2004	104
שר המשפטים יוסף לפיד:	105
חיים אורון (יחד):	106
הצעת חוק בתי-המשפט (תיקון – איסור פרסום שמו של חשוד), התשס"ד-2004	108
שר המשפטים יוסף לפיד:	109
אופיר פינס-פז (העבודה-מימד):	111
הצעת חוק לתיקון פקודת פשיטת הרגל [נוסח חדש]  (אישור בית-המשפט במימוש ערובה), התשס"ד-2004	112
שר המשפטים יוסף לפיד:	113
הצעת חוק העונשין (תיקון - החזרת הסעיף הסוציאלי  כעילה להפסקת היריון), התשס"ד-2003	114
יצחק לוי (מפד"ל):	115
הצעת חוק מעונות יום שיקומיים  (הפחתת מספר הפעוטות במעון יום), התשס"ד-2004	117
הצעת חוק לתיקון פקודת התעבורה (חובת אחזקה ושימוש  באפוד זוהר ברכב מנועי), התשס"ד-2004	118
הצעת חוק לתיקון פקודת הסטטיסטיקה (עונשין), התשס"ד-2004	119
הצעת חוק הבטיחות במקומות ציבוריים  (תיקון – החמרת ענישה באירועי ספורט), התשס"ד-2004	119
הצעת חוק מיסוי מקרקעין (שבח, מכירה ורכישה) (תיקון - סכום  השבח במכירת זכות במקרקעין), התשס"ד-2004	120
הצעת חוק בנייה להשכרה (הוראת שעה), התשס"ג-2003	121
יורי שטרן (האיחוד הלאומי - ישראל ביתנו):	122
הצעה לסדר-היום	123
הצורך בהקמת ועדת חקירה פרלמנטרית בנושא העוני בישראל	123
אופיר פינס-פז (העבודה-מימד):	123
הצעה לסדר-היום	124
מדיניות הממשלה כלפי הגליל והנגב	124
הצעות לסדר-היום	125
הדחתו של ראש אגף החקירות במשטרה	125
הצעות לסדר-היום	125
תחקיר חדשות ערוץ-2 על אודות מע"צ  והתאבדותו של המהנדס יצחק הרשקוביץ בעקבותיו	125
הצעות לסדר-היום	126
חיילים "מצטלמים למזכרת" עם שרידי גופות של פלסטינים	126
הצעות לסדר-היום	127
נסיגת צה"ל מהערים הפלסטיניות לקראת הבחירות ברשות הפלסטינית	127
הצעה לסדר-היום	128
עתיד תנועות הנוער בישראל	128
הצעות לסדר-היום	129
היערכות מדינת ישראל להתמודדות עם מכת הארבה	129
הצעת חוק הרשויות המקומיות (מאבק בנגע הסמים), התשס"ד-2004	131
גילה גמליאל (הליכוד):	132
הודעת הממשלה על שינויים בחלוקת התפקידים בין השרים  ועל צירוף שר לממשלה	132
שר התחבורה מאיר שטרית:	133
עסאם מח'ול (חד"ש-תע"ל):	134
מגלי והבה (הליכוד):	138
איוב קרא (הליכוד):	139
אופיר פינס-פז (העבודה-מימד):	140
יצחק לוי (מפד"ל):	142
יעקב ליצמן (יהדות התורה):	145
יוסי שריד (יחד):	148
חיים אורון (יחד):	151
מאיר פרוש (יהדות התורה):	154
נסים זאב (ש"ס):	156
אריה אלדד (האיחוד הלאומי - ישראל ביתנו):	158
אתי לבני (שינוי):	159
אתי לבני (שינוי):	159
עבד-אלמאלכ דהאמשה (רע"ם):	160
עבד-אלמאלכ דהאמשה (רע"ם):	161
יורי שטרן (האיחוד הלאומי - ישראל ביתנו):	162
גדעון סער (הליכוד):	163
משה גפני (יהדות התורה):	167
הצהרת אמונים של חבר הממשלה ויקטור בריילובסקי	168
ויקטור בריילובסקי:	169
הצעת חוק הספנות (כלי שיט זר בשליטה של גורם ישראלי), התשס"ה-2004	169
שר התחבורה מאיר שטרית:	169
עבד-אלמאלכ דהאמשה (רע"ם):	171
נסים זאב (ש"ס):	173
עסאם מח'ול (חד"ש-תע"ל):	175
מגלי והבה (הליכוד):	177
איוב קרא (הליכוד):	179
נעמי בלומנטל (הליכוד):	180
הצעת חוק לתיקון פקודת התעבורה (מס' 64) (רשיונות  להפעלת מוניות בקו שירות ולנסיעת שירות), התשס"ה-2004	182
שר התחבורה מאיר שטרית:	182
דניאל בנלולו (הליכוד):	184
עבד-אלמאלכ דהאמשה (רע"ם):	185
נסים זאב (ש"ס):	186
נעמי בלומנטל (הליכוד):	187
שר התחבורה מאיר שטרית:	188
שאילתות ותשובות	189
1297. אספקת שירותים במערת-המכפלה	189
1570. שימור הר-הזיתים ופיתוחו	190
1946. מכרז לשירותי אדריכלות למשרד ראש הממשלה	191
2031. תוכנית הפיתוח הרב-שנתית ליישובים הערביים	192
2032. מתאמים מטעם הרשות למלחמה בסמים בנגב	194
2033. יישוב מפוני רצועת-עזה באזור הנגב	195
2045. יישובים בדואיים באטלס היישובים בישראל	195
2073. מימון מינהלת ההתנתקות	197
2074. הפגנות מול חוות-השקמים	198
2096. אי-אזכור נפילת פצצות מרגמה בדוח שב"כ	200
2115. אכיפת חוק איסור הונאה בכשרות	202
2116. אכיפת חוק איסור הונאה בכשרות	203
2202. פעולות לשחרורו של יונתן פולארד	204
1499. כללים להטסת מטוסים ומסוקים בשלט-רחוק	206
1521. האבטחה בתחבורה הציבורית	206
1525. הנחות לנכים בתחבורה הציבורית	207
1583. הקטעים הדרומיים בכביש חוצה-ישראל	208
1602. הנחות לנכים בתחבורה הציבורית	209
1636. עיכוב חידוש רשיונות נהיגה בשל אי-תשלום קנסות	210
1679. שינויים בתדירות התחבורה הציבורית בירושלים	210
1730. התנהגות נהג "אגד"	212
1773. עיכוב חידוש רשיונות נהיגה בשל אי-תשלום קנסות	213
1782. רישום שעבודי רכב במשרד הרישוי	214
1797. פיקוח על מסיעים פרטיים	214
1818. המאבק בתאונות הדרכים	215
1819. עיכוב בפתיחת נתב"ג-2000	217
1838. ייקור הנסיעה בתחבורה הציבורית	218
1861. תחבורה ציבורית ביישובים הבדואיים בנגב	219
1919. תקצוב פרויקטים תחבורתיים בבאר-שבע	220
1920. מפעל "ג'ורדאל" בערד	221
1942. מערך האוטובוסים בירושלים	222
1972. הוראת נהיגה ללא רשיון הוראה בתוקף	223
1989. רמזור בצומת אל-חנוק בנצרת	224
1990. סככות בתחנות האוטובוסים	225
1991. בטיחות התנועה בשכונת מטרסדורף בירושלים	226
2019. בטיחות תינוקות ברכב	226
2043. כביש עכו—צפת	227
2094. קו רכבת מנתב"ג לירושלים	228
2143. מסוף אוטובוסים באור-יהודה	229
2144. נהיגת נהגים שרשיונם נשלל	230
2167. תאונות הדרכים בישראל בשנים 1995-2003	231
2170. ידיעה על סימון מיוחד לאוטובוסים של חברת "דן" בבני-ברק	237
2194. טקס הפתיחה של טרמינל-3 בנתב"ג	238
2218. הסדר עם תושבי הערים הנושקות לנתב"ג-2000	239
    
       

       דברי הכנסת
       ח / מושב שלישי / ישיבות קפ"ח—ק"צ /
       ט"ז—י"ח בכסליו התשס"ה / 29 בנובמבר — 1 בדצמבר 2004 / 8
       חוברת ח'
       ישיבה קפ"ח


הישיבה המאה-ושמונים-ושמונה של הכנסת השש-עשרה
יום שני, ט"ז בכסליו התשס"ה (29 בנובמבר 2004)
ירושלים, הכנסת, שעה 16:00
       

דברי יושב-ראש הכנסת לציון יום כ"ט בנובמבר

היו"ר ראובן ריבלין:
       
       גברתי ורבותי חברי הכנסת, היום יום שני, ט"ז בכסליו תשס"ה, 29 בחודש נובמבר 2004, למניינם. 29 בנובמבר - הלוא הוא יום כ"ט בנובמבר.
       
       היום, רבותי חברי הכנסת, לפני 57 שנים, ב-29 בנובמבר שנת 1947, בשעה שתים-עשרה ושלושים אחר חצות, נפל הפור: עצרת האו"ם הכריעה בעד הקמת מדינה יהודית בארץ-ישראל, לצדה של מדינה ערבית, ויצירת אזור בין-לאומי בירושלים. 33 מדינות הצביעו בעד, 11 נגד, עשר מדינות נמנעו ונציג אחד נעדר. 
       
       היהודים הסכימו לתת ידם להחלטה, אף שמשמעותה חלוקת הארץ. קיבלנו אותה כי היא העניקה מחדש תוקף בין-לאומי לתביעתנו למדינה עברית. הערבים איימו להטביע את ההחלטה, ואת היהודים עמה, בים. הוועד הערבי העליון הודיע לאו"ם בזו הלשון: "אנחנו דוחים את תוכנית החלוקה ומאמינים כי הצדק מחייב שפלשתינה תהיה מדינה ערבית ויבוטל הבית הלאומי היהודי". תוצאות הסירוב ידועות לכול. ההחלטה נזרקה לסל האשפה של ההיסטוריה. 
       
        ביום זה ברצוני להזכיר, כי מי שהכריעו בעד הבטחת קיומנו לא היו החלטות האו"ם אלא אנחנו. אף אחד לא התכוון לתת לנו מדינה על מגש של כסף. עלינו בלבד הוטל התפקיד להילחם על קיומנו ולהפוך את רעיון המדינה היהודית למציאות, למציאות עד קץ הימים. 
       
       אני מאוד מודה לכם על הקשבתכם לציון יום כ"ט בנובמבר. 

       
הצעה לסדר

היו"ר ראובן ריבלין:
       
       הודעה לפי סעיף 53 לחברת הכנסת רוחמה אברהם.

רוחמה אברהם (הליכוד):
       
       אדוני היושב-ראש, אדוני ראש הממשלה, חברי וחברות הכנסת, כמדי יום שני גם היום אנחנו מקדישים דקות של כבוד וזיכרון לרב-סמל צבי פלדמן, לרב-סמל זכריה באומל, לרב-סמל יהודה כץ, לרב-סרן רון ארד, לרב-טוראי גיא חבר וליונתן פולארד.
       
       אדוני היושב-ראש, בשבוע שעבר, ב-21 בנובמבר 2004, מלאו 20 שנה למאסרו של יונתן פולארד, ועדיין אין אור בקצה המנהרה. אני רוצה לומר בדקות אלה, יונתן, אנחנו מחזקים אותך לבל תישבר רוחך.
       
       חברי חברי הכנסת, כולנו מחויבים לפעול למען שחרורו של יונתן, שוויתר על חירותו למען עם ישראל ומדינת ישראל, ולעשות כל שביכולתנו כדי לקרב את יום גאולתו וגאולת בנינו השבויים. תודה רבה. 

היו"ר ראובן ריבלין:
       
       תודה רבה. ונזכור את עזאם עזאם, שעדיין יושב בבית-האסורים במצרים. 
       

מסמכים שהונחו על שולחן הכנסת
       
היו"ר ראובן ריבלין:
       
       הודעה למזכיר הכנסת. 

מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לדיון מוקדם: הצעת חוק שירות ביטחון (תיקון - הגבלת קריאה בשל תעסוקה), התשס"ה-2004, מאת חבר הכנסת אילן ליבוביץ וקבוצת חברי הכנסת; הצעת חוק ביטוח בריאות ממלכתי (תיקון - פטור להורים הזכאים להבטחת הכנסה מתשלום השתתפות עצמית לטיפול התפתחותי), התשס"ה-2004, מאת חבר הכנסת שאול יהלום; הצעת חוק מחקרים במחוללי מחלות ביולוגיים, התשס"ה-2004, מאת חברי הכנסת אריה אלדד ויובל שטייניץ; הצעת חוק העסקת עובדים על-ידי קבלני כוח-אדם (ביטול רשיון), התשס"ה-2004, מאת חבר הכנסת אלי בן-מנחם; הצעת חוק ביטוח בריאות ממלכתי (תיקון - מתן טיפול שיניים ושיקום הפה לילדים שעוברים טיפולים אונקולוגיים), התשס"ה-2004, מאת חבר הכנסת שאול יהלום; הצעת חוק חופשה שנתית (תיקון - קביעת מספר ימי אבל), התשס"ה-2004, מאת חברי הכנסת ואסל טאהא, ג'מאל זחאלקה ועזמי בשארה; הצעת חוק העונשין (תיקון - התערטלות בפומבי), התשס"ה-2004, מאת חבר הכנסת ניסן סלומינסקי; הצעת חוק לתיקון פקודת הנזיקין [נוסח חדש] (פירוש), התשס"ה-2004, מאת חברי הכנסת נעמי בלומנטל, רוני בר-און ואתי לבני; הצעת חוק החברות (תיקון - ייצוג לשני המינים בדירקטוריון), התשס"ה-2004, מאת חברת הכנסת נעמי בלומנטל וקבוצת חברי הכנסת; הצעת חוק הרשות הלאומית לתרבות יהדות לוב, התשס"ה-2004, מאת חבר הכנסת משה כחלון; הצעת חוק סדר-הדין הפלילי [נוסח משולב] (תיקון - שקיפות תסקירי המבחן ואפשרות חקירת קציני המבחן), התשס"ה-2004, מאת חברת הכנסת זהבה גלאון; הצעת חוק משאל עם בדבר יישום תוכנית ההתנתקות, התשס"ה-2004, מאת חבר הכנסת אריה אלדד; הצעת חוק שלילת פיצויים בגין התנגדות אלימה למימוש החלטה ממשלתית, התשס"ה-2004, מאת חבר הכנסת אבשלום וילן; הצעת חוק העונשין (תיקון - הפרת חובת הורה או אחראי בנסיבות מיוחדות), התשס"ה-2004, מאת חבר הכנסת אבשלום וילן; הצעת חוק ההוצאה לפועל (תיקון - פנייה ישירה לבנק להסדרת חובות), התשס"ה-2004, מאת חבר הכנסת ישראל אייכלר; הצעת חוק סדר-הדין הפלילי (תיקון - תשלום קנס לאחר דחיית בקשה לביטולו), התשס"ה-2004, מאת חבר הכנסת ניסן סלומינסקי; הצעת חוק חובת בדיקות רפואיות לדוגמנים, התשס"ה-2004, מאת חברת הכנסת ענבל גבריאלי וקבוצת חברי הכנסת; הצעת חוק נישואי חיילים, התשס"ה-2004, מאת חברת הכנסת מרינה סולודקין; הצעת חוק לתיקון פקודת העיריות (כשירות מבקר העירייה), התשס"ה-2004, מאת חבר הכנסת יצחק הרצוג; הצעת חוק הביטוח הלאומי (תיקון - פטור מדמי ביטוח לאומי לעתודאי), התשס"ה-2004, מאת חבר הכנסת חמי דורון וקבוצת חברי הכנסת; הצעת חוק ביטוח בריאות ממלכתי (תיקון - שירותי רפואת שיניים לילדי משפחות מצוקה), התשס"ה-2004, מאת חבר הכנסת יצחק הרצוג; הצעת חוק ביטוח בריאות ממלכתי (תיקון - פטור מתשלום בעד חיסוני ילדים), התשס"ה-2004, מאת חברי הכנסת אריה אלדד ואורי יהודה אריאל; הצעת חוק יישוב סכסוכי עבודה (תיקון - פיצויים בגין שביתה בלתי מוגנת), התשס"ה-2004, מאת חברי הכנסת חמי דורון, אילן ליבוביץ, רוני בריזון ויגאל יאסינוב; הצעת חוק הסמכות לביטול אזרחות (תיקוני חקיקה), התשס"ה-2004, מאת חברי הכנסת יגאל יאסינוב, רוני בריזון, אילן ליבוביץ ואהוד רצאבי; הצעת חוק לתיקון פקודת העיריות (ועדת כשירות והתאמה), התשס"ה-2004, מאת חברי הכנסת רשף חן ורוני בריזון; הצעת חוק ביטוח בריאות ממלכתי (תיקון - טיפול פסיכולוגי לנפגעי תקיפה מינית ואונס), התשס"ה-2004, מאת חברת הכנסת זהבה גלאון; הצעת חוק לתיקון פקודת הרופאים (בחינות לסטאז'רים), התשס"ה-2004, מאת חברי הכנסת אחמד טיבי, מוחמד ברכה ועסאם מח'ול; הצעת חוק לקליטת חיילים משוחררים (תיקון - הנחה בשכר לימוד במוסדות אקדמיים), התשס"ה-2004, מאת חבר הכנסת אריה אלדד; הצעת חוק הביטוח הלאומי (תיקון - ניכוי השתתפות בביטוח סיעודי), התשס"ה-2004, מאת חבר הכנסת שאול יהלום; הצעת חוק הפיקוח על עסקי ביטוח (תיקון - קצבת נכות), התשס"ה-2004, מאת חבר הכנסת חיים כץ; הצעת חוק הביטוח הלאומי (תיקון – העלאת קצבת זיקנה), התשס"ה-2004, מאת חבר הכנסת עמיר פרץ וקבוצת חברי הכנסת; הצעת חוק שכר מינימום (תיקון – העלאת שכר מינימום), התשס"ה-2004, מאת חברי הכנסת עמיר פרץ ואילנה כהן.
    
       לקריאה ראשונה, מטעם הממשלה: הצעת חוק היטלי סחר (תיקון מס' 3) (היטל היצף והיטל משווה), התשס"ה-2004; הצעת חוק ספנות חופית (היתר לכלי שיט זר), התשס"ה-‏2004; הצעת חוק לעידוד מחקר ופיתוח בתעשייה (תיקון מס' 3), התשס"ה-2004, והצעת חוק לתיקון פקודת בתי-הסוהר (מס' 30) (פגישת אסיר עם עורך-דין), התשס"ה-2004.
       
       מסקנות ועדת הכלכלה בעקבות דיון מהיר בנושא: דוח הוועדה לענייני חברות ממשלתיות. תודה רבה. 

היו"ר ראובן ריבלין:
       
       תודה רבה למזכיר הכנסת. העירו לי לעניין אזכרה לרב-אלוף, חבר הכנסת, השר וסגן ראש הממשלה רפול. בחרתי לעשות זאת לפני הצבעת האי-אמון, מפני שכל המליאה תהיה במקום. 
       

הצעות סיעות העבודה-מימד, ש"ס ועם אחד להביע אי-אמון בממשלה בשל: 
1. דוח העוני והפגיעה הקשה בציבור הגמלאים; 
2. הנתונים הקשים בדוח העוני, החשש להרעבה בקרב ילדי ישראל והורדת 
  100,000 איש משכבת הביניים אל מתחת לקו העוני;
3. דוח העוני, מצוקת הקשישים והמשך גידול הפערים החברתיים 
       
היו"ר ראובן ריבלין:
       
       רבותי חברי הכנסת, אנחנו עוברים להצעות האי-האמון. נפתח בהצעת סיעת העבודה-מימד בנושא: דוח העוני והפגיעה הקשה בציבור הגמלאים. לפי הצעת מפלגת העבודה, המועמד להרכיב ממשלה הינו חבר הכנסת שמעון פרס, אם תצלח הצעה זאת. ינמק חבר הכנסת אלי בן-מנחם בשם סיעת העבודה-מימד. 

	נייחד מלים לרפול לפני הצבעת האי-אמון, כדי לאפשר לרוב חברי הכנסת להיות באולם באותה עת. 

אלי בן-מנחם (העבודה-מימד):
       
       אדוני היושב-ראש, אני חושב שבנושא של האי-אמון, לפחות בנושא כה חשוב - - - 

היו"ר ראובן ריבלין:
       
       כבוד שרת החינוך נמצאת פה.

אלי בן-מנחם (העבודה-מימד):
       
       היא שרה תורנית?

היו"ר ראובן ריבלין:
       
       היא לא צריכה להיות תורנית. כרגע השרה נמצאת. אם לא יימצא שר, נפסיק את הישיבה. 

שרת החינוך, התרבות והספורט לימור לבנת:
       
       עוד רגע השרה לא נמצאת.

היו"ר ראובן ריבלין:
       
       אני רק מודיע לך, גברתי השרה, אני לא יודע אם את הכתובת, כמובן, אם לא יימצא שר בזמן שיש הצעות אי-אמון אנחנו נעשה הפסקה עד שאתם תתפנו לעניין זה. 

שרת החינוך, התרבות והספורט לימור לבנת:
       
       כאשר אני ממלאת את תפקידי, אני פה.

היו"ר ראובן ריבלין:
       
       לא הערתי, ואפילו לא ברמז. את יודעת, בדרך כלל הרב כועס על אלה שבאים לבית-הכנסת ולא על אלה שלא נמצאים. על מי הוא יכול לכעוס? אני יכול לכעוס עלייך, ועל כך גאוותך וגאוותי. 

שרת החינוך, התרבות והספורט לימור לבנת:
       
       - - - 

היו"ר ראובן ריבלין:
       
       אבל, כמובן, אם לא יהיה שר ברגע שאת תצאי, אם את מתכוונת לעזוב, אני כבר מודיע על הפסקה. אבקש מחבר הכנסת אלי בן-מנחם לא להשתתף. אני מציע לגברתי לשבת ומייד אברר עם הממשלה. השר צחי הנגבי הוא תורן. אבל, בינתיים, אם גברתי נכונה לשבת - - - 

שרת החינוך, התרבות והספורט לימור לבנת:
       
       אני אמתין, אדוני, עד שיבוא השר הנגבי או השר המקשר.

היו"ר ראובן ריבלין:
       
       ברצון רב. אני מאוד מודה לך. 

שרת החינוך, התרבות והספורט לימור לבנת:
       
       - - - 

היו"ר ראובן ריבלין:
       
       גברתי, אני לא מתערב בממשלה את מי לשים ואת מי לא. מספיק שאני מתערב בעניין ראש הממשלה. השרה נמצאת פה. בבקשה, אדוני.

אלי בן-מנחם (העבודה-מימד):
       
       אדוני היושב-ראש, גברתי השרה, רבותי חברי הכנסת, ערב פרוץ מלחמת העולם השנייה הגדיר בן-גוריון את מדיניות התנועה הציונית כך: עלינו לעזור לאנגלים במלחמתם בנאצים כאילו לא היה "ספר לבן", ולהיאבק ב"ספר הלבן" כאילו לא היתה מלחמה. על משקל דבריו אני רוצה לנסח את מדיניות מפלגתי, מפלגת העבודה, אדוני היושב-ראש: בכוונתנו לעזור לראש הממשלה לממש את תוכנית ההתנתקות כאילו לא היה משבר חברתי, ולהילחם בכל העוצמה נגד הממשלה הזאת, המטפחת את העוני והפערים החברתיים, כאילו לא היתה התנתקות. 
       
       היום אנו מצביעים אי-אמון בממשלה שאשמה בהרעבת ילדי ישראל; ממשלה שנושאת על מצפונה את מותם של קשישים רבים שאין להם כסף לתרופות; ממשלה שדוחפת אמהות חד-הוריות למכור איברים מגופן כדי להביא אוכל הביתה; ממשלה שיצרה מעמד של בעלי הון נצלנים ומעמד של עובדים מנוצלים שהפכו לעבדים; ממשלה שמאפשרת השכלה גבוהה רק לבני עשירים ותורמת להרחבת הפערים החברתיים; ממשלה שפוגעת בעולים חדשים, ובמקום קיבוץ גלויות, אדוני היושב-ראש, יוצרת פיזור לגלויות. 

       תוכנית ההתנתקות היא ללא ספק צעד חשוב לעתידה של מדינת ישראל, אבל ההתנתקות לא מעניינת את מיליון ו-427,000 העניים שחיים במדינת ישראל. 
       
       חבר הכנסת דוד לוי, אתה מאוד רגיש חברתית ואני מעריך ומוקיר אותך, אז אנא ממך.
       
היו"ר ראובן ריבלין:
       
       חבר הכנסת לוי לא הפריע.
       
אלי בן-מנחם (העבודה-מימד):
       
       הוא לא הפריע, אבל אני מבקש שיקשיב. הוא רגיש. 
       
היו"ר ראובן ריבלין:
       
       כבוד שר האוצר, אדוני ישיב לאחר שינמקו המבקשים את האי-אמון. יש לאדוני חצי שעה לשבת פה ולשמוע את כולם.
       
אלי בן-מנחם (העבודה-מימד):
       
       אדוני שר האוצר, אני אחזור על המשפט האחרון - אבל ההתנתקות לא מעניינת את מיליון ו-427,000 העניים שחיים במדינת ישראל. ההתנתקות אינה חשובה ל-652,000 הילדים שסובלים מחרפת רעב ולמשפחות שלהם אין יכולת לרכוש עבורם תרופות, לממן טיפולי שיניים ולרכוש ספרי לימוד חדשים וציוד לימודי. ההתנתקות גם לא מזיזה ל-83,000 הקשישים הטרודים איך לחמם את ביתם הקפוא בימים קרים אלה. 
       
       אדוני היושב-ראש, אין אפילו מדינה אחת בעולם המערבי ששיעור הילדים העניים בה מתקרב לשיעור הילדים העניים במדינת ישראל. בשנת 2002 חצה לראשונה מספר הילדים העניים במדינת ישראל את קו ה-600,000. ב-2002 הצטרפו 25,000 ילדים למעגל העוני. בשנת 2003 הצטרפו לדוחות העוני עוד 34,000 ילדים, ומספר העניים גדל ב-105,000 איש. אפילו ארצות-הברית, אדוני שר האוצר, מעצמת הקפיטליזם, אינה מתקרבת לשיאי העוני של ישראל. בעוד בישראל 20% מתושבי המדינה הם עניים וכל ילד שלישי במדינה הוא עני, בארצות-הברית רק 10.5% מהתושבים חיים מתחת לקו העוני ושיעור הילדים העניים נמוך מ-14%. במדינות אירופיות רבות שיעור העניים נע בין 7% ל-9% מכלל האוכלוסייה, וילדים עניים אין שם, אדוני שר האוצר. 
       
       אדוני היושב-ראש, חברי הכנסת, אדוני שר האוצר, צר לי לגלות כי הנתונים שמציג המוסד לביטוח לאומי הם רק קצה הקרחון. המצב בפועל חמור הרבה יותר. על-פי נתוני דוח הביטוח הלאומי, קו העוני לאדם מוגדר כהכנסה של 1,763 שקלים. אני מבקש מכם שתראו לי אדם אחד במדינת ישראל שיכול להתקיים בכבוד מ-1,763 שקלים בחודש. איזה חינוך הוא יכול להקנות לילדיו בסכום המצחיק הזה? איך הוא אמור לשלם חשבונות חשמל, טלפון, ארנונה? איך הוא יקנה תרופות? איך הוא יקנה ספרים לילדים? הרי אנחנו יודעים שזה בלתי אפשרי. דוחות משרד הבריאות מלמדים כי חמישית מילדי ישראל הולכים לישון רעבים. חמישית מילדי ישראל הולכים לישון רעבים, אבל השר פורז מתעקש שאין אנשים רעבים בישראל. 
       
       אלפי בעלי עסקים קטנים סוגרים את עסקיהם, בעלי חובות מתאבדים, ואילו שר האוצר בטוח שאנו על מסלול צמיחה, ולא משנה שזו צמיחה לעשירים בלבד. רק בשבוע שעבר הגיעה אלי אם לשישה ילדים - אני לא אגיד את שמה - שעברה לגור ב"כיכר הלחם" הצמודה למשרד האוצר, בכניסה לכנסת. לבעלה היה עסק קטן שפשט רגל ונסגר כמו אלפים אחרים במדינת ישראל. היה להם בית שהם שילמו עליו משכנתה, אדוני שר האוצר, אבל את הבית עיקל הבנק והם נשארו ללא בית. הם שכרו בית, אבל בגלל המצב הקשה בעלה הידרדר לסמים. אחרי חודשיים של מגורים בבית שכור באו מעקלים בגלל חובות הבעל – שכאמור בינתיים הידרדר לסמים - ולקחו את הטלוויזיה ומכונת הכביסה הישנים, ובעלת-הבית סילקה אותם מהבית. בלית ברירה היא הגיעה ל"כיכר הלחם" ובאה אלי עם הילדים. ראיתי ילדים קטנטנים עם ידיים סגלגלות בגלל הקור הנורא שיש בירושלים. לצערי יש אלפים כאלה.
       
       ביבי, אדוני שר האוצר, למיליון ו-500,000 עניים במדינת ישראל יש שם, יש פנים, יש כתובת. אלה הן אמהות חד-הוריות שאיבדו את התקווה. אלה הם מובטלים חסרי נקודת זינוק שוויונית. אלה הם אנשים עובדים שלא יכולים לסגור את החודש. אלה הם עולים שציפו שמדינת ישראל תאפשר להם להתאקלם כאן בכבוד. אלה הם קשישים שמייחלים ליום מותם, כי אין באפשרותם לחיות בתנאים האלה. 
       
       ביבי, אתה לא מכיר את האנשים מהדוח. אני יכול לספר לך שרק כשפוגשים את הפנים מהסטטיסטיקה, רק כשפוגשים שכן שפעם התפרנס בכבוד והיום הוא מתבייש לצאת מפתח ביתו, רק אז, אדוני שר האוצר,  מבינים את דבריו של יצחק רבין זיכרונו לברכה, שאין חרפה כמו חרפת רעב.
       
       ביבי, אתה הגבת על דוח העוני ואמרת שמטרתך לעודד מעבר מקצבאות לעבודה. לדבריך, הפתרון לבעיית העוני הוא התעסוקה. אבל אתה לא מגלה שבמשך יותר משנתיים אתה עומד להרוס כל תשתית לעבודה שמכבדת את בעליה. אתה לא מגלה שהמשכורות המוצעות במשק הישראלי הפכו לשכר רעב שמשולם דרך חברת כוח-אדם ללא תנאים וללא זכויות. 
       
       ביבי, בכל הזדמנות אתה מספר על הצמיחה של המשק בשנה האחרונה ועל הגידול במספר המועסקים בכ-92,000 משרות כתוצאה מאותה צמיחה, אבל דוחות העוני ונתוני השכר מספרים סיפור אחר לגמרי.
       
       אדוני היושב-ראש, רבותי חברי הכנסת, אדוני שר האוצר, כמעט 90% מהאנשים שהחלו לעבוד במגזר העסקי בתשעת החודשים הראשונים של השנה משתכרים פחות מ-5,000 שקלים בחודש בתמורה למשרה מלאה. כ-75% משתכרים עד 4,000 שקלים בחודש. כבר בשנת 2002 כמעט 40% מהמשפחות העניות היו כאלה שבהן ראש המשפחה עבד. הם שכירים, הם עובדים, הם לא מובטלים, אבל הם עניים מרודים. העוני עזב את השוליים וחדר למרכז חייהם של אנשי המעמד הבינוני, אנשים שקמים יום-יום לעבודתם אך אינם מרוויחים די, או כאלה שמחפשים עבודה במציאות של אבטלה מתרחבת. 
       
       המדיניות הכלכלית שלך, ביבי, החריפה את העוני, על-ידי קיצוץ הקצבאות, הורדת שכר ופגיעה חריפה בשירותים חברתיים כמו בריאות, חינוך ודיור, המהווים תחליף להכנסה. 
       
       בעוד כל אלה קורים, החברים העשירים שלך, ביבי, ממשיכים לחגוג. בעלי ההון נהנים ממוצרים ציבוריים מופרטים ומניצול כוח העבודה הזול ותורמים פרומיל ממה שמגיע לעניים בדין. הנה, אדוני שר האוצר, רק בשבוע שעבר התפרסם דוח העוני. במקביל פרסם הבנק הגדול במדינה, בנק הפועלים, הבנק של שרי אריסון הרוחנית, שפיטר בשנה שעברה 800 עובדים, רווח נקי של כ-600 מיליון שקל ברבעון השלישי - בשלושה חודשים, ויותר 1.5 מיליארד שקלים בשנה רווחים. בנק הפועלים הרוויח יותר מ-1.5 מיליארד מכספם של אותם אנשים שחיים במינוס, העניים המרודים שאתה הבאת אותם לכך. זה גידול של 62% לעומת התקופה המקבילה אשתקד. כלומר, ככל שהעוני מחריף הבנקים מגדילים את רווחיהם, ולצדם הולכת ומתבססת שכבה צרה של מתעשרים שנהנים מרווחי מדיניות הגדלת האי-שוויון. 
       
       ביבי, אתה קורא לעניים פרזיטים. מצטער, ביבי, העשירים, החברים שלך, הם הפרזיטים והמנצלים. העוני יוצר אנשים חלשים, כנועים, עייפים, שמאבק ההישרדות היומיומי הופך אותם יותר ויותר לתלויים בחסדי עשירים. 
       
       בתנאים של אבטלה גוברת, שכבות רבות באוכלוסייה הופכות לתלויות יותר ויותר בקצבאות המקוצצות ובטוב לבם של בעלי בתי-תמחוי ותורמים למיניהם. העוני מבטיח שהם יראו במנצליהם את מיטיביהם וכך ימשיכו את  משטר האי-שוויון במדינה. 
       
        ביבי, אין ולא תהיה כלכלה פורחת במקום שבו העוני פורח. הקטנת המשכורות ודיכוי העובדים חונקים את הצמיחה. 
       
       רבותי, חברי הכנסת, הלוואי שהיינו יכולים להתנחם בידיעה שהרע מכול מאחורינו והמצב עומד להשתפר. אבל הרע עוד לפנינו, ואם נראה מול עינינו רק את ההתנתקות, נתעורר עם פצצות חברתיות שלא נוכל לעמוד מולן. 
       
       לכן, אני אני קורא לכם עכשיו, רבותי חברי הכנסת, אדוני היושב-ראש, לעצור את חבית הנפץ הזאת שמאיימת על שלמותה של החברה הישראלית. הטרור מבחוץ אינו מאיים עלינו כמו הפערים ההולכים ומתרחבים בחברה הישראלית. לפני שהמצב יהיה בלתי הפיך, בואו נפיל את הממשלה הזאת, נפסיק את הרעבת ילדי ישראל וניתן להם סיכוי לעתיד טוב יותר, סיכוי לרווחה, סיכוי לשלום. תודה, אדוני היושב-ראש. 
       
היו"ר ראובן ריבלין:
       
       תודה. חבר הכנסת בן-מנחם, רציתי להזכיר לך שיש גם חברי סיעות אחרות שיש להם חברים עשירים. אדוני פנה לשר האוצר ואמר: חבריך העשירים, כאילו רק - - - 
       
שר האוצר בנימין נתניהו:
       
       עוד לא הטיסו אותי למונטה קרלו - - - 
       
היו"ר ראובן ריבלין:
       
       אדוני שר האוצר, אל תכניס לפי מלים, לא אמרתי דברים כאלה.
       
אלי בן-מנחם (העבודה-מימד):
       
       אדוני היושב-ראש, לא דיברתי על סיעה, אלא על ביבי. לביבי יש חברים עשירים יותר מאשר חברים עניים. זכותו המלאה, אבל הוא צריך להביא לשוויון. 
       
היו"ר ראובן ריבלין:
       
       הואיל ואתה ואני מכירים מאז הבטונים של "אל על", גם לי ולך יש חברים שיש להם חברים עשירים. 

אלי בן-מנחם (העבודה-מימד):
       
       לביבי יש יותר. 
       
היו"ר ראובן ריבלין:
       
       לשנינו יש האחד את השני, אבל יש לנו חברים עשירים. 

       תודה רבה. חבר הכנסת אלי ישי, יושב-ראש תנועת ש"ס, סגן ראש הממשלה לשעבר, יש אומרים שגם בעתיד. אם הוא יזכה בהצעת האי-אמון, הוא ירכיב את הממשלה הבאה, על-פי הצעת סיעת ש"ס, על כל פנים.

אליהו ישי (ש"ס):
       
       אדוני היושב-ראש, השאלה היא מה זה עתיד.

היו"ר ראובן ריבלין:
       
       אדוני יחליט.

אליהו ישי (ש"ס):
       
       אדוני היושב-ראש, חברי חברי הכנסת, אנחנו הגשנו אי-אמון על דוח העוני. אני חושב שהמצב הוא באמת קטסטרופה והנתונים קשים מאוד. מה עוד אנחנו שרואים בנתונים תופעה מאוד קשה, מאוד רעה, מאוד אכזרית, שעוד 100,000 איש ירדו אל מתחת לקו העוני. נתבונן מי האנשים האלה - דווקא הם שהיו בשכבות הביניים. 100,000 נפש שהיו בשכבות הביניים ירדו אל מתחת לקו העוני. חברי שינוי לא נמצאים פה בדיון בכלל והם כנראה מבינים למה. הם אחראים בעיקר, באופן ישיר, להורדתם של 100,000 איש, 100,000 נפש אל מתחת לקו העוני. הם היו אמורים לייצג את שכבות הביניים. הם מייצגים אותן בכך שהם הורידו אותן אל מתחת לקו העוני. 650,000 ילדים מתחת לקו העוני. 
       
       אדוני היושב-ראש, אני חושב שזאת תעודת עניות לממשלה, למדיניות. כל ההחלטות שהתקבלו בשנתיים האלה פגעו פגיעה קשה ביותר בשכבות החלשות. זה דוח מ-2004 שמתייחס ל-2003. עכשיו, במדיניות הקשה הזאת שנמשכת יהיה ב-2005 דוח הרבה יותר קשה, כך אומרים בביטוח הלאומי - - -
       
חיים רמון (העבודה-מימד):
       
       אז למה בשביל 100 מיליון אתה תומך בתקציב?
       
יצחק וקנין (ש"ס):
       
       - - -

אליהו ישי (ש"ס):
       
       חכה, חיים, תשמע אותי עד הסוף. אני תומך בתקציב, רק צר לי שאתה, חיים, בשבועות האחרונים נתת רשת ביטחון - - -
       
חיים רמון (העבודה-מימד):
       
       אבל אותך קונים.
       
היו"ר ראובן ריבלין:
       
       חבר הכנסת רמון, אם תריבו לא תהיה התנתקות.
       
חיים רמון (העבודה-מימד):
       
       חבר הכנסת ישי רוצה שלא תהיה וגם היושב-ראש לא רוצה, וחבל.
       
היו"ר ראובן ריבלין:
       
       אני מכיר לפחות על הבמה אחד כזה שלא רוצה.

אליהו ישי (ש"ס):
       
       אדוני היושב-ראש, חבר הכנסת חיים רמון, אתם, מיום שהוקמה הממשלה, לפני שנתיים, הייתם עם רגל בפנים כל הזמן. התחננתם להיכנס לממשלה בכל מחיר, ללא שום תנאי. ולא רק זה, חיים - - -
       
חיים רמון (העבודה-מימד):
       
       חס וחלילה.

אליהו ישי (ש"ס):
       
       חיים, שאלת, אז אני עונה לך. לא רק זה, אתם כבר כמה שבועות נותנים רשת ביטחון ללא שום תמורה. אתה אומר, שעל מנת להעביר את ההתנתקות אתה תמשיך לתת רשת ביטחון.

חיים רמון (העבודה-מימד):
       
       נכון.
       
אליהו ישי (ש"ס):
       
       ואז אני שואל אותך: מה יקרה אם התקציב ייפול והולכים לבחירות? 

חיים רמון (העבודה-מימד):
       
       עד 31 במרס - - -

אליהו ישי (ש"ס):
       
       יופי. אז ב-31 במרס תיתן שוב רשת ביטחון. אני כבר אומר לך - - -

חיים רמון (העבודה-מימד):
       
       ב-31 במרס אתה יכול לפנות אלי. אבל אתה בשביל 100 מיליון הולך לתת היום. 100 מיליון עלובים. תראה, הוא קונה אותך ב-100 מיליון.
       
נסים דהן (ש"ס):
       
       - - -

יצחק וקנין (ש"ס):
       
- - -

אליהו ישי (ש"ס):
       
       עכשיו אני אסביר לך מה אני הולך לעשות. תתאפק  חמש דקות. לא מתאים לך.

חיים רמון (העבודה-מימד):
       
ביבי, ב-100 מיליון, תאמין לי, זולים. אנחנו בעניין הגיוניים.

היו"ר אלי בן-מנחם:
       
       חבר הכנסת אלי ישי תמשיך, כי השעון - - -

אליהו ישי (ש"ס):
       
       תעצור את השעון. חיים, איך לא מתאים לך ליפול ברשת הביטחון. אתה נופל ברשת הביטחון שאתה נותן לממשלה.

נסים דהן (ש"ס):
       
       - - -

חיים רמון (העבודה-מימד):
       
       אפילו ביבי לא מאמין שב-100 מיליון - - -

אליהו ישי (ש"ס):
       
       אתה אומר שעל מנת להעביר את ההתנתקות אתה מוכן לכול, חיים. אני אומר דבר פשוט - - -

חיים רמון (העבודה-מימד):
       
       לא, כי זה המלחמה בעוני - אם לא תהיה התנתקות, יהיו עוד יותר עניים. מי שנגד ההתנתקות הוא בעד העוני - - -
       
היו"ר אלי בן-מנחם:
       
       חבר הכנסת חיים רמון, אני קורא אותך לסדר, תפסיק.
       
אליהו ישי (ש"ס):
       
       חיים, אתה הפרעת לי לאורך כל הנאום. חיים, אתה נותן רשת ביטחון תמורת ההתנתקות ואתה אומר - - -

חיים רמון (העבודה-מימד):
       
       לא, אני נותן רשת ביטחון עבור ההתנתקות ללא תמורה, כי זה המלחמה בעוני. זה יקטין את העוני.
       
אליהו ישי (ש"ס):
       
       יפה מאוד, זה לשיטתך. זו דעתך, יפה מאוד. אתה אומר שב-31 במרס אתה תדון מחדש ואתה תאמר כך - - -

היו"ר אלי בן-מנחם:
       
       חבר הכנסת חיים רמון, אני מבקש. חבר הכנסת חיים רמון, יש לנו יום ארוך מאוד היום.

חיים רמון (העבודה-מימד):
       
       אם ביבי לא יצליח לטרפד את ההתנתקות, נראה - - -
       
אליהו ישי (ש"ס):
       
       חיים, אתה תאמר: אוי ואבוי, צריך להציל את ההתנתקות - - -
       
היו"ר אלי בן-מנחם:
       
       חבר הכנסת אלי ישי, תתייחס לדברים שאתה רוצה להגיד ולא לחיים, כי השעון עובד, ואל תבוא בטענות.

אליהו ישי (ש"ס):
       
       אתה היושב-ראש והוא הפריע לי, מה אני יכול לעשות? אני מכבד את חיים. אתה תאמר ב-31 במרס, שאין מה לעשות, על מנת להעביר את ההתנתקות, שזו לשיטתך גם המלחמה בעוני, אנחנו נמשיך לתת רשת ביטחון והתקציב ממילא יעבור. תראה מה אני עושה, חיים: אני אומר, שאם בכל מקרה התקציב הולך לעבור, וכבר לא משנה לכם מה יהיה בתקציב, כמה גזירות קשות, כמה קטסטרופה תהיה - - -
       
חיים רמון (העבודה-מימד):
       
       הוא לא הולך לעבור. בלעדיכם הוא לא יעבור, אין רוב. תדאג לעניים במרס, למה עכשיו?
       
נסים דהן (ש"ס):
       
       - - -
       
אליהו ישי (ש"ס):
       
       תראה, אני לא הולך ליפול ברשת. חיים, אני לא אפול ברשת הביטחון שלך. היות שאתה נותן רשת ביטחון להתנתקות ואתה אומר שזה המאבק בעוני, ואתה בכל זאת תתמוך בממשלה או תציל אותה, אני אומר היום, ואני לא מתבייש, ועמדתי פה ואמרתי לפני חודש ימים: אם יבואו לקראת השכבות החלשות, אם יחזירו חלק מהגזלה שגזלו מכיסם של העניים, של החד-הוריות, של הנכים, של זוגות צעירים, של משכנתאות, של תרופות; אם אני יכול להחזיר לאותם אנשים חלק מהגזלה, כן, אני אהיה מוכן להימנע. אמרתי את זה בצורה ברורה לפני שבועות מספר.
       
חיים רמון (העבודה-מימד):
       
       100 מיליון זה אפילו לא פירורים ממה שגזלו. הוא גזל מיליארדים ואתה לא מחזיר אפילו פירור. זה פירורים.
       
אליהו ישי (ש"ס):
       
       נכון, אני לא בתוך הממשלה. אתה לא מחזיר כלום. אתה נותן רשת ביטחון אך ורק תמורת ההתנתקות.
       
חיים רמון (העבודה-מימד):
       
       100 מיליון זה פירורים. אתה לא מתבייש? מה, הוא לא מתבייש?
       
אליהו ישי (ש"ס):
       
       חיים, איך אתם מפקירים את כל העניים תמורת ההתנתקות. מה אתה אומר, שההתנתקות תציל את העניים? ההתנתקות תחזיר את הקצבאות? ההתנתקות תיתן מקומות עבודה? ההתנתקות תציל את העניים? על מה אתה מדבר?

חיים רמון (העבודה-מימד):
       
       ודאי. ודאי. 100 מיליון. היום התקציב לא עובר, אתה מעביר את התקציב.
       
היו"ר אלי בן-מנחם:
       
       חבר הכנסת חיים רמון, אולי תצא לשתות כוס מים?
       
אליהו ישי (ש"ס):
       
       חיים, אני אעדיף להשיג הישגים לשכבות החלשות ולהימנע בתקציב, ולא כמוך, שאתה תבוא ותטרוף את הקלפים. ב-31 במרס תתמוך אוטומטית בתקציב. עד מרס הממשלה לא תיפול, תמורת זה שאתה מקדש את ההתנתקות. בסדר גמור. יש חברים במפלגת העבודה שאומרים - - -
       
אופיר פינס-פז (העבודה-מימד):
       
       הבנו איפה אתה, אלי.
       
אליהו ישי (ש"ס):
       
       יש חברים במפלגת העבודה שאומרים: תפסיקו לקדש את ההתנתקות. בכל מקרה, ההתנתקות כבר עברה בכנסת, אז מה אתם מתרגשים?
       
חיים רמון (העבודה-מימד):
       
       אולי עד אז תהיה התנתקות?
       
אליהו ישי (ש"ס):
       
       אז מה אתם מתרגשים?
       
חיים רמון (העבודה-מימד):
       
       ביבי נגד התנתקות.
       
אליהו ישי (ש"ס):
       
       הוא תמך בהתנתקות. אז למה אתה בא - - -

חיים רמון (העבודה-מימד):
       
       יש לו reassessment - -
       
אליעזר כהן (האיחוד הלאומי - ישראל ביתנו):
       
       - - -

שר האוצר בנימין נתניהו:
       
       - - -
       
אליהו ישי (ש"ס):
       
       למה אתה בא ואומר בכל מקרה שאתה נותן רשת ביטחון ולא מפיל את הממשלה? 
       
       אדוני היושב-ראש, אומרים לעניים ללכת לעבוד. קודם כול, שימצאו להם עבודה. אני כשר העבודה והרווחה לשעבר יודע לומר שרובם רוצים לעבוד, ומי שלא עבד קיבל בתקופתי הודעה על סירוב. לא היססתי לקבוע סירובי עבודה, והיו 10,000 סירובי עבודה. מי שלא רוצה לעבוד, לא יקבל הבטחת הכנסה, לא יקבל פרס. אבל רוב האנשים רוצים לעבוד, תפסיקו להגיד עליהם שהם לא רוצים לעבוד. מה עוד ש-140,000 נפש שהם מתחת לקו העוני עובדים. אז מה אתם רוצים לתת להם תמורת עבודה, קילו אורז ליום? זה יהיה השכר של העבודה? הם לא רוצים לעבוד? הם כן רוצים לעבוד. תפסיקו להעליל עליהם. ילדים רעבים הולכים לעבוד? חיים, אם תהיה התנתקות, לילדים יהיה יותר אוכל? הם יישנו יותר שבעים?
       
חיים רמון (העבודה-מימד):
       
       כן, כי לא נשקיע מיליארדים בשטחים. כמו שהיה בממשלת רבין.
       
אליהו ישי (ש"ס):
       
       גם אתה השקעת. גם אתה השקעת מיליארדים עם הממשלה שלך.

יצחק וקנין (ש"ס):
       
       שכחתם - - -
       
אליהו ישי (ש"ס):
       
       בממשלה של פרס, של רבין ושל ברק השקעתם גם כן. אותו דבר.

היו"ר אלי בן-מנחם:
       
       חבר הכנסת וקנין, זה בא על חשבון חבר הכנסת ישי.

אליהו ישי (ש"ס):
       
       חיים, אני אגיד משהו מפרשת השבוע ובטח לא תפריע לי פה. בפרשת וישלח - יעקב שולח מלאכים לפני עשיו, נכון חיים? היית בבית-הכנסת השבת? קראת את פרשת השבוע?
       
חיים רמון (העבודה-מימד):
       
       ודאי. איך אתה מעלה על דעתך שלא הייתי?

אליהו ישי (ש"ס):
       
       יפה. דוד המלך אומר: "קומה ה'". הוא אומר חמש פעמים, ומנסה להגיד: רבותי, תראו. הוא מבקש מהקדוש-ברוך-הוא לקום בכמה תחומים: בנושא של עזרה, בנושאים מסוימים. אני לא אכנס לזה כרגע, כי זה ארוך. אבל הקדוש-ברוך-הוא אומר לדוד המלך: אני לא קם. אתה יודע מתי אני קם? מתי תצליח להקים אותי? אומר הקדוש-ברוך-הוא: כמה שאתה מבקש, אני לא קם. אבל אני מוכן לקום כשאני רואה עניים נשדדים ואביונים נאנקים. עד כדי כך – הזעקה של האביונים, של העניים, של הנדכאים האלה – מגיעה לשמים. מגיעה לשמים. 
       
       לכן, כשיש עוני, ויש זעקה, ויש רעב – וכן, יש רעב. אני אומר: כן, יש רעב, ומי שאומר שאין רעב לא יודע מה שהוא אומר. שיבוא לבתי-תמחוי ויראה איך ילדים מגיעים וחוטפים אוכל מבתי-התמחוי. שאף אחד לא יגיד שאין רעב. יש רעב, ועוד איך יש רעב. 
       
       ולכן, אדוני היושב-ראש, אנחנו בהחלט חושבים שהמדיניות של הממשלה היא מדיניות רעה. היא גורמת לעוני, היא גורמת להרחבת הפערים בחברה הישראלית, היא גורמת לנזקים, היא גורמת להתאבדויות, היא גורמת להתפוצצות החברה הישראלית. אני חושב שזה פיגוע חברתי מהקשים ביותר שידעה מדינת ישראל. ולכן, אדוני היושב-ראש – ואני מאוד שמח שלפחות לאי-אמון הזה מפלגת העבודה הצטרפה – אני לפחות מצטרף להצעת האי-אמון הזאת. 
       
חיים רמון (העבודה-מימד):
       
       עשתה טעות. עד שהצלחתי לשכנע את יחד – אין נביא במפלגתו. כל הזמן צריך לתחזק את העניין הזה. 
       
אליהו ישי (ש"ס):
       
       אתם עושים הרבה טעויות. 
       
אופיר פינס-פז (העבודה-מימד):
       
       העיקר שחיים ואני - - -
       
חיים רמון (העבודה-מימד):
       
       זה נכון.
       
אליהו ישי (ש"ס):
       
       אדוני היושב-ראש, מה שכן בטוח הוא שיש לממשלה רשת ביטחון גם ממרצ - גם מיחד וגם מהעבודה. ויחד - מרצ - זה יוצא יחד והעבודה. יש רשת ביטחון. ואם יש רשת ביטחון ומעבירים תקציב, אני בהחלט אומר פה את מה שאמרתי לפני כמה שבועות – אם בהימנעות שלנו נשיג הישגים, נשיג סיוע לשכבות חלשות, לנדכאים – אני לא שינוי; אני לא חשוד ב"וולבו"; אני לא חשוד בשררה. הרי שם, בשינוי, מריחים היום את הבחירות, ומי שמריח בחירות ודאי שהוא בא ואומר: אני מוכן לפרוש. הרי הטייטל שלו היה לאכול את החרדים לארוחת בוקר, וככל שהוא פוגע בחרדים כך הוא מקבל יותר מנדטים. אבל מה לעשות, נראה שהשיטה הזאת כבר לא תחזור על עצמה. היתה תקלה בבחירות הקודמות – הם הצליחו לרמות ולשקר לעם ישראל, הצליחו להוליך שולל ציבור גדול מאוד של בוחרים, אבל אין לי ספק שהפעם זה לא יחזור על עצמו. לסיפורים האלה אזרחי מדינת ישראל לא יאמינו, ואת הסיפורים האלה הם לא יאכלו. 
       
       ולכן, אדוני היושב-ראש, אני מאוד מקווה שתוך כדי ההצבעה על התקציב נמצא גם את שינוי מחוץ לממשלה, וזה כשלעצמו ברכה – ששינוי לא יהיו בממשלה זו ברכה לעם ישראל, זו הקלה לשכבות החלשות, זו הצלה פורתא לזהות היהודית של מדינת ישראל. כך הם לפחות יפסיקו להרוס ולקלקל. בכל רגע שהם נמצאים שם הנזקים הם כל כך כבדים – לכן אנחנו מביעים אי-אמון בממשלה. 
       
היו"ר אלי בן-מנחם:
       
       תודה לחבר הכנסת אלי ישי. חבר הכנסת עמיר פרץ, בבקשה. לרשותך עשר דקות. 
       
עמיר פרץ (עם אחד):
       
       אדוני היושב-ראש, חברי הכנסת, ראשית אני רוצה לברך על העובדה ששר האוצר מגיע ומשיב בעצמו על הצעות האי-אמון בנושא דוח העוני. כבר יש לנו רווח אחד מהתפטרותו של זבולון אורלב, כי מהיום והלאה בכל נושא רווחה יש או ראש הממשלה או שר האוצר. 
       
       אולי ראש הממשלה, כמחזיק תיק הרווחה, היה מגיע היום להשיב על הצעות האי-אמון, אבל ודאי ששר האוצר הגיע הנה, והוא יודע בדיוק למה: שר האוצר נושא באחריות לכך שמאות אלפי אנשים – באופן מודע, שר האוצר הודיע שצמיחת המשק תיעשה על גבם, תיעשה כשהוא מודע לעובדה שיש משפחות בישראל שישלמו מחיר, שיש ילדים בישראל שיצטרכו לחיות בעוני ובמצוקה, שיש ילדים בישראל שמספר הטלפון היחיד שהם למדו בתקופת ביבי נתניהו הוא מספר הטלפון של בית-התמחוי. 
       
       ואומר שר האוצר: מדיניות הקצבאות היא שהביאה אותנו לעוני; אתם חינכתם לעוני, אתם מטיפים לעוני. אדוני שר האוצר, אתה יודע, הגיע הזמן שתבחן גם את עצמך לפי התוצאות, כי הרי כל אחד יודע מתי התחילה העלייה בתשלומי הקצבאות. מאז הליכוד נמצא בשלטון – זה 20 שנה ממדי הקצבאות, באופן יחסי לתקציב המדינה, עולים בטור גיאומטרי. ולא, כפי שאתה אומר, משום שיש לנו עם של פרזיטים; לא מפני מה שאתה אומר, שהעם שלנו רוצה למצוץ את לשד עצמותיה של המדינה. זה לא נכון. אתה צריך ללכת ולראות איזה עם יש לנו, עם נהדר שרוצה לעבוד; עם נהדר שרוצה להתפרנס בכבוד, להזדקן בכבוד. אבל אתם, הממשלה, נכשלתם כישלון חרוץ בזה שעם כל ההצהרות אתם לא מסוגלים ליצור מקומות עבודה, אתם לא מסוגלים לגרום לכך שמקומות העבודה יגיעו לפריפריה. 
       
       ואל תתפאר באותם 90,000 מקומות עבודה שהיו בשנה האחרונה. בכל שנה רגילה – פרט לשנת המשבר הגדולה של 2001/02 – בכל שנה רגילה נוצרים כאן כ-100,000 מקומות עבודה. אין פה שום דבר חריג. כדי להוציא את מדינת ישראל מהאבטלה אתה צריך לפחות 120,000 מקומות עבודה בשנה, כי רק הגידול הטבעי מחייב כמעט 78,000 מקומות עבודה. 
       
       אז מה כבר קרה? מה כבר קרה? בתקופה של שנתיים הצלחת להוסיף 12,000 מקומות עבודה. אבל האסון הגדול שלנו – ואתה יודע שרוב מקומות העבודה שהיום מוצעים לציבור, חלקם הגדול הם בחלקיות משרה, ואנשים מרוויחים 2,000 ש"ח בחודש, והשאר הם מקומות עבודה שבמקרה הטוב משתכרים בהם שכר מינימום, עם 3,300 ש"ח - - 
       
היו"ר אלי בן-מנחם:
       
       חבר הכנסת נסים דהן. חבר הכנסת יוסי שריד.
       
עמיר פרץ (עם אחד):
       
       - - ללא קרנות, ללא תנאים סוציאליים, ללא פנסיה – תנאי עבדות. ואתה, במו-ידיך היום, כשאתה מביא את תקציב המדינה, אחד הסעיפים המרכזיים שלך הוא להמשיך את הקפאת יישום חוק חברות כוח-אדם בשנתיים נוספות. אתה יודע יפה מאוד שאם החוק ייכנס לתוקף מאות אלפי עובדים יוכלו סוף-סוף לקבל זכויות ויקבלו שכר, אבל אתה מנציח את חברות כוח-האדם, כי יכול להיות שיש לך ברית אתן. הברית שלך עם חברות כוח-האדם היא להמשיך לתת לעובד בישראל הרגשה שהוא משועבד, שאין לו זכות דיבור, שהוא צריך להיות מושפל. זאת המדיניות שאתה יוצר כאן. 
       
       אדוני שר האוצר, אתה כל הזמן מדבר על אירלנד – שמעתי ממך: אירלנד, אירלנד, אירלנד, אירלנד, ואמרתי: אולי שר האוצר צודק. אתה יודע מה עשיתי? נסעתי לאירלנד. הייתי שם יומיים שלמים, בזכותך, אדוני שר האוצר, אחרי תקופה ארוכה שגזרתי על עצמי – כמעט כאסיר ציון הייתי – החלטתי: שר האוצר אומר אירלנד – אני נוסע לאירלנד. 
       
חיים אורון (יחד):
       
       תשמע, זה בית-סוהר נורא. 
       
עמיר פרץ (עם אחד):
       
       נכון. הגעתי לאירלנד, ותתפלא, ג'ומס, יש לי כמה דברים חדשים בשבילך. לא תאמין, אפילו לקחתי אתי את חבר הכנסת יצחק הרצוג, נכדו של מי שהיה הרב הראשי של אירלנד. קיבלו אותנו בכבוד מלכים – ראש הממשלה, כל משרד האוצר, כל נציגי המעסיקים. 
       
       אדוני שר האוצר, יש לי חדשה מעניינת בשבילך, פרט לחדשות האחרות שאני אומר לך. אתה יודע מה שכר המינימום באירלנד, אדוני שר האוצר? 7 יורו לשעה. 7 יורו לשעה, זה שכר המינימום באירלנד. אתה יודע מה אומרים ראשי האוצר באירלנד? שאת כל ההפחדות שמפחידים היום במדינת ישראל – שהעלאת שכר המינימום תביא למשבר, שהעלאת שכר המינימום תיצור אבטלה – את כל האיומים האלה הם שמעו, בדיוק אותו הדבר, לפני שהם החליטו להעלות את שכר המינימום. והם אומרים, לא רק ששכר המינימום לא גרם למשבר, לא רק שהוא לא גרם לאבטלה, להיפך – הוא יצר מקומות עבודה חדשים. 
       
       אתה יודע מה הדבר המפתיע ביותר? הלכנו, אדוני שר האוצר, ופגשנו את מי שנקרא עודד טירה של האירים – יושב-ראש המעסיקים באירלנד, ושאלנו אותו: מה דעתך על שכר המינימום? הוא אמר: אין לנו שום בעיה, להיפך, אנחנו שמחים שיהיה שכר מינימום גבוה, אנחנו רוצים ששכר המינימום יהיה כזה שאנחנו נוכל לקחת עובדים שיתרמו, שייתנו מעצמם. אם לא אמרתי, כדי שתהיה השוואה לאזרחים - בזמן שבאירלנד מדובר על שכר המינימום של 7 יורו, שזה למעלה מ-9 דולרים לשעה, במדינת ישראל שכר המינימום הוא 3.8 דולרים. תראה אילו פערים. והם לא עשו את זה רק לאחר הצמיחה, הם עשו את זה תוך כדי ביצוע התוכנית הכלכלית, כחלק ממנופי הצמיחה. 
       
       אני יודע מה תהיה התשובה שלך. אתה תבוא הנה ותתחיל עם ההצגה, תגיד: קודם שתהיה צמיחה, קיבלתי מדינה במשבר - כמה זמן אתה חושב שנקנה את הקלישאות האלה? כמה זמן ילדים בישראל צריכים לשלם את המחיר הזה? מי נתן לך בכלל את הזכות? מה, אתה אלוהים, שיש לך זכות לומר שאתה מקריב את ילדי העניים על מזבח ההתעשרות הבלתי-אפשרית של המיליונרים לנגד עינינו? גם הם כבר בזים לך. אני פגשתי מיליונרים שאומרים: אין מדינה בעולם שנותנת לנו כל כך הרבה מתנות. הם כבר לא רוצים להיות חלק מהמדיניות הכלכלית הזאת. 

       אז מה, לקחת לך את התפקיד להחליט שיהיה קשיש בישראל שלא תהיה לו תרופה, כי בגלל התרופה של הקשיש יישאר לך עוד כסף כדי לתת לאחרים? אז מה יהיה לך להגיד עכשיו? עוד פעם תתקוף את הוועדים? עוד פעם תגיד עליהם שהם מאפיונרים? מה, עוד פעם תגיד שהאמהות החד-הוריות הן פרזיטיות? עוד פעם תגיד שהנכים צריכים לקום וללכת? מה תגיד? מה תגיד? למה לא תדבר על תוצאות? אבל אתה - אמריקה, אמריקה. רק תוצאות, לא דיבורים. מה תגיד לנו? באיזה פרמטר תשתבח, אדוני שר האוצר? בפרמטר שתבוא ותסית נגד כולם? 

	אני מוכרח לומר, חוסר האחריות שלך הרי בא לידי ביטוי בכל פינה. ואני מתפלא על ראש הממשלה שהוא ממשיך ליפול לתרגילים שלך. הרי ברור שחתמת עם אגודת ישראל כדי להכשיל את ראש הממשלה, זה ברור. הרי זה תרגיל שקוף לעין. אני מתפלא על ראש הממשלה, אומרים שהוא מתוחכם, שהוא רואה כל דבר. הרי שקוף לעין שחתמת עם אגודת ישראל כדי להכשיל את ההתנתקות, חד-משמעית. 

שר האוצר בנימין נתניהו:
       
       הכרחתי אותם?
       
עמיר פרץ (עם אחד):
       
       חד-משמעית. לא הכרחת אותם, אבל אתה אלוף הפיתויים. מה לעשות? אתה מכריח מישהו? אתה, יש לך זחיחות - מה שנקרא, הקסם - - -

ג'מאל זחאלקה (בל"ד):
       
       קוסם.

עמיר פרץ (עם אחד):
       
       הקוסם שמטיל את קסמו על אנשים.

משולם נהרי (ש"ס):
       
       למה הוא לא מצליח לפתות אותנו?

עמיר פרץ (עם אחד):
       
       אבל אני אפנה אליכם מש"ס, ואני אומר גם לחברי מאגודת ישראל.

משולם נהרי (ש"ס):
       
       תיזהר שלא יפתה אותך.
       
עמיר פרץ (עם אחד):
       
       מי לא יפתה אותך.

היו"ר אלי בן-מנחם:
       
       חבר הכנסת עמיר פרץ.

עמיר פרץ (עם אחד):
       
       אני ממתין לשר האוצר. 
       
היו"ר אלי בן-מנחם:
       
       אדוני שר האוצר, הוא הפסיק, הוא רוצה שתקשיב לו.
       
עמיר פרץ (עם אחד):
       
       לא, רן כהן בטוח אומר לו דברים חשובים, אין לי ספק בכך, אני בטוח.
       
       עכשיו אני פונה לחרדים, אני פונה לחברי מהמפלגות החרדיות - אני מציע לכם, אל תיפלו קורבן גם אתם לתרגיל הזה.

יצחק וקנין (ש"ס):
       
       למי אתה פונה?
       
עמיר פרץ (עם אחד):
       
       תקשיב לי טוב, אני פונה לאגודה, והם לא פה, אז - - -
       
יצחק וקנין (ש"ס):
       
       אז תגיד, לאגודה.
       
עמיר פרץ (עם אחד):
       
       בסדר, אתם תעבירו להם, אין בעיה. אבל אני מזהיר שגם אתם, חלילה, לא תיפלו לתרגיל הזה. תראו מה קרה, במשך שנים ממשלות באופן מתוכנן ניסו ליצור כסף צבוע לחרדים כדי להכפיש אתכם, כדי ליצור לכם דה-לגיטימציה. אתם יודעים איזה מחיר ציבורי יעלו 290 מיליון השקל האלה  לחרדים? אתם לא מבינים שזה מביא את טומי לפיד להסתובב מחר ברחובות ולהתסיס את שנאת החרדים. למה? למה? בשביל 290 מיליון שקל אתם צריכים לתת לאיש הזה ששונא כל דבר? והיום יש לו קלף ביד. להיפך, תגידו: אנחנו לא רוצים הסכמים, אנחנו רוצים לקבל כמו כולם, אנחנו רוצים לבוא ולקבל כסף ממלכתי, מה שמגיע לילד חילוני יקבל גם ילד חרדי; מה שמגיע לאדם חילוני יקבל גם אדם דתי. זה מה שאתם צריכים לומר, ואיש לא יכול לבוא אחר כך ולהרים את הנס של השנאה נגדכם. חבל שב-290 מיליון שקל - שנתיים ימים כולם רואים איך טומי לפיד מתבזה, איך הוא עומד חסר כול, איך כולם רואים שכל האג'נדה של השנאה שלו היתה אג'נדה זרה למדינת ישראל. פתאום, במהלך אחד אתם נותנים לו בחזרה את הכול? 
       
       לכן אני פונה דווקא למפלגות החרדיות: תגידו פעם אחת באומץ לשר האוצר: אותנו לא קונים בכסף, אנחנו רוצים להיות אזרחים שווים. גם אתם תרוויחו, וגם הציבור שלכם ירוויח. תודה רבה.
       
היו"ר אלי בן-מנחם:
       
       תודה לחבר הכנסת עמיר פרץ. ישיב בשם הממשלה שר האוצר בנימין נתניהו. בבקשה.
       
צבי הנדל (האיחוד הלאומי - ישראל ביתנו):
       
       אני ממליץ לך, אדוני השר, תשיב בשמך ולא בשם הממשלה.
       
שר האוצר בנימין נתניהו:
       
       מכובדי חברי הכנסת, אדוני היושב-ראש, בעיית העוני שחברי הכנסת מדברים עליה היא בעיה אמיתית וכואבת. היא עמדה גם לנגד עינינו כשבאנו להציע את התוכנית להצלת כלכלת ישראל ולהצמחתה. הדוח שפורסם מתייחס, כמובן, לשנת 2003, שיצא לדרך כשאנחנו הצגנו את התוכנית בבית הזה במחציתה. וכמובן, מה שרצינו לעשות, מה ששמנו לעצמנו ליעד, זה להבריא את העוני – אם לא בשנה אחת בוודאי לא ביותר מכמה שנים – על-ידי יצירת צמיחה. המשק היה בצניחה ולא בצמיחה; הוא התכווץ במשך שנתיים רצופות – ב-2001 וב-2002, והראה סימנים קשים גם ב-2003, והצטמצמות של המשק. פירוש הדבר שעסקים, מקומות עבודה מצטמצמים, הם פולטים עובדים ולא קולטים עובדים, וככל שגדלה האבטלה גדל העוני. לכן היעד הראשון שלנו היה קודם כול לשנות את הכיוון, להביא מצניחת המשק, מהתכווצותו לצמיחתו, להתרחבותו בתוספת מקומות עבודה. 
       
       זה התנאי הראשון, הוא לא מספיק, אבל הוא התנאי הראשון ליציאה מהעוני; בלי צמיחה לא יכולה להיות יציאה מהעוני. זו אמת פשוטה, שהיא נכונה בכל מקום בעולם - - 
       
קולט אביטל (העבודה-מימד):
       
       - - -
       
שר האוצר בנימין נתניהו:
       
        - - ובישראל אין חוקי כלכלה וחברה שונים ממקומות אחרים. לכן היעד הראשון היה להביא לצמיחה. 
       
       אבל היה לנו יעד נוסף: אחד הדברים שהביא להתכווצות המשק – יש כמה וכמה גורמים. כמובן, היו אינתיפאדה וגורמים אחרים; אבל בסופו של דבר היה גם המשקל המצטבר של מדיניות שהיתה מוכרחה להביא אותנו - בשעה שיתר העולם נעשה יותר ויותר תחרותי, יותר ויותר פתוח, כשמשקיעים יכולים לברוח מכאן, במצב של מיסוי כבד, הם פשוט מחליטים לצאת מכאן, ועובדי הידע שלנו פשוט קמים והולכים מכאן כשאנחנו ממסים אותם, ואף אחד לא חייב לקנות לא את המוצרים שלנו ולא את השירותים שלנו, כי יש היום סופרמרקט אלקטרוני וכל אחד יכול ללכת, וכשלמשקיעים ולעובדים ולצרכנים יש יותר חופש, לנו – אולי אנחנו חושבים שאנחנו בבועה. 
       
       כשאני שומע את חלק מחברי כאן, אני מוכרח להגיד שהם בבועה. אין כלכלה עולמית, אין שוק גלובלי, אין תנאי תחרות. אנחנו נקיים פה מציאות כלכלית אחרת, שבה פחות ופחות אנשים עובדים והמסים יותר ויותר גבוהים, וזה יהיה בסדר, זה יתאזן באופן כלשהו. אבל זה לא התאזן. זה הביא לכך שקיבלנו פחות ופחות כסף, כי אנשים ברחו מכאן – משקיעים ברחו מכאן, עובדים ברחו מכאן, עסקים ברחו מכאן, ועם המיסוי הגבוה הזה היינו צריכים לשלם קצבאות. 
       
       אני רוצה להגיד משהו על הקצבאות: הקצבאות לא פתרו את בעיית העוני, ואנחנו רואים שהן אפילו לא פתרו את בעיית האי-שוויון. במהלך שנות ה-90 הגדלנו את הקצבאות, וראה זה פלא: מדד ג'יני – מדד האי-שוויון, מדד הפערים החברתיים – עלה יחד עם עליית הקצבאות, צעד אחר צעד. יש כאלה שאומרים שלמרות הקצבאות גדל האי-שוויון וגדל העוני. אני אומר, לא למרות הקצבאות, אלא בגלל הקצבאות. 
       
       הנה מה שקרה פה: יש פה מה שאני מכנה משולש ברמודה של העוני, מלכודת העוני הנוראה מורכבת משלושה קודקודים שחישוקי ברזל מחברים ביניהם. קודם כול, צריך להגיד את האמת: בצד הנזקקים האמיתיים – ויש כאלה – יש גם רבים שהם נזקקים מדומים. בשעה שאוכלוסיית ישראל גדלה בכ-30% מ-1990 עד 2002, בגלל העלייה המבורכת, גדל מספר מקבלי הקצבאות ב-600% – פי-20. לא כפליים, לא פי-שלושה, אלא פי-20 מגידול האוכלוסייה. זה משהו מדהים. 

עמיר פרץ (עם אחד):
       
       מתי זה היה?
       
שר האוצר בנימין נתניהו:
       
       מצד אחד היתה לנו תרבות של קצבאות, שאנחנו יצרנו, ממשלות ישראל – ואני כולל בזה את כל ממשלות ישראל כולן, לא מתכחש. צריך להגיד את האמת: אנחנו יצרנו את התרבות הזאת. אנחנו הנחלנו אותה לשלוש אוכלוסיות בעיקר – לשתיים בעיקר – וזה התחיל לעבור מדור לדור, מאב לבנו, מאם לבתה, ומי יודע, אולי גם לנכדים. אתה מקבל כסף – אני לא מדבר על אלה שנזקקים, על אלה שאינם יכולים לעבוד, אלא על אלה שיכולים לעבוד. אתה מעמיד אדם שהיה רוצה לעבוד – ואני מסכים, יש רבים שהיו רוצים לעבוד – בפיתוי בלתי נסבל. אתה אומר לו: שב בבית. זה קודקוד אחד. 
       
       יש קודקוד שני, וגם הוא ייחודי. אגב, אין בעולם צמיחה כזאת – אין צמיחה כזאת של מספר מקבלי הקצבאות ביחס לגידול האוכלוסייה. אין דבר כזה. 
       
       יש לנו עוד ייחוד, וזה הקודקוד השני – קודקוד המונופולים. אני רוצה להגיד לכם משהו על המונופולים. הריכוז של המונופולים שיש לנו גם הוא, לצערי, הפך ייחודי. יש 113 נמלים בעולם, יותר מ-100 נמלים הם נמלים של מכולות, וכמעט כולם הופרטו ועברו לתחרות, חוץ מכמה. במקום הראשון – אימפריה שקוראים לה סין: עד לאחרונה היו לסין שבעה נמלים שלא עברו לתחרות ולא עברו להפרטה, אבל גם את זה אני צריך לתקן – הם מכניסים את "הצ'ינסון" וחברות אחרות, והם כבר עוברים. במקום השני – האימפריה הימית העולמית - מדינת ישראל. שני נמלים, חיפה ואשדוד, אינם מופרטים. כל דבר בכלכלה, כל חומר גלם וכל מוצר, עובר פנימה והחוצה. יותר מ-90% עוברים דרך הנמלים, וזה עולה כסף לקופת המדינה. 
       
עמיר פרץ (עם אחד):
       
       אדוני שר האוצר, מה עם אירלנד? תענה – אתה מספר בדותות – מה עם הנמלים באירלנד, הם מופרטים או לא?
       
שר האוצר בנימין נתניהו:
       
       לא אמרתי שכולם מופרטים, אמרתי שחלק מהם. 
       
עמיר פרץ (עם אחד):
       
       למה אתה מנסה להציג הצגות? אתה מספר בדותות. 
       
שר האוצר בנימין נתניהו:
       
       אמרתי ואחזור ואגיד. 
       
עמיר פרץ (עם אחד):
       
       הנמלים באירלנד מופרטים או לא? תענה לי, נראה אם אתה יודע או לא. למה אתה לא עונה? למה אתה לא עונה? אתה מספר בדותות – הציבור רואה אותך בהופעה וחושב שאתה מדבר אמת. אתה לא מדבר אמת. 
       
שר האוצר בנימין נתניהו:
       
       אני מדבר אמת מדויקת. 
       
עמיר פרץ (עם אחד):
       
       תענה – באירלנד הנמלים מופרטים או לא? תענה, תענה. 
       
היו"ר אלי בן-מנחם:
       
       חבר הכנסת עמיר פרץ, הוא לא חייב לענות לך. 
       
עמיר פרץ (עם אחד):
       
       שיענה, שיענה. 
       
היו"ר אלי בן-מנחם:
       
       הוא לא חייב. אתה מאלץ אותו? אם הוא ירצה הוא יענה, ואם הוא לא ירצה הוא לא יענה. אתה מפריע. 
       
עמיר פרץ (עם אחד):
       
       הוא יודע את התשובה. 
       
שר האוצר בנימין נתניהו:
       
       יש רק בעיה אחת עם התזה שחבר הכנסת פרץ מנסה להעלות. לא אמרתי שכולם הופרטו. אמרתי שהופרטו או עברו לתחרות. במודל שלנו, למשל, הם לא מופרטים. הם עוברים להיות שתי חברות ממשלתיות שמתחרות זו בזו. זה דבר שקיים כמעט בכל העולם. אין מצב שבו קומץ אנשים יכול ללחוץ על כפתור ולהשבית מדינה שלמה. זה כבר עבר, בטל מן העולם. אבל זה לא בטל מן העולם במדינת ישראל, וזה עולה כסף. כשאתה מגיע לאשדוד – אם אתם רוצים אתם יכולים לעלות על אחד התלים שם – אתה יכול לראות תופעה ייחודית היום בעולם: קוראים לה "תור תפעולי" – ואני לא מדבר על מצב שבו יש שביתה, אני מדבר על מצב שבו אין שביתה – יש זמן: צריך למרק את ה"יגואר", אחר כך מחליפים את ה"יגואר" בג'יפ "ב.מ.וו", צריך למרק את ה"ב.מ.וו" – ומחכים. 
       
אופיר פינס-פז (העבודה-מימד):
       
       די, די. 
       
עמיר פרץ (עם אחד):
       
       הכול – פעילים של הליכוד. כולם פעילים שלך. זה פעיל שלך. תתבייש לך. אלה אנשי הליכוד, שאתה הכנסת. 
       
שר האוצר בנימין נתניהו:
       
       במקרה שמישהו חפץ בתפקיד הנהדר הזה ולקבל 70,000 ש"ח כדי למרק את ה"יגואר"
 או את ה"ב.מ.וו" - -
       
עמיר פרץ (עם אחד):
       
       מי אלה? כל אנשי הליכוד שאתה הכנסת. זה איש ליכוד – שלך – למה אתה מתעלם? 
       
שר האוצר בנימין נתניהו:
       
       - - אפשר גם להיאבק על הזכות להביא את אחיו, ואת אחיינו, ואת בן-משפחתו, כי יש מי שידאג לחברים העשירים; והם באמת עשירים. 
       
       הקודקוד השני – מצד אחד, קצבאות כפי שאין בשום מקום, פשוט גידול מדהים. מצד שני, מונופולים שהם כבר ארכאיים.
       
קולט אביטל (העבודה-מימד):
       
       מה עם קצבאות לקשישים?
       
שר האוצר בנימין נתניהו:
       
       והדבר השלישי, שמשלים את משולש העוני, הוא המיסוי הגבוה, כדי לשלם על הקצבאות ועל המונופולים. אז נוצר מצב שבו ככל שהמיסוי גבוה בכלכלה החופשית העולמית שיש היום – מפעלים קורסים. הם פולטים עובדים, הם עוזבים, ככל שהם עוזבים האבטלה גדלה, ככל שהאבטלה גדלה עוד אנשים נכנסים למעגל הקצבאות, וכך המשולש הזה מסתובב, מסתובב ומסתובב. 
       
אופיר פינס-פז (העבודה-מימד):
       
       אתמול זרקת 300 מיליון ש"ח בלי למצמץ. 
       
שר האוצר בנימין נתניהו:
       
       מובן שאם רוצים לצאת מזה צריך להגיד את האמת. זה לא פופולרי, זה בטח לא פופוליסטי, אבל צריך להגיד את האמת: אם היינו ממשיכים במדיניות הזאת היינו מגיעים למיליוני מובטלים, למיליוני עניים. כדי לצאת מזה צריך לעשות את ההיפך הגמור – קודם כול צריך לעודד אנשים שיכולים לעבוד ללכת לעבוד. 
       
קולט אביטל (העבודה-מימד):
       
       איך תצא מזה עכשיו? צריך לייצר מקומות עבודה. 
       
שר האוצר בנימין נתניהו:
       
       הדבר השני שצריך לעשות הוא לצמצם את הביורוקרטיה ולפתוח את המונופולים לתחרות. 
       
אופיר פינס-פז (העבודה-מימד):
       
       תייצר מקומות עבודה חדשים. 
       
שר האוצר בנימין נתניהו:
       
       הדבר השלישי שצריך לעשות הוא להוריד מסים, כמובן. כשבאתי הנה לפני שנה, שנה וחצי, כשהיינו בשיא המשבר - - -
       
עמיר פרץ (עם אחד):
       
       אדוני שר האוצר, החרדים הם מונופול? 
       
אופיר פינס-פז (העבודה-מימד):
       
       אנחנו עדיין בשיא המשבר. 
       
עמיר פרץ (עם אחד):
       
       אני שואל אם החרדים הם מונופול. 
       
היו"ר אלי בן-מנחם:
       
       חבר הכנסת עמיר פרץ, הוא לא הפריע לך כשדיברת. 
       
עמיר פרץ (עם אחד):
       
       אני שואל שאלה בעברית. 
       
היו"ר אלי בן-מנחם:
       
       תפסיק עם השאלות. תעביר לי מכתב ואני אעביר לו. 

עמיר פרץ (עם אחד):
       
       חרדים זה מונופול? כן או לא? אני מבקש שתענה לי. 

היו"ר אלי בן-מנחם:
       
       חבר הכנסת עמיר פרץ, אני מבקש, אל תנצל את החברות בינינו. די, מספיק. בבקשה, אדוני השר. 
       
איוב קרא (הליכוד):
       
       אדוני היושב-ראש, אתה נותן לאנשים הנחות. 
       
היו"ר אלי בן-מנחם:
       
       שלום, חבר הכנסת קרא. בוא תעזור לי, אל תקשה עלי. 
       
שר האוצר בנימין נתניהו:
       
       כשאנחנו באנו הנה לפני שנה וחצי, המשק עמד תחת משולש העוני הזה.
       
חיים אורון (יחד):
       
       באתם לפני שלוש שנים, מה זה שנה וחצי? 
       
עמיר פרץ (עם אחד):
       
       - - - 
       
היו"ר אלי בן-מנחם:
       
       חבר הכנסת עמיר פרץ, אני קורא אותך לסדר פעם ראשונה. 
       
עמיר פרץ (עם אחד):
       
       שיגיד את האמת, מי היה בממשלה? הליכוד היה בממשלה. את מי הוא מאשים? שיאשים את החברים שלו. 

היו"ר אלי בן-מנחם:
       
       הוא לא חייב להגיד לך שום דבר. אחר כך הוא יגיד לך מה שאתה רוצה. 
       
שר האוצר בנימין נתניהו:
       
       כשנכנסתי לתפקידי, לפני שנה ושמונה חודשים, והבאתי את המדיניות הכלכלית באמצע שנת 2003, לפני שנה וחצי, קצת פחות, ראינו את המשבר המצטבר הזה וגמרנו אומר לשנות כיוון. לשנות כיוון פירושו קודם כול לייצר צמיחה. נאמר לי שאין מנועי צמיחה. שאלתי: מהם מנועי צמיחה? אמרו לי: מפעל כזה, פרויקט אחר, תשתיות. אמרתי: אנחנו מוציאים על תשתיות, על רכבות, על כבישים, אבל זה ייתן את הצמיחה אחר כך. אם אתם רוצים מנועי צמיחה עכשיו, יש לנו מנועי צמיחה – לשנות את הכיוון של המיסוי הגבוה שהבריח מכאן משקיעים ועובדים. 
       
       ובכן, עשינו את זה, ועשינו גם דברים אחרים – עודדנו אנשים לצאת מהתלות בקצבאות לעבודה, וזה מעבר מאוד קשה. אגב, אני לא מזלזל בזה, כי אני לא מאשים את האנשים – אני מאשים אותנו. מי שיכול לעבוד, אמרנו, שילך לעבוד. ומי שלא יכול לעבוד, כך אמרנו, בהזדמנות הראשונה – הערכתי שזה יהיה בתקציב של שנת 2005 – נוכל לסייע לאוכלוסיות שהן מחוץ למעגל העבודה ולא יכולות להיות במעגל העבודה, קשישים, ילדים ואחרים. 
       
       זו היתה המדיניות. עכשיו, מה היתה התוצאה של המדיניות הזאת?

עבד-אלמאלכ דהאמשה (רע"ם):
       
       מה עם קצבאות הקשישים?

היו"ר אלי בן-מנחם:
       
       חבר הכנסת דהאמשה, אתה תוכל לדבר בזמן של הסיעה שלך. 

שר האוצר בנימין נתניהו:
       
       קודם כול, מה היתה התוצאה? אני חייב להגיד שהורדנו מסים בערך בהיקף של 5 מיליארדי ש"ח – מסים שמוטים כלפי מטה, כלפי העשירונים התחתונים. מע"מ הוא המס הרגרסיבי ביותר. את העשיר בכלל לא מעניין אם המע"מ הוא 18% או 17% או 16%, אבל לעני זה חלק עצום מההכנסה שלו. הורנו מע"מ, הורדנו מסי קנייה על מוצרי יסוד, על מוצרי מזון. הורדנו את המסים, מסי הכנסה - - 

עבד-אלמאלכ דהאמשה (רע"ם):
       
       - - - את המע"מ. 

שר האוצר בנימין נתניהו:
       
       - - לבעלי הכנסות נמוכות ובינוניות. המע"מ ומסי הקנייה עובדים על אלה שאפילו לא משלמים מס, ומסי הכנסה – למי שמשלמים בהכנסות הנמוכות והבינוניות – זה בוודאי מיטיב אתם, זה גם מגדיל את הצמיחה. 

       בכל אופן, סך הפעולות שעשינו הביא לכך שהמשק גדל, צמח. מנועי הצמיחה שאנחנו הבאנו הביאו אותו ממינוס 1 לפלוס 4. אתם יכולים לבדוק בכלכלות העולם, זה בהחלט שינוי - דלתא – מאוד משמעותי. אני לא אומר שאין עוד כמה מדינות שעשו את זה, אבל לא הרבה. 
       
       אז יצאנו ממצב של התרסקות המשק, של התכווצותו במשך שנתיים, ממינוס 1 לפלוס 4. לפי התחזיות של הלמ"ס, כנראה זה יעבור את פלוס 4. באותה עת גם הורדנו את הגירעון: הוא היה 5.6%, אמרנו שהוא יהיה 4%, ונראה שהוא יהיה מתחת ל-4%. 
       
       אבל מה שחשוב לא פחות הוא, שעם התרחבות הצמיחה באה גם ירידה באבטלה. במהלך השנה האחרונה, אחרי שהתברר שיש צמיחה, נאמר לי על-ידי חברים פה – וכאן אני פונה לחברי באופוזיציה – שיש צמיחה, אבל אין ירידה באבטלה. אז אני יכול לבוא בטענות ללמ"ס –  אם כי אני לא בא אליהם בטענות, כך הם מפרסמים. עכשיו הם מפרסמים לנו שנה וחצי אחורה, וראה זה פלא: אנחנו רואים שהצמיחה עולה, ובדיוק לפי הספר האבטלה יורדת. 
       
       אגב, היא לא יורדת רק לאחרונה, ברבעון האחרון; היא יורדת מהרגע שהכנסנו את המדיניות הזאת והצמיחה התחילה. אני אתן לכם את הנתונים רבעון-רבעון: היו 11% כשנכנסנו; ברבעון שאחר כך היו 10.9%; ברבעון לאחר מכן - 10.7%; ברבעון לאחר מכן זה 10.5%; ברבעון האחרון, שדווח עליו לפני ארבעה ימים, היו 10.2%. נאמר לי על-ידי חברים פה: איפה הירידה באבטלה? 
       
קריאה:
       
       - - - 

דניאל בנלולו (הליכוד):
       
       נו, תגיד מלה. 

שר האוצר בנימין נתניהו:
       
       התשובה היא: הנה היא לפניכם, כל הזמן. 

דניאל בנלולו (הליכוד):
       
       תגיד מלה טובה. 

אופיר פינס-פז (העבודה-מימד):
       
       אני אגיד מלה טובה: הוא קיבל מסילבן שלום. החזרת בדלת הראשית את הכספים הנכונים, זה מה שעשית. 300 מיליון ש"ח זרקת לים. 

שר האוצר בנימין נתניהו:
       
	וממה באה הירידה באבטלה? אני מספר לכם מה אתם אמרתם לי. 

עבד-אלמאלכ דהאמשה (רע"ם):
       
- - - 

דניאל בנלולו (הליכוד):
       
       - - - אתה לא מתבייש, אתה לא מוכן, קשה לך לקבל את זה. 
       
אופיר פינס-פז (העבודה-מימד):
       
       דוח העוני של 2004 - - -

היו"ר אלי בן-מנחם:
       
       חבר הכנסת אופיר פינס. חבר הכנסת דהאמשה. חבר הכנסת בנלולו. חבר הכנסת בנלולו, אני קורא אותך לסדר. חבר הכנסת דהאמשה, אני קורא אותך לסדר פעם ראשונה. חבר הכנסת בנלולו, אתה מפריע לשר האוצר. 
       
שר האוצר בנימין נתניהו:
       
       וממה באה הירידה הזאת? הירידה הזאת אכן באה מתוספת של קרוב ל-100,000 ישראלים שנכנסו למעגל העבודה, מרבבות משרות חדשות שנוצרו, וגם מהחלפת עובדים זרים – כי אנחנו הוצאנו רבבות של עובדים זרים. 
       
       נאמר כך: טוב – אין צמיחה; טוב –  אולי יש צמיחה, אבל האבטלה לא יורדת; האבטלה יורדת, אבל השכר נשחק. אבל מה לעשות, השכר עלה. הוא עלה לפחות ב-2% בשנה האחרונה, וכנראה עלה ב-3%, ואנחנו נראה את זה בימים הקרובים. אז אומרים: כן, אבל אלו משרות חלקיות. נכון, כי הדרך ליציאה מהמיתון היא תמיד במשרות חלקיות. כי בדרך כלל המעסיקים חוששים: הם עדיין לא יודעים אם מגמת השיפור יציבה; הם רוצים להיות בטוחים, והם עוברים למשרות חלקיות. ואילו אני אומר: משרה חלקית טובה מקצבה, משום שלהכניס אנשים לקצבה, זה להכניס אותם ואת בניהם ואת בני בניהם לתוך אותו מעגל עוני. והיציאה ממשולש העוני היא דרך העבודה.
       
       ועוד דבר, ועם זה אי-אפשר להתווכח סטטיסטית: שני מפרנסים במשפחה – וכן, אני אוכל למצוא שני מפרנסים שעובדים במשרה חלקית והם מתחת לקו העוני, אני גם יכול לשים אותם בשער של עיתון, או אפילו בתוכנית טלוויזיה. יש כאלה. אבל כמה?

קולט אביטל (העבודה-מימד):
       
       17,000 משפחות. 

אופיר פינס-פז (העבודה-מימד):
       
       נכון. 

שר האוצר בנימין נתניהו:
       
       מעט מאוד, מעט מאוד משפחות שבהן שני המפרנסים עובדים. 

היו"ר אלי בן-מנחם:
       
       חברת הכנסת קולט אביטל וחבר הכנסת פז. 
       
שר האוצר בנימין נתניהו:
       
       מעט מאוד, 2% מהמשפחות האלה הן מתחת לקו העוני. זה לא אפס אחוז, זה 2%; זה קרוב לאפס, אבל זה לא אפס. מה הדרך לצאת ממעגל העוני? מה הדרך לקרב את זה לאפס? זה לעודד את יציאת בן-הזוג האחד ואחר כך בן-הזוג האחר לשוק העבודה. זאת הדרך. וכמובן, אנחנו עושים את זה.

אופיר פינס-פז (העבודה-מימד):
       
       צריך מקומות עבודה.

שר האוצר בנימין נתניהו:
       
       אבל אמרנו דבר נוסף - אגב, כל הלובי החברתי שאומר: מה, נחזיר את הקצבאות? נחזק את המונופולים? נעלה שוב את המסים? נבריח את כולם מכאן, שיברחו מכאן ללונדון? עוד מעט הם ילכו לסין. בטח לרוסיה כבר חוזרים. אגב, הם חוזרים לרוסיה, כי שם הורידו את המס ל-13%. ישבתי ברוסיה, ישבתי במסעדה, וכולם שם מדברים עברית; אומנם במבטא רוסי. שאלתי אותם: מה אתם עושים פה? הם אומרים לי: המס כאן נמוך יותר, אנחנו מרוויחים יותר. אז אנחנו מאבדים אנשים, הם חוזרים מכאן. זה מה שמישהו מציע? 
       
       אני אומר את האמת: קודם כול, הבטחנו שתהיה צמיחה, הבטחנו שתהיה התרחבות של התעסוקה, הבטחנו שתהיה ירידה של האבטלה – כל הדברים האלה מתרחשים. האנשים יוצאים לעבודה. וזה קשה, זה לא קל, שום דבר לא קל. יש הצעות של חברי הכנסת, של חבר הכנסת זחאלקה, לעזור לנשים ערביות, שיצאו לשוק העבודה. נעשה את זה. יש הצעות לעודד חרדים לצאת לשוק העבודה. נעשה את זה.
       
עבד-אלמאלכ דהאמשה (רע"ם):
       
       איפה יש עבודה? יש עבודה ולא עובדים? איפה יש עבודה?

היו"ר אלי בן-מנחם:
       
       חבר הכנסת דהאמשה, תאפשר לשר לסיים. 

עבד-אלמאלכ דהאמשה (רע"ם):
       
       מה עם כל המובטלים, איפה העבודה?

היו"ר אלי בן-מנחם:
       
       חבר הכנסת דהאמשה, הוא מדבר על זה. אני כבר קראתי אותך לסדר פעם אחת. 

רוחמה אברהם (הליכוד):
       
       - - - על דעתו של חברך, לא לאפשר לנשים ערביות לצאת לעבודה?

איוב קרא (הליכוד):
       
       צריך גם לשנות מנטליות. 

עבד-אלמאלכ דהאמשה (רע"ם):
       
       גזענות. 

שר האוצר בנימין נתניהו:
       
       אמרנו שמי שלא יכול לצאת – נעזור לו. התקציב הנוכחי, אגב, אני מציע לכם לקרוא אותו; יחסית – יחסית – הוא תקציב מרוכך. אתם מתארים אותו כגזירות. 

אופיר פינס-פז (העבודה-מימד):
       
       יחסית לשנה שעברה, זה נכון. 

שר האוצר בנימין נתניהו:
       
       יש שם מיליארד ש"ח, יותר מזה, שאנחנו נותנים, בין השאר לקשישים שאין להם מקורות הכנסה אחרים. אנחנו מעבירים בהדרגה סכום של חצי מיליארד ש"ח. עד סוף השנה זה יהיה חצי מיליארד ש"ח, וזו תוספת לקשישים. אגב, הם לא קוצצו, אבל הם באמת הסובלים. שני-שלישים מהם הם עולים חדשים. 
       
       אנחנו מתחילים במפעלי ההזנה, אנחנו מגדילים את סל התרופות, אנחנו עושים פעולות שעכשיו אפשר לעשות – כי יש צמיחה. אם יש צמיחה, האנשים הולכים לעבודה. ומנגד, אלה שאינם יכולים לעבוד, אנחנו עוזרים להם. 

אופיר פינס-פז (העבודה-מימד):
       
       הצמיחה נבלמה, למה אתה לא אומר את זה? אתה יודע את זה.

שר האוצר בנימין נתניהו:
       
       כמובן, הצמיחה תלויה בהמשך המדיניות הזאת. אם נסתפק בשנה אחת ונגיד שעשינו את שלנו – אני לא מכיר שום כלכלה שעשתה את זה בשנה אחת או בשנתיים. אני מכיר הרבה כלכלות שעשו את זה בחמש שנים או בשש שנים או בשבע שנים, ויצאו ממעגל ההתכווצות, מעגל העוני, מעגל המצוקה הגדולה, למקומות אחרים. ודאי שמדינת ישראל יכולה לעשות את זה, אין לי שום ספק בזה. 
       
       השאלה היא מה אנחנו עושים. אם ניכנע לפופוליזם, שהוא מאוד נוח - - -

אופיר פינס-פז (העבודה-מימד):
       
       אתמול נכנעת. 

עמיר פרץ (עם אחד):
       
       לחרדים נכנעת.

אופיר פינס-פז (העבודה-מימד):
       
       אתמול נכנעת.

שר האוצר בנימין נתניהו:
       
       אם ניכנע לפופוליזם ונגיד שמה שאנחנו צריכים לעשות הוא לחזור אחורה לאותה מדיניות של מיליארדים על מיליארדים שהולכים למונופולים והולכים לקצבאות, אנחנו ניפול. 

עמיר פרץ (עם אחד):
       
       - - - 

קולט אביטל (העבודה-מימד):
       
       מה אתה נותן לחרדים עכשיו? 

עמיר פרץ (עם אחד):
       
       לאן הולכים 400 מיליון? 

היו"ר אלי בן-מנחם:
       
       חבר הכנסת עמיר פרץ, אני מבקש. 

עמיר פרץ (עם אחד):
       
       אני רק שואל שאלה, הוא לא עונה. 

היו"ר אלי בן-מנחם:
       
       אחרי זה הוא יענה לך, כשהוא ישב שם. 

עמיר פרץ (עם אחד):
       
       שיענה לנו לאן הולכים 400 מיליון, שיענה לנו מה עם 400 המיליון שהוא נתן אתמול בלילה. 
       
קולט אביטל (העבודה-מימד):
       
       בדיוק.

היו"ר אלי בן-מנחם:
       
       מספיק. אתה דיברת, אמרת כל מה שאתה רוצה. הוא הקשיב לך. עכשיו תקשיב. 

עבד-אלמאלכ דהאמשה (רע"ם):
       
       זאת הצמיחה. 

שר האוצר בנימין נתניהו:
       
       אם אנחנו רוצים להמשיך, אנחנו צריכים לעשות שני דברים: קודם כול, אנחנו חייבים להעביר את התקציב. בכל הרכב, בכל הרכב קואליציה – על מסגרת התקציב צריך לשמור. זה תנאי הכרחי, אך הוא לא מספיק כדי להמשיך את הצמיחה. 
       
       התנאי הנוסף הוא להעביר את הרפורמות – הרפורמות בבנקים, השלמת הרפורמות בנמלים, הרפורמות בשוק הדלק, וכן הלאה וכן הלאה. יש גורמים שמתנגדים לזה. למשל, בבנקים ועדי העובדים מתאגדים עם העשירים. מה לעשות, חברי העשירים הם נגדי. הם לא נגד ההסתדרות, הם יחד אתה, מנסים לטרפד את הרפורמה הזאת. זה טבעי. 

עמיר פרץ (עם אחד):
       
       אתה רואה?

שר האוצר בנימין נתניהו:
       
       השאלה הגדולה היא, אם אנחנו ממשיכים בנתיב של הרפורמות ושל שמירה על התקציב. מי שרוצה את המשך הצמיחה, יצביע בעד התקציב. מי שמתנגד להמשך הצמיחה ולהמשך הרפורמות, יצביע נגד התקציב. אני חושב שכולנו עומדים בפני הבחירה הזאת.

אורי יהודה אריאל (האיחוד הלאומי - ישראל ביתנו):
       
       מתי יהיה תקציב, השר?

עבד-אלמאלכ דהאמשה (רע"ם):
       
       מתי ההצבעה?

שר האוצר בנימין נתניהו:
       
       הבחירה, ברגע האמת הזה, היא אם אנחנו רוצים להיות פופוליסטים. אני לא מחפש את הפופוליזם. אני מוכן לספוג את כל האש שלכם משום שאני יודע, אני מאמין ויודע, שזאת הדרך היחידה לצאת מזה. כל השאר הוא דיבורי סרק. זה והרפורמה בחינוך הם שני הדברים שיוציאו אותנו ממצוקת העוני, אלה שני הדברים שיעלו את מדינת ישראל, כמו שהעלו מדינות אחרות. אם יש מקום שיצאו בו מהעוני – מאות מיליוני אנשים יצאו מעוני מרוד ושוויוני בסין, בצ'ילה ובמדינות אחרות – יצאו מהעוני משום שהנהיגו אותן רפורמות שאנחנו מנהיגים. ועוד לא היתה בתולדות האנושות יציאה כל כך מהירה של נתחי אנושות שלמים מהעוני – מרוכבי אופניים שנחשבו עשירים למצב שבו יש היום מעמד בינוני שנוסע ב"מרצדסים", וכן, יש שם מיליונרים - - -

קולט אביטל (העבודה-מימד):
       
       סליחה, התהליך - - -

שר האוצר בנימין נתניהו:
       
	המקומות היחידים שזה קורה בהם הם מקומות שעושים בהם את הרפורמות האלה ולא חוזרים אחורה, למשטר בולשביקי, משטר של ועדים, משטר של קצבאות. זה לא ילך. 

	ועכשיו יש לי פנייה למישהו שלא נמצא פה, אבל בכל הכבוד - - -

אורי יהודה אריאל (האיחוד הלאומי - ישראל ביתנו):
       
       שר האוצר, מתי יהיה תקציב? 
       
קולט אביטל (העבודה-מימד):
       
       אבל התהליך פה הפוך. 

שר האוצר בנימין נתניהו:
       
       יש לי פנייה למישהו שלא נמצא כאן, אתם תעבירו לו את פנייתי, ואולי יחד נצליח לשכנע אותו. אני כמובן מבקש מכל חבר כנסת כאן לגלות – גם עם ניחוח הבחירות, שתבואנה או שלא תבואנה – אני מבקש לגלות אחריות. אני מבקש להימנע, כמיטב יכולתנו כמובן, מהפופוליזם הזה. אני חושב שזה צו השעה.

צבי הנדל (האיחוד הלאומי - ישראל ביתנו):
       
       כולנו מוכנים לתמוך בתקציב ולחסוך 7 מיליארדים. 

היו"ר אלי בן-מנחם:
       
       תודה. אדוני השר, סיימת?

שר האוצר בנימין נתניהו:
       
       לא, לא סיימתי. יש כל כך הרבה שעות שידור בעניין הזה, תן לי את דקת התגובה.

היו"ר אלי בן-מנחם:
       
       נתתי לך 25 דקות. 

שר האוצר בנימין נתניהו:
       
       אני אגיד לך מה – תוריד את זמן הפציעות. 

משולם נהרי (ש"ס):
       
       נתמוך בתקציב אם יהיו בחירות. 

שר האוצר בנימין נתניהו:
       
       יש לי פנייה לחבר כנסת אחד שהוא שר בממשלת ישראל.

אופיר פינס-פז (העבודה-מימד):
       
       קוראים לו טומי?

שר האוצר בנימין נתניהו:
       
       לפני כמה שבועות פנה אלי חבר הכנסת השר טומי לפיד ואמר לי: ביבי, תישאר למען הכלכלה. הוא אפילו אמר יותר, הוא אמר: תישאר למען הכלכלה והחברה. תישאר למען הכלכלה. אז אני יכול לפנות אליו עכשיו במלוא ההצדקה ולהגיד לו - - 

משולם נהרי (ש"ס):
       
       אל תגיד לו שיישאר.

שר האוצר בנימין נתניהו:
       
       - - טומי לפיד - - 

משולם נהרי (ש"ס):
       
       אל תגיד לו שיישאר.

שר האוצר בנימין נתניהו:
       
       - -  אני מחזיר לך באותו מטבע - - 

צבי הנדל (האיחוד הלאומי - ישראל ביתנו):
       
       תלך הביתה - - -

שר האוצר בנימין נתניהו:
       
       - - תישאר למען הכלכלה. ואני חושב שאני יכול לבקש - - 

אורי יהודה אריאל (האיחוד הלאומי - ישראל ביתנו):
       
       מה עם החברה?

שר האוצר בנימין נתניהו:
       
       - - מכל החברים כאן - - 

משולם נהרי (ש"ס):
       
       אנחנו לא מסכימים. 

שר האוצר בנימין נתניהו:
       
       - -  להצביע בעד התקציב למען הכלכלה ולמען החברה. תודה רבה.

עבד-אלמאלכ דהאמשה (רע"ם):
       
       - - -

קריאות:
       
       - - -

היו"ר חמי דורון:
       
       תודה רבה לשר האוצר. חבר הכנסת נהרי, בוקר טוב. אני רענן, אני מבקש – אנחנו מתחילים בדיון. חברת הכנסת קולט אביטל - חמש דקות לגברתי. 

קולט אביטל (העבודה-מימד):
       
       אדוני היושב-ראש, חברי חברי הכנסת. אדוני שר האוצר, הקשבתי לדבריך ובאמת לא ידעתי אם לבכות או לצחוק. עקבתי אחר כל התנועות של הצמיחה ושל הצניחה ושל ההתכווצות, ומה עוד לא נאמר על דוח העוני, ואילו נחלים של מלים עוד לא נשפכו. ובכל זאת, הדעת אינה תופסת שבשנת 2003 במדינת ישראל – שמתגאה בקידמה, בהישגים טכנולוגיים מדעיים לתפארת, ברמת השכלה ותרבות – אצלנו במדינה מיליון ו-427,000 עניים, בהם 105,000 עניים חדשים. 
       
       ושמענו על כך שיש תהליכים, שהנה, בצ'ילה ובמקומות אחרים אנשים יצאו מהעוני – אצלנו לא יצאו מהעוני; אצלנו התהליך הוא הפוך, אדוני השר. אצלנו נכנסים לעוני. 
       
       חלק גדול מהעניים החדשים אינם פרזיטים שלא מעוניינים לעבוד. אדרבה, אתה יודע בדיוק כמונו שהם נפלטו משוק העבודה בגלל מדיניות הצמצומים של הממשלה, בגלל סגירת מפעלים, ואתה יודע שחלק מהאנשים שעבדו כל חייהם נשארו ללא כלום. 
       
       אני רוצה לתת דוגמה אחת שהגיעה לשולחני – ואני לא היחידה כאן –  הדוגמה של בית-חולים די ידוע פה בירושלים, "ביקור חולים", שנסגר. 200 אנשים נפלטו ללא כלום, ללא פנסיה, כי סגרו להם גם את האפשרות הזאת, והם אינם עובדים. בעל ואשה נשארו בלי כלום – סגרו את בית-החולים והם נשארו ללא פנסיה.

דניאל בנלולו (הליכוד):
       
       סליחה, לא סגרו את בית-החולים. אני אומר לך שלא סגרו את בית-החולים. 

קולט אביטל (העבודה-מימד):
       
       או.קיי., אני אשמח מאוד לדעת מה קורה עם אותם 200 אנשים שנשארו בלי כלום. 

דניאל בנלולו (הליכוד):
       
       את אומרת את זה בקול רם. זה לא נכון. 

רוחמה אברהם (הליכוד):
       
       - - -

קולט אביטל (העבודה-מימד):
       
       אז בואו נדון בגורלם של אנשים שבאו אלי, ויש לי רשימה של 200 אנשים שנשארו ללא עבודה, שעבדו 20 שנה – בעל ואשה – ובעל ואשה צריכים היום להתקיים מקצבה מקוצצת של הביטוח הלאומי, בלי פנסיה. אלה אנשים שעבדו, אנשים שרוצים להמשיך לעבוד.
       
       בעיון בדוח העוני מסתבר – ודיברנו על זה – שיש 140,000 משפחות שבהן יש מפרנס אחד, ועם זאת הן מתחת לקו העוני, וכפי שהערתי קודם, כשהשר דיבר, יש 17,000 משפחות שבהן יש שני מפרנסים, דהיינו גם הבעל וגם האשה עובדים, ובכל זאת המשפחות האלה חיות מתחת לקו העוני. 
       
       זה נתון מדהים – 2% מהאוכלוסייה. זה עדיין נתון מדהים. וברצוני להזכיר גם את העולים החדשים – 64,000 משפחות של עולים, שאנחנו הבאנו לארץ בתקווה ובהבטחה שנאפשר להן כאן חיים של כבוד, ובאמת התפלאתי על האמירה הזאת של שר האוצר, שהיה במוסקבה וראה כמה אנשים יורדים. אדוני השר, הם לא יורדים בגלל המיסוי, הם יורדים – והם אומרים לנו את זה – והשנה בפעם הראשונה יש יותר יורדים מעולים, כדאי לזכור את זה. בפעם הראשונה מאז קמה מדינת ישראל אנחנו מדברים על נתון שלילי – ירידה יותר מעלייה. הם יורדים כי הם לא יכולים לשלם משכנתה; הם יורדים משום שהם לא מוצאים כאן עבודה; הם יורדים כי הם משתכרים יותר טוב ברוסיה. והשנה, בפעם הראשונה, הגיעו אלינו 12,000 עולים מרוסיה, ולגרמניה "עלו" – במרכאות כפולות ומכופלות – 19,000 איש, וזה נתון שצריך להדאיג אותנו. 
       
       וגרוע מכול – 84,000 משפחות של גמלאים, אנשים שעבדו כל חייהם ונשארו ללא כלום, וכל מה שנותר להם הוא הקצבה המקוצצת. 
       
       ואני שואלת: או.קיי., אני מבינה את הכלכלה העולמית, אנחנו לא חיים בבועה, כולנו מבינים שיש טרנדים, אנחנו מבינים שצריך לקצץ, אבל מדוע לזרוק את התינוק עם המים? מדוע הרשעות הזאת? מדוע לקצץ למי שאינם יכולים לעבוד ולעולם לא יוכלו לצאת לשוק העבודה? הילדים, החד-הוריות, ודאי הזקנים – מדוע לקצץ להם?
       
       אני אומרת דבר אחד, ובכך אסיים. שמענו כאן נאום גדול, ארוך, על צמיחה, ועל צניחה ועל כל מה שאתם רוצים. כל מדיניות הקיצוצים הזאת, של קיצוץ קצבאות, לא הביסה את העוני; להיפך, היא רק הגדילה אותו, היא רק הביאה כישלון חרוץ, ומהסיבה הזאת נצביע נגד התקציב. תודה רבה.


היו"ר חמי דורון:
       
       תודה רבה. רבותי חברי הכנסת, היום נעמוד בזמנים בצורה מדויקת, מהסיבה הפשוטה שיש לנו סדר-יום מאוד-מאוד ארוך. לכן אני מבקש מכל אחד מהדוברים שיעמוד בדיוק בזמנים. חבר הכנסת איוב קרא, בבקשה, יש לך חמש דקות. אחריך - חברת הכנסת מל פולישוק-בלוך, ואחריה - חבר הכנסת יצחק וקנין. אני ממש מבקש לעמוד בלוח הזמנים, כי אני לא אהסס להפסיק.

צבי הנדל (האיחוד הלאומי - ישראל ביתנו):
       
       גברתי, בסוף לא אמרת אם את תומכת באי-אמון או לא. 

איוב קרא (הליכוד):
       
       אדוני היושב-ראש, חברי חברי הכנסת, לדעתי התוכנית הכלכלית ששר האוצר מציג – על-פי קביעה של כל המומחים – היא הפתרון היחיד שיוכל להוציא את המדינה מהבוץ הכלכלי שהיא נמצאת בו, אבל יש גם דברים שצריך לעשות בהקשר של כל מה שקורה עם השכבות החלשות והעניים, ועל זה יושבים טובי המומחים היום ומנסים להגיע למה שנקרא שביל הזהב בין התוכנית הכלכלית – שאין ברירה וצריך ללכת בה, כפי שהציג היום שר האוצר, וגם אנחנו יודעים על כך מהדיונים בוועדת הכספים, שסוף-סוף יש צמיחה, ועל זה אין מחלוקת, אבל בדרך יש חללים, ואין מה לעשות, זה חלק ממצב נתון שצריך להתמודד אתו. 

       אני קראתי היום גם לראש הממשלה וגם לכל חברי סיעת הליכוד להתמקד בשכבות החלשות, העניות. לדעתי, שם עקב אכילס של התוכנית הזאת. אני שמח שבתוכנית הזאת יש בשורה טובה לאותם זקנים, לאותם פנסיונרים, במתן מענק מיוחד או הגדלת הקצבאות של הזקנים. אני מקווה שנגבה גם את השכבות החלשות.
       
       כואב לי כאשר צדיקים קמים בבית הזה, אלה שבשנת 1999 הרכיבו ממשלה על-ידי אהוד ברק. אני זוכר גם איך מצאו סידור עבודה. הזמינו נגר מיוחד והגדילו את מקום הישיבה סביב השולחנות. אני זוכר גם שהיה מישהו שדאגו לו לתיק לפיתוח אזורי בתקופה ההיא, כדי שהאזור הזה ימריא, מכיוון שהוא היה מאדריכלי אוסלו, מהאנשים שעשו הכול, כדי להרגיש לפחות שהם עושים נכון, וזה טפח על פנינו. 
       
       אני זוכר את ההבטחה למציאת או ליצירת 300,000 מקומות עבודה, שהצהירו עליהם באותה ממשלה. אני זוכר שכמות המובטלים הלכה וגדלה. בשנת 2000 היה מצב קטסטרופלי, בשלהי תקופתו של ברק. אי-אפשר לומר שלא היו מומחים בתקופה ההיא שדאגו וחשבו להבריא את הכלכלה, אבל לא היה אפשר להבריא. 
       
       ביבי נתניהו, בתוכנית הכלכלית החדשה שלו, קיבל משק גמור, לא היה בו שום דבר. לא האמנתי בחיים שלי שבכלל תהיה בלימה, לא צמיחה, כי היתה הידרדרות וריצת אמוק למצב שהוא בלתי נסבל. לא ידעתי אם המדינה לא הולכת לפשיטת רגל. אנחנו היום לא במצב לוקסוס, אין לי ספק. המצב הזה לא טוב, אבל היינו במצב יותר גרוע. הדבר היחידי שיכול להיות כרגע הוא מצב יותר טוב. בניגוד למצב המדיני, שאנחנו במצב גרוע ונלך לגרוע יותר, פה אנחנו במצב גרוע ואולי יהיה מצב טוב יותר. 
       
       אם לא היינו הולכים לתוכנית הזאת, היינו במצב שבו אנשים בורחים לחוץ-לארץ לעשות עסקים, מצב של בריחת הון למקומות שונים בעולם. אנחנו חושבים שהדבר הזה לא היה מוסיף להידרדרות של הכלכלה פה, ולכן היה צורך בניתוח, לא רק בכדור "אקמול", כמו שעשו רבים לפני הממשלה הזאת. אני לא בא לסנגר על הממשלה, יש לי עמדות עצמאיות בנושאים הללו, אבל צריך לומר ברחל בתך הקטנה: קופות הפנסיה היו ריקות, לא היתה אפשרות אפילו לתת פנסיה בעוד שנה או שנתיים. 
       
       אדוני היושב-ראש, עם כל הכבוד לאדריכלי אוסלו, שהביאו עלינו גם ביטחון שלא היה אפשר לסבול אותו בשנות האלפיים, היום יש ביטחון. לא היה אפשר לסבול את הכלכלה שהידרדרה. לכן היום, כשטומי לפיד קורא לעזיבת הקואליציה, כשאין מנוס, ואמר לביבי לפני כמה שבועות: בשביל הכלכלה תישאר פה – אני אומר ללפיד היום, שלא רק בשביל הכלכלה ובשביל ההתנתקות ובשביל עם ישראל, שלא רוצה בחירות, חשוב מאוד שתמשיכו את הקואליציה הזאת. תודה. 
       
היו"ר חמי דורון:
       
       תודה רבה, חבר הכנסת איוב קרא. חברת הכנסת מלי פולישוק-בלוך, חמש דקות לרשותך. אחריה – חבר הכנסת יצחק וקנין, ואחריו – חבר הכנסת אורי אריאל.  
       
מל פולישוק-בלוך (שינוי):
       
       אדוני היושב-ראש, אני הולכת לקרוא את כל חטאי האוצר, אני לא יודעת אם זה ייקח רק חמש דקות. אבל אני אשתדל. 
       
       אדוני היושב-ראש, כנסת נכבדה, שמענו כולנו את שר האוצר כאן מעל בימה זו. שמענו אותו בנאומים אחרים, חוצבי להבות. מדיניות הממשלה בתקציב 2005, כפי שביטא כאן שר האוצר, וכפי שהיה ב-2004, היא לעודד עבודה. מה טוב מזה? כולנו יודעים שחברי ואני בשינוי בהחלט תומכים בכך. אנחנו בעד שאנשים יצאו לעבודה, אנחנו רוצים לחזק את העובדים, לצמצם את האבטלה מרצון ואת האבטלה שלא מרצון. שמעתם את שר האוצר שרוצה – איך הוא אמר – לצאת מזה. הגיע הזמן לצאת מזה. הוא רוצה מדיניות של עבודה, הוא אמר, לא מדיניות של קצבאות. אז ברשותכם, חברי חברי הכנסת, אמנה בפניכם את כל חטאי ביבי כשהוא בא ליישם את מדיניות נתניהו. ואולי בעצם הפקידים אשמים? בואו נראה. 
       
       נתחיל מהאוכלוסייה הענייה, החלשה יותר. אליה בא שר האוצר בטענות: לכו לעבוד, כל עבודה מבורכת. ובכן, סוף-סוף מצאו אנשים מקומות עבודה ברשות הגנים הלאומיים. 
       
ג'מאל זחאלקה (בל"ד):
       
       רגע, זה אופוזיציה? 
       
מל פולישוק-בלוך (שינוי):
       
       אתה תחליט. 
       
ג'מאל זחאלקה (בל"ד):
       
       זכות חבר הכנסת לדעת. אתם נשמעים כמו אופוזיציה. 
       
מל פולישוק-בלוך (שינוי):
       
       זכותו של חבר הכנסת לשקול בעצמו אם זה לכאן או לכאן. 
       
היו"ר חמי דורון:
       
       חברת הכנסת מלי פולישוק-בלוך, אני מבטיח לך שלא תהיה לך תוספת זמן. 
       
מל פולישוק-בלוך (שינוי):
       
       תמיד אמרתי שאתה קשוח. 
       
       ובכן, מצאו אנשים מקומות עבודה ברשות הגנים הלאומיים, והם עובדים, כידוע לכם, תמורת שכר מינימום, לא רוצים קצבה, מתחננים לעבוד. ומה אומרים האוצר ומשרד התעשייה, המסחר והתעסוקה ביחד? לכו הביתה, קבלו קצבה, לא עבודה. האוצר מפטר אותם ושולח אותם הביתה. 
       
       שר האוצר דורש מהאמהות שתצאנה לעבודה. אבל מה עושה ביבי? יחד עם לימור, יש לומר, מרחיבים את יום הלימודים ליום לימודים ארוך. יש הרבה סיבות להרחבת יום הלימודים, סיבות טובות וראויות. אחת מהן היא לאפשר לאמהות לצאת לעבודה. האם זה רע? מה עושה הממשלה? היא לא מרחיבה ביישובים שבהם כבר יש יום לימודים ארוך גם לגני-הילדים. יישובים שבהם יש יום לימודים ארוך בבתי-ספר, ורק בבתי-ספר, ימשיכו להיות כך. אנחנו נרחיב את יום הלימודים לאותם יישובים נוספים, ובגנים יגמרו ב-12:30, ורק ילדי בית-ספר יגמרו יותר מאוחר. כאן האמהות לא יכולות לצאת לעבוד, וכאן האמהות לא יכולות לצאת לעבוד. ממש חלם. מובן שהיישובים החדשים שמוספים הם לא במקרה גם בשטחים וגם חרדיים. אבל זה סיפור בפני עצמו. ובכן, אמא שיש לה ילד בכיתה ב' וילד בגן-חובה לא יכולה לצאת לעבודה, כפי שאנחנו מצפים לפי מדיניות נתניהו. 
       
       אני אמשיך בזריזות, כי זמני קצר, ואומר שאם דיברנו על אמהות, נדבר על אמהות חד-הוריות. ידוע גם לכבוד שר האוצר שיש קשר, התאמה, קורלציה, בין השכלה לגובה שכר. רוצה אמא חד-הורית לצאת ממעגל העוני, אחת ולתמיד, ואומרים לה: גברתי, אם תלכי ללמוד לא תקבלי קצבה. האם יש סיכוי שהיא תצא ממעגל העוני? מה פתאום. מה פתאום יתחשק לה ללמוד בכלל? 
       
       אז בואו נלך למקום אחר. אומר האוצר בתקציב החדש, המופלא: נבטל נקודות זיכוי למי שבן-זוגו לא עובד, כי לא יהיה להם כסף וזה ידחוף אותם לעבודה. למה לא לחשוב בצורה חיובית? בואו באמת נעודד עבודה. למה לא לתת נקודת זיכוי דווקא לשני בני-זוג שעובדים, שיש להם ילדים קטנים, כדי לעודד אותם? לא רק לחסל ולקצץ, בוא נעודד את מי שבאמת צריך לעודד. 
       
       שר האוצר מדבר על צמיחה, על פרויקטים של תשתית. במקום להשקיע בתשתיות, בעבודה עברית ישראלית, תראו כמה תאילנדים מניחים היום את צינור הגז הימי. לידיעתכם. תראו את הפרויקט החדש, הפיקוח על 26 - - - 
       
משה גפני (יהדות התורה):
       
       אז מה אם הם חרדים? הם הכי עניים. 
       
היו"ר חמי דורון:
       
       חבר הכנסת גפני, אתה יודע שלא קוראים קריאות ביניים בעמידה, נכון?
       
משה גפני (יהדות התורה):
       
       אז מה אם הם חרדים? איך את אומרת דבר כזה? התפשרו רק בשביל קול אחד, את יודעת את זה. 
       
היו"ר חמי דורון:
       
       אני מבקש לסיים. 
       
מל פולישוק-בלוך (שינוי):
       
       נקודה מאוד חשובה. פיקוח של  מהנדסים על 26 מיליארד - - - 
       
משה גפני (יהדות התורה):
       
       איך את אומרת דבר כזה? שני היישובים - - - 
       
היו"ר חמי דורון:
       
       חבר הכנסת גפני, אל תפריע בבקשה. 
       
מל פולישוק-בלוך (שינוי):
       
       26 מיליארד שקלים לתשתיות רכבת; כידוע לכם, החליט האוצר לפקח. רעיון מעולה. לאן הולך הפיקוח? למהנדסים שבחוץ-לארץ, לא למהנדסים ישראלים. מה יש, לא מגיעה להם העבודה? 
       
       נקודה אחרונה, ברשותך אדוני היושב-ראש, מנוע צמיחה מספר אחת בישראל - מה עושה האוצר עם כל נושא ההיי-טק, עם תקציבי המדען הראשי? בשנתיים האחרונות - ואני אומרת את זה כבר כמעט שנתיים - קיצץ האוצר בתקציבי המדען הראשי כמעט 50%. מתקציב של מיליארד ו-800 הוא קיצץ לפחות ממיליארד. אם זה לא חלם אז אני לא יודעת מה זה חלם. תודה רבה. 
       
היו"ר חמי דורון:
       
       תודה רבה לחברת הכנסת מלי פולישוק-בלוך. חבר הכנסת יצחק וקנין, שלוש דקות לרשותך. אחרי כן - חבר הכנסת יצחק לוי. אחריו - חבר הכנסת אברהם רביץ. 
       
משה גפני (יהדות התורה):
       
       סליחה, למה את אומרת על היישובים האלה? 
       
היו"ר חמי דורון:
       
       חבר הכנסת גפני, אתה מפריע. יש שתי אפשרויות. אל תכריח אותי לנקוט צעד שאני לא רוצה. אנחנו היום בזמן מצומצם, אנחנו בהפסד של זמן, ואני מבקש שלא להפריע. לא אהסס להוציא את מי שיפריע. אדוני, בבקשה, שלוש דקות לרשותך, אנא עמוד בזמנים. 
       
יצחק וקנין (ש"ס):
       
       אדוני היושב-ראש, חברי חברי הכנסת, אני לא מאמין למשמע אוזני. מלי, אני מכיר את היושר הפנימי שלה, אני יושב אתך בוועדת הכלכלה תקופה ארוכה, ואני לא מאמין למה שאני שומע פה. הרי אתם היללתם את הממשלה הזאת, היללתם את שר האוצר הזה, נתתם גיבוי לכל המדיניות הכלכלית במשך השנתיים האחרונות. לצערי הרב, עכשיו הפכת את הקערה על פיה, שכל המציאות הכלכלית במדינת ישראל, על-פי דברייך שלך, לא שלנו, מביאה את הכלכלה הישראלית לפי התהום. 
       
מל פולישוק-בלוך (שינוי):
       
        לא נכון, כל מה שאמרתי פה אמרתי גם קודם. כל מה שנאמר פה, נאמר גם קודם. 
       
היו"ר חמי דורון:
       
       חברת הכנסת מלי פולישוק-בלוך, לא הפריעו לך, אני מבקש. 
       
מל פולישוק-בלוך (שינוי):
       
       לא הפריעו? 
       
היו"ר חמי דורון:
       
       חבר הכנסת וקנין לא הפריע לך, אז אני מבקש. 
       
יצחק וקנין (ש"ס):
       
       אני מצפה ליושר פנימי מכם. אני אגיד לך במה - - - 
       
מל פולישוק-בלוך (שינוי):
       
       היושר הפנימי שלי, שאני מאמינה במדיניות באופן כללי, אבל  אם  יש לי ביקורת אני אגיד אותה. 
       
יצחק וקנין (ש"ס):
       
       עמד פה חבר הכנסת עמיר פרץ ואמר מעל בימה זו: אני מצפה מחברי הכנסת החרדים שיבקשו דברים לכל החברה, ולא רק מה שנקרא בזמנו "הכספים הייחודיים". אני רוצה להגיד לך: כאן בכנסת הצבעתם כולכם, ועמדנו והתרינו בכם, שיש פה פגיעה וחוסר שוויון כאשר בכל הגנים משלמים 100%, לילדים החרדים מורידים 15%. זאת אומרת שיש כאן אפליה כלפי ציבור מסוים, נקודתית, מסומנת, שאתם מסמנים אותו. אחרי כן אתם טוענים שאנחנו סוחטים כסף. ממה? ממה שאתם לקחתם לנו בהצבעה. גנבתם פה הצבעה. שר האוצר אמר את זה, לצערי הרב, אז אל תטיפו לנו מוסר. 

יוסף פריצקי (שינוי):
       
       גונבים כל הזמן, אז גנבו גם הצבעה. 
       
מל פולישוק-בלוך (שינוי):
       
       איזו הצבעה גנבו? 
       
יצחק וקנין (ש"ס):
       
       בשבילי את חברת כנסת. אני מצפה ממך ומכל חבר כנסת, שיפעיל את היושר הפנימי שלו כשהוא מגיע להצבעה. וכשאת מצביעה בצורה מכוונת, את וכל חברייך, לרבות חברי הליכוד, לפגוע בילדים מסוימים, לי אין ספק שההצבעה שלך היא לא הצבעה עניינית. 
       
מל פולישוק-בלוך (שינוי):
       
       למה הילדים בלוד פחות מסכנים מהילדים בביתר-עילית? 
       
היו"ר חמי דורון:
       
       חבר הכנסת מלי פולישוק-בלוק, באמת. אני לא אוסיף לו זמן על הוויכוח הזה. 
       
יצחק וקנין (ש"ס):
       
       לידיעתך, ילדים בירוחם, ילד בגן מקבל 100%, ילד חרדי מקבל פחות 15%. 
       
משה גפני (יהדות התורה):
       
       לא, הוא לא מקבל בכלל. 
       
יצחק וקנין (ש"ס):
       
       או שהוא לא מקבל בכלל. 
       
היו"ר חמי דורון:
       
       חבר הכנסת וקנין, משפט סיום בבקשה. אני מבקש לעמוד בלוח הזמנים. 
       
יצחק וקנין (ש"ס):
       
       תודה. 
       
היו"ר חמי דורון:
       
       חבר הכנסת יצחק לוי. אחריו – חבר הכנסת אברהם רביץ. 
       
יצחק לוי (מפד"ל):
       
       אדוני היושב-ראש, רבותי חברי הכנסת, הגמרא אומרת כמה פעמים שעני חשוב כמת. הגמרא אומרת ארבעה חשובים כמת, אחד מהם הוא עני. צריך להבין את כוונת הגמרא. הרי אנחנו  מעריכים מאוד עניים: היזהרו בבני עניים, שמהם תצא תורה. אנחנו לא רואים את העניים כמתים. כוונת הגמרא היא, שהם רואים את עצמם כמתים. זאת הבעיה. הבעיה היא לא איך אנחנו רואים אותם; אנחנו מכבדים אותם, אנחנו אוהבים אותם, ואנחנו בונים כל מיני ארגוני חסד כדי לתת להם מזון, כדי שירגישו טוב וכדי שילדיהם יצאו לטיולים. יש הרבה עניים, אנחנו מאוד אוהבים אותם. העניים חשובים כמת בעיני עצמם. הם בבושה, הם בביזיון, הם מתביישים, הם לא יכולים להרים את עיניהם מול ילדיהם, מול נשותיהם, הם יושבים בבית ולא עושים שום דבר. אנחנו יוצרים כאן מעמד של אנשים שמתביישים בעצמם, מתביישים להיות הם. הדבר חמור מאוד, הדבר גרוע מאוד. 
       
       לכן אדוני היושב-ראש, אני לא מבין את מדיניות הממשלה. אמרו, שנה אחת, שנה שנייה, צריך לקצץ, צריך לעשות, ונראה שיפור. יכול להיות שיש שיפור, יכול להיות שיש שיפור בספרים, אולי יש שיפור גם בתעשייה, במשק ובתוצר. אבל השיפור בתוצר ובמשק היה צריך לבוא עם השיפור לאוכלוסייה הענייה. כלומר, אי-אפשר לספר סיפורים לאנשים שרעבים. אי-אפשר לומר להם, תראו, רבותי, יש כבר 4% צמיחה, או 2.9% צמיחה, ברבעון הבא יהיו 5% צמיחה, הנה ההשקעות גדלו, עוד מעט בונים עוד שלושה מפעלים כאן ועוד שני מפעלים כאן. בינתיים מה, מה קורה עם האנשים האלה? 
       
יוסף פריצקי (שינוי):
       
       הרי זה לא שיפור, זה סיפור. 
       
יצחק לוי (מפד"ל):
       
       בדיוק. בדיוק כך. יכול להיות שזה שיפור, אבל זה לא שיפור אפקטיבי לאנשים שצריכים היום אוכל. 
       
       אדוני היושב-ראש, אנחנו צריכים לקבוע לעצמנו קווים אדומים. לא ייתכן שיהיו ילדים שאין להם אוכל. יש כמה דברים שלא ייתכנו. אי-אפשר להסתמך על ארגוני הצדקה. ארגוני הצדקה עושים עבודה נהדרת, עושים עבודה לשם שמים, עבודה גדולה מאוד, אבל אוי לה לאותה מדינה שאומרת, אני לא יכולה לספק אוכל, וצריך לקבץ נדבות כדי לתת אוכל לאנשים. 
       
       אדוני היושב-ראש, לנו אין ברירה, אנחנו נצביע נגד הממשלה בעניין הזה. מכיוון שדוח העוני הוא יותר מאשר רמזור אדום, הוא יותר מאשר קו אדום, הוא דבר בלתי אפשרי, ואם הממשלה לא תנקוט כמה צעדים, כולנו יודעים שבשנה הבאה יהיה גרוע יותר. על כל פנים, סיעת המפד"ל תתמוך בשלוש הצעות האי-אמון. תודה רבה. 
       
היו"ר חמי דורון:
       
       תודה רבה. חבר הכנסת אברהם רביץ. ואחריו - חבר הכנסת אורי אריאל. 
       
אברהם רביץ (יהדות התורה):
       
       אדוני היושב-ראש, חברי הכנסת, בעוני, לפי המקורות שלנו, יש דרגות שונות. לא כל העניים שווים. כאשר העני מגיע לבקש סיוע, צריך לבדוק אותו. יש דרך לבדוק אותו. יש הלכות מה נותנים לו: שלוש סעודות, שתי סעודות. אבל יש סוג מסוים של עניים שלא בודקים אותם. כתוב: כל הפושט יד, שהוא בעצם בא ופושט יד, שנמצא בדרגה הזאת, שאין לו שום דבר, נותנים לו בלי לבדוק.   
       
       כאשר חברה רוצה לתקן את העתיד הכלכלי שלה, יכול להיות שמותר לחברה הזאת לתקופה מסוימת לבדוק, לגרום ללחץ מסוים על החברה. אבל כאשר חלק גדול מהחברה הזאת הם בבחינת אין להם, הם פושטי יד, לא בודקים אותם וצריך לתת להם. 
       
       אני חושב שהממשלה אטומה, איננה מבינה איך מטפלים בשיפור כלכלי, שאולי הוא טוב באקדמיה, אבל בינתיים נופלים קורבנות של אנשים שממש אין להם. על זה לבד צריך להצביע אי-אמון בממשלה. 
       
       אבל אני רוצה להזכיר דבר נוסף, משטח אחר בכלל. הרי אי-אפשר להצביע אי-אמון בשר מסוים. אם אתה מצביע אי-אמון, אתה יכול להצביע אי-אמון בכל הממשלה. אני רוצה מעל במה זאת למחות. לא ייתכן ששר יעמוד ויאמר בריש גלי על תקציבים שמדינת ישראל החליטה להחזיר לילדים עניים שיוכלו ללמוד בבתי-ספר כמו כל שאר ילדי ישראל, שזה כדי שיהיה לרבנים קניידלך. זו אמירה אנטישמית. או שלא ייתכן ששר ירמוז ויבוא ויאמר כאשר גילו את הרוצחים של השופט, זיכרונו לברכה, שאין כסף לביטחון לשמור על שופטים בישראל מפני שצריכים - - -  אני מסיים מייד. אני לא רואה שהזמן שלי חלף.

היו"ר חמי דורון:
       
	לא, לא, אתה צריך לסיים. 

אברהם רביץ (יהדות התורה):

       לא ייתכן שהוא יבוא ויאמר שאי-אפשר לתת ביטחון לשופטי ישראל מפני שצריכים לתת לרבנים, לחרדים. מה נתנו לחרדים? לא נתנו להם עדיין, עם התקציב הזה, את מה שגזלו מן הטף, מהילדים שצריכים ללמוד כמו כל שאר ילדי ישראל.
       
        לכן אנחנו, אדוני היושב-ראש, נצביע אי-אמון בממשלה.
       
       חסר לי רק דבר אחד להחלטה הזאת: הגברת חברת הכנסת מל פולישוק, שייצגה את שינוי כאן, לא הודיעה מה עמדת שינוי. היא דיברה סרה בממשלה ולא אמרה אם שינוי מצביעה בעד או נגד.

היו"ר חמי דורון:

       
       אני מניח שהיא תגיד לך בשלב הבא.  אתה לא מצפה ממני - - - 
       
אברהם רביץ (יהדות התורה):
       
       זה חשוב לי גם לגבי ההחלטה שלי. 

היו"ר חמי דורון:

	נשאיר אותך במתח. 

יוסף פריצקי (שינוי):
       
       היא לא דיברה סרה בממשלה, היא רוצה להיות שרה.

היו"ר חמי דורון:

	נשאיר אותך במתח, חבר הכנסת רביץ. 

אברהם רביץ (יהדות התורה):
       
       אבל, אל תשאירו הרבה זמן, כי אני שומע מחבר הכנסת פריצקי שעומדים לתבוע בכלל כמה שרים למשפט אצלכם, אז בכלל זו קטסטרופה. 

היו"ר חמי דורון:

	נכון, זה נחמד מאוד.

אברהם רביץ (יהדות התורה):
       
       תודה רבה. 

היו"ר חמי דורון:
       
       אנחנו מודים לך, חבר הכנסת רביץ. חבר הכנסת אורי אריאל, בבקשה. אחריו – חבר הכנסת מוחמד ברכה.


ג'מאל זחאלקה (בל"ד):
       
       לא הבנו את עמדת שינוי - לפרוש או לא לפרוש.

היו"ר חמי דורון:
       
       אתה שואל אולי באופן אישי? אסביר לך אחר כך. שלוש דקות.

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעות האי-אמון בממשלה על מצב הקשישים ועל בעיית העניים במדינת ישראל הן יותר מראויות, ואשרי המציעים והתומכים שלא מתעלמים מבעיות אלה ולא עוסקים רק בבעיות ביטחון וחוץ, אלא עוסקים בבני-אדם, בגדר מה שאנחנו כיהודים וכיהדות מאמינים, שצריך לטפל בכולם וישראל ערבים זה לזה. לא כמו הממשלה הזאת, שאיננה ערבה לשום דבר; איננה ערבה לאזרחיה, לא בביטחון, לא בביטחון סוציאלי, לא בחינוך. בעצם לא תמצא דבר שהיא מרגישה שיש לה אחריות מלאה לו. 
       
       ברוך השם, הקהילה המקומית בערי ישראל וביישובים השונים, היא זו שמתחזקת ונותנת את המעט שאפשר לאותם עניים. ראויים כל הארגונים שעוסקים בזה להוקרה מיוחדת. בתחום החרדי הדבר מפותח עוד יותר וראוי לחיקוי ולא להשמצות ולביזוי.

	העניות היא דבר מנַוול, כך לימדונו חכמינו. אדם עני דעתו פחות נחשבת, כך זה נראה, אבל אנחנו בגדר חכמים היזהרו בבני עניים, כי מהם תצא תורה. 

       לא כולם צריכים לקבל שווה. מי שלא עומד בחובותיו לחברה בישראל ולמדינה, לא צריך לקבל כמו אחרים. יש מקום לשנות בעניין. בנושא הזה השוויון מקלקל, הוא לא ערך.

ג'מאל זחאלקה (בל"ד):

	- - - 

אורי יהודה אריאל (האיחוד הלאומי - ישראל ביתנו):
       
       סיעת האיחוד הלאומי רוצה לתרום כסף לתקציב והיא מוכנה להצביע בעד התקציב. הממשלה הזאת, שהחליטה שיש לה 6-7 מיליארדי ש"ח מיותרים כדי לגרש יהודים, יכולה לעשות בזה דברים יותר טובים. חסרים בחינוך 6,000 כיתות - זה 3 מיליארדי שקלים; חסרים 200 קילומטר כבישים - זה סדר-גודל של 1.5 מיליארד שקלים. חסרים כספים למשפחות החד-הוריות; חסרים כספים לנכים; חסרים כספים לחינוך, לוועדת-דברת, לחינוך העצמאי, לחינוך הממלכתי, ולממלכתי-דתי, וראוי שהמדינה, במקום לבזבז את הכסף, תיקח את הכספים הללו שפתאום נמצאו. עמד פה שר האוצר, שאך לפני שנה הסביר שכל חריגה מ-3% גירעון זה קטסטרופה, והנה הממשלה מחליטה בהינף קולמוס על עוד 0.4%. יש כסף, יש בעיה של סדרי עדיפויות ויש ממשלה שלא דואגת לאזרחיה ולכן ראוי להביע בה אי-אמון. תודה. 

היו"ר חמי דורון:
       
       תודה רבה לחבר הכנסת אריאל. חבר הכנסת מוחמד ברכה, ואחריו – חברת הכנסת אילנה כהן. שלוש דקות לרשותך.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, כנראה אין גבול, חבר הכנסת אורי אריאל, להעמדת הפנים. אתה תורם כסף לחינוך ולכיתות? מאיזה כיס אתה תורם? ההתנחלויות תורמות? ההתנחלויות שעולות למדינה בדם בניה ובכסף תקציביה פתאום מרעיפות? יש גבול לציניות. פתאום הוא - - - 

היו"ר חמי דורון:
       
       חבר הכנסת ברכה, הוא פשוט לקח את הכסף ובמקום להעביר אותו לפינוי - - - 

מוחמד ברכה (חד"ש-תע"ל):
       
       אין ספק, לו לא היה מתקיים המפעל הקולוניאליסטי ההזוי הזה, יכול להיות שהיינו במקום אחר גם של החברה ולא רק בנושא של סל הבריאות, אלא בבריאות הנפשית של הציבור שהולך מדחי אל דחי, מעמדות גזעניות לגזעניות יותר. האמת היא שבעולם שבו כל המושגים מתהפכים, גם חבר הכנסת אורי אריאל, איש האיחוד הלאומי, איש ההתנחלויות, יכול לעמוד כאן ולהטיף מוסר על סל הבריאות.
       
יוסף פריצקי (שינוי):
       
       - - - מנגנים בכינור.
       
מוחמד ברכה (חד"ש-תע"ל):
       
       אני חושב שהממשלה הזאת, שחיה מהצבעה להצבעה, כלומר, היא לא קונה מפלגות בסיטונות, אלא בתשלומים, ועל כל הצבעה משלמים מחיר מסוים - היום זו יהדות התורה, לפני זה היו האיחוד הלאומי. עכשיו שינוי מתכוונת לצאת, ויבוא מישהו למלא את מקומה, אולי ש"ס.  
       
       אין שום דבר מפתיע במה שאני אומר, אבל הדבר שאני לא מצליח לתפוס, אדוני היושב-ראש, הוא מפלגת השמאל שנקראת יחד - מרצ. מה לה ולכל זה? מה זאת אומרת רשת ביטחון? למה? חבל שאף אחד מהם אינו נוכח כאן; רובם ידידים אישיים שלי. אני אציע להם קודם כול למחוק כל זיקה בין המלה "שמאל" לבין המפלגה הזאת. שמאל צריך לבוא לידי ביטוי דווקא בימים שבהם דנים בתקציב, דווקא בימים שבהם מדברים על דוח העוני, על ההקצבות, על סדר העדיפויות - על הקצבות לחינוך או לבריאות או לתשתיות או לרשויות המקומיות מול דברים אחרים, מול סדר אחר של הניאו-ליברליזם, של הממשלה הימנית וכו'. 
       
       לכן אני חושב שהאמירה של יוסי ביילין מלפני כמה ימים, כאשר "תקף" את יהדות התורה ואמר: למה צריך לשלם 400 מיליון שקל מול שישה מנדטים, כשאפשר לקבל שישה מנדטים בחינם - הכוונה למנדטים של יחד, אני חושב שיש גבול להתנהלות הזאת, כאילו זה מחנה שלום ומחנה שמאל. לא שלום ולא שמאל, לא התנתקות, אלא התנתקות מסדר-היום החברתי. אני חושב שחבל על המפלגה הזאת שהולכת למקומות כאלה. תודה רבה, אדוני.
       
היו"ר חמי דורון:
       
       תודה רבה. חברת הכנסת אילנה כהן, בבקשה. אחריה - חבר הכנסת ג'מאל זחאלקה. 
       
אילנה כהן (עם אחד):
       
       אדוני היושב-ראש, חברי הכנסת, אני חושבת שזה יום עצוב למדינת ישראל. כל פעם אנחנו מדברים מחדש על דוח העוני. הרי הוא לא ישתנה, כי כל המדינה הזאת הפכה לבית-תמחוי אחד גדול. קודם דיברנו על המבוגרים, על הזקנים שהולכים לבית-התמחוי ומקבלים אוכל. היום אנחנו גם שומעים איך לפתוח את המקררים, איך להכין סנדוויצ'ים לילדים רעבים וכן הלאה. אני מזכירה שוב שלפני הרבה שנים, כשבמערכת הבחירות ליסה אמרה שהיא רעבה, כל המדינה הזדעזעה, אבל היום קרה משהו במדינה - שום דבר לא מזיז לנו. זה נראה כאילו אנחנו פותחים עוד ערוץ טלוויזיה ועוד ערוץ טלוויזיה, זה נראה כאילו זה חלק מהיום-יום שלנו, חלק מובן מאליו. אנחנו מאבדים את כל הרגישות שיש לנו כבני-אדם.
       
       שמעתי היום שהגדילו את סל התרופות. אנחנו יודעים על אנשים מבוגרים חולים, אבל אינם הולכים לקחת את התרופות שלהם. מדוע? אלה אותם אנשים שאין להם מה לאכול, אין להם במה לשלם לרופא ואין להם כסף לקחת תרופות, ולכן הם נשארים בבית. ודאי שהעלות שלהם הרבה יותר גבוהה. 
       
       כשאנחנו לוקחים ילדים עם תת-תזונה, הרי בסופו של דבר הם באים לבתי-החולים, והטיפול בהם יותר יקר. במדינה שילדים הולכים רעבים, זה לא רק דוח עוני, אלא תעודת עניות למדינת ישראל ולאחראים עליה. מדברים כל הזמן על צמיחה, אבל האם כל האנשים האלה ניגשים למכולת ואומרים, יש צמיחה, תנו לנו אוכל? מה זה הסיפור הזה שאנחנו שומעים שיש מקומות מסוימים שבהם אמהות נכנסות לסופרמרקט ולוקחות אוכל ומחלקות. זה כמו בימים של רובין הוד. איזה מין דבר זה?
       
       לכן אני אומרת, שתמיד היתה הקואליציה והגועליציה ומוכנים לשלם. קודם באים ומשכנעים אותנו שאין, וכל העובדים במדינת ישראל צריכים לתרום כסף, אבל פתאום אנחנו שומעים שנותנים כך סתם 400 מיליון. מחר אני לא יודעת מה יהיה, ומדברים על עוד מיליארד ועוד חצי מיליארד, אבל לילדים האלה אין מה לאכול ולהם לא נותנים, אלא אומרים שההורים שלהם יעבדו. 
       
       לכן, אני אומרת שאם כבר מחלקים, אז גם בתור הזה יש סדר עדיפויות. קודם כול שיחלקו לילדים, לחולים - לאלה שצריכים לקבל תרופות - ולזקנים. הגיע הזמן שיעשו סדר עדיפויות. תודה.
       
היו"ר חמי דורון:
       
       תודה רבה לחברת הכנסת אילנה כהן.  חבר הכנסת ג'מאל זחאלקה, ואחריו - חבר הכנסת עבד-אלמאלכ דהאמשה. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, שר האוצר דיבר על המשולש שיוצר עוני – מונופולים או עובדי הנמלים, הקצבאות, ואת הדבר השלישי אני לא זוכר. אף חבר כנסת לא זוכר מה הוא אמר. הוא בעצם אומר זאת על כל דבר. אם ידברו על תאונות דרכים, הוא יאשים את המונופולים שלא מאפשרים להכניס לארץ חלקי חילוף בזמן. הוא ידבר גם על הקצבאות שמאפשרות לאנשים לקנות מכוניות. כמובן, גם מכונית ה"יגואר" המפורסמת שלו תיכנס לעניין. אפילו במכת הארבה הוא יאשים את המונופולים ואת הקצבאות. כל דבר אצלו זה מונופולים וקצבאות. זה מסביר כל דבר בעולם.
       
       האמת היא שיש משולש אחר שיוצר עוני, וזה הכיבוש, התאצ'ריזם והעוני בצלע השלישית. בלי שתהיה לממשלה הזאת מדיניות שונה בנושא המדיני, אי-אפשר להוציא את המשק מהמצב שבו הוא נמצא. כשמשקיעים הון עתק בהתנחלויות, 100 מיליארד שקל, כשמוציאים הון עתק על קניית מטוסים וכלי משחית למיניהם, ודאי שלא יישאר מספיק כסף להילחם בעוני. 
       
       כששר האוצר מצהיר במפורש שהוא רוצה לקצץ בקצבאות, שהוא רוצה שוק חופשי שבו תינתן אותה זכות לבן צפון תל-אביב העשיר והמדושן וגם לבן איזה כפר ערבי להיות מנכ"ל בנק הפועלים, אנחנו יודעים מי יגיע למשרה הזאת ולכל משרה אחרת. כשהמדיניות היא הרס מדיניות הרווחה, ודאי שזה יוצר עוני. אלה הסיבות האמיתיות לעוני, שלא יספרו לנו סיפורי סבתא ודמגוגיה. שר האוצר בורח מהשאלות האמיתיות. 
       
       יש גורם נוסף שמוסיף עוד יותר לעניין העוני, וזה האפליה המבנית והמכוונת. כשבאופן טבעי העניים נעשים יותר עניים, כתוצאה ממדיניותו של שר האוצר. הוא דוחף חלקים נוספים של האוכלוסייה הערבית אל מתחת לקו העוני על-ידי מדיניות מכוונת של אפליה. אנחנו לא רואים בתקציב שום סימן לתיקון העוול נגד האוכלוסייה הערבית, והתוצאה היא שכמעט 50% מהציבור הערבי נמצאים מתחת לקו העוני, וזו קטסטרופה חברתית. תודה רבה. 
       
היו"ר חמי דורון:
       
       תודה רבה. חבר הכנסת עבד-אלמאלכ דהאמשה, בבקשה. אחרונת הדוברים - חברת הכנסת מרינה סולודקין. שלוש דקות לרשותך, אדוני. בבקשה.

עבד-אלמאלכ דהאמשה (רע"ם):
       
       כבוד היושב-ראש, ממשלה שכרגיל איננה – אולי הפעם יש להם סיבות טובות יותר להיעדר, אבל תמיד היו סיבות - - -

היו"ר חמי דורון:
       
       השר הנגבי נמצא באולם.

עבד-אלמאלכ דהאמשה (רע"ם):
       
       השר נמצא בפתח. בסדר. יש כמובן שיחות למי לתת, עם מי להעביר, את מי לקנות, את מי למכור. מוכרים את שינוי עכשיו, כנראה בנזיד עדשים – קונים את החרדים: 300 מיליון, 290 מיליון אפילו. פתאום יש כסף. לסחר-מכר הזה יש תקציב. 
       
       עמד פה שר האוצר לפני דקות אחדות, ובמצח נחושה דיבר על הקשישים, על העניים. תראו מי מדבר – מי שקיצץ לרוחב את כל הקצבאות: גם לעשירים, גם לעניים, גם לזקנים, גם לילדים, גם לנכים. הרי כל המדיניות שלו היא רק קיצוצים. יש מגזר אחד בחברה שהרוויח: העשירים. בעיקר המאיון העליון. הוא בא אלינו ואומר שהוא רוצה לעזור לקשישים. אנחנו רואים שלא רק לקשישים. אנשים סתם – הציבור המוכה ביותר בחברה, לא הקשישים דווקא, אלא החולים – החולים לא מוצאים תרופות. החולים, שבמקרים רבים הם מקבלי קצבאות וחיים על קצבאות, הקצבה כבר לא מספיקה להם. מחצית הקצבה, שלושת-רבעי הקצבה, כל הקצבה, וכמה קצבאות לפעמים, כשמדובר בתרופה שהיא לא בסל התרופות, לא מספיקים כדי לקנות תרופות. 
       
       שר האוצר מדבר על צמיחה. באמת יש צמיחה – צמיחת העוני. על המס שהוא דיבר, שנתן לנו רק בשבוע הזה, השבוע שנגמר – בשבוע שעבר ניתן הדוח על העוני. יותר מ-50% מכלל המשפחות חיות מתחת לקו העוני. יותר מ-50% מהילדים ובני-הנוער נמצאים מתחת לקו העוני. כשמסתכלים על המגזר הערבי – ואני לא רוצה לדבר על המגזר החרדי, כי שם יש מי שידבר – רואים שזה הרבה יותר - - -
       
משה גפני (יהדות התורה):
       
       גם אתה חרדי.
       
עבד-אלמאלכ דהאמשה (רע"ם):
       
       אני חרדי מהצד האחר. בזה שאנחנו חרדים לאלוהים ולדת, אנחנו שותפים. חוץ מזה, הכול שונה. מה תעשה? אתם עכשיו קונים ממשלה, מוכרים לכם כסף - - -

היו"ר חמי דורון:
       
       אני חילוני חרד.
       
משה גפני (יהדות התורה):
       
       אבל מקפחים אותנו בצורה שווה.
       
עבד-אלמאלכ דהאמשה (רע"ם):
       
       מקפחים אתכם בדברים אחרים. הלוואי שזה היה בצורה שווה. הייתי מוכן להמר. הייתי רוצה שכל ילד ערבי יקבל כמו כל ילד חרדי; שהערבים יקבלו כמו החרדים, גם בקצבאות, גם בתקציבים, גם בחינוך. הוא הציע לי עסקה, ואני קיבלתי אותה, אדוני. אני מוכן. אני בטוח שתהיה הרבה פחות אפליה. נכון שבשני המקרים יש אפליה, אבל החרדים הרבה פחות נותנים להפלות אותם מאשר אנחנו. 
       
       לכן הממשלה הזאת ראויה לאי-אמון. אנחנו נצביע אי-אמון, והממשלה הזאת ראוי לה ללכת שעה אחת קודם. תודה רבה.
       
היו"ר חמי דורון:
       
       תודה רבה. חברת הכנסת מרינה סולודקין, אחרונת הדוברים. בבקשה. חמש דקות לרשותך. בבקשה, גברתי.

מרינה סולודקין (הליכוד):
       
       כבוד היושב-ראש, כנסת נכבדה, דוח העוני הנדון היום בכנסת מציג תמונה קשה וכואבת של החברה הישראלית בתחילת המאה ה-21. מספר המשפחות החיות מתחת לקו העוני, הסובלות מצוקה קשה ואפילו רעב, עולה בהתמדה. המגמה השלילית הזאת נמשכת זה העשור השני ברציפות, וכנראה היא לא תלויה בממשלות המתחלפות. הן בתקופות של שלטון השמאל הן בתקופות של שלטון הימין המשק הישראלי אינו מסוגל להעניק אפשרויות של עבודה ופרנסה בכבוד לכל אזרחי המדינה. 
       
       אחת הסיבות העיקריות לכך היא לדעתי ההסתגלות האטית למדי של המשק לכלכלה העולמית של עידן הגלובליזציה. דווקא בתקופה זו - - -

היו"ר ראובן ריבלין:
       
       חבר הכנסת שמחון, חברת הכנסת סולודקין נמצאת פה על הבמה ורוצה להסביר את דבריה. מה זה?
       
מרינה סולודקין (הליכוד):
       
       תודה רבה. דווקא בתקופה זו אנחנו זקוקים לתכנון כלכלי וחברתי נבון לטווח הבינוני ולטווח הארוך. התכנון הזה כמעט לא קיים היום. אי-יציבות פוליטית והסכסוך המזוין שנמשך שנים רבות אינם מאפשרים להעביר את הרפורמות הנדרשות בכלכלה. לכן, אני מכריזה שדוח העוני לא יכול לשמש אמתלה לאי-אמון וגם לא להפלת הממשלה. הפלת הממשלה עכשיו רק תגביר את האי-יציבות ותפסיק את היוזמות והרפורמות ההכרחיות של ממשלת שרון השנייה. 
       
       בין הרפורמות האלה: השקעה מסיבית בתשתיות, כגון רכבת ישראל; צמצום מספר העובדים הזרים; הפרטת הסקטור הממשלתי והקטנת מספר העובדים בו. גם הניסיון העיקש להוריד את הגירעון התקציבי ראוי לשבח. 
       
       מן הצד השני, שר האוצר בנימין נתניהו שוכח לעתים קרובות שאין למדינת ישראל משאבי טבע וכוח פיננסי כמו לארצות-הברית. אנחנו ממשיכים לקלוט עלייה מכל קצוות תבל, וגם המלחמה בטרור דורשת משאבים רבים. לכן, אי-אפשר לסמוך אך ורק על כוחות השוק כתרופת פלא לכל המחלות. אי-אפשר להשתמש רק בתורתו של האייק ולשכוח שבזמן מלחמת הישרדות אנחנו זקוקים למרשמים מבית-היוצר של קיינס. ראו את הניסיון האמריקני בתקופת השפל הגדול במלחמת העולם השנייה. בכל שבוע אני נאלצת להזכיר את זה לשר האוצר בישיבות סיעת הליכוד. 
       
       שר האוצר דיבר היום על בריחת ההון בשל המסים הגדולים והגבוהים. השאלה היא מדוע הוא לא מפחד מבריחת ההון האנושי. אני חייבת להגיד שביטול ההטבות – זכויות העולים – לפני כשנה כבר גרם למאזן עלייה שלילי בשנת 2004, זו הפעם הראשונה מאז מלחמת יום הכיפורים. דוגמה לרפורמות ההרסניות היא המצב בענף הבנייה. ביטול מענקי המשכנתאות באזור הפריפריה עצר הן את מכירת הדירות באזורים הללו והן את הבנייה למגורים בכלל. 
       
       אני מציעה לתקן את הליקויים האלה בתקציב 2005. עם זאת, אני משוכנעת שממשלה יציבה היא תנאי הכרחי ליציאה מהמשבר, לצמיחת המשק ולפתרון בעיית העוני, ולכן אתמוך בממשלה בהצבעת האי-אמון הזאת. תודה.

היו"ר ראובן ריבלין:
       
       אני מאוד מודה לחברת הכנסת סולודקין. רבותי חברי הכנסת, נא לשבת. אם תסביר לחבר הכנסת איתן מה אמרתי, כדי שיואיל לשבת, כי הוא לא שומע.  נא לשבת, רבותי השרים, חברי הכנסת. השר הנגבי, בבקשה, ברשותך. 
       

דברי יושב-ראש הכנסת 
לזכרו של חבר הכנסת והשר לשעבר רפאל איתן, זיכרונו לברכה


היו"ר ראובן ריבלין:
       
       חברות וחברי הכנסת, אדוני ראש הממשלה, חברי הממשלה, בשבוע שעבר טבע בימה הסוער של אשדוד רפאל איתן, זיכרונו לברכה. נכבד את זכרו בקימה. 
       
       (חברי הכנסת מכבדים בקימה את זכרו של המנוח.)

היו"ר ראובן ריבלין:
       
	נא לשבת. 
       
       רב-אלוף במילואים רפאל איתן היה חבר הכנסת, שר החקלאות ושר לאיכות הסביבה, סגן ראש הממשלה ומנהיג תנועה, תנועת צומת. לחייליו, ולכל אלה שהיו תחת פיקודו, היה רפול לסמל; דמות לחיקוי ולהערצה, לעוז רוח ואומץ הלב. רפול היה אהוב ונערץ על רבים. דמותו של לוחם אמיץ עשוי ללא חת, חייל של עבודת אדמה ושל גבורת המלחמה. מלחמות רבות עבר בחייו, ומכולן יצא מנצח. גם במותו נלחם, נלחם בגלי הים, אולם הגלים הסוערים הכריעו את הסלע האיתן הזה. 
       
       רפול, צבר שורשי, היה איש האדמה שנקרא להגן על ארצו, קם והלך. כל פגישה אתו היתה פגישה עם ארץ-ישראל. 
       
       את דגל הלאום שכאן, ליד דוכן הנואמים, התקין רפול, לאחר שהעיר את תשומת לבה של הכנסת כולה, עם הגיעו לכנסת, כי מעל בימת הכנסת אין דגל ישראל. את המוט שייף בנגרייה שלו בתל-עדשים. יהי זכרו ברוך.
       
       הכנסת, רבותי, תקיים בחודש הבא ישיבת אבל מיוחדת לזכרו של השר וחבר הכנסת רפאל איתן במלאות שלושים להסתלקותו. תודה רבה. 

       
הצעות סיעות עבודה-מימד, ש"ס ועם אחד להביע אי-אמון בממשלה בשל: 
1. דוח העוני והפגיעה הקשה בציבור הגמלאים; 
2. הנתונים הקשים בדוח העוני, החשש להרעבה בקרב ילדי ישראל והורדת 
    100,000 איש משכבת הביניים אל מתחת לקו העוני;
3. דוח העוני, מצוקת הקשישים והמשך גידול הפערים החברתיים 

       
היו"ר ראובן ריבלין:
       
       רבותי חברי הכנסת, שלא באותו עניין, אנחנו עוברים להצבעה. 
       
נסים זאב (ש"ס):
       
       אדוני, מה עם תשובת הממשלה?
       
היו"ר ראובן ריבלין:
       
       הממשלה השיבה על ההצעה של מי שייצג אותך, ראש תנועת ש"ס; הוא היה על הבמה, והשר נתניהו השיב לו ממושכות. הממשלה יכולה לסכם את הדיון אם רצונה בכך. אם אין רצונה בכך, היא לא מסכמת. חבר הכנסת זאב, אדוני רוצה לסכם במקום הממשלה? 
       
       רבותי חברי הכנסת, הממשלה לא ביקשה להשיב ולסכם את הדיון. אנחנו עוברים להצבעות. אדוני יושב-ראש הקואליציה, גברתי יושבת-ראש סיעת האופוזיציה, אפשר להתחיל בהצבעות, יקירי? אפשר להתחיל? תודה רבה. 
       
       ובכן, אנחנו עוברים להצבעה. הצעת סיעת העבודה-מימד להביע אי-אמון בממשלה בשל דוח העוני שפורסם והפגיעה הקשה בציבור הגימלאים - אני מבקש להצביע. נא להצביע. מי בעד, מי נגד, מי נמנע?
       
יצחק הרצוג (העבודה-מימד):
       
       שמית.
       
היו"ר ראובן ריבלין:
       
       שמית - לא ביקשת. בפעם הבאה. 
       

הצבעה מס' 1
       
בעד הצעת סיעת העבודה-מימד להביע אי-אמון בממשלה - 45
נגד – 46 
נמנעים –  7
הצעת סיעת העבודה-מימד להביע אי-אמון בממשלה לא נתקבלה.
       
היו"ר ראובן ריבלין:
       
       45 בעד, 46 נגד, שבעה נמנעים. הצעת האי-אמון של סיעת העבודה-מימד להביע אי-אמון בממשלה לא נתקבלה. 46 נגד -  אני מצטער, יושב-ראש האופוזיציה, אני תורה בירושלים לא למדתי, אבל חשבון לימדו אותי מורי. מה אני יכול לעשות. 
       
       רבותי, הצעת סיעת שינוי להביע - - - 
       
אופיר פינס-פז (העבודה-מימד):
       
       אל תקדים את המאוחר.
       
היו"ר ראובן ריבלין:
       
       רבותי, כל אחד והפרויד שלו, ואני בסך הכול היתה לי טעות פונטית. ש"ס ושינוי מתחילים שניהם בשי"ן. 
       
       הצעת סיעת ש"ס להביע אי-אמון בממשלה בשל הנתונים הקשים בדוח העוני, החשש להרעבה בקרב ילדי ישראל והורדת 100,000 איש משכבת הביניים אל מתחת לקו העוני - נתקבלו אצלי 20 חתימות המבקשות הצבעה שמית, ולכן אנחנו נתחיל בהצבעה שמית. אדוני המזכיר, האם אתה מוכן? חבר הכנסת זאב, נא לשבת. ראש סיעת שינוי. 
       
       זה שאתה לא ביקשת, אתה צודק. הקואליציה יכולה לבקש. כל 20 חברי כנסת יכולים להגיש בקשה. אני מבקש להוסיף שם. חבר הכנסת יצחק הרצוג, סיעה בת 19 אינה נחשבת לסיעה שיכולה להגיש רק 20 חתימות. תחתים עוד אחד, זה הכול. תודה רבה. יש בידי 20 חתימות. אין צורך שיהיו מהאופוזיציה והקואליציה. יכולים לחבור להם 20 חברי כנסת ולבקש הצבעה שמית וכך יהיה. אדוני המזכיר, נא להצביע. 
       
מזכיר הכנסת אריה האן:
(קורא בשמות חברי הכנסת)
       
       קולט אביטל	-  	בעד	
       רוחמה אברהם	- 	נגד	
       יולי-יואל אדלשטיין	- 	נגד	
       יעקב אדרי	- 	נגד	
       אהוד אולמרט	- 	אינו נוכח	
       חיים אורון	-	נמנע
       זבולון אורלב	-	בעד
       דוד אזולאי	-	בעד
       ישראל אייכלר	-	בעד
       דליה איציק	-	בעד
       אפי איתם	-	אינו נוכח
       מיכאל איתן	-	נגד
       אריה אלדד	-	בעד
       בנימין אלון	-	בעד
       טלב אלסאנע	-	בעד
       אלי אפללו	-	אינו נוכח
       גלעד  ארדן	-	נגד
       אורי יהודה אריאל	-	בעד
       זאב בוים	-	נגד
       נעמי בלומנטל	-	נגד
       בנימין בן-אליעזר	-	בעד
       אלי בן-מנחם	-	בעד
       שלמה בניזרי	-	בעד
       דניאל  בנלולו	-	נגד
       רוני בר-און	-	נגד
       רומן ברונפמן	-	נמנע
       רוני בריזון	-	נגד
       ויקטור בריילובסקי	-	נגד
       מוחמד ברכה	-	בעד
       עזמי בשארה	-	אינו נוכח
       ענבל גבריאלי	-	אינה נוכחת
       מיכאל גורלובסקי	-	נגד
       זהבה גלאון	-	נמנעת
       גילה גמליאל	-	נגד
       משה גפני	-	בעד
       עבד-אלמאלכ דהאמשה	-	בעד
       נסים דהן	-	בעד
       חמי דורון	-	אינו נוכח
       אברהם הירשזון	-	נגד
       צחי הנגבי	-	נגד
       צבי הנדל	-	בעד
       יצחק הרצוג	-	אינו נוכח
       מגלי והבה	-	נגד
       אבשלום וילן	-	נמנע
       מתן וילנאי	-	בעד
       יצחק  וקנין	-	בעד
       נסים זאב	-	בעד
       ג'מאל זחאלקה	-	בעד
       אליעזר זנדברג	-	נגד
       יחיאל חזן	-	נגד
       רשף  חן	-	נגד
       ואסל טאהא	-	בעד
       אחמד טיבי	-	בעד
       דוד טל	-	אינו משתתף בהצבעה
       יגאל יאסינוב	-	נגד
       שאול יהלום	-	בעד
       אליהו ישי	-	בעד
       אהוד יתום	-	נגד
       דני יתום	-	בעד
       איתן כבל	-	בעד
       אילנה כהן	-	בעד
       אליעזר כהן	-	בעד
       אמנון כהן	-	אינו נוכח
       יצחק כהן	-	בעד
       רן כהן	-	נמנע
       משה כחלון	-	נגד
       חיים כץ	-	נגד
       ישראל כץ	-	נגד
       אתי לבני	-	אינה נוכחת
       ציפי לבני	-	נגד
       לימור לבנת	-	נגד
       דוד לוי	-	אינו נוכח
       יצחק לוי	-	בעד
       אילן ליבוביץ	-	נגד
       יעקב ליצמן	-	בעד
       עוזי לנדאו	-	נגד
       יוסף לפיד	-	נגד
       גאלב מג'אדלה	-	בעד
       עסאם מח'ול	-	בעד
       מיכאל מלכיאור	-	בעד
       עמרם מצנע	-	אינו נוכח
       יעקב מרגי	-	אינו נוכח
       יהודית נאות	-	אינה נוכחת
       משולם נהרי	-	בעד
       מיכאל נודלמן	-	אינו נוכח
       דני נוה	-	נגד
       אורית נוקד	-	בעד
       לאה נס	-	נגד
       בנימין נתניהו	-	נגד
       מרינה סולודקין	-	נגד
       ניסן סלומינסקי	-	בעד
       אפרים סנה	-	בעד
       גדעון סער	-	נגד
       גדעון עזרא	-	נגד
       מל פולישוק-בלוך	-	נגד
       אברהם  פורז	-	נגד
       אופיר פינס-פז	-	בעד
       גילה פינקלשטיין	-	בעד
       מאיר פרוש	-	אינו נוכח
       יוסף פריצקי	-	אינו נוכח
       שמעון פרס	-	בעד
       יאיר פרץ	-	בעד
       עמיר פרץ	-	בעד
       איוב קרא	-	נגד
       אברהם רביץ	-	בעד
       ראובן ריבלין	-	נגד
       חיים רמון	-	אינו נוכח
       אהוד רצאבי	-	נגד
       מיכאל רצון	-	נגד
       אברהם בייגה שוחט	-	בעד
       יובל שטייניץ	-	נגד
       מאיר שטרית	-	נגד
       יורי שטרן	-	אינו נוכח
       אילן שלגי	-	נגד
       סילבן שלום	-	אינו נוכח
       שלום שמחון	-	בעד
       אריאל שרון	-	נגד
       עמרי שרון	-	נגד
       יוסי שריד	-	נמנע
       יולי תמיר	-	בעד
       

היו"ר ראובן ריבלין:
       
       לקרוא קריאה שנייה. הנה, אני רואה את יורי שטרן פה, אני רואה את אתי לבני.
       
מזכיר הכנסת אריה האן:
(קורא בשמות חברי הכנסת)
       
       אני עובר לקריאה שנייה.
       
       אהוד אולמרט	-	אינו נוכח
       אפי איתם	-	אינו נוכח
       אלי אפללו	-	אינו נוכח
       עזמי בשארה	-	אינו נוכח
       ענבל גבריאלי	-	נגד
       חמי דורון	-	נגד
       יצחק הרצוג	-	בעד
       אמנון כהן	-	אינו נוכח
       אתי לבני	-	נגד
       דוד לוי		-	אינו נוכח
       עמרם מצנע	-	אינו נוכח
       יעקב מרגי	-	אינו נוכח
       יהודית נאות	-	אינה נוכחת
       מיכאל נודלמן	-	אינו נוכח
       מאיר פרוש	-	אינו נוכח
       יוסף פריצקי	-	אינו נוכח
       חיים רמון	-	בעד
       יורי שטרן	-	בעד
       סילבן שלום 	-	אינו נוכח

       האם יש מישהו באולם שטרם הצביע? אין. תודה רבה.

היו"ר ראובן ריבלין:
       
       רבותי, בתום ספירת הקולות והודעה על תוצאות ההצבעה אנחנו עוברים מיד להצבעת אי-אמון אלקטרונית מטעם סיעת עם אחד. רבותי, נא לשבת, נא לתפוס את מקומותיכם. קשה מאוד במהומה כזאת לקיים הצבעה שמית.
       
       רבותי, חבר הכנסת צבי הנדל טוען כי הצבעתו לא נקלטה קודם לכן. אינני משנה את תוצאות ההצבעה, היה צריך להודיע לי על כך על-אתר. אינני משנה את תוצאות ההצבעה, אבל גם כך ההצעה לא נתקבלה בגלל התיקו, והמוציא מהממשלה עליו הראיה. 
       
       האם סיעת יחד מבקשת לנמק את הימנעותה? בבקשה. 
       
קריאות:
       
       אחרי ההצבעה.
       
היו"ר ראובן ריבלין:
       
       אני לא צריך לומר לכם שבכל הצבעה כל סיעה יכולה להימנע ולנמק.
       
       ובכן, רבותי חברי הכנסת, בעד - 51, נגד -  49, נמנעים - 8. אני קובע שרוב המצביעים היו בעד, אבל הצעת האי-אמון לא התקבלה - - 

נסים דהן (ש"ס):
       
       - - -
       
היו"ר ראובן ריבלין:
       
       חבר הכנסת דהן, אל תפריע לי ואל תעזור לי.
       
       - - שכן הצבעת אי-אמון צריכה להיות הצבעה שבה יש רוב חברי הכנסת. רבותי חברי הכנסת, נא לשבת. חבר הכנסת אופיר פינס, אני לא אאפשר לך להצביע. 
       
       ההצבעה עכשיו היא אלקטרונית. רבותי חברי הכנסת, נא לשבת.
       
       
       
הצבעה מס' 2
       
בעד הצעת סיעת עם אחד להביע אי-אמון בממשלה – 50
נגד – 47
נמנעים – 5
       

היו"ר ראובן ריבלין:
       
       אני קובע שהרוב הצביע בעד, אבל אין רוב מספיק כדי להביע אי-אמון בממשלה. 
       
       תמה ההצבעה בנושא זה. רבותי חברי הכנסת, סדר-יום ארוך לפנינו. 
       
       סיעת יחד נמנעה כמקשה אחת ולא השתתפה בדיון, היא יכולה לומר את דבריה מעל במת הכנסת. חמש דקות לרשותך. בבקשה, אדוני.
       
חיים אורון (יחד):
       
       אדוני היושב-ראש, חברי הכנסת, סיעת יחד החליטה להימנע בהצבעת האי-אמון בממשלה היום. לא יכולנו וגם לא רצינו לחבור למפלגת העבודה כאשר היא בעצם עושה מהלכים להיכנס לממשלה שאותה היא רוצה להפיל היום; לש"ס שמעלה את המחירים במשא-ומתן על תמיכה או הימנעות בתקציב - - -
       
היו"ר ראובן ריבלין:
       
       רק רגע. רבותי חברי הכנסת, אני לא אאפשר כאן דיונים זוטא. סיעת ש"ס, יחד עם יושב-ראש הקואליציה, נא לצאת החוצה אם אתם רוצים לדבר. רבותי הסדרנים, נא לפזר את כינוס חברי הכנסת. נא לפזר. רבותי הסדרנים, אם הם לא מבינים, נא להזיז אותם. לא להתחשב בשום דבר. להזיז אותם. 
       
חיים אורון (יחד):
       
       אדוני היושב-ראש, חברי הכנסת, סיעת יחד החליטה להימנע בהצבעת האי-אמון בממשלה היום. לא יכולנו וגם לא רצינו לחבור למפלגות שהגישו אי-אמון מטעמים שונים, אבל כולן יחד מאוד מאוד בדקו שמא עלול להיווצר רוב והאי-אמון הזה יתממש. הייתי מספר לכם על כמות הטלפונים שקיבלנו בשביל לדעת אם אנחנו נאמנים לעמדתנו עד הסוף. מפלגת העבודה רואה באי-אמון הזה חלק מהתהליכים לכניסה לממשלה, שהיא מביעה לה אי-אמון. ש"ס מעלה ומורידה מחירים לצורך הצבעה או הימנעות על התקציב.
       
משולם נהרי (ש"ס):
       
       הוא מדבר כמו רוכל. 
       
היו"ר ראובן ריבלין:
       
       חברי הכנסת מש"ס, אתם אמרתם את דבריכם ועכשיו הוא מדבר. 
       
חיים אורון (יחד):
       
       פתאום האיחוד הלאומי נעשו מגיני העניים, כאשר הם תומכים במדיניותו של שר האוצר הרבה יותר ממנו עצמו. האיחוד הלאומי, ברור, רוצה להפיל את הממשלה על כל נושא, העיקר שלא תתבצע ההתנתקות. אנחנו החלטנו ונעמוד מאחורי דברינו. אנחנו לא חלק מהמשחק הזה. אין מחיר ואנחנו לא תובעים מחיר עבור תמיכתנו בהתנתקות. אנחנו נצביע נגד תקציב המדינה, כי אנחנו חושבים שהתקציב הזה רע ומייצג מדיניות ותפיסת עולם שאנחנו דוחים מכול וכול, וניאבק בה בכל מקום אפשרי. 
       
       אבל אנחנו, אדוני ראש הממשלה, לא ניתן סיבה ואפילו לא תירוץ כדי שתוכנית ההתנתקות, שאנחנו תומכים בה, לא תתממש. לא סיבה כפי שרוצים אלה שרוצים שהיא תיפול ולא תירוץ כפי שאולי מישהו רוצה לבוא ולומר: אין לי רוב וגם השמאל לא תמך בי. 
       
       אני מאוד מקווה, אדוני ראש הממשלה, שתוכנית הנסיגה מרצועת-עזה ומצפון השומרון תתממש בהקדם האפשרי ותוכנית שנולדה כמהלך חד-צדדי תהפוך בימים הקרובים מתוכנית חד-צדדית לתוכנית המתממשת בהידברות ובשיתוף פעולה עם הרשות הפלסטינית, עם מי שייבחר לעמוד בראשה, ובעצם תהיה שלב ראשון בהתחלת ביצוע מפת הדרכים והסכם שלום בינינו לבין הפלסטינים, הסכם שחלק גדול מאלה שהיום הביעו אי-אמון בממשלה וחלק מאלה שהביעו אמון בממשלה יעשו כל דבר כדי שהוא לא יתממש. 
       
       אנחנו נמצאים בבית הזה בשביל להמשיך ללחום באופן נאמן גם על צדק חברתי, גם על תקציב מדינה אחר וגם על תהליך שלום עם השותף הפלסטיני שלנו. תודה רבה. 
       
היו"ר ראובן ריבלין:
       
       תודה רבה לחבר הכנסת חיים אורון. תם הדיון בהצעות האי-אמון. 
       

הצעת חוק שירות ביטחון (הוראת שעה) (תיקון מס' 8), התשס"ה-2004 
       ["דברי הכנסת", חוברת ז', עמ'   . ]
(קריאה ראשונה)

היו"ר ראובן ריבלין:
       
       אנחנו ממשיכים בסדר-היום. חברי הכנסת, אדוני יושב-ראש הקואליציה וגברתי מהאופוזיציה, אני עובר לסדר-היום וכולו הצבעות. 
       
       הצעת חוק שירות ביטחון (הוראת שעה) (תיקון מס' 8) - הצבעה. הדיון בקריאה ראשונה הסתיים, ואם לממשלה אין מה לומר אנחנו נעבור מייד להצבעה. 
       
       רבותי חברי הכנסת, אנחנו מצביעים בקריאה ראשונה על הצעת חוק שירות ביטחון (הוראת שעה) (תיקון מס' 8), התשס"ה-2004. נא להצביע. 
       
הצבעה מס' 3
       
בעד ההצעה להעביר את הצעת החוק לוועדה – 45
נגד – 10
נמנעים – 5
ההצעה להעביר את הצעת חוק שירות ביטחון (הוראת שעה) (תיקון מס' 8), 
התשס"ה-2004, לוועדת החוץ והביטחון נתקבלה.  
       
היו"ר ראובן ריבלין:
       
       45 בעד, עשרה נגד ושני נמנעים. אני קובע שהצעת חוק שירות ביטחון (הוראת שעה) (תיקון מס' 8) עברה בקריאה ראשונה ותעבור לוועדת החוץ והביטחון על מנת להכינה לקריאה שנייה ושלישית. תודה רבה. 

       
המלצת הוועדה המשותפת של ועדת החוץ והביטחון וועדת החוקה, 
חוק ומשפט להיענות לבקשת הממשלה לחזור ולהכריז על 
מצב חירום לתקופה של שישה חודשים נוספים 
       ["דברי הכנסת", חוברת ז', עמ'   .]

היו"ר ראובן ריבלין:
       
       אנחנו עוברים לנושא הבא: המלצת הוועדה המשותפת לוועדת החוץ והביטחון ולוועדת החוקה, חוק ומשפט לחזור ולהכריז על מצב חירום לתקופה של שישה חודשים נוספים, עד ליום ו' בסיוון התשס"ה, 13 ביוני 2005 למניינם. 
       
       רבותי חברי הכנסת, נא להצביע. 
       
הצבעה מס' 4
       
בעד הצעת הוועדה המשותפת – 57
נגד – 10
נמנעים – 5
הצעת הוועדה המשותפת של ועדת החוץ והביטחון וועדת החוקה, חוק ומשפט להיענות לבקשת 
הממשלה לחזור ולהכריז על מצב חירום לתקופה של שישה חודשים נוספים, נתקבלה. 
       
היו"ר ראובן ריבלין:
       
       57 בעד, עשרה נגד ושני נמנעים. אני קובע שהמלצות הוועדה המשותפת לוועדת החוץ והביטחון ולוועדת החוקה בנושא הכרזת מצב חירום לתקופה של שישה חודשים נוספים, עד 13 ביוני 2005 למניינם, נתקבלה. 

       
המצב ברשות הפלסטינית לאחר עידן ערפאת
       ["דברי הכנסת", חוברת ז', עמ'   . ]

היו"ר ראובן ריבלין:
       
       רבותי חברי הכנסת, אנחנו עוברים לסיכום הדיון ולהצעות סיכום מטעם הסיעות על המצב ברשות הפלסטינית לאחר עידן ערפאת. כבוד סגן שר הביטחון יסכם את הדיון, ולאחר מכן יובאו הצעות הסיכום. 
       
סגן שר הביטחון זאב בוים:
       
       אדוני היושב-ראש, חברי הכנסת, הדיון על המצב ברשות הפלסטינית לאחר עידן ערפאת נערך על-פי סעיף 86(א) לתקנון הכנסת, ואני מבקש, ברשותך, אדוני היושב-ראש, לפתוח את דברי בציטוט מדבריו של ראש הממשלה בישיבת הממשלה ב-7 בנובמבר 2004. כך אמר ראש הממשלה: "אם בעתיד תקום הנהגה פלסטינית אחרת, אשר תבצע ברצינות את התחייבויותיה על-פי מפת הדרכים, ובראש ובראשונה תילחם בטרור ותחסל את תשתיותיו, יחודש עם אותה הנהגה המשא-ומתן המדיני על-פי מפת הדרכים. אם תקום הנהגה אחרת, רצינית, אחראית, המקיימת את התחייבויותיה, ייתכן בהחלט כי אז תיווצר ההזדמנות הנאותה לתאם עם הנהגה זו מהלכים שונים ואף לחדש עמה את המשא-ומתן המדיני. לא מדובר בהנהגה שתכריז או תודיע, אלא בהנהגה שתבצע את הבאת הטרור לקצו".
       
       חברי הכנסת, עדיין לא ברור כיצד תיראה ההנהגה הפלסטינית העתידית. הם נערכים לקיום בחירות וישראל נערכת על מנת לסייע להם לקיים את הבחירות בצורה נאותה. נעשית עבודת מטה מקיפה בנושא, היא תוצג בעתיד הקרוב לראש הממשלה, ואחריה תגובש המדיניות של ישראל בנושא. עד כאן. 
       
היו"ר ראובן ריבלין:
       
       תודה רבה לסגן שר הביטחון. 
       
       רבותי, את הצעות הסיכום של סיעות הליכוד, שינוי, ש"ס ומפד"ל יציג יושב-ראש הקואליציה, חבר הכנסת גדעון סער. בבקשה, אדוני. 
       
גדעון סער (הליכוד):
       
       אדוני היושב-ראש, כנסת נכבדה, הצעת סיכום מטעם סיעות הליכוד, שינוי, ש"ס ומפד"ל: 
       
       ערפאת הוביל את העם הפלסטיני במשך ארבעה עשורים בדרך הטרור, שנאת ישראל והמלחמה במדינת ישראל. הוא היה מכשול להתקדמות לעבר פתרון הסכסוך. הכנסת מקווה שההנהגה החדשה שיבחרו הפלסטינים תפעל למען רפורמות משמעותיות ברשות הפלסטינית, תתנער מהטרור, מהאלימות ומההסתה, תיאבק בהם ותפעל למען הפיוס בין העמים. 

היו"ר ראובן ריבלין:
       
       תודה. סיעת העבודה – יציג חבר הכנסת יצחק הרצוג. 

יצחק הרצוג (העבודה-מימד):
       
       הצעת סיכום מטעם סיעת העבודה: 
       
       סיעת העבודה סבורה, כי המצב המדיני מעניק חלון הזדמנויות מדיני שאסור להחמיצו, וכי על ממשלת ישראל לתת סיכוי מרבי להליך הדמוקרטי ברשות הפלסטינית, ובכלל זה להצבעת ערביי מזרח- ירושלים. 
       
       סיעת העבודה סבורה עוד כי המצב מקדם את האפשרות לקיים את תהליך ההתנתקות בהסכם. 

היו"ר ראובן ריבלין:
       
       תודה. סיעת האיחוד הלאומי, בבקשה. חבר הכנסת אלדד – בבקשה, אדוני. אחרי כן - חבר הכנסת אורון. 

אריה אלדד (האיחוד הלאומי - ישראל ביתנו):
       
       הצעת סיכום מטעם סיעת האיחוד הלאומי: 
       
       מותו של ערפאת אינו משנה באופן מהותי את עמדת הרשות הפלסטינית ואת שאיפותיה להקים מדינה ערבית בין הירדן לים. מדינת ישראל לא תיפול למלכודת הפלסטינית ולמנהיגיה המנסים להיראות מתונים ופרגמטיים, אך כל כוונתם ליישם את תורת השלבים של ערפאת בדרכים אחרות ולשוב לאחוז בנשק כשיהיה להם נוח. 
       
היו"ר ראובן ריבלין:
       
       תודה. רבותי חברי הכנסת, סיעת יחד. חבר הכנסת אורון, בבקשה.

חיים אורון (יחד):
       
       הודעת סיכום מטעם סיעת יחד – המצב ברשות הפלסטינית לאחר עידן ערפאת: 
       
       1. הכנסת סבורה שלאחר מות יאסר ערפאת אין עוד תירוץ לעצירת המשא-ומתן עם הרשות הפלסטינית על הסדר קבע ובלית ברירה גם על הסדרי ביניים. 
       
       2. הכנסת קוראת לממשלה שלא לשוב על שגיאות שנעשו בתקופת כהונתו של אבו-מאזן כראש הממשלה והיו חלק מהנסיבות שהביאו לקריסתו. 
       
       3. הכנסת קוראת לממשלה לנקוט את כל הצעדים המתחייבים כדי לאפשר בחירות חופשיות ודמוקרטיות בשטחים הכבושים.
       
       4. הכנסת סבורה שעל תוכנית ההתנתקות להתבצע על-פי לוח הזמנים המקורי שלה ובלי דחיות מיותרות. 
       
       5 הכנסת קוראת לממשלה לשקול כל החלטה שמתקבלת בה לפי קריטריון מכריע אחד: אם ההחלטה מחזקת את המתונים במחנה הפלסטיני או דווקא את הקיצונים, מחוללי הטרור. 
       
       6. הכנסת קוראת למנהיגות הפלסטינית החדשה לעשות כל אשר לאל ידה כדי למנוע פעולות טרור המאפשרות לקיצונים בשני הצדדים לתפוס את מרכז הבמה ולקבוע את סדר-היום המשותף שעה שהמתונים בישראל ובשטחים נדחקים הצדה ומובסים בדעת הקהל. 

היו"ר ראובן ריבלין:
       
       תודה לחבר הכנסת אורון, בשם סיעת יחד. חבר הכנסת ברכה – הודעת סיכום מטעם סיעות חד"ש-תע"ל. 

מוחמד ברכה (חד"ש-תע"ל):
       
       זו סיעה. 

היו"ר ראובן ריבלין:
       
       שתי מפלגות אבל סיעה אחת. בסדר. 

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, הודעת סיכום מטעם סיעת חד"ש-תע"ל לסיכום הדיון בנושא המצב ברשות הפלסטינית לאחר עידן ערפאת: 
       
       1. הכנסת משתתפת באבלו של העם הפלסטיני על מות מנהיגו ונשיא מדינתו, היושב-ראש ערפאת. הכנסת שולחת את תנחומיה למועצה המחוקקת הפלסטינית.
       
       2. הכנסת תובעת מהממשלה להסיג את כוחות צה"ל מריכוזי האוכלוסייה הפלסטינית כדי למנוע כל מעורבות בתהליך בחירת ראש הרשות שיתקיים בקרוב וכדי להבטיח את מימוש זכותו של כל אזרח פלסטיני להשתתף בבחירות בכל מקום שהוא נמצא בו, ובכלל זה ירושלים המזרחית. 
       
       3. הכנסת קובעת שלפני מות היושב-ראש ערפאת וגם אחריו היה וקיים פרטנר פלסטיני על בסיס ההחלטות הבין-לאומיות, ובכלל זה החלטות מועצת הביטחון והאו"ם. הכנסת קוראת לממשלה לחדש לאלתר את המשא-ומתן עם ההנהגה הפלסטינית כדי להגיע להסכם שלום שיכבד את זכות שני העמים, הישראלי והפלסטיני, להגדרה עצמית ולשתי מדינות עצמאיות, ישראל ופלסטין, זו לצד זו. 
       
       4. הכנסת תובעת מהממשלה לשחרר את כל האסירים הפוליטיים הפלסטינים המוחזקים בבתי-כלא בישראל ובשטחים הפלסטיניים הכבושים. תודה רבה. 

היו"ר ראובן ריבלין:
       
       תודה רבה, אדוני. סיכום סיעת בל"ד – חבר הכנסת זחאלקה, בבקשה. 

ג'מאל זחאלקה (בל"ד):
       
       הצעת סיכום סיעת בל"ד: 
       
       1. הכנסת קוראת לממשלה לאפשר קיום בחירות חופשיות לרשות הפלסטינית – בהסרת מחסומים, כתרים וסגרים וכן בהפסקת אש מוחלטת ובנסיגת כוחות הצבא מאזורי הרשות הפלסטינית.
       
       2. הכנסת קוראת לממשלה לפתוח במשא-ומתן עם המנהיגות הפלסטינית על בסיס החלטות האו"ם הרלוונטיות. 

היו"ר ראובן ריבלין:
       
       תודה רבה. חבר הכנסת דהאמשה.

עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, הצעה לסיכום הדיון של הרשימה הערבית המאוחדת בנושא המצב ברשות הפלסטינית לאחר עידן ערפאת: 

       1. הכנסת קוראת לממשלה לחדול ממדיניות ההתעלמות מהצד הפלסטיני ולא להתחבא עוד מאחורי האמירה "אין פרטנר" כדי שלא לקיים תהליך רציני שיוביל לשלום. 
       
       2. הכנסת קוראת לממשלה לחדול ממדיניות ההרס, ההרג ושפיכות הדמים ומהפעלת כוח בלתי מוגבל נגד העם הפלסטיני, כי הוכח מעבר לכל ספק שדרך זו רק מרחיקה את השלום ואת הפתרון ואינה מובילה אלא למבוי סתום. 
       
       3. הכנסת קוראת לממשלה להקדים את פינוי עזה וצפון הגדה ולראות בכך שלב מקדמי לפינוי שאר השטחים הפלסטיניים הכבושים בהתנחלויות כחלק מתהליך השלום וגם כחלק ממפת הדרכים ועל-פי החלטות האו"ם ומועצת הביטחון – כך שבסוף התהליך תקום מדינה פלסטינית עצמאית שבירתה מזרח- ירושלים, עם פתרון צודק לבעיית הפליטים לפי החלטת האו"ם 194, לשביעות רצונם של הממשלה הפלסטינית המוסמכת והעם הפלסטיני. 
       
היו"ר ראובן ריבלין:
       
       תודה. ובכן, רבותי, ההצבעה תהיה בסדר הפוך: מהסיעה הקטנה לסיעה הגדולה. מי שרוצה להצביע, נא לתפוס מקום. אמרתי מראש, לא אצלצל יותר. אני יכול לצלצל מרגע זה לבא אחריו. צלצלו. 
       
       נתחיל בהצעה הראשונה. רבותי חברי הכנסת, הצעת סיעת רע"ם לסיכום הדיון במצב הרשות הפלסטינית לאחר עידן ערפאת: מי בעד? מי נגד? נא להצביע. 
       
הצבעה מס' 5 
       
בעד הצעת הסיכום שהביא חבר הכנסת עבד-אלמאלכ דהאמשה – 6
נגד – 68
נמנעים – 4
הצעת הסיכום שהביא חבר הכנסת עבד-אלמאלכ דהאמשה לא נתקבלה. 

היו"ר ראובן ריבלין:
       
       שישה בעד, 68 נגד, ארבעה נמנעים. אני קובע שהצעת סיעת רע"ם לא נתקבלה. 
       
       רבותי חברי הכנסת, אנחנו ממשיכים. הצעת סיכום סיעת בל"ד: נא להצביע – מי בעד? מי נגד? מי נמנע? 

הצבעה מס' 6
       
בעד הצעת הסיכום שהביא חבר הכנסת ג'מאל זחאלקה – 9
נגד – 70
נמנעים – 1
הצעת הסיכום שהביא חבר הכנסת ג'מאל זחאלקה לא נתקבלה.

היו"ר ראובן ריבלין:
       
       תשעה בעד, 70 נגד, אחד נמנע. אני קובע שהצעת סיעת בל"ד לא נתקבלה.
       
       אנחנו עוברים להצעת סיעת תנועות חד"ש-תע"ל. רבותי חברי הכנסת, נא להצביע – מי בעד? מי נגד? מי נמנע?

הצבעה מס' 7
       
בעד הצעת הסיכום שהביא חבר הכנסת מוחמד ברכה – 6
נגד – 72
נמנעים – 5
הצעת הסיכום שהביא חבר הכנסת מוחמד ברכה לא נתקבלה.

היו"ר ראובן ריבלין:
       
       שישה בעד, 72 נגד, חמישה נמנעים. חבר הכנסת טיבי, יש שאומרים: העם שומעים את הקולות, ויש שאומרים: העם רואים את הקולות וגם שומעים, וזה מה שהתכוונה חברת הכנסת דליה איציק. ההצעה לא נתקבלה.
       
       רבותי חברי הכנסת, אנחנו ממשיכים. הצעת סיכום סיעת יחד. רבותי חברי הכנסת, נא להצביע – מי בעד? מי נגד? מי נמנע? 

הצבעה מס' 8
       
בעד הצעת הסיכום שהביא חבר הכנסת חיים אורון – 20
נגד – 52
נמנעים – 8
הצעת הסיכום שהביא חבר הכנסת חיים אורון לא נתקבלה.



היו"ר ראובן ריבלין:
       
       20 בעד, 52 נגד, שמונה נמנעים. אני קובע שהצעת סיעת יחד לא נתקבלה. 
       
       רבותי חברי הכנסת, אנחנו ממשיכים. הצעת סיעת האיחוד הלאומי. נא להצביע – מי בעד? מי נגד? מי נמנע? 

הצבעה מס' 9
       
בעד הצעת הסיכום שהביא חבר הכנסת אריה אלדד – 18
נגד – 62
נמנעים – 1
הצעת הסיכום שהביא חבר הכנסת אריה אלדד לא נתקבלה.

היו"ר ראובן ריבלין:
       
       18 בעד, 62 נגד, נמנע אחד. אני קובע שההצעה לא נתקבלה.
       
       רבותי חברי הכנסת, אנחנו ממשיכים. הצעת סיעת העבודה. נא להצביע – מי בעד? מי נגד? מי נמנע? 

הצבעה מס' 10
       
בעד הצעת הסיכום שהביא חבר הכנסת יצחק הרצוג – 23
נגד – 52
נמנעים – 1
הצעת הסיכום שהביא חבר הכנסת יצחק הרצוג לא נתקבלה.

היו"ר ראובן ריבלין:
       
       23 בעד, 52 נגד, נמנע אחד. אני קובע שהצעת סיעת העבודה לא נתקבלה.
       
       רבותי, הצעות סיכום מטעם סיעת הליכוד, שינוי, ש"ס ומפד"ל. נא להצביע – מי בעד? מי נגד? מי נמנע? 
       


הצבעה מס' 11
       
בעד הצעת הסיכום שהביא חבר הכנסת גדעון סער – 51
נגד – 29
נמנעים – 5
הצעת הסיכום שהביא חבר הכנסת גדעון סער נתקבלה.

היו"ר ראובן ריבלין:
       
       51 בעד, 29 נגד, חמישה נמנעים. אני קובע שהצעת הסיכום של סיעות הליכוד, שינוי, ש"ס ומפד"ל נתקבלה. תודה רבה.

נעמי בלומנטל (הליכוד):
       
       - - - בטעות - - -

היו"ר ראובן ריבלין:
       
       חברת הכנסת בלומנטל מודיעה שהתכוונה להצביע בעד והצביעה נגד. אני לא משנה את ההצבעה. תודה רבה. 
       

הצעת חוק הביטוח הלאומי (תיקון – שריון קצבאות משפחות ברוכות ילדים),
התשס"ג-2003
       ["דברי הכנסת", חוברת ז', עמ' ]
(הצעת קבוצת חברי הכנסת)


היו"ר ראובן ריבלין:
       
       רבותי חברי הכנסת, אנחנו עוברים להצעות חוק פרטיות, רובן נשמעו ביום רביעי שעבר. על חלקן היתה תשובת הממשלה ועל חלקן לא היתה. בכל מקרה, למציעים נתונה הזכות להשמיע את תשובתם לממשלה. 
       
       ההצעה הראשונה: הצעת חוק הביטוח הלאומי (תיקון – שריון קצבאות משפחות ברוכות ילדים). אדוני יכול לומר דבר - - -

קריאות:
       
       - - -

היו"ר ראובן ריבלין:
       
       תשובת הממשלה, ואם הממשלה מסרבת – כל אחד מהחברים יכול. בבקשה לצלצל, כדי שידעו שבכל רגע אנחנו עשויים להצביע. בכל רגע אנחנו עשויים להצביע אם החברים יסיימו את דבריהם. בבקשה, אדוני.

שר התחבורה מאיר שטרית:
       
       אדוני היושב-ראש, רבותי חברי הכנסת, הממשלה מתנגדת להצעת החוק של חבר הכנסת אלי ישי. חבר הכנסת ישי מציע לשריין את ההקצבות של הביטוח הלאומי בחוק מיוחד שלפיו רק ברוב מיוחס של הכנסת יהיה אפשר לשנות אותן. 
       
       כל אחד מאתנו מבין שאי-אפשר לעשות חוק כזה, כי אם נשריין את הנושא הזה, מדוע שלא נשריין כל נושא אחר בתקציב? מחר יבוא חוק לשריין את הוצאות החינוך, ואחריו יבוא חוק לשריין את הוצאות התחבורה, ואחר כך את הוצאות הביטחון, ואחר כך – מה שתרצו. 
       
       לכן, אי-אפשר – טכנית – לכבול את ידי הממשלה ואת ידי הכנסת, או את ידי הקואליציה, עם היכולת לשנות בחקיקה, ועל-פי רוב מיוחס של הכנסת, רוב רגיל של הכנסת – 61 חברים – אי-אפשר לכבול את ידי הכנסת או הקואליציה מלשנות חוק, בהנחה, נגיד, שאין פתרון או כיסוי תקציבי לאותו חוק באותה שנה.
       
       אני בהחלט מבין – יכול להיות שכוונתו של אלי ישי טובה, לנוכח העובדה שהממשלה נאלצה לעשות קיצוצים בקצבאות השונות כי הממדים הגיעו – באמת – למצב שבו אין להן כיסוי. אין לממשלה מקורות כדי לכסות את כל היקף הקצבאות - -

נסים דהן (ש"ס):
       
       - - -

שר התחבורה מאיר שטרית:
       
       - - אז נאלצו לעשות קיצוצים. הנה, יש דוגמה קלאסית. אז מה, אתה מציע שלא משנה מה יקרה? מה היה קורה – נניח, חבר הכנסת אלי ישי, שהחוק שלך היה קיים, ועכשיו הכנסת הזאת – או, למה הכנסת הזאת? הכנסת הקודמת, שבזמנה היית חבר בממשלה, וגם בתקופתך עשינו קיצוצים בקצבאות – הקיצוצים בקצבאות הקשישים והקיצוצים בקצבאות הבטחת ההכנסה נעשו בממשלה הקודמת, שאתם הייתם חברים בה, ואתם תמכתם בקיצוצים הללו. 
       
       אז אילו החוק הזה היה קיים - - -

קריאה:
       
       אנחנו לא תמכנו. 

שר התחבורה מאיר שטרית:
       
       ועוד איך תמכתם, בכנסת ובממשלה. אם החוק הזה היה קיים לא היה אפשר לבצע את הקיצוץ. 
       
       לכן, כוונתך טובה, אבל צריך להיות ענייני. מבחינה חוקית אין אפשרות לעשות מהלך כזה, של שריון ברוב מיוחס. כזכור, רוב הצעות החוק להנהיג שריון מיוחס בכנסת, גם בעניינים יותר קריטיים, נפלו. 
       
       לכן, אדוני היושב-ראש, אנחנו מתנגדים להצעת החוק ומבקשים להסיר אותה מסדר-היום. 

היו"ר ראובן ריבלין:
       
       חבר הכנסת ישי, מה שלא רואים מכאן רואים משם כנראה. אדוני ודאי ישיב מדוע הוא לא הציע זאת כשהיה בממשלה. בבקשה. שלוש דקות לרשותו של כל חבר הכנסת המבקש להשיב לממשלה. 


אליהו ישי (ש"ס):
       
       אדוני היושב-ראש, חברי חברי הכנסת, השר שטרית, אתחיל דווקא מסיום דבריך, מהסיפא של דבריך, אשיב על השאלה, מדוע לא עשינו זאת כשהיינו בממשלה: כשהיינו בממשלה אף אחד לא העלה על הדעת שתהיה פגיעה קשה כל כך בקצבאות הילדים. היום, אחרי נתוני קו העוני, אחרי נתוני העוני – 650,000 ילדים מתחת לקו העוני – אני חושב שאני מציע הצעה הגיונית וטובה.
       
       הרי אם אתה בא לקצץ, אתה מביא רוב לקצץ. ואני בעצם מציע הגנה על ילדים רעבים; אני בעצם מציע הגנה, כדי שלא יהיו עוד ילדים מתחת לקו העוני, או לפחות כדי לצמצם – או לפחות לא להוסיף – כדי שבשנה הבאה לא יהיו חלילה יותר ילדים מתחת לקו העוני.
       
       אדוני היושב-ראש, בעצם מה שאני מציע היום הוא לתת הגנה לילדי ישראל. אני מציע היום לתת הגנה לילדים רעבים. אני בעצם אומר היום: אנחנו, חברי הכנסת, מחויבים ומצווים לשמור על הילדים מפני העוני.
       
       אדוני היושב-ראש, הרי אם היום כל ילד שלישי-רביעי רעב, אם כל ילד שלישי-רביעי חי מתחת לקו העוני, זה מחייב אותנו, חברי הכנסת, כחברי הבית. כרגע לא ביקשתי תוספת תקציב, לא ביקשתי שום תוספת תקציב. בסך הכול ביקשתי, ואני פונה אל כל חברי הכנסת בבקשה שיביטו ממש בעיניים של הילדים ויתמכו; ומי שקשה לו לתמוך, בגלל אילוצים קואליציוניים, שיימנע לפחות. תודה. 

היו"ר ראובן ריבלין:
       
       תודה רבה. רבותי חברי הכנסת, נא לשבת. אנחנו עוברים להצבעה. הצלצול נשמע בזמן. נא לשבת. חבר הכנסת ישי, אדוני רוצה לשבת? 
       
       הצעת חוק הביטוח הלאומי (תיקון – שריון קצבאות משפחות ברוכות ילדים), התשס"ג-2003, של חבר הכנסת אלי ישי. נא להצביע – מי בעד? מי נגד? מי נמנע?

הצבעה מס' 12
       
בעד ההצעה להעביר את הצעת החוק לדיון מוקדם בוועדה – 32
בעד ההצעה להסיר מסדר-היום את הצעת החוק – 45
נמנעים – 4
ההצעה להסיר מסדר-היום את הצעת חוק הביטוח הלאומי (תיקון - שריון קצבאות 
משפחות ברוכות ילדים), התשס"ג-2003, נתקבלה.


היו"ר ראובן ריבלין:
       
       32 בעד ההצעה הראשונה, 45 בעד ההצעה השנייה, ארבעה נמנעים. אני קובע שהצעת החוק של אלי ישי לא נתקבלה. 
       


הצעת חוק גיל פרישה (תיקון – אי-החלת החוק על מי 
שפרש לפני ינואר 2004), התשס"ד-2004 
       ["דברי הכנסת", חוברת ז', עמ' .]
(הצעת קבוצת חברי הכנסת)
       

היו"ר ראובן ריבלין:
       
       רבותי חברי הכנסת, אנחנו עוברים להצעת חוק גיל פרישה (תיקון – אי-החלת החוק על מי שפרש לפני ינואר 2004), של חברי הכנסת בן-אליעזר וחיים כץ וחברי כנסת אחרים. חבר הכנסת בן-אליעזר כבר אמר את דברו. הממשלה השיבה? 

קריאה:
       
       - - -

היו"ר ראובן ריבלין:
       
       מי צריך להשיב? שר האוצר. אדוני השר מבקש להשיב? כבוד שר האוצר, האם אדוני מתנגד או מקבל את ההצעה? 

שר האוצר בנימין נתניהו:
       
       חופש הצבעה. 
       
היו"ר ראובן ריבלין:
       
       חופש הצבעה. חבר הכנסת בן-אליעזר, אדוני מסכים להצביע? 
       
בנימין בן-אליעזר (העבודה-מימד):
       
       כן.
       
היו"ר ראובן ריבלין:
       
       תודה רבה. 
       
       רבותי חברי הכנסת, מי בעד? מי נגד? מי נמנע? יש חופש הצבעה מצד הממשלה. 
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה – 77
נגד – אין
נמנעים – 1
ההצעה להעביר את הצעת חוק גיל פרישה (תיקון – אי-החלת החוק על מי שפרש לפני ינואר 2004), התשס"ד-2004, לדיון מוקדם בוועדה שתקבע ועדת הכנסת נתקבלה. 
       
היו"ר ראובן ריבלין:
       
       77 בעד, אין מתנגדים, נמנע אחד. אני קובע שהצעת החוק עברה ברוב מוחץ והיא תועבר להכנתה לקריאה ראשונה בוועדת הכספים. 

בנימין בן-אליעזר (העבודה-מימד):
       
       אני רוצה ועדת הכלכלה. 
       
היו"ר ראובן ריבלין:
       
       חבר הכנסת בן-אליעזר מציע ועדת הכלכלה. העניין יועבר לוועדת הכנסת על מנת לקבוע לאיזו ועדה יועבר הנושא, על מנת להכינו. 
       
שר האוצר בנימין נתניהו:
       
       אמרתי חופש הצבעה מתוך הנחה שמה שסוכם בוועדת הכספים יבוצע. 
       
היו"ר ראובן ריבלין:
       
       אני מוכרח לומר, שחבר הכנסת בן-אליעזר אמר שמה שסוכם בוועדת הכספים מקובל עליו. 
       
שר האוצר בנימין נתניהו:
       
       זה ההסכם שהגענו אליו עם נציב שירות המדינה. 
       
היו"ר ראובן ריבלין:
       
       אדוני יכול היה לומר זאת לפני כן. זה עבר עכשיו להכנה לקריאה ראשונה. אדוני יראה אחר כך, אם הוא ירצה הוא יאמר לקואליציה אם להצביע בקריאה ראשונה בעד או נגד. אני מבין מה שאמר השר, אבל אני לא יכול להתנות תנאים אחרי ההצבעה. אני מתנצל בפני השר. כרגע אנחנו נמצאים בידיהם של חבר הכנסת בן-אליעזר וחבר הכנסת חיים כץ. לאחר מכן נקבע את עמדתנו בקריאה ראשונה. 

       
הצעת חוק שירות המדינה (מינויים) (תיקון - ייצוג הולם 
לבני העדה האתיופית), התשס"ד-2004
       ["דברי הכנסת", חוברת ז', עמ'    . ]
(הצעת חבר הכנסת מיכאל איתן)

היו"ר ראובן ריבלין:
       
       אנחנו עוברים להצעת חוק שירות המדינה (מינויים) (תיקון – ייצוג הולם לבני העדה האתיופית), התשס"ד-2004, של חבר הכנסת מיכאל איתן. האם הממשלה השיבה? זה היה נימוק מהמקום, של חבר הכנסת איתן. האם הממשלה מתנגדת? אם היא מתנגדת, חבר הכנסת איתן יכול לנמק. אדוני שר האוצר, מה עמדת הממשלה?
       
שר האוצר בנימין נתניהו:
       
       ביקשנו שלפני שהדבר יבוא להצבעה, חבר הכנסת איתן יבוא בדברים עם משרד המשפטים, עם נציב שירות המדינה, כדי למצוא פתרון. הייתי מעדיף שהדבר הזה יתבצע לפני שזה מגיע להצבעה. 
       
היו"ר ראובן ריבלין:
       
       הואיל וחבר הכנסת איתן אינו נמצא פה והוא לא יכול להשיב, אני דוחה את ההצבעה. 
       
דליה איציק (העבודה-מימד):
       
       למה?
       
היו"ר ראובן ריבלין:
       
       כי חבר הכנסת איתן לא נמצא פה. לצערי הרב, אין מעמד לקואליציה וגם לא ליושב-ראש המכובד שלה כאשר מדובר בהצעת חוק פרטית של אדם. 
       
שר האוצר בנימין נתניהו:
       
       אני אשמח מאוד אם זה יגיע לאחר תיאום - - - ואז נצביע. 
       

היו"ר ראובן ריבלין:
       
       בסדר גמור, אדוני. קיבלתי את עמדתו, שכן אין לי תשובה מטעם חבר הכנסת שאינו נמצא כאן. מלאכתם של צדיקים נעשית על-ידי אחרים, אבל לא עד כדי כך. 

       
הצעת חוק לתיקון פקודת מס הכנסה (תיקון – אי-ניכוי הוצאות 
בגין עבודה בשעות המנוחה), התשס"ג-2003
       ["דברי הכנסת", חוברת ז', עמ'   .]
(הצעת חבר הכנסת יעקב ליצמן)

היו"ר ראובן ריבלין:
       
       חבר הכנסת יעקב ליצמן מציע הצעת חוק לתיקון פקודת מס הכנסה. האם שר האוצר מסכים לעניין זה או מתנגד? נא להשיב. 
       
עמיר פרץ (עם אחד):
       
       אדוני היושב-ראש, הממשלה מעיינת בהצעות. 
       
היו"ר ראובן ריבלין:
       
       מה אני יכול לעשות, חבר הכנסת פרץ? אדוני יכול להתלונן בפני על כל דבר, אבל אני לא בממשלה. 
       
עמיר פרץ (עם אחד):
       
       תן להם חמש דקות הפסקה. 
       
אופיר פינס-פז (העבודה-מימד):
       
       מה קורה? למה לא מצביעים?
       
היו"ר ראובן ריבלין:
       
       אני מצביע מייד. אני רוצה לשמוע את תשובת הממשלה. כבוד שר האוצר, אדוני צריך שירשמו לו מה כן ומה לא. אני מוכן לעשות הפסקה ולעבור לסעיף אחר. אני רוצה תשובות מהממשלה, השר לא יכול כרגע לשבת על כל תיק. נא להכין אותו לעניין זה. 
       
שר האוצר בנימין נתניהו:
       
       אני מבקש להשיב. 
       

היו"ר ראובן ריבלין:
       
       בבקשה, כבוד שר האוצר יעלה וישיב לחבר הכנסת ליצמן. לאחר מכן חבר הכנסת ליצמן יוכל לעלות גם הוא, ואז נצביע. 
       
שר האוצר בנימין נתניהו:
       
       אדוני היושב-ראש, ההצעה של חבר הכנסת ליצמן באה לאסור על המעביד לנכות הוצאות שהוצאו בגין עבודה בשעות המנוחה. סעיף 32 לפקודת מס הכנסה קובע אילו הוצאות לא יותרו בניכוי בחישובי מס. הוראות פקודת מס ההכנסה נקבעו לשם גביית מס הכנסה על הכנסתו של אדם. 
       
       אנחנו לא תומכים בשימוש בפקודה ככלי עונשין להתמודדות עם התופעות שאתה מתאר או כתחליף להטלת קנסות או לענישה פלילית. אנחנו לא חושבים שזה שימוש ראוי. אנחנו מאמינים שהשימוש של הפקודה שלא למטרתה עשוי לפגוע בהגשמת מטרותיה של הפקודה. לכן אנחנו מתנגדים לכל שימוש בפקודה על עבירות על-פי חוקים אחרים. לכן אנחנו מבקשים מחברי הכנסת להצביע נגד ההצעה. אנחנו מבינים את רצונך, אבל זה לא הכלי לתקן. 
       
היו"ר ראובן ריבלין:
       
       אני מאוד מודה לשר האוצר. הממשלה מתנגדת. 
       
עמיר פרץ (עם אחד):
       
       זה מצב היסטורי שאני תומך בשר האוצר. 
       
היו"ר ראובן ריבלין:
       
       אולי אתה גוזל מליצמן את אחד מרגעי השיא שלו. 
       
עמיר פרץ (עם אחד):
       
       אני תומך בשר האוצר. 
       
היו"ר ראובן ריבלין:
       
       בסדר, אבל אתה לא יכול להשיב. חבר הכנסת פרץ, אני אבקש מוועדת הכנסת לשנות את התקנון ולומר שהממשלה וההסתדרות החדשה יהיו המשיבות. בשלב זה אתה לא משיב, מה אני יכול לעשות. אין לך כאן מעמד מיוחד. 
       
עמיר פרץ (עם אחד):
       
       להיפך, אני רוצה שידעו שאני תומך בו. 
       
היו"ר ראובן ריבלין:
       
       לא שזה צודק שאין לך מעמד מיוחד, אני רק מציין את העובדה. בבקשה, שלוש דקות. 
       
יעקב ליצמן (יהדות התורה):
       
       אדוני היושב-ראש, אדוני השר, כנסת נכבדה, אני מתפלא על שר האוצר שמוותר על הכנסות בהינף יד. לקצץ לילדים יש לך הרבה לקצץ להם, להוריד להם עד פת לחם, אין שום בעיה. אבל כאן יש אפשרות להכניס כסף למדינה, ופתאום אתה לא צריך, זה לא מתאים, זה לא הסעיף המתאים. 
       
יוסף פריצקי (שינוי):
       
       חבר הכנסת ליצמן, אני מוכן להצביע בעד הצעת החוק שלך בתנאי שגם ההכנסות פטורות. 
       
יעקב ליצמן (יהדות התורה):
       
       ממתי אתה בודק סעיפים מתאימים להכניס הכנסות למדינה? ממתי אתה דואג לסעיפים מתאימים? אדוני השר, אולי תודיע לי כאן פעם, ממתי אתה מוותר על הכנסות המדינה? 
       
       אתה קורא כאן לכנסת ואתה קורא לציבור ומעודד אותם לעבור על החוק. אתה יודע שמי שעובר על החוק, צריך להעניש אותו. אתה נותן להם פרס, אתה מכיר בכך שהמעביד יכול להוריד את זה כהכנסה. במקום לעודד את שמירת החוק, אתה מעודד לעבור על החוק. אתה אומר שזה לא הסעיף המתאים. 
       
       אדוני השר, הדבר השני שאני רוצה להגיד לך, מי שעובד בשבת מקבל 300%, כמו בשלושה ימי עבודה באמצע השבוע. במקום לעודד שתהיה לשלושה אנשים עבודה באמצע השבוע, אתה מעודד שאחד יקבל את הכסף הזה בעבור עבודה בשבת. 
       
       אתה מעודד אבטלה, אתה מעודד עבירה על החוק ואתה מעודד פגיעה בעניים ועידוד העשירים. תודה רבה. 
       
היו"ר ראובן ריבלין:
       
       תודה רבה. חבר הכנסת ליצמן סיים את טיעונו, והממשלה מתנגדת. לכן אנחנו נקיים הצבעה. 
       
       הצעת חוק לתיקון פקודת מס הכנסה (תיקון – אי-ניכוי הוצאות בגין עבודה בשעות המנוחה), התשס"ג-2003. רבותי חברי הכנסת, נא להצביע. מי בעד? מי נגד? מי נמנע?
       
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 18
בעד ההצעה להסיר מסדר-היום את הצעת החוק – 59
נמנעים – 4
ההצעה להסיר מסדר-היום את הצעת חוק לתיקון פקודת מס הכנסה (תיקון – אי-ניכוי 
הוצאות בגין עבודה בשעות המנוחה), התשס"ג-2003, נתקבלה. 
       
היו"ר ראובן ריבלין:
       
       18 בעד, 59 נגד, ארבעה נמנעים. אני קובע שהצעת החוק מטעם חבר הכנסת ליצמן לא נתקבלה. 
       
       רבותי חברי הכנסת, אנחנו ממשיכים. על הצעתו של חבר הכנסת איתן לא ניתנה תשובת הממשלה. השר ביקש לשמוע את עמדתו של חבר הכנסת איתן בעניין הזה, לכן לא נזקקנו לסעיף 127. חבר הכנסת איתן איננו, ולכן הדיון הורד מסדר-היום. 
       
       

הצעת חוק הרשויות המקומיות (מאבק בנגע הסמים), התשס"ד-2004
       ["דברי הכנסת", חוברת ז', עמ'     . ]
(הצעת חבר הכנסת אחמד טיבי) 

היו"ר ראובן ריבלין:
       
       רבותי חברי הכנסת, אנחנו עוברים להצעת חוק הרשויות המקומיות (מאבק בנגע הסמים), של חבר הכנסת אחמד טיבי. 
       
אופיר פינס-פז (העבודה-מימד):
       
       רק הצבעה. 
       
היו"ר ראובן ריבלין:
       
       רק הצבעה. 
       
מוחמד ברכה (חד"ש-תע"ל):
       
       היתה תשובה. 
       
גדעון סער (הליכוד):
       
       סיכמנו לדחות את ההצבעה. 
       
היו"ר ראובן ריבלין:
       
       סיכמנו לדחות את ההצבעה, בסדר גמור. היתה תשובת ממשלה? היתה תשובה, צריך לבקש מהכנסת. רבותי, יש מישהו שמתנגד לדחיית ההצבעה? אין. אני דוחה את ההצבעה, תודה רבה. 
       

הצעת חוק למדיניות לאומית לשמירה על שטחים פתוחים, התשס"ג-2003
       ["דברי הכנסת", חוברת ז', עמ'     . ]
(הצעת חבר הכנסת שלום שמחון)
       
היו"ר ראובן ריבלין:
       
       הצעת חוק למדיניות לאומית לשמירה על שטחים פתוחים, של חבר הכנסת שלום שמחון. שר הפנים, אדוני רוצה להשיב על הצעת החוק? 
       
שר הפנים אברהם פורז:
       
       אדוני היושב-ראש, חברי הכנסת, מדובר בהצעה מיותרת. חוק התכנון והבנייה קובע כיצד מגינים על שטחים פתוחים, איך מבטיחים את זה, אין צורך בכלים נוספים, ולכן אני מבקש להתנגד להצעת החוק. 
       
היו"ר ראובן ריבלין:
       
       אני מאוד מודה. חבר הכנסת שמחון, האם אדוני רוצה להשיב? 
       
שלום שמחון (העבודה-מימד):
       
       לא. 
       
היו"ר ראובן ריבלין:
       
       לא רוצה להשיב. ובכן, נא לשבת. 
       
       רבותי חברי הכנסת, אנחנו עוברים להצבעה: הצעת חוק למדיניות לאומית לשמירה על שטחים פתוחים, התשס"ג-2003 - מי בעד, מי נגד? נא להצביע. 
       
הצבעה מס'  15
       
בעד ההצעה להעביר את הצעת החוק לדיון מוקדם בוועדה –  33
בעד ההצעה להסיר מסדר-היום את הצעת החוק - 41
נמנעים – 2
ההצעה להסיר מסדר-היום את הצעת חוק למדיניות לאומית לשמירה 
על שטחים פתוחים, התשס"ג-2003, נתקבלה.  

היו"ר ראובן ריבלין:
       
       33 בעד, 41 נגד, שני נמנעים. אני קובע שההצעה לא נתקבלה. 


הצעת חוק שירות הכבאות והחילוץ, התשס"ג-2003
       ["דברי הכנסת", חוברת ז', עמ'   . ]
(הצעת קבוצת חברי הכנסת)
       
היו"ר ראובן ריבלין:
       
       רבותי חברי הכנסת, הצעת חוק שירות הכבאות והחילוץ, של חבר הכנסת דוד אזולאי ואחרים. האם שר הפנים השיב? אדוני לא צריך להצביע, כל רגע שהוא רוצה ישיב. 
       
נסים דהן (ש"ס):
       
       היתה תשובה. 
       
היו"ר ראובן ריבלין:
       
       עוד לא היתה תשובה. 
       
נסים דהן (ש"ס):
       
       היתה תשובה. 
       
שר הפנים אברהם פורז:
       
       אדוני היושב-ראש, חברי הכנסת, יש שינוי בעמדה. לאחר בדיקה נוספת, משרדי החליט לתמוך בהצעת החוק. מדובר בשתי הצעות חוק שמטרתן לשפר באופן דרמטי את שירותי הכבאות. הן מבוססות על המלצות ועדת-גינוסר, ועדה רצינית. אני לא מוכן לומר שאני חותם על כל מלה של המציעים, אבל המציעים יקבלו על עצמם לתאם את מהלכי החקיקה עם הממשלה. אני בעד העברת הצעות החוק בקריאה מוקדמת היום. 
       
היו"ר ראובן ריבלין:
       
       תודה רבה. זכות הדיבור רק למי שמתנגד לחוק. יש כזה? אין. נא להצביע, הממשלה שינתה את עמדתה. 
       
       רבותי, נא להצביע - מי בעד, מי נגד, מי נמנע? הצעת חוק שירות הכבאות והחילוץ - נא להצביע. 
       
יצחק הרצוג (העבודה-מימד):
       
       יש שתי הצעות.  
       
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה – 76
נגד - אין
נמנעים – אין 
ההצעה להעביר את הצעת חוק שירות הכבאות והחילוץ, התשס"ג-2003, 
לדיון מוקדם בוועדת הפנים ואיכות הסביבה נתקבלה. 

היו"ר ראובן ריבלין:
       
       ובכן, הצעתו של חבר הכנסת אזולאי - 76 בעד, אין מתנגדים, אין נמנעים. אני קובע שהצעת החוק התקבלה. 
       

הצעת חוק שירות הכבאות והחילוץ, התשס"ד-2004
       ["דברי הכנסת", חוברת ז', עמ'    . ]
(הצעת קבוצת חברי הכנסת)
       
היו"ר ראובן ריבלין:
       
       אנחנו עוברים להצעת חוק שירות הכבאות והחילוץ של חבר הכנסת יורי שטרן. 
       
       רבותי חברי הכנסת, נא להצביע -  מי בעד, מי נגד? 
       
הצבעה מס' 17
       
בעד ההצעה להעביר את הצעת החוק לדיון מוקדם בוועדה – 72
נגד - 1
נמנעים – 3
ההצעה להעביר את הצעת חוק שירות הכבאות והחילוץ, התשס"ד-2004, 
לדיון מוקדם בוועדת הפנים ואיכות הסביבה נתקבלה. 
       
היו"ר ראובן ריבלין:
       
       72 בעד, אחד נגד, שלושה נמנעים. אני קובע שהצעת החוק שירות הכבאות והחילוץ, הן של חבר הכנסת אזולאי והן של חבר הכנסת יורי שטרן, שתיהן יחד וכל אחת בנפרד יועברו לוועדת הפנים על מנת להכינן לקריאה ראשונה. 
       
       חבר הכנסת נסים זאב, בבקשה, אדוני, מה רצית. 
       
נסים זאב (ש"ס):
       
       ההצעה שלי היתה  בסדר-היום וכרגע היא לא מופיעה. 
       
היו"ר ראובן ריבלין:
       
       לא ידוע לי על כך שהיית בסדר-היום, נא לגשת למזכיר ולהתלונן.
       

הצעת חוק מרשם האוכלוסין (תיקון - הצהרת 
נאמנות למדינה, לדגל ולהמנון), התשס"ד-2004
       ["דברי הכנסת", חוברת ז', עמ'   .]
(הצעת חבר הכנסת אליעזר כהן)

היו"ר ראובן ריבלין:
       
       רבותי חברי הכנסת, הצעת חוק מרשם אוכלוסין (תיקון - הצהרת נאמנות למדינה, לדגל ולהמנון), של חבר הכנסת אליעזר כהן. הממשלה השיבה? 
       
שר הפנים אברהם פורז:
       
       אדוני, אני השבתי בישיבה הקודמת, שהממשלה מתנגדת. 
       
היו"ר ראובן ריבלין:
       
	חבר הכנסת כהן, אתה רוצה להשיב או שאתה רוצה להצביע? 

אליעזר כהן (האיחוד הלאומי - ישראל ביתנו):
       
       להצביע. 
       
היו"ר ראובן ריבלין:
       
       או.קיי. 
       
       נא להצביע - מי בעד, מי נגד? הממשלה מתנגדת. 
       
הצבעה מס' 18
       
בעד ההצעה להעביר את הצעת החוק לדיון מוקדם בוועדה – 12
בעד ההצעה להסיר מסדר-היום את הצעת החוק - 61
נמנעים – אין 
ההצעה להסיר מסדר-היום את הצעת חוק מרשם אוכלוסין (תיקון - הצהרת 
נאמנות למדינה, לדגל ולהמנון), התשס"ד-2004, נתקבלה. 
       
היו"ר ראובן ריבלין:
       
       12 בעד, 61 נגד, אין נמנעים. אני קובע שהצעת החוק של חבר הכנסת אליעזר כהן לא נתקבלה. 

       
הצעת חוק לימוד חובה (תיקון - דיווח על קליטת תלמידים), התשס"ד-2004
       ["דברי הכנסת", חוברת ז', עמ'    . ]
(הצעת קבוצת חברי הכנסת)
       
היו"ר ראובן ריבלין:
       
       אנחנו עוברים להצעת החוק של חברת הכנסת דליה איציק, הצעת חוק לימוד חובה (תיקון - דיווח על קליטת תלמידים). שרת החינוך, האם השיבו? רק הצבעה. מה היתה עמדת הממשלה?  
       
שר הפנים אברהם פורז:
       
       כאן כתוב בעד. 
       
היו"ר ראובן ריבלין:
       
       נא להצביע - מי בעד, מי נגד, מי נמנע? 
       
הצבעה מס' 19
       
חיים רמון (העבודה-מימד):
       
       אתה טועה, אתה מצביע על הצעת חוק מרשם אוכלוסין.  
       
היו"ר ראובן ריבלין:
       
       רבותי, לא להתחשב בהצבעה זאת. אני לא מכריז על ההצבעה, היתה טעות. אנחנו מדברים על הצעת החוק של חברת הכנסת דליה איציק, הצעת חוק לימוד חובה (תיקון - דיווח על קליטת תלמידים). נא לשנות בלוח. 
       
       הצעת חוק לימוד חובה (תיקון - דיווח על קליטת תלמידים) - רבותי חברי הכנסת, נא להצביע פעם נוספת. מי בעד, מי נגד, מי נמנע? 
       
הצבעה מס' 20
       
בעד ההצעה להעביר את הצעת החוק לדיון מוקדם בוועדה – 77
נגד - 4
נמנעים – 2
ההצעה להעביר את הצעת חוק לימוד חובה (תיקון - דיווח על קליטת תלמידים), 
התשס"ד-2004,  לדיון מוקדם בוועדת החינוך, התרבות והספורט נתקבלה. 


היו"ר ראובן ריבלין:
       
       77 בעד, ארבעה נגד, שני נמנעים. אני קובע שהצעת חוק לימוד חובה (תיקון - דיווח על קליטת תלמידים), התשס"ד-2004, מטעם חברת הכנסת דליה איציק, עברה בקריאה טרומית ותעבור לוועדת החינוך על מנת להכינה לקריאה ראשונה. 
       

הצעת חוק ביטוח בריאות ממלכתי 
(תיקון - עדכון התוספת החמישית), התשס"ד-2004
       ["דברי הכנסת", חוברת ז', עמ'      .]
(הצעת קבוצת חברי הכנסת)
       
היו"ר ראובן ריבלין:
       
       אנחנו ממשיכים, הצעת חוק של חבר הכנסת אפרים סנה. רבותי, חבר הכנסת סנה אינו נמצא פה. 
       
חיים אורון (יחד):
       
       אני נמצא. 
       
היו"ר ראובן ריבלין:
       
       אתה נמצא, בסדר, חבר הכנסת אורון. תשובת הממשלה - שר המשפטים, האם אדוני רוצה להשיב? הצעת חוק ביטוח בריאות ממלכתי (תיקון - עדכון התוספת החמישית) - משיב שר המשפטים.  
       
שר המשפטים יוסף לפיד:
       
       אדוני היושב-ראש, אדוני ראש הממשלה, הממשלה מתנגדת להצעת החוק. 
       
       עלות סל שירותי הבריאות, הניתנים על-ידי קופות-החולים, קבועה בחוק ביטוח ממלכתי, התשנ"ד-1994, והיא מקודמת לפיו מדי שנה במד יוקר הבריאות, המפורסם על-ידי הלמ"ס ואשר הרכבו נקבע בתוספת החמישית לחוק. 
       
       הרכב מדד יוקר הבריאות כמכשיר למדידת שינויי מחירים בעלות סל שירותי הבריאות גובש ערב חקיקת החוק על-ידי צוות מקצועי רב-תחומי. בהתאם להמלצות הצוות, על מדד יוקר הבריאות להיגזר מממדים אובייקטיביים, המחושבים באופן שוטף והניתנים לחיזוי, וזאת כדי להבטיח, בין היתר, מניעת היווצרותו של מנגנון התחשבנות בין המדינה לקופות על בסיס של החזר הוצאות העלול להביא לניפוח הוצאות ולבזבוז משאבים. 
       
       לאור עקרונות אלה נבנה מדד יוקר הבריאות באופן המבטא את השינויים במחירי התשומות במערכת הבריאות, להבדיל ממחירי תפוקות הביניים, כדוגמת יום אשפוז. 

       כמו כן נכללו במדד זה מרכיבים אובייקטיביים, חיצוניים, שעליהם אין לקופות-החולים השפעה ישירה, ובכך נמנע מצב של מנגנון התחשבנות על בסיס החזר הוצאות במערכת, שמעצם טבעו עלול להביא לאדישות של קופות-החולים למחירים ולעלייה מתמדת בהוצאות.

	כאז כן עתה, על מדד יוקר הבריאות להתאים לעקרונות דלעיל. הצעת החוק, שלפיה ישונה מדד יוקר הבריאות כך שייכללו בו מחיר יום אשפוז ומדד שכר סקטור הבריאות, להבדיל משילוב של מדד שכר בריאות ומדד שכר ציבורי, אינה עולה בקנה אחד עם התפיסה שעמדה ביסוד דרך קביעת המדד. אימוץ המנגנון המוצע בהצעת החוק יביא לאדישות של קופות-החולים לשינויים במחיר יום אשפוז ובשכר סקטור הבריאות ויהפוך את מנגנון המדד למנגנון של החזר הוצאות.

	נוסף על קידום עלות הסל במדד יוקר הבריאות, בסיכום בין שר הבריאות לבין שר האוצר מ-15 באוגוסט השנה נקבע כי עלות הסל בשנים 2005–2007 תקודם ב-1.13% נוסף בכל שנה, בגין הגידול הדמוגרפי. עוד נקבע בהסכם כי בשנת 2005 תינתן תוספת בסך 140 מיליון ש"ח בעבור הוספה של טכנולוגיה חדשה ותרופות חדשות לסל שירותי הבריאות, ובשנים 2005–2006 תתקבל החלטה בעניין התוספת הטכנולוגית, בכפוף ליכולת התקציבית של המשק וסדר העדיפויות של הממשלה.

	המנגנון לעדכון סל שירותי הבריאות במתכונתו הנוכחית מונע תמריצים שליליים וניגודי אינטרסים במערכת, מתוך קידום ריאלי של הסל ועידוד היעילות והתחרותיות. השינוי המוצע יגרום לגידול של יותר מחצי מיליארד ש"ח בשנה בעלות הסל הממומן מתקציב המדינה.

	אבקש מחברי הכנסת להסיר את הצעת החוק מסדר-היום. 

היו"ר ראובן ריבלין:
       
       תודה לשר המשפטים. אני מזמין את אחד המציעים, חבר הכנסת חיים אורון, שהעלה את ההצעה יחד עם חבר הכנסת סנה, להשיב לממשלה – ונעבור להצבעה.

חיים אורון (יחד):
       
       אדוני היושב-ראש, צר לי שמי שכתב את התשובה גם הטעה את השר, והיה ראוי ששר הבריאות יעלה לכאן ויסביר איך הוא מתנגד לחוק הזה. 
       
       הנתון היחיד שנכון במה שהוכתב לך, אדוני השר, הוא שהחוק הזה אומנם יוסיף כחצי מיליארד ש"ח למערכת הבריאות, אבל בקריטריונים ברורים ומקצועיים, ולא במשא-ומתן עם קופות-החולים. התייחסת לחוק אחר, לא לחוק שמונח כאן. 
       
       אגב, בחוק הבריאות, שנשענת עליו, נאמר שכעבור חמש שנים – וכבר עברו עשר שנים – ייבחן מדד סל שירותי בריאות מחדש ותיבחן האפקטיביות שלו.
       
       אין מחלוקת בין אנשי המקצוע, אדוני השר, על כך שהחוק הזה מעוות, גם ביחס להזדקנות האוכלוסייה, גם ביחס לשינויים הטכנולוגיים וגם ביחס לגידול האוכלוסייה. ההוכחה הטובה ביותר לכך היא הדוגמה שנתת פה – שהכתיבו לך – שיש הסכם עם שר הבריאות על גידול ב-1.13%. גידול ב-1.13% הוא שחיקה של הסל ב-0.5%, כי האוכלוסייה גדלה ב-1.6%, או אולי ב-1.8%, ואולי אפילו ביותר. 
       
       אני פונה אל חברי הכנסת, דווקא בתקופה הזאת, בבקשה להעביר את החוק בקריאה טרומית, ואז יתקיים, אדוני השר, דיון רציני על סל שירותי הבריאות, על מה שקורה במערכת הבריאות, על סל התרופות וכו' וכו'. 

היו"ר ראובן ריבלין:
       
       תודה לחבר הכנסת אורון ולחבר הכנסת סנה. רבותי חברי הכנסת, נא לשבת. 
       
       הצעת חוק ביטוח בריאות ממלכתי (תיקון – עדכון התוספת החמישית), התשס"ד-2004, נא להצביע. מי בעד? מי נגד? מי נמנע?
       
הצבעה מס' 21
       
בעד ההצעה להעביר את הצעת החוק לדיון מוקדם בוועדה – 49
בעד ההצעה להסיר מסדר-היום את הצעת החוק – 33
נמנעים – 1
ההצעה להעביר את הצעת חוק ביטוח בריאות ממלכתי (תיקון – עדכון התוספת החמישית), 
התשס"ד-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:
       
       49 בעד, 33 נגד, נמנע אחד. אני קובע שהצעת החוק של חברי הכנסת אפרים סנה וחיים אורון עברה ותוכן לקריאה ראשונה בוועדת העבודה והרווחה.

גדעון סער (הליכוד):
       
       כספים.

היו"ר ראובן ריבלין:
       
       תועבר לוועדת הכנסת כדי שתכריע. 

שר התחבורה מאיר שטרית:
       
       צריך 55 מחברי הכנסת.

היו"ר ראובן ריבלין:
       
       מי הציע את ועדת הכספים?

גדעון סער (הליכוד):
       
       אני.

היו"ר ראובן ריבלין:
       
       יושב-ראש הקואליציה הציע את ועדת הכספים.

שר התחבורה מאיר שטרית:
       
       אדוני היושב-ראש, זה מחייב 55 מחברי הכנסת.

היו"ר ראובן ריבלין:
       
       אחרי זה, לא בקריאה טרומית. מהקריאה הראשונה צריך 50 מחברי הכנסת – לא 55 – בגלל העלות. 

       
הצעת חוק בתי-המשפט (תיקון – איסור פרסום שמו של חשוד), התשס"ד-2004
       ["דברי הכנסת", חוברת ז', עמ'      .]
(הצעת חבר הכנסת איוב קרא)

היו"ר ראובן ריבלין:
       
       אנו עוברים להצעת חוק בתי-המשפט (תיקון – איסור פרסום שמו של חשוד), התשס"ד-2004, של חבר הכנסת איוב קרא. האם משרד המשפטים מבקש להשיב או להתנגד?

שר המשפטים יוסף לפיד:
       
       הממשלה מסכימה.

היו"ר ראובן ריבלין:
       
       הממשלה מסכימה. האם יש מישהו שמתנגד?

אופיר פינס-פז (העבודה-מימד):
       
       כן.

היו"ר ראובן ריבלין:
       
       בבקשה, אדוני יעלה ויתנגד. מותר לו. אם הממשלה מסכימה - - - 

איוב קרא (הליכוד):
       
       הצעת חוק דומה עברה בשבוע שעבר. 

שר המשפטים יוסף לפיד:
       
       אני רוצה להתייחס.

היו"ר ראובן ריבלין:
       
       האם אדוני מתנגד או מקבל? הוא יכול לדבר גם אם הוא בעד. הממשלה צריכה להיות יותר עירנית. השר המקשר יכול להדריך את השרים. 


שר המשפטים יוסף לפיד:
       
       הצעת החוק הזאת זהה להצעת חוק של חבר הכנסת רשף חן שכבר עברה בקריאה טרומית. מדובר בנושא עדין ביותר. מדובר בכך שאנשים נעצרים, דבר מעצרם מתפרסם, ואחר כך הם משוחררים כי מתחוור שנעצרו על לא עוול בכפם, אבל שמם מוכתם ברבים. 
       
       כבר יש חוק שמאפשר לבית-משפט לאסור את הפרסום. הצעת החוק של חבר הכנסת איוב קרא באה להפוך את היוצרות ולומר שהפרסום אסור עד להגשת כתב אישום, אלא אם כן בית-המשפט מאפשר אותו. 
       
       איוב קרא, כמו רשף חן, התחייב להתאים את הצעת החוק שלו להצעה שתבוא בנושא זה ממשרד המשפטים, וגם הציע למשוך את הצעת החוק אם נבקש זאת ממנו, ואלה הם התנאים שבהם אנחנו תומכים בהצעתו. 
       
       אני כבר אומר לכם שאנחנו חושבים שההצעה בלשון זו ובנוסח זה, וכמוה גם ההצעה של רשף חן, היא מרחיקת-לכת עד כדי סכנה של פגיעה בחופש העיתונות. זה מה שרצה חבר הכנסת פינס להגיד. מצד שני, אנחנו חושבים שהמצב הנוכחי הוא בלתי אפשרי, והוחלט להקים ועדה בראשות המשנה ליועץ המשפטי לענייני חקיקה, שופמן, יחד עם נציגי העיתונות, כדי לברר כיצד למצוא פתרון שמצד אחד מגן על שמם הטוב של אנשים ומצד שני אינו פוגע בחופש העיתונות. 

רוני בר-און (הליכוד):
       
       מה אמרו לך עורכי העיתונים? 

שר המשפטים יוסף לפיד:
       
       אלה הם המגבלות והתנאים שבהם הסכמנו להצעת החוק. תודה רבה. 

היו"ר ראובן ריבלין:
       
       חבר הכנסת איוב קרא, האם אתה מסכים להצעת הממשלה? 

איוב קרא (הליכוד):
       
       כן.

היו"ר ראובן ריבלין:
       
       בבקשה, חבר הכנסת אופיר פינס, אתה יכול להתנגד. 

מוחמד ברכה (חד"ש-תע"ל):
       
       השר התנגד ואמר להצביע בעד.

היו"ר ראובן ריבלין:
       
       השר אמר שהוא מסכים במגבלות, וחבר הכנסת איוב קרא אמר שהוא מסכים למגבלות. 

מוחמד ברכה (חד"ש-תע"ל):
       
       כבר עכשיו הוא אמר - - - 

היו"ר ראובן ריבלין:
       
       נמצא פה אופיר פינס והוא יסביר למה להתנגד. לאחר מכן כולנו נביע את עמדתנו. 
       
אופיר פינס-פז (העבודה-מימד):
       
       אדוני היושב-ראש, אדוני השר, אני לא מתפלא על שחלק מחברי הכנסת הבינו, אדוני שר המשפטים, שאתה נגד, כי נימקת לא מעט נימוקים נגד, אבל בסוף גם אמרת בעד. 
       
       קודם כול, צריך לומר את האמת, שכבר עברה הצעת חוק כזאת, ואני דיברתי בגנותה בזמנה ולכן אני גם אומר את זה היום. יש פה פגיעה אנושה בחופש הביטוי, בחופש העיתונות ובעקרון זכותו של הציבור לדעת, פגיעה שאינה מידתית, שהיא מעל ומעבר לנדרש. אני רוצה להזכיר לכולנו, שבכנסת הקודמת תיקנו את החוק פעמיים: פעם אחת אמרנו שהולכים לבית-המשפט בעניין הזה ובית-המשפט רשאי לאסור פרסום; פעם שנייה אמרנו שאם הפרסום נעשה ואדם יוצא זכאי, העיתון חייב לפרסם את זה במודעה בולטת כגודל הידיעה על החשד בכתב אישום. תיקנו את החוק פעמיים לטובת החשודים. 
       
       אני חושב שהתיקון השלישי הזה מוגזם, פוגעני, חודרני, פוגע קשות בערכים דמוקרטיים ואינו נחוץ. אם החוק הזה יתקבל - תדעו לכם שעל רוזנשטיין יכולנו לשמוע רק ב-CNN. זה פשוט אבסורד מוחלט. 
       
       דרך אגב, יש טיעון שאומר שנגד 95% מהחשודים בסופו של דבר לא מוגש כתב אישום. נכון, אבל גם 95% מאלה לא מעלה להם ולא מוריד להם עניין פרסום שמם, עובדה שהם לא מנסים לעשות דבר וחצי דבר בעניין.
       
       ברור שאם הצעת החוק הזאת עוברת, חסל סדר התחקירים העיתונאיים וכל העיתונות החוקרת נסגרת. אני רוצה לקוות שזו לא המוטיבציה - - - 
       
היו"ר ראובן ריבלין:
       
       תמיד עומדת לרשות האזרח היכולת להגיש תביעת דיבה. 
       
אופיר פינס-פז (העבודה-מימד):
       
       אדוני היושב-ראש, אני מקווה שזו לא המוטיבציה שעומדת מאחורי הצעת החוק הזאת. אני מציע לחברי הכנסת להצביע נגד הצעת החוק הזאת. 
       
היו"ר ראובן ריבלין:
       
       רציתי לחזק את דברו של אדוני, הרי בכל זאת עומדת לכל אזרח האפשרות להגיש תביעת דיבה. יש כאלה שעומדים על כך. אני מאוד מודה לחבר הכנסת פינס-פז. האם חבר הכנסת קרא רוצה לענות לו? אני לא אקפח אותך. חבר הכנסת קרא לא רוצה לענות, ולכן אנחנו עוברים להצבעה.
       
       רבותי חברי הכנסת, הצעת חוק בתי-המשפט (תיקון – איסור פרסום שמו של חשוד), התשס"ד-2004. נא להצביע - מי בעד? מי נגד? מי נמנע?
       
הצבעה מס' 22
       
בעד ההצעה להעביר את הצעת החוק לדיון מוקדם בוועדה – 48
בעד ההצעה להסיר מסדר-היום את הצעת החוק - 18
נמנעים - 5
ההצעה להעביר את הצעת חוק בתי-המשפט (תיקון – איסור פרסום שמו של חשוד), 
התשס"ד-2004, לדיון מוקדם בוועדת החוקה, חוק ומשפט נתקבלה.
       
היו"ר ראובן ריבלין:
       
       48 בעד, 18 נגד וחמישה נמנעים. אני קובע שהצעת חוק בתי-המשפט (תיקון - איסור פרסום שמו של חשוד), התשס"ד-2004, מטעם חבר הכנסת איוב קרא, נתקבלה בקריאה טרומית ותועבר לוועדת החוקה, חוק ומשפט על מנת להכינה לקריאה ראשונה.

       
הצעת חוק לתיקון פקודת פשיטת הרגל [נוסח חדש] 
(אישור בית-המשפט במימוש ערובה), התשס"ד-2004
       ["דברי הכנסת", חוברת ז', עמ'   .]
(הצעת חבר הכנסת ניסן סלומינסקי)

היו"ר ראובן ריבלין:
       
       הצעת חוק של חבר הכנסת ניסן סלומינסקי: הצעת חוק לתיקון פקודת פשיטת הרגל [נוסח חדש] (אישור בית-המשפט במימוש ערובה), התשס"ד-2004. האם הממשלה מבקשת להביע את עמדתה?
       
שר המשפטים יוסף לפיד:
       
       הממשלה מתנגדת. 
       
היו"ר ראובן ריבלין:
       
       בבקשה. אדוני חבר הכנסת סלומינסקי, תעמוד לרשותך האפשרות להשיב. 
       
שר המשפטים יוסף לפיד:
       
       אדוני היושב-ראש, הממשלה מתנגדת להצעת החוק, כפי שאני אסביר. 
       
       הצעת החוק שבנדון מבקשת לחייב נושה מובטח לקבל את אישורו של בית-משפט בהליכים של פשיטת הרגל לצורך מימוש בטוחתו. סעיף 20(ב) לפקודת פשיטת הרגל קובע את הכלל שלפיו נושה מובטח רשאי לפעול למימוש בטוחתו מחוץ להליכי פשיטת הרגל ועל אף צו עיכוב ההליכים נגד פושט הרגל. למעשה, הנכסים המובטחים אינם נכללים במאסת נכסי פושט הרגל העומדת לחלוקה לנושים. הרציונל לכך הוא הגנה על זכות הקניין של הנושה המובטח. הממשלה סבורה כי תיקון החוק כך שמימוש הנכס המובטח יהיה מותנה באישור בית-המשפט יפגע יתר על המידה בזכות הקניין של הנושה המובטח.
       
       על כן אני מבקש לדחות את הצעת החוק. 
       

היו"ר ראובן ריבלין:
       
       חבר הכנסת סלומינסקי מבקש להשיב? 
       
       אני עובר להצבעה על הצעת חוק לתיקון פקודת פשיטת הרגל [נוסח חדש] (תיקון - אישור בית-המשפט במימוש ערובה), התשס"ד-2004. נא להצביע - מי בעד? מי נגד? מי נמנע?
       
הצבעה מס' 23
       
בעד ההצעה להעביר את הצעת החוק לדיון מוקדם בוועדה - 30
בעד ההצעה להסיר מסדר-היום את הצעת החוק - 34
נמנעים - 8
ההצעה להסיר מסדר-היום את הצעת חוק לתיקון פקודת פשיטת הרגל [נוסח חדש] 
(אישור בית-המשפט במימוש ערובה), התשס"ד-2004, נתקבלה. 
       
היו"ר ראובן ריבלין:

       30 בעד, 34 נגד ושמונה נמנעים. הצעת החוק לא עברה. 
       


הצעת חוק העונשין (תיקון - החזרת הסעיף הסוציאלי 
כעילה להפסקת היריון), התשס"ד-2003
       ["דברי הכנסת", חוברת ז', עמ'    . ]
(הצעת חבר הכנסת רשף חן)

היו"ר ראובן ריבלין:
       
       חברי הכנסת, הצעת חוק העונשין (תיקון - החזרת הסעיף הסוציאלי כעילה להפסקת היריון), של חבר הכנסת רשף חן. הצעה זו נומקה מהמקום, שכן הממשלה תומכת, ולכן רק מי שרוצה להתנגד - - -
       
שר התחבורה מאיר שטרית:
       
       הממשלה לא תומכת. 
       
היו"ר ראובן ריבלין:
       
       הממשלה לא תומכת? אז מדוע היא נומקה מהמקום?
       
שר התחבורה מאיר שטרית:
       
       הממשלה לא תומכת בהצעתו של חבר הכנסת רשף חן. 
       
היו"ר ראובן ריבלין:
       
       הממשלה מתנגדת. 
       
שר המשפטים יוסף לפיד:
       
       הממשלה תומכת - - -
       
חיים אורון (יחד):
       
       הוצמדה הצעה שלנו להצעה של חבר הכנסת רשף חן. אני רוצה לנמק מהצד. 
       
היו"ר ראובן ריבלין:
       
       בדקתי את העניין ולהלן תשובתי. חבר הכנסת אורון, אני רוצה לבדוק – אם הצעת החוק תעבור, אתה יכול להצמיד אותה. אם הצעת החוק לא תעבור, בלאו הכי גם אתה לא יכול להצמיד אותה. לכן אני קודם אבדוק אם הצעת החוק אכן תעבור. ובכן, הממשלה לא מתנגדת. חבר הכנסת לוי היה ראשון המבקשים להתנגד. אם חבר הכנסת לוי בא עד כאן, כנראה הדבר כאש בעצמותיו.
       
יצחק לוי (מפד"ל):
       
       אדוני היושב-ראש, רבותי חברי הכנסת, מדובר בחוק שיביא לאלפי הפלות נוספות. אנחנו יודעים שנושא ההפלות הוא נושא רגיש. מובן שעל-פי היהדות, על-פי התורה, על-פי ההלכה, הפלה היא דבר אסור. יש לה אפילו כיוון מסוים של רצח של עובר, ורק במקרים מיוחדים, במקרים רפואיים, במקרים יוצאי דופן, יש היתרים להפלות. מה הצעת החוק הזאת רוצה? ההצעה הזאת רוצה להכניס את הסעיף הסוציאלי. פירוש הדבר שאפשר יהיה בטענה קלה, בטענה של דוחק מסוים בפרנסה, בטענה של סביבה לא נאותה, בכל טענה שהיא לקבל היתר להפלה. 
       
       רבותי חברי הכנסת, ההצעה הזאת עלתה כמה וכמה פעמים. דרך אגב, בכל קואליציה שיש בה מפלגה דתית, המפלגה הדתית עוצרת אותה. כרגע יש קואליציה ללא מפלגה דתית, ושינוי מנצלת את הזמן הזה, היא מנצלת את פסק-הזמן הזה כדי להעביר הצעה שכבר נפלה כמה וכמה פעמים כאן בכנסת. 
       
       אני קורא בעיקר לחברי הליכוד - הליכוד באופן מסורתי הצביע נגד הסעיף הסוציאלי בהפלות. אל תיתנו יד להרחבת ההפלות בישראל. אל תיתנו יד לכך שיהיה קל להפיל. גם היום יש קלות, אבל לא כל כך, ועם החוק הזה תהיה קלות שלא ניתן לתאר. בדבר הזה יש בעיה מוסרית, יש בו בעיה של שלום-בית, יש בו בעיות רבות מאוד; ואני כבר לא מדבר על הבעיה הדמוגרפית החמורה. 

       מורי ורבותי, ברגע שיש חוק שמאפשר, מסיבות בריאותיות או מסיבות אחרות – דיינו. אין לנצל את הנושא הסוציאלי כדי להרבות הפלות בישראל. אני פונה שוב לראש הממשלה, אני פונה לליכוד, באופן מסורתי התנגדתם לזה. אני מבקש מכם הפעם להפיל את ההצעה ששינוי רוצה כרגע להעביר ולנצל את המצב שאין מפלגה דתית בממשלה כדי להרוויח רווח פוליטי. הרווח הפוליטי הוא שמחר שינוי יצאו לעיתונות ויגידו: הנה, אנחנו מאפשרים הפלות במדינת ישראל. אוי לאותה בושה, אוי לאותה כלימה. אני מקווה שהליכוד יתנגד להצעה. תודה רבה.
       
היו"ר ראובן ריבלין:
       
       תודה רבה לחבר הכנסת לוי. חבר הכנסת רשף חן אינו מבקש להשיב. תודה רבה. 
       
       רבותי חברי הכנסת, אני עובר להצבעה.
       
אברהם רביץ (יהדות התורה):
       
       לא. אני מבקש שההצעה תהיה הצעת אי-אמון.
       
חיים אורון (יחד):
       
       זו קריאה טרומית.
       
היו"ר ראובן ריבלין:
       
       חבר הכנסת רביץ ביקש לראות בהצעה הצעה לסדר עד אשר היא תתקבל כהצעת אי-אמון.
       
נסים דהן (ש"ס):
       
       אי-אפשר.
       
היו"ר ראובן ריבלין:
       
       תגיד לי, אסור לחבר הכנסת רביץ להעלות הצעה? אני עונה. שמעת את תשובתי? חבר הכנסת רביץ, מדובר בהצעה לסדר עד אשר היא מתקבלת בקריאה טרומית. אין על הצעה זו הצבעת אי-אמון עד אשר היא מתקבלת. בקריאה ראשונה אדוני יוכל לראות בה הצבעת אי-אמון.
       
       ובכן, אני עובר להצעת חוק העונשין (תיקון – החזרת הסעיף הסוציאלי כעילה להפסקת היריון). נא להצביע – מי בעד? מי נגד? מי נמנע?


הצבעה מס' 24

בעד ההצעה להעביר את הצעת החוק לדיון מוקדם בוועדה – 35
בעד ההצעה להסיר מסדר-היום את הצעת החוק – 44
נמנעים – 4
ההצעה להסיר מסדר-היום את הצעת חוק העונשין (תיקון – החזרת הסעיף 
הסוציאלי כעילה להפסקת היריון), התשס"ד-2003, נתקבלה.

היו"ר ראובן ריבלין:
       
	בעד - 35, 44 נגד, ארבעה נמנעים. אני קובע שהצעת החוק לא נתקבלה, ולכן, חבר הכנסת אורון, גם הצעתך אינה יכולה להיסמך עליה. תודה רבה.


הצעת חוק מעונות יום שיקומיים 
(הפחתת מספר הפעוטות במעון יום), התשס"ד-2004
       ["דברי הכנסת", חוברת ז', עמ'     .]
(הצעת קבוצת חברי הכנסת)


היו"ר ראובן ריבלין:
       
       אנחנו ממשיכים בסדר-היום. רבותי חברי הכנסת, הצעת חוק מעונות יום שיקומיים (הפחתת מספר הפעוטות במעון יום), התשס"ד-2004, של חברת הכנסת אתי לבני. ההצעה נומקה מהמקום.

קריאה:
       
       שינוי – הביתה.

היו"ר ראובן ריבלין:
       
       רבותי חברי הכנסת – אתה הסכמת? יש מישהו שמתנגד? אין מתנגדים. 
       
       נא להצביע – מי בעד? מי נגד? מי נמנע?
       
הצבעה מס' 25
       
בעד הצעה להעביר את הצעת החוק לדיון מוקדם בוועדה – 55
נגד – 14
נמנעים – אין
ההצעה להעביר את הצעת חוק מעונות יום שיקומיים (הפחתת מספר הפעוטות 
במעון יום), התשס"ד-2004, לדיון מוקדם בוועדת העבודה, הרווחה והבריאות נתקבלה.

היו"ר ראובן ריבלין:
       
       55 בעד, 14 נגד, אין נמנעים. אני קובע שהצעת חוק מעונות יום שיקומיים (הפחתת מספר הפעוטות במעון יום) התקבלה ותועבר להכנתה לקריאה ראשונה בוועדת העבודה והרווחה. תודה רבה.
       
קולט אביטל (העבודה-מימד):
       
       תוסיף את קולי בעד, זה לא נקלט לי.
       

היו"ר ראובן ריבלין:
       
       חברת הכנסת אביטל מבקשת להוסיף את קולה. אני לא מוסיף.
       
       
הצעת חוק לתיקון פקודת התעבורה (חובת אחזקה ושימוש 
באפוד זוהר ברכב מנועי), התשס"ד-2004
       ["דברי הכנסת", חוברת ז', עמ'      .]
(הצעת חבר הכנסת גלעד ארדן)


היו"ר ראובן ריבלין:
       
       אנחנו עוברים להצעת חוק לתיקון פקודת התעבורה (חובת אחזקה ושימוש באפוד זוהר ברכב מנועי), של חבר הכנסת גלעד ארדן. ההצעה נומקה מהמקום. השר הסכים. 
       
       רבותי חברי הכנסת, אנחנו עוברים להצבעה. מי בעד? מי נגד? מי נמנע? נא להצביע.
       
הצבעה מס' 26
       
בעד ההצעה להעביר את הצעת החוק לדיון מוקדם בוועדה – 58
נגד –  8
נמנעים – 1
ההצעה להעביר את הצעת חוק לתיקון פקודת התעבורה (חובת אחזקה ושימוש 
באפוד זוהר ברכב מנועי), התשס"ד-2004, לדיון מוקדם בוועדת הכלכלה נתקבלה.
       
היו"ר ראובן ריבלין:
       
       58 בעד, שמונה נגד, אחד נמנע. אני קובע שהצעתו של חבר הכנסת גלעד ארדן, הצעת חוק לתיקון פקודת התעבורה (חובת אחזקה ושימוש באפוד זוהר ברכב מנועי), נתקבלה ותועבר לוועדת העבודה והרווחה לשם הכנתה לקריאה ראשונה. סליחה – תועבר לוועדת הכלכלה להכנתה לקריאה ראשונה.

       חבר הכנסת מלכיאור מציין לפני בעניין החוק הקודם, בעניין המעונות השיקומיים, שבפעם הקודמת הועברה ההצעה לוועדה לקידום מעמד הילד, ולכן הוא מבקש להעבירה לוועדה זו. העניין יועבר לוועדת הכנסת כדי שתחליט.


הצעת חוק לתיקון פקודת הסטטיסטיקה (עונשין), התשס"ד-2004
       ["דברי הכנסת", חוברת ז', עמ'      .]
(הצעת חבר הכנסת אופיר פינס-פז)


היו"ר ראובן ריבלין:
       
       רבותי, אנחנו עוברים להצעת החוק של חבר הכנסת אופיר פינס-פז, הצעת חוק לתיקון פקודת הסטטיסטיקה (עונשין). ההצעה נומקה מהמקום. הממשלה מסכימה. 
       
       רבותי חברי הכנסת, אנחנו עוברים להצבעה. מי בעד? מי נגד? מי נמנע? נא להצביע.
       
הצבעה מס' 27
       
בעד ההצעה להעביר את הצעת החוק לדיון מוקדם בוועדה – 58
נגד – אין
נמנעים – 1
ההצעה להעביר את הצעת חוק לתיקון פקודת הסטטיסטיקה (עונשין), 
התשס"ד-2004, לדיון מוקדם בוועדת החוקה, חוק ומשפט נתקבלה.

היו"ר ראובן ריבלין:
       
       58 בעד, אין מתנגדים, נמנע אחד. אני קובע שהצעת החוק תועבר לוועדת החוקה, חוק ומשפט להכנתה לקריאה ראשונה. תודה רבה. 

       
הצעת חוק הבטיחות במקומות ציבוריים 
(תיקון – החמרת ענישה באירועי ספורט), התשס"ד-2004
       ["דברי הכנסת", חוב' ז', עמ'     .]
(הצעת חבר הכנסת אבשלום וילן)

היו"ר ראובן ריבלין:
       
       הצעת חוק הבטיחות במקומות ציבוריים (תיקון – החמרת ענישה באירועי ספורט), של חבר הכנסת אבשלום וילן. ההצעה נומקה מהמקום בהסכמת הממשלה, לכן אנחנו עוברים להצבעה. 
       
       נא להצביע, רבותי חברי הכנסת. מי בעד? מי נגד? מי נמנע? נא להצביע.
       
הצבעה מס' 28
       
בעד ההצעה להעביר את הצעת החוק לדיון מוקדם בוועדה – 57
נגד – 1
נמנעים – 2
ההצעה להעביר את הצעת חוק הבטיחות במקומות ציבוריים (תיקון – החמרת ענישה באירועי ספורט), התשס"ד-2004, לדיון מוקדם בוועדת החינוך, התרבות והספורט נתקבלה.

היו"ר ראובן ריבלין:
       
       57 בעד, אחד נגד, שני נמנעים. אני קובע שהצעת חוק הבטיחות במקומות ציבוריים (תיקון – החמרת ענישה באירועי ספורט), התשס"ד-2004, מטעם חבר הכנסת אבשלום וילן, עברה קריאה טרומית ותועבר לוועדת החינוך להכנתה לקריאה ראשונה. תודה רבה.
       

הצעת חוק מיסוי מקרקעין (שבח, מכירה ורכישה) (תיקון - סכום 
השבח במכירת זכות במקרקעין), התשס"ד-2004
       ["דברי הכנסת", חוב' ז', עמ'     .]
(הצעת קבוצת חברי הכנסת)

היו"ר ראובן ריבלין:
       
       הצעת חוק מיסוי מקרקעין (שבח, מכירה ורכישה) (תיקון – סכום השבח במכירת זכות במקרקעין), של חבר הכנסת אהוד רצאבי. ההצעה, בתמיכת הממשלה, נומקה מהמקום, ואנחנו עוברים להצבעה. 
       
       רבותי חברי הכנסת, הוא צריך לתת תשובה. כבוד שר האוצר עדיין לא השיב. תשובת הממשלה.

שר האוצר בנימין נתניהו:
       
       - - -

היו"ר ראובן ריבלין:
       
       הממשלה מסכימה לתמוך בהצעה, על מנת שכל הליך המשך לחקיקתה יתואם עם משרד האוצר. האם חבר הכנסת רצאבי מסכים?
       
אהוד רצאבי (שינוי):
       
       כן.
       
היו"ר ראובן ריבלין:
       
       תודה. נרשם שהוא הסכים להתניית הממשלה ובהתניה זו אנחנו מצביעים. 
       
       רבותי חברי הכנסת, נא להצביע מי בעד, מי נגד ומי נמנע בהצעת רצאבי ותיקון הממשלה.
       

הצבעה מס' 29
       
בעד ההצעה להעביר את הצעת החוק לדיון מוקדם בוועדה - 57
נגד – 2
נמנעים – 3
ההצעה להעביר את הצעת חוק מיסוי מקרקעין (שבח, מכירה ורכישה) (תיקון – סכום השבח במכירת זכות במקרקעין), התשס"ד-2004, לדיון מוקדם בוועדת הכספים נתקבלה.
       
היו"ר ראובן ריבלין:
       
       57 בעד, שניים נגד, שלושה נמנעים. אני קובע שהצעת החוק נתקבלה ותעבור לוועדת הכספים על מנת להכינה לקריאה ראשונה. חבר הכנסת רצאבי, החוק שלך עבר.
       

הצעת חוק בנייה להשכרה (הוראת שעה), התשס"ג-2003
       ["דברי הכנסת", חוב' ז', עמ'    .]
(הצעת קבוצת חברי הכנסת)
       
היו"ר ראובן ריבלין:
       
       הצעת חוק בנייה להשכרה (הוראת שעה), של חברי הכנסת יורי שטרן, מיכאל נודלמן ואריה אלדד. נימק חבר הכנסת יורי שטרן. הממשלה השיבה?
       
שר התחבורה מאיר שטרית:
       
       כן.

היו"ר ראובן ריבלין:
       
       אבל הממשלה הסכימה או התנגדה?

שר התחבורה מאיר שטרית:
       
       התנגדה.
       
היו"ר ראובן ריבלין:
       
       הממשלה מתנגדת. חבר הכנסת שטרן, אתה רוצה לומר דברים? 

קריאות:
       
       הוא כבר השיב.

היו"ר ראובן ריבלין:
       
       כן, אבל הוא יכול להשיב על התשובה. חבר הכנסת ברכה, קבענו שכל חבר כנסת, בגלל אילוצי הממשלה להשתתף בהלוויה, יוכל לדבר. מותר לך. יש לך שלוש דקות, אפילו לא שנייה יותר.
       
יורי שטרן (האיחוד הלאומי - ישראל ביתנו):
       
       כבוד היושב-ראש, חברי הכנסת, כבוד השרים, בנייה להשכרה נראית היום הפתרון היחיד למצוקת הדיור בארץ, במיוחד הדיור הסוציאלי, ולא מובן לי למה הממשלה מתנגדת. החוק מנוסח בצורה כזאת שאת העלות התקציבית שלו בכל שנה ושנה, בעצם השרים יקבעו. אין בחוק פרמטרים כלכליים. מדובר בהקצאות קרקע למכרזים מיוחדים לבנייה להשכרה ויכולת להשתתף בעלויות הפיתוח. אני מבקש מחברי הכנסת לתמוך ולא להתנגד להצעה זו. 
       
היו"ר ראובן ריבלין:
       
       תודה. 
       
       רבותי חברי הכנסת, אנחנו נצביע על הצעת חוק בנייה להשכרה (הוראת שעה), של חבר הכנסת יורי שטרן ואחרים. רבותי חברי הכנסת, נא להצביע - מי בעד? מי נגד? מי נמנע? 
       
הצבעה מס' 30
       
בעד ההצעה להעביר את הצעת החוק לדיון מוקדם בוועדה – 32
בעד ההצעה להסיר מסדר-היום את הצעת החוק – 24
נמנעים – 10
ההצעה להעביר את הצעת חוק בנייה להשכרה (הוראת שעה), 
התשס"ג-2003, לדיון מוקדם בוועדה שתקבע ועדת הכנסת נתקבלה.
       
היו"ר ראובן ריבלין:
       
       32 בעד, 24 נגד, עשרה נמנעים. אני קובע שהצעת חוק בנייה להשכרה (הוראת שעה), התשס"ג-2003, עברה בקריאה טרומית ותועבר לוועדת הכנסת על מנת לקבוע מי הוועדה המוסמכת לדון. 

       
הצעה לסדר-היום
הצורך בהקמת ועדת חקירה פרלמנטרית בנושא העוני בישראל
       ["דברי הכנסת", חוברת ז', עמ'    .]

היו"ר ראובן ריבלין:
       
       רבותי חברי הכנסת, הקמת ועדת חקירה פרלמנטרית בנושא העוני בישראל, הצעה לסדר-היום מס' 4970. חבר הכנסת אופיר פינס נימק, הממשלה השיבה. שלוש דקות לזכותך. רבותי, חבל על הזמן, לא להפריע. 
       
אופיר פינס-פז (העבודה-מימד):
       
       אדוני ראש הממשלה, אני פונה אליך אחרי שפניתי לשליחיך והשיבו את פני ריקם. אי-אפשר לעבור על דוח העוני כאילו דבר לא אירע, ואני הצעתי שנקים ועדת חקירה פרלמנטרית על דעת כל סיעות הבית, על דעת כולם, בלי לשחק פוליטיקה, ואני עדיין אומר את זה. אבל אם אתם לא רוצים, אני אומר לכם, את הדוח הזה צריך לחקור, ואני קורא לכל חבר כנסת שיש לו מצפון ואכפת לו ממה שקורה במדינת ישראל, תצביעו בעד הקמת ועדת חקירה לדוח העוני, ואני מקווה מאוד שבשנה הבאה נבוא לא רק עם דוח עוני שכנראה יהיה יותר גרוע, אלא גם עם כמה המלצות טובות לטובת עם ישראל. תודה רבה.
       
היו"ר ראובן ריבלין:
       
       תודה רבה. מדוע לא יבקש אדוני ועדת חקירה ממלכתית? למה לכנסת? הממשלה מתנגדת. אין לי פרוצדורה. מכל מלמדי השכלתי, ובעיקר מחבר הכנסת שטרית שהיה לשר - אין תשובה על תשובה. רבותי חברי הכנסת, נא לשבת. 
       
       הצעת הקמת ועדת חקירה פרלמנטרית על העוני בישראל - נא להצביע. מי בעד? מי נגד? מי נמנע? 
       
הצבעה מס' 31
       
בעד ההצעה לכלול את הנושא בסדר-היום – 33
בעד ההצעה שלא לכלול את הנושא בסדר-היום – 44
נמנעים - אין
ההצעה שלא לכלול את הנושא בסדר-היום של הכנסת נתקבלה.
       
היו"ר ראובן ריבלין:
       
       33 בעד, 44 נגד, אין נמנעים. אני קובע כי ההצעה בדבר הקמת ועדת חקירה פרלמנטרית לא נתקבלה. 

       
הצעה לסדר-היום 
מדיניות הממשלה כלפי הגליל והנגב
       ["דברי הכנסת", חוברת ז', עמ'   .]

היו"ר ראובן ריבלין:
       
       הנושא הבא: מדיניות הממשלה כלפי הגליל והנגב, הצעה לסדר-היום שמספרה 4894, של חבר הכנסת אברהם שוחט. ההצעה היא או דיון במליאה או להסיר. הממשלה מסכימה לוועדה? חבר הכנסת שוחט, לוועדה או להסיר. הממשלה מסכימה לוועדה. נא להצביע - מי בעד? מי נגד? מי נמנע? 
       
הצבעה מס' 32
       
בעד ההצעה להעביר את הנושא לוועדה – 49
נגד – אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה.
       
היו"ר ראובן ריבלין:
       
       49 בעד, אין מתנגדים, אין נמנעים. ההצעה לסדר-היום של חבר הכנסת אברהם שוחט תועבר לדיון בוועדה. יש שתי הצעות - לוועדת הכספים או לוועדת הכלכלה. ההצעה תועבר לוועדת הכנסת על מנת שתכריע. 

       
הצעות לסדר-היום 
הדחתו של ראש אגף החקירות במשטרה
       ["דברי הכנסת", חוברת ז', עמ'   .]

היו"ר ראובן ריבלין:
       
       הנושא הבא: הדחתו של ראש אגף החקירות - הצעות לסדר-היום מס' 4940, 4941, 4950, 4951, 4953, 4955 ו-4962. הממשלה הציעה להעביר לוועדה; או להסיר. 
       
       נא להצביע - מי בעד לוועדה ומי בעד להסיר? 
       
הצבעה מס' 33
       
בעד ההצעה להעביר את הנושא לוועדה  – 25
בעד ההצעה שלא לכלול את הנושא בסדר-היום – 19
נמנעים – אין
ההצעה להעביר את הנושא לוועדת הפנים ואיכות הסביבה נתקבלה.
       
היו"ר ראובן ריבלין:
       
       25 בעד, 19 נגד, אין נמנעים. אני קובע שהנושא יועבר לוועדת הפנים לדיון.

       
הצעות לסדר-היום 
תחקיר חדשות ערוץ-2 על אודות מע"צ 
והתאבדותו של המהנדס יצחק הרשקוביץ בעקבותיו
       ["דברי הכנסת", חוברת ז', עמ'   .]

       
היו"ר יולי-יואל אדלשטיין:
       
       הצעות לסדר-היום מס' 4914, 4960, 4979, 4980, 4982 ו-4985 בנושא: תחקיר חדשות ערוץ-2 על אודות מע"צ והתאבדותו של יצחק הרשקוביץ ז"ל בעקבותיו.
       
       חברי הכנסת, החברים המציעים, חבר הכנסת יצחק לוי, אתה מסכים לוועדה? מסכים. חבר הכנסת רוני בר-און - איננו. חבר הכנסת רן כהן - איננו. חבר הכנסת אליעזר כהן מסכים לוועדה? מסכים. חבר הכנסת דהאמשה מסכים לוועדה? חבר הכנסת ואסל טאהא - איננו. מכיוון שהמציעים מסכימים לוועדה, ההצבעה שלנו פשוטה למדי. בעד -  דיון בוועדה, נגד - להסיר מסדר-היום. 
       
       ההצבעה החלה - מי בעד? מי נגד? נא להצביע.
       
הצבעה מס' 34
       
בעד ההצעה להעביר את הנושא לוועדה - 23
בעד ההצעה שלא לכלול את הנושא בסדר-היום – 2
נמנעים – 1
ההצעה להעביר את הנושא לוועדה שתקבע ועדת הכנסת נתקבלה.   
       
היו"ר יולי-יואל אדלשטיין:
       
       בעד - 23, שני מתנגדים, אחד נמנע. הדיון יתקיים בוועדת הכנסת. נשמעו כמה הצעות, ועדת הכנסת תחליט בנדון. צעקו כאן ועדת הפנים, אני לא רשאי לקבוע מי צודק. 

       
הצעות לסדר-היום 
חיילים "מצטלמים למזכרת" עם שרידי גופות של פלסטינים
       ["דברי הכנסת", חוברת ז', עמ'    .]

היו"ר יולי-יואל אדלשטיין:
       
       הנושא הבא, חברי הכנסת: חיילים "מצטלמים למזכרת" עם שרידי גופות של פלסטינים - הצעות לסדר-היום מס' 4915, 4939, 4973, 4989 ו-4993.  סגן שר הביטחון הציע ועדה. חבר הכנסת אחמד טיבי - איננו. חבר הכנסת ניסן סלומינסקי - איננו. חבר הכנסת אבשלום וילן - איננו. חבר הכנסת עזמי בשארה - איננו. חבר הכנסת מיכאל איתן - איננו. לכן אנחנו נצביע - - -
       
שר התחבורה מאיר שטרית:
       
       ההצעה ירדה מסדר-היום. 
       
היו"ר יולי-יואל אדלשטיין:
       
       לא, הם כולם דיברו. מכיוון שההצבעה נדחתה, אנחנו נצביע כהצעת סגן שר הביטחון. בעד - דיון בוועדה, נגד - להסיר. 
       
       חברי הכנסת, ההצבעה החלה. 
       
הצבעה מס' 35
       
בעד ההצעה להעביר את הנושא לוועדה – 9
בעד ההצעה שלא לכלול את הנושא בסדר-היום – 23
נמנעים –  אין
ההצעה שלא לכלול את הנושא בסדר-היום של הכנסת נתקבלה.
       
היו"ר יולי-יואל אדלשטיין:
       
       בעד – 9, נגד - 23, אין נמנעים. אני קובע כי הנושא הוסר מסדר-יומה של הכנסת. 

       
הצעות לסדר-היום 
נסיגת צה"ל מהערים הפלסטיניות לקראת הבחירות ברשות הפלסטינית
       ["דברי הכנסת", חוברת ז', עמ'   . ]

היו"ר יולי-יואל אדלשטיין:
       
       הנושא הבא - הצעות לסדר-היום מס' 4964 ו-4976: נסיגת צה"ל מהערים הפלסטיניות לקראת הבחירות ברשות הפלסטינית. 
       
יובל שטייניץ (הליכוד):
       
       אדוני היושב-ראש, אני רק רוצה להודיע, שבנושא הקודם בכל מקרה ועדת החוץ והביטחון מתכוונת לדון. 
       
היו"ר יולי-יואל אדלשטיין:
       
       אני קיבלתי את הודעת יושב-ראש ועדת החוץ והביטחון, חבר הכנסת שטייניץ, בברכה. 
       
       גם בנושא הזה, נסיגת צה"ל - אני מבין שלוועדה. חבר הכנסת אריה אלדד מסכים לוועדה? מסכים. חבר הכנסת יחיאל חזן - איננו. 
       
       אם כן, נצביע. בעד - דיון בוועדה, נגד - להסיר. ההצבעה החלה. 
       

הצבעה מס' 36
       
בעד ההצעה להעביר את הנושא לוועדה  – 31
בעד ההצעה שלא לכלול את הנושא בסדר-היום – 3
נמנעים – אין
ההצעה להעביר את הנושא לוועדת החוץ והביטחון נתקבלה.
       
היו"ר יולי-יואל אדלשטיין:
       
       הנושא עבר לדיון בוועדת החוץ והביטחון של הכנסת.

       
הצעה לסדר-היום
עתיד תנועות הנוער בישראל 
       ["דברי הכנסת", חוברת ז', עמ'    . ]

היו"ר יולי-יואל אדלשטיין:
       
       עתיד תנועות הנוער בישראל, הצעה לסדר-היום שמספרה 4935 - תשובה והצבעה. מי המשיב?
       
קריאה:
       
       שרת החינוך.
       
היו"ר יולי-יואל אדלשטיין:
       
       שרת החינוך, חברת הכנסת לימור לבנת.
       
חיים אורון (יחד):
       
       מסכימה, מסכימה.
       
היו"ר יולי-יואל אדלשטיין:
       
       אם כן, אנחנו נעבור להצבעה. ההצעות שעומדות על הפרק הן להעביר לוועדה או להסיר. 
       
       ההצבעה החלה - על עתיד תנועות הנוער.
       
הצבעה מס' 37
       
בעד ההצעה להעביר את הנושא לוועדה – 37 
נגד – 2
נמנעים – אין
ההצעה להעביר את הנושא לוועדת החינוך, התרבות והספורט נתקבלה.
       
רשף חן (שינוי):
       
       אני הצבעתי במקום הלא-נכון.
       
היו"ר יולי-יואל אדלשטיין:
       
       קיבלנו את התיקון של חבר הכנסת רשף חן שהצביע ממקום לא נכון.
       
       אם כן, נושא עתיד תנועות הנוער יידון בוועדת החינוך, התרבות והספורט של הכנסת.
       

הצעות לסדר-היום 
היערכות מדינת ישראל להתמודדות עם מכת הארבה 
       ["דברי הכנסת", חוברת ז', עמ'     .]

היו"ר יולי-יואל אדלשטיין:
       
       הנושא הבא שלנו הוא: היערכות מדינת ישראל להתמודדות עם מכת הארבה, הצעות לסדר-היום מס' 4961 ו-4963 - תשובה והצבעה. שר החקלאות? איננו. חבר הכנסת איוב קרא? 
       
נסים דהן (ש"ס):
       
       דיון במליאה.
       
היו"ר יולי-יואל אדלשטיין:
       
       חברת הכנסת גילה פינקלשטיין?
       
נסים דהן (ש"ס):
       
       גם כן מליאה, אין תשובת ממשלה. זה רק מליאה.
       
היו"ר יולי-יואל אדלשטיין:
       
       מבקשת דיון במליאה?
       
קריאות:
       
       - - -
       
היו"ר יולי-יואל אדלשטיין:
       
       יכול חבר כנסת בנסיבות הללו גם לבקש דיון בוועדה. ועדה או מליאה?
       
גילה פינקלשטיין (מפד"ל):
       
       ועדה.
       

היו"ר יולי-יואל אדלשטיין:
       
       חברת הכנסת גילה פינקלשטיין מבקשת ועדה. 
       
       אנחנו נעבור להצבעה. הנושא הוא: היערכות מדינת ישראל להתמודדות עם מכת הארבה.

נעמי בלומנטל (הליכוד):
       
       לא יהיה ארבה עד שנדון בוועדה.
       
היו"ר יולי-יואל אדלשטיין:
       
       המליאה כבר דנה, חברת הכנסת נעמי בלומנטל, לא לזלזל בדיון הראשוני שהתקיים במליאה.
       
הצבעה מס' 38
       
בעד ההצעה להעביר את הנושא לוועדה – 29
נגד – 1
נמנעים – 1
ההצעה להעביר את הנושא לוועדה שתקבע ועדת הכנסת נתקבלה.

נסים זאב (ש"ס):
       
       אני מבקש שזה יידון בוועדת החוץ והביטחון.
       
היו"ר יולי-יואל אדלשטיין:
       
       אני רק רוצה לקבל הבהרה מחבר הכנסת זאב, הדברים נאמרו ברצינות או בלעג?
       
נסים זאב (ש"ס):
       
       ברצינות.
       
היו"ר יולי-יואל אדלשטיין:
       
       ברצינות. אם כן, ועדת הכנסת תחליט איפה יידון נושא הארבה.

       
הצעת חוק הרשויות המקומיות (מאבק בנגע הסמים), התשס"ד-2004
[הצעת חוק פ/2641; נספחות.]
(הצעת חברת הכנסת גילה גמליאל)

היו"ר יולי-יואל אדלשטיין:
       
       חברת הכנסת גילה גמליאל, הצעת חוק הרשויות המקומיות (מאבק בנגע הסמים), התשס"ד-2004, מן המקום דקה, בבקשה. 
       
שר התחבורה מאיר שטרית:
       
       אני אשיב.
       
היו"ר יולי-יואל אדלשטיין:
       
       השר המקשר מאיר שטרית הוא המשיב.
       
גילה גמליאל (הליכוד):
       
       אדוני היושב-ראש, ראש הממשלה, שרים, חברות הכנסת וחברי הכנסת, הצעת החוק מדברת על מצב שבו הרשויות המקומיות במדינת ישראל ייטלו חלק ישים ופעיל בכל מה שקשור למכת הסמים שקיימת בכל הערים. כלומר, ההצעה מדברת על כך שבכל עירייה ובכל רשות מקומית תוקם ועדה יחד עם נציגים מהמשרדים השונים של הממשלה כדי למגר את התופעה. אני חושבת שבימים האחרונים, בעקבות הנתונים המאוד קשים סביב הסם "חגיגת", שהופץ בכל הקיוסקים והפיצוציות בערים השונות - זה רק סממן שמעיד על החשיבות העליונה בכך שהעניין יקבל ביטוי הרבה יותר ישיר והרבה יותר מקיף בהיבט המוניציפלי. 
       
       מכיוון שההצבעה נדחית למועד אחר, בעתיד, אני מבקשת להצביע בעד ולקבל גם את התשובה של השר.
       
היו"ר יולי-יואל אדלשטיין:
       
       תשובה והצבעה במועד אחר, השר?
       
שר התחבורה מאיר שטרית:
       
       כן.
       
גילה גמליאל (הליכוד):
       
       וגם את התשובה.
       
היו"ר יולי-יואל אדלשטיין:
       
       הממשלה מודיעה שתשובה והצבעה יתקיימו במועד אחר. 
       

הודעת הממשלה על שינויים בחלוקת התפקידים בין השרים
 ועל צירוף שר לממשלה
       
היו"ר יולי-יואל אדלשטיין:
       
       חברי הכנסת, הנושא הבא שלנו הוא הודעת הממשלה על שינוי בחלוקת התפקידים בין השרים ועל צירוף שר לממשלה כמפורט להלן: 1. השר אילן שלגי יהיה בתפקיד השר לאיכות הסביבה במקום בתפקיד שר המדע והטכנולוגיה; 2. צירוף השר ויקטור בריילובסקי לממשלה בתפקיד שר המדע והטכנולוגיה. 
       
       חברי הכנסת, אני מודיע כי הדיון בשתי ההודעות של הממשלה יהיה דיון משולב. ההצבעות יהיו ודאי הצבעות נפרדות על כל אחד משני הסעיפים האלה. 
       
חיים אורון (יחד):
       
       הדיון הזה הוא דיון שלדים.
       
היו"ר יולי-יואל אדלשטיין:
       
       אנחנו נשמע את השר המקשר.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להביא לכנסת בשם הממשלה שתי הודעות. ההודעות הן הודעות נפרדות באותו עניין, ולכן הדיון אומנם יהיה משולב, וההצבעות תיערכנה בנפרד על כל עניין. 
       
       אני מתכבד להודיע, כי הממשלה החליטה, בהתאם לסעיף 31(א) לחוק-יסוד: הממשלה, לשנות את חלוקת התפקידים בין השרים כדלקמן: השר גדעון עזרא יהיה השר לביטחון פנים נוסף על תפקידו כשר התיירות. החלטה זו, כמובן, מובאת לאישור הכנסת. זו הודעה אחת. 
       
       ההודעה השנייה, אדוני היושב-ראש: אני מתכבד להודיע, כי הממשלה החליטה, בהתאם לאותו סעיף – 31(א) לחוק-יסוד: הממשלה, כי השר אילן שלגי יכהן בתפקיד השר לאיכות הסביבה במקום בתפקיד שר המדע והטכנולוגיה, וכמובן, ההחלטה מובאת בזאת לכנסת. 
       
       כמו כן החליטה הממשלה, בהתאם לסעיף 15 לחוק-יסוד: הממשלה, לצרף את חבר הכנסת ויקטור בריילובסקי לממשלה בתפקיד שר המדע והטכנולוגיה. 
       
       כמובן, אנחנו מביאים את שני הדברים לאישור הכנסת. הדיון בשתי ההודעות יהיה משולב, אבל ההצבעות על שתי ההודעות האלה – אחת על גדעון עזרא ואחת על שני השרים האחרים, יהיו הצבעות נפרדות בשתי הודעות, אדוני היושב-ראש. נדמה לי שזה ברור לגמרי.
       
היו"ר יולי-יואל אדלשטיין:
       
       אני מודה מאוד לשר המקשר בין הממשלה לכנסת ומתנצל בפני השר גדעון עזרא. הלכתי לפי הכתוב ולא הזכרתי שמדובר גם בנושא מינויו של השר גדעון עזרא לתפקיד השר לביטחון פנים.
       
       אנחנו עוברים לדיון. אדוני סגן המזכיר, אם תואיל לתת לי את רשימת הדוברים - ואני מודיע כי רשימת הדוברים נסגרה. דיון משולב. חבר הכנסת אחמד טיבי, בבקשה, ראשון הדוברים.
       
קריאה:
       
       יש הצבעה היום?
       
היו"ר יולי-יואל אדלשטיין:
       
       כן, יש הצבעה.
       
       חבר הכנסת עסאם מח'ול - בבקשה, אדוני. חבר הכנסת אחמד טיבי זה עתה הפסיד את תורו. אחרי חבר הכנסת עסאם מח'ול יבוא חבר הכנסת מגלי והבה.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אני חושב שזו הצעה גרועה. קשה לדמוקרטיה הישראלית ביום שבו מעבירים סמכויות נוספות לשר שאיננו מבין מה זה ערכים אזרחיים ומה זה דמוקרטיה, ומה זה שמירה על הפה. מדובר בשר גדעון עזרא, שזה עתה נבחר או מונה כאילו להתעלל בדמוקרטיה הישראלית, שהולכת מדחי אל דחי - לשר לביטחון פנים נוסף על היותו שר התיירות. השר הזה הוא שר מסוכן לציבור, שר מסית ללא גבול, שר שאיננו יודע מה הם גבולות החוק ומה זה אחריות - - 
       
מיכאל גורלובסקי (הליכוד):
       
       אתה מסוכן לציבור.
       
עסאם מח'ול (חד"ש-תע"ל):
       
       - - במדינה דמוקרטית. לא מזמן קראנו ריאיון מפורט עם השר גדעון עזרא, שבו הוא מכשיר את השרץ, שבו הוא מסביר לנו למה טוב שיש מינויים פוליטיים, למה טוב שכמה אנשים שיושבים במרכז הליכוד יכולים לשלוט במה שמתרחש בממשלה ובמינויים שנעשים במשרדי הממשלה. אני חושב ששר כזה הוא סכנה למידות השלטון. 
       
דניאל בנלולו (הליכוד):
       
       אתה מדבר על שר במדינת ישראל. 
       
עסאם מח'ול (חד"ש-תע"ל):
       
       כן, אני מדבר על שר בממשלת ישראל, שזאת בושה וחרפה שהוא שר במדינת ישראל. 
       
דניאל בנלולו (הליכוד):
       
       זאת בושה וחרפה שחבר כנסת כמוך מדבר על שר. 
       
מיכאל גורלובסקי (הליכוד):
       
       אדוני היושב-ראש, הוא מסוכן לציבור בעצמו. 
       
עסאם מח'ול (חד"ש-תע"ל):
       
       השר הזה לא שלט בעצמו ובאותו ריאיון הוא דיבר על חברי כנסת ערבים ודיבר על האוכלוסייה הערבית, שהוא אמור לטפל בענייניה. הוא אומר על חברי כנסת: יש בני זונות יותר גדולים, הייתי תומך בזה שחלקם לא יהיו בכנסת. 
       
דניאל בנלולו (הליכוד):
       
       אני חושב שהוא צודק. השר צודק. 
       
עסאם מח'ול (חד"ש-תע"ל):
       
       חבר הכנסת מח'ול הוא סכנה למדינה. הוא נגד הכור, נגד הגדר, שילך לגור במקום אחר - - -  
       
דניאל בנלולו (הליכוד):
       
       חבר כנסת במדינת ישראל - - -
       
עסאם מח'ול (חד"ש-תע"ל):
       
       תשתוק אתה, תשתוק. 
       
היו"ר יולי-יואל אדלשטיין:
       
       בלי ביטויים כאלה. 
       
עסאם מח'ול (חד"ש-תע"ל):
       
       אדוני, אני לא יכול להמשיך. 
       
היו"ר יולי-יואל אדלשטיין:
       
       חבר הכנסת בנלולו וחבר הכנסת גורלובסקי, אם הכוונה שלכם להוסיף זמן גם לדובר הספציפי, חבר הכנסת מח'ול, וגם לדיון... אני חושב שאתם יכולים להופיע על הבמה ולומר כל מה שיש לכם לומר. חבר הכנסת מח'ול, נא להמשיך. 
       
מיכאל גורלובסקי (הליכוד):
       
       השר צודק.
       
היו"ר יולי-יואל אדלשטיין:
       
       חבר הכנסת גורלובסקי, בינתיים אני לא מפעיל את השעון. אני אתן לו לדבר בלי שעון? אני לא חושב שזאת הכוונה שלך. בבקשה, אדוני. 
       
עסאם מח'ול (חד"ש-תע"ל):
       
       השר גדעון עזרא, כשאני אומר שהוא מסוכן לציבור - - -
       
דניאל בנלולו (הליכוד):
       
       אתה מדבר על שר? 
       
עסאם מח'ול (חד"ש-תע"ל):
       
       אני מצטט שר בממשלת ישראל שהוא בושה למדינת ישראל. הוא בושה לדמוקרטיה. מה אתה רוצה? על מה אתה מגן?
       
דניאל בנלולו (הליכוד):
       
       אתה לא עשית עשירית ממה שהוא עשה. 

עסאם מח'ול (חד"ש-תע"ל):
       
       אני מצטט את הדברים שלו, שבהם הוא אומר: יש אזרחים ערבים במדינת ישראל וזאת הצרה הכי גדולה שלנו. תגמור עם עזה, תגמור עם יהודה ושומרון, ונשארת עם הצרה הכי גדולה. זה השר שאתם מביאים לנו להיות השר לביטחון הפנים. 
       
דניאל בנלולו (הליכוד):
       
       בושה וחרפה. 
       
עסאם מח'ול (חד"ש-תע"ל):
       
       זה שר לרמיסת הדמוקרטיה, זה שר לפאשיזם.
       
דניאל בנלולו (הליכוד):
       
       תעשה עשירית ממה שהוא עשה. 
       
עסאם מח'ול (חד"ש-תע"ל):
       
       אני אגיד לכם עוד דבר. אני אזכיר לכם את הסיפור על הקוסם מארץ עוץ. זאת ממשלה של קוסמים. דורותי, שנסחפה עם ההוריקן, התלוו אליה שלושה. התלווה אליה איש הפח שחיפש רגשות, התלווה אליה האריה שחיפש אומץ, והתלווה אליה איש הקש שחיפש שכל. אני חושב שאנחנו מדברים בשר הקש והקשקושים, והשר הזה הוא בושה לדמוקרטיה הישראלית, הוא בושה למדינת ישראל והוא בושה לכנסת הזאת. 
       
דניאל בנלולו (הליכוד):
       
       אתה מדבר על שר ששירת את המדינה בגאווה, לא כמוך. תתבייש לך. תתבייש לדבר ככה על שר ששירת את המדינה בגאווה. 
       
עסאם מח'ול (חד"ש-תע"ל):
       
       אלה הפנים שלכם. 
       
מיכאל גורלובסקי (הליכוד):
       
       לך לרמאללה. 
       
היו"ר יולי-יואל אדלשטיין:
       
       אני מקווה ששאר הדוברים לא ישתמשו בביטויים שגם לדעתי לא ראויים וגם יסעירו את המליאה יותר מדי. חבר הכנסת מגלי והבה, בבקשה. אחריו - חבר הכנסת איוב קרא, ואחריו - חבר הכנסת ישראל אייכלר. 
       
עסאם מח'ול (חד"ש-תע"ל):
       
       שלא יביאו מינויים שיסעירו. 
       
מגלי והבה (הליכוד):
       
       אדוני היושב-ראש, אדוני השר לביטחון הפנים, הרשה לי לברך אותך על המינוי הקבוע. אני מתפלא על דברי חברי, בעצם אני לא מתפלא, כי חבר הכנסת עסאם מח'ול מנסה כל הזמן להסית. הוא חושב שכך הוא מייצג אינטרסים של אנשים, אבל אני יודע שכך לא תוסיף לעצמך קולות. למה אתה בורח? תקשיב טוב לדברים הומניטריים שהוא עושה. 
       
דניאל בנלולו (הליכוד):
       
       הוא לא יודע להקשיב. 
       
היו"ר יולי-יואל אדלשטיין:
       
       חבר הכנסת והבה, למיטב זיכרוני, אנחנו ממנים את השר גדעון עזרא, בשעה טובה, ואת חבר הכנסת בריילובסקי ואת השר שלגי, ולא את חבר הכנסת מח'ול. עזוב אותו, דבר אל השר. 
       
מגלי והבה (הליכוד):
       
       רציתי שישמע. השר משתדל לסייע למגזר שהוא אמור לייצג. אני רוצה לספר סיפור קטן, אדוני השר. באותה שבת שהיה רצח בדיר-אל-אסד ובבענה ושני הכפרים כמעט הלכו למלחמה בין החמולות - ומכיוון שבשבת לא מוציאים גופות של נרצחים מבית-החולים, היה נחוץ אישור השר לביטחון הפנים. אף שהיתה שבת, נתת הנחיות על מנת למנוע רצח וריב חמולות בתוך אותם שני כפרים. בזכות העירנות שלך וההיכרות שלך עם המגזר, נמנע באותו יום אסון גדול. אני מציין קומץ מהסיפורים האמיתיים של הטיפול ההומניטרי, ואני רוצה לאחל לך הצלחה בתפקיד שלך. אני חושב שאתה ראוי ואתה גם מכיר את המנטליות של המגזר הזה. מה לעשות, נלחמת שנים רבות באלה שפגעו בביטחון המדינה ואנחנו נמשיך להילחם בהם. בהצלחה. 
       

היו"ר יולי-יואל אדלשטיין:
       
       תודה לחבר הכנסת מגלי והבה. חבר הכנסת איוב קרא, ואחריו - חבר הכנסת ישראל אייכלר. 
       
איוב קרא (הליכוד):
       
       אדוני היושב-ראש, חברי חברי הכנסת, אני חושב שלא יאה ולא מכובד להתקיף ולהתנהג פה כאילו אנחנו בזירת איגרוף. אני חושב שגדעון עזרא, עם הרקע שלו ועם תפיסות העולם שלו, מייצג נאמנה את הציבור בכלל. אני יודע היטב שמאז נכנס לתפקידו כשר לביטחון הפנים הוא עשה כל מה שביכולתו על מנת להביא לאווירה טובה, במיוחד במגזר הערבי. בשבוע שעבר היו מהומות בכפר-קרע, ואני יודע ממקורותי עד כמה הוא עוקב ודואג למה שקורה במגזר הערבי, ועל אחת כמה וכמה בכל חבל מארץ-ישראל, ועל זה מגיע לו יישר כוח. 
       
       אם מישהו חושב שהוא לא צריך להיות השר לביטחון הפנים, שיקום ויקבל רוב במדינה הקטנה-הגדולה הזאת ואז הוא יוכל להחליף את גדעון עזרא. אבל במלים לא מחליפים איש. הוא עושה את העבודה ואנחנו מברכים על כך. יחד אתו ויחד עם החברים שיושבים פה אנחנו נגבה את התפקיד שהוא מיועד לו, כי אני חושב שזה דבר מאוד חשוב. 
       
       אני מקווה שכמו שהיינו השבוע וגם היום במלחמת הישרדות של הקואליציה, וכמו שהצענו לראש הממשלה, יוכלו להצטרף עוד מפלגות מהבית הזה ולחזק את הקואליציה, על מנת שהממשלה תאריך ימים ונוכל להביא למצב הרבה יותר טוב. אין לי ספק שכולנו צריכים לייחל לכך שבעקבות שינוי המנהיגות ברשות הפלסטינית אנחנו נדע גם שינוי מגמות בתפיסות העולם ובדרך המדינית של הממשלה ונוכל עוד יותר להביא לכך שיהיה לנו פרטנר בצד השני. 
       
       הצענו היום כמה הצעות לראש הממשלה, ואנחנו מקווים שההצעות שלנו להרחבת הקואליציה ייפלו על אוזניים קשובות. אני חושב שצו השעה מחייב אותנו לחזור לברית ההיסטורית עם שותפינו לדרך, במיוחד אגודת ישראל, המפד"ל וש"ס, כמובן, וכך נוכל להביא לבשורה טובה של ממשלה ושל קואליציה שיש לנו. אנחנו לא רוצים קואליציות אחרות. 
       
       אין לי ספק שהמהלך הזה יכול רק לחזק את הקואליציה. יש לנו קואליציה וזה כמו שיש לנו היום כל מיני ירקות, כמו שאמר יולי אדלשטיין. יש לנו מלפפון, יש לנו עגבנייה, יש לנו בצל, יש לנו ירק ורק צריך לבחור על מנת לחזק. אי-אפשר להגיד שכל הירקות הללו אינם ירקות ואני לא אוהב אותם. זה מה שקורה היום. אני מקווה שראש הממשלה ימצא את הירק הנכון על מנת להמשיך להוביל את הממשלה ואת הקואליציה לחוף מבטחים. תודה רבה. 
       
היו"ר יולי-יואל אדלשטיין:
       
       תודה לחבר הכנסת איוב קרא, שמקיים: האומר דבר בשם אומרו. חבר הכנסת ישראל אייכלר – איננו. חבר הכנסת אופיר פינס - בבקשה, אדוני. אחריו - חבר הכנסת גדעון סער. 

אופיר פינס-פז (העבודה-מימד):
       
       אדוני היושב-ראש, חברי חברי הכנסת, קודם כול, סיעת העבודה תצביע בעד מינויו של חבר הכנסת בריילובסקי ונגד המינוי של השר עזרא.

יוסי שריד (יחד):
       
       למה?

אופיר פינס-פז (העבודה-מימד):
       
       אנמק. חבר הכנסת בריילובסקי, היום מביאים את מינויו לשר, אף-על-פי שחברו לסיעה, חבר הכנסת אברהם פורז, אמר שבעוד 48 שעות הוא לא יהיה שר. 

יעקב ליצמן (יהדות התורה):
       
       ואתה מאמין להם?

אופיר פינס-פז (העבודה-מימד):
       
       אנחנו משאירים לסיעת שינוי להסביר את הפלונטר הזה, אבל נדמה לנו שיש חשיבות לתמוך בנציג של העלייה החדשה לתפקיד שר המדע, מה גם שפרופסור בריילובסקי הוא מדען בעצמו. אנחנו רואים בזה דבר חשוב. לא מצאנו לנכון להצביע נגד, מה גם שזה לא סוד שיש תיאום מסוים בין סיעת שינוי לסיעת העבודה בשורה של נושאים, ואנחנו נענינו לפנייתה של סיעת שינוי. 

יעקב ליצמן (יהדות התורה):
       
       כמה קיבלת מזה?

אופיר פינס-פז (העבודה-מימד):
       
       פחות ממה שאתה קיבלת כדי להצביע נגד הקמת ועדת חקירה פרלמנטרית על העוני. 

יעקב ליצמן (יהדות התורה):
       	
       אני לא מאמין שאתה מקבל בחינם. כי אתה תמכת - - -.  אני רוצה לדעת כמה קיבלת. 

אופיר פינס-פז (העבודה-מימד):
       
       אני אומר: פחות ממה שאתה קיבלת. 

יעקב ליצמן (יהדות התורה):
       
       אני לא מאמין. אתה מאוד מוכשר. אתה לא עושה את זה בחינם. 

אופיר פינס-פז (העבודה-מימד):
       
       אדוני היושב-ראש, אנחנו מצביעים נגד המינוי של עזרא לא רק משום שאנחנו סיעה באופוזיציה; גם משום כך, אבל לא רק משום כך. 

       באופן אישי אני מוצא עצמי נאלץ להצביע נגד בלב כבד, משום שהשר עזרא ואני נכנסנו יחד לכנסת, ואנחנו בידידות. אבל מה שקרה בשבוע שעבר, כמו שהוא גרם לכל מיני אנשים כאן להצביע בעד מינוי קבע של השר גדעון עזרא לשר לביטחון פנים, הוא גורם לי להצביע נגד. סמיכות האירועים בין הדחתו של מזרחי לאישור מינויו של גדעון עזרא היא בלתי נסבלת. אני מצטער, אבל התחושה הכבדה שלי היא שיש קשר בין שני האירועים. 
       
       גם אם אין קשר, עדיין אני סבור ששר לביטחון פנים שמוצא לנכון להדיח מתפקידו ראש אגף חקירות, לראשונה בהיסטוריה של מדינת ישראל, משום שבתפקיד אחר לגמרי הוא הסכים לתמלל האזנות סתר בדין במקום לא לתמלל אותן, בלי שנעשה בהן שום שימוש נגד האנשים - על זה לא מדיחים ראש אגף חקירות בישראל - - - 

היו"ר יולי-יואל אדלשטיין:
       
       תודה רבה. 

אופיר פינס-פז (העבודה-מימד):
       
       על זה לא מדיחים ראש אגף חקירות בישראל, שראש ממשלה בישראל ושרים בממשלת ישראל נחקרים על-ידיו ממש בזמן זה. אני חושב שה"זובור" שהשר לביטחון פנים עשה, בעיתוי שעשה, לראש אגף החקירות, פגע בשלטון החוק פגיעה אנושה ובלתי ניתנת לתיקון. מאותו רגע, אני מודה ומתוודה, איבדתי את אמוני בשר לביטחון פנים גדעון עזרא. אני אצביע נגד מינויו לשר קבוע במשרד. 

היו"ר יולי-יואל אדלשטיין:
       
       תודה לחבר הכנסת אופיר פינס. חבר הכנסת יצחק לוי - בבקשה, אדוני. אחריו - חבר הכנסת יעקב ליצמן. 

יצחק לוי (מפד"ל):
       
       אדוני היושב-ראש, רבותי חברי הכנסת, מוזר ומשונה שממשלה קורסת, ממש בסוף ימיה, עוסקת בצירוף שרים ובחלוקת תפקידים. היום ראינו שלממשלה אין רוב בכנסת. ללא הקיזוזים וללא רוחב הלב של מפלגת יחד – הדבר פשוט לא מובן, רוחב לב כזה לא ראינו הרבה זמן – הממשלה היתה נופלת היום.

חיים אורון (יחד):
       
       - - -

היו"ר ראובן ריבלין:
       
       חבר הכנסת לוי, היה כתוב על הקיר "מנה מנה". 

חיים אורון (יחד):
       
       לסיעת יחד? אפילו לא שקל. 


יצחק לוי (מפד"ל):
       
       דבר נוסף, אנחנו יודעים שראש הממשלה הסתבך כרגע עם הרוב בנושא התקציב. אוי לו מיוצרו ואוי לו מיצרו; יוצרו זו אגודת ישראל, ויצרו זו שינוי. ממה נפשך? אם ילך עם אגודת ישראל, הפסיד את שינוי. אם ילך עם שינוי, הפסיד את אגודת ישראל, כי  הוא לא יכול לשדך ביניהם. ואז הוא צריך למצוא כל מיני קומבינות וכל מיני מפלגות שאולי יתמכו בתקציב. היום אני בכלל לא רואה איך התקציב עובר, אלא אם כן תהיינה הפתעות פוליטיות לא משוערות. 
       
       והנה, בממשלה כזאת – שנופלת תוך יומיים, אולי, או תוך שבוע או תוך שבועיים – אנחנו נקראים לצרף שרים. מגוחך, מגוחך ממש, ואני לא אתמוך בצירוף שרים. אני לא חושב שזה הזמן, אני לא חושב שזה נכון. אני חושב שהממשלה עושה דבר לא נכון. 
       
       למען הגילוי הנאות אומר שאתמוך בתפקידו של השר גדעון עזרא, כי אני חושב שלא אחראי להשאיר את המשרד לביטחון פנים ללא שר אפילו יום אחד. הבנתי מאנשי החוק והמשפט, שאם אנחנו לא מאשרים את מינוי השר גדעון עזרא, נוצרת לקונה בחוק, שלא יהיה שר לביטחון פנים – לא ראש הממשלה ולא הוא. גם בזה לא הייתי תומך, אבל אני חושב שכאן יש אחריות לאומית. צריך שמחר יהיה שר לביטחון פנים, צריך לנהל מחר את המשטרה ואת ביטחון הפנים. לכן אני חושב שכאן אין מנוס אלא לתמוך במינויו של השר גדעון עזרא. לדעתי, באופן אישי, השר גדעון עזרא הוא גם בהחלט שר ראוי לתפקיד, אבל לו היה פתרון אחר, גם בזה לא הייתי תומך. 
       
       אני רוצה לסיים: אני חושב שממשלה שקורסת לא עוסקת בדבר הזה. זה ממש מגוחך. אני גם לא מבין את שינוי. שינוי מודיעה שהיא כבר אורזת, והולכים למנות שר ל-48 שעות. 

יעקב ליצמן (יהדות התורה):
       
       אתה מאמין להם, אדוני?

קולט אביטל (העבודה-מימד):
       
       זה אפילו לא נכנס לתוקף. 

יצחק לוי (מפד"ל):
       
       48 שעות אפילו לא מקנות שום זכות כשר. 

היו"ר יולי-יואל אדלשטיין:
       
       למה? זה מספיק. אתה שר לשעבר לכל החיים. 

יצחק לוי (מפד"ל):
       
       שר לשעבר זה מאוד נחמד.

היו"ר יולי-יואל אדלשטיין:
       
       חוץ מזה, עד עכשיו היו רק חמישה יוצאי ברית-המועצות שנהנו. 

מאיר פרוש (יהדות התורה):
       
       זה 48 ועוד 48. 

יצחק לוי (מפד"ל):
       
       גם אני בין המכובדים, שר לשעבר. אני רוצה לומר לך, שזה נחמד. יש מדינות שבהן לכל שר לשעבר קוראים "שר". זה תואר לכל החיים, כמו שופט בישראל. יש מדינות מסוימות שבהן שר זה תואר לכל החיים. וכשמגיעים למדינה כזאת אומרים לך "השר", ואתה מסתכל אחורה, כי אתה לא מבין שמתכוונים אליך. זה בסדר. 

       אני רוצה להבין את שינוי: הרי אתם עוזבים בעוד 48 שעות, אז מה אתם הולכים לממשלה? הרי זו ממש טרחה מיותרת.

היו"ר יולי-יואל אדלשטיין:
       
       אבקש לסיים. 

יצחק לוי (מפד"ל):
       
       להקצות "וולבו", למנות עוזרים, לפתוח כרטיס בחשבות של הממשלה - הרי מחרתיים סוגרים את זה. אני ממש לא מבין, לא מבין את שינוי. לא מבין את ההיגיון. 

היו"ר יולי-יואל אדלשטיין:
       
       תודה רבה. 

יצחק לוי (מפד"ל):
       
       שר אחד בשינוי הודיע היום שהוא מוכן לפרוש כבר היום. שר אחר בשינוי הודיע במשך כל היום שהוא פורש ביום רביעי. ראש מפלגת שינוי מודיע כבר שבוע שהוא פורש. עכשיו הולכים למנות שר של שינוי. 

יגאל יאסינוב (שינוי):
       
	- - - בגלל שהוא עלה מרוסיה? בגלל שהוא פרופסור? למה אתה נגד? בגלל שהוא חילוני? למה אתה נגד? 

היו"ר יולי-יואל אדלשטיין:
       
       תודה רבה, חבר הכנסת לוי.

יצחק לוי (מפד"ל):
       
       ממש עולם הפוך. אני חושב שאין אפשרות לתמוך בכזה אבסורד. 

יגאל יאסינוב (שינוי):
       
       בגלל שהוא עולה, נכון? 

יצחק לוי (מפד"ל):
       
       לא, בגלל שהוא יורד. כל שינוי יורדים. 

יגאל יאסינוב (שינוי):
       
       זה המשמעות. זה המשמעות. למה - - - 

יצחק לוי (מפד"ל):
       
       לא בגלל שהוא עולה, בגלל שהוא יורד. 

היו"ר יולי-יואל אדלשטיין:
       
       תודה רבה. חבר הכנסת בריילובסקי מודיע שכרגע הוא סגן שר, וביומיים הקרובים הוא ימשיך לנסוע ברכב של סגן שר ולא יבקש "וולבו", נכון? חבר הכנסת בריילובסקי, אני יכול למסור בשמך את ההודעה הזאת?

ויקטור בריילובסקי (שינוי):
       
       אפשר.

היו"ר יולי-יואל אדלשטיין:
       
	בסדר. חבר הכנסת יעקב ליצמן - בבקשה, אדוני. אחריו - חבר הכנסת יוסי שריד. 

יעקב ליצמן (יהדות התורה):
       
       אדוני היושב-ראש, כנסת נכבדה, מעבר לזה שאני לא מבין את שינוי, אני לא מבין את ראש הממשלה. קודם כול, אני מציע שנעשה סקר בחוץ בין הכתבים, מי מאמין לשינוי שהם פורשים. אף אחד. פשוט כל אחד מהמר וחושב מה הסיבה שיישארו - כי אחת הסיבות שאתה רואה כאן, עצם הדבר שמביאים שר חדש ליומיים. 
       
       נכון, זה יעלה לנו, לקופת המדינה, כסף. יכניסו עוזרים, יכניסו עוד כל מיני דברים. אז נכון שחבר הכנסת בריילובסקי הודיע שהוא לא יחליף את האוטו שלו, מסיבה פשוטה - כי עד שיגיע האוטו, הוא כבר יהיה בחוץ, זה לדבריו. אבל, מי מאמין בכלל שהם פורשים, אף אחד לא פורש. 

חיים אורון (יחד):
       
       מגיע לו אחר כך 30 יום. 

יעקב ליצמן (יהדות התורה):
       
       מגיע לו 30 יום, הוא לא פורש, הוא מכניס עובדים - -

היו"ר יולי-יואל אדלשטיין:
       
       גם כסגן שר מגיע לו 30 יום. 

יעקב ליצמן (יהדות התורה):
       
       - - ביומיים האלה, ואיך אמר חבר הכנסת פרוש - זה לא יומיים, זה ארבעה ימים, כי יש ההתפטרות, עוד יומיים. רבותי, אנחנו בכלל בקרקס כאן, כל הסיפור הזה.

מאיר פרוש (יהדות התורה):
       
       - - - שבת, אז יהיה לו עוד יום. 

יעקב ליצמן (יהדות התורה):
       
       לא, בזה דווקא הם לא חשודים - בשמירת שבת. 

חיים אורון (יחד):
       
       הם סופרים את השבת.

יעקב ליצמן (יהדות התורה):
       
       אני רוצה לדעת - הרי זה עולה כסף, כל הסיפור הזה, ולמה פתאום יש כסף? אם באמת - - -

חיים אורון (יחד):
       
       ליצמן, לך יש קופה, 290 מיליון, תוריד את זה מהחשבון.

יעקב ליצמן (יהדות התורה):
       
       אבל לא נתנו כסף, הם לקחו כסף. 

חיים אורון (יחד):
       
       לא, תוריד מהחשבון. 

יעקב ליצמן (יהדות התורה):
       
       שהם יחזירו, אני לא צריך. הם קיבלו לפני שנה בתקציב המדינה 200 פלוס מיליון שקל. אני מבקש שהם יורידו להם, מה הם רוצים מאתנו בכלל. 
       
       ובכלל, כל הסיפור הזה - הנבזות של טומי לפיד, שהוא קורא "קניידלך" - איזו רשעות.  

קולט אביטל (העבודה-מימד):
       
       מה רע בקניידלך?

יעקב ליצמן (יהדות התורה):
       
       אבל מפלגה שהשר שלה - שר בכיר שלה - אומר שמותר להיות אנטישמיים ולא קורה כלום בזה, אז אני לא מתפלא על זה. איזה מין נבזות להגיד על רבנים או על תלמידי ישיבות, כשמישהו מקבל גמלה לחיות, והוא הוריד את זה, הוא קיצץ את התקציב שלהם, ובנבזות אמר. אני חושב שזה ביזיון אפילו להזכיר את שמו בצורה כזאת. 
       
חיים אורון (יחד):
       
       - - - ביזיון, זה הכול בסדר. עזבו את האנטישמיות.

יעקב ליצמן (יהדות התורה):
       
       אדוני, אני מצטט את השר. עד הרגע הזה השר פורז לא חזר בו, עד הרגע הזה. 

חיים אורון (יחד):
       
       - - -

יעקב ליצמן (יהדות התורה):
       
       ולכן, אם הוא לא מתבייש להגיד שהוא אנטישמי, אז מי אני שאחלוק עליו. 

חיים אורון (יחד):
       
       טוב. 

יעקב ליצמן (יהדות התורה):
       
       תודה רבה.

היו"ר יולי-יואל אדלשטיין:
       
       תודה לחבר הכנסת יעקב ליצמן. חבר הכנסת יוסי שריד, בבקשה. אחריו - חבר הכנסת חיים אורון. 

מאיר פרוש (יהדות התורה):
       
       אני חושב שזה לא מכובד שוויקטור בריילובסקי - - - הוא לא נמצא פה. זה לא יפה.

קריאות:
       
       - - -

יוסי שריד (יחד):
       
       אדוני היושב-ראש, חבר הכנסת פרוש, תן לי. סיעת יחד-מרצ תצביע נגד הצירוף של גדעון עזרא ונגד הצירוף של חבר הכנסת בריילובסקי, ואני אנמק בקצרה את ההתנגדות שלנו. 
       
       גדעון עזרא - אנחנו לא נוכל לתמוך בו בגלל הדחת מזרחי. למה הדחת מזרחי נראית לנו חמורה - על זה כתבנו ודיברנו ואין טעם לחזור.
       
       היתה כאן, כנראה, על-פי מה שמתברר, קנוניה בין היועץ המשפטי לבין השר לביטחון פנים, שראו בחומר מה שהם רצו לראות בו והתעלמו ממה שהם רצו להתעלם, כי המטרה היתה להדיח את מזרחי בכל מחיר. זה מה שנעשה. אנחנו לא יכולים להסכים - - -

יעקב ליצמן (יהדות התורה):
       
       גם היועץ המשפטי הנוכחי תמך.

יוסי שריד (יחד):
       
       כן, כן, אני מדבר על היועץ המשפטי הנוכחי. 
       
       אנחנו לא יכולים להסכים לזה, ולכן אנחנו גם לא נוכל לתמוך בצירופו של גדעון עזרא לממשלה.
       
       אבל אני רוצה לומר משהו באוזני שינוי. חבל שהשר טומי לפיד איננו נוכח - הייתי מייעץ לו להסיר את הבקשה לאשר את חבר הכנסת בריילובסקי כשר בממשלה, כדי לא להפוך את הכנסת למוסד סהרורי ומוזר. יש כאן באמת דבר שמחייב איזה הסבר, כי אחרת, יש כאן מעילה חמורה באמון הציבור, ביחס של הציבור אלינו, ומכיוון שחבר הכנסת לפיד איננו כאן, אני רוצה להפנות את בקשתי לחבר הכנסת - - -

משה גפני (יהדות התורה):
       
       השר לפיד, נכון להיום.

יוסי שריד (יחד):
       
       אני רוצה להפנות את בקשתי לחבר הכנסת בריילובסקי בעצמו. חבר הכנסת בריילובסקי, הוא כאן?

קריאה:
       
       לא.

היו"ר ראובן ריבלין:
       
       עוד רגע ייכנס.


יוסי שריד (יחד):
       
       אני הייתי מייעץ לו, שאם אחרים לא מסירים את ההצעה הזאת, שהוא בעצמו ייזום את ההסרה, כי אני חושב שמכשילים אותו, וחבל. איש טוב, אני לא במיוחד מכיר אותו, אבל אין לי שום סיבה לומר משהו בגנותו. 
       
       מכשילים אותו, את חבר הכנסת בריילובסקי, ושמים אותו ללעג, אדוני היושב-ראש, ואני אסביר במשפט אחד למה. לכל אחד מאתנו - בגלל אירוע כזה, בגלל אירוע אחר - נדבקת איזו תווית, ואני אגיד לכם מה תהיה התווית של חבר הכנסת בריילובסקי לאורך ימים, ואני לא חושב שאדם, מרצונו החופשי, רוצה להתהלך עם תווית כזאת. 
       
       בכל פעם שיופיע שמו של בריילובסקי, יגידו: השר, או חבר הכנסת, או האדם, שהיה שר 24 שעות - זה יהיה הציון הציבורי שלו, כי כדבר הזה עוד לא היה. היו כבר כל מיני דברים בציבוריות הישראלית, אבל השר שהיה שר ל-24 שעות, זה עדיין לא היה, ואני חושב שמכשילים את חבר הכנסת בריילובסקי. 
       
       בכלל, אחת מן השתיים, אדוני היושב-ראש - - -

היו"ר יולי-יואל אדלשטיין:
       
       נא לסיים.

יוסי שריד (יחד):
       
       אני כבר מסיים. אחת מן השתיים - אם שינוי באמת פורשת ביום רביעי, אז עושים לאיש עוול; אם שינוי לא פורשת ביום רביעי, אף-על-פי שיביאו את התקציב, אז על מה כל הרעש. 
       
       אני מסיק מהיוזמה הזאת היום, אדוני היושב-ראש - תראה אם זה הגיוני, תשפוט אתה - אני מסיק מזה שטומי לפיד אפילו לא חולם לעזוב את הממשלה. יש לי שתי הוכחות. אחת - שההצעה הזאת מובאת לכאן היום. הרי טומי לפיד לא אוהב ששמים אותו ללעג ולשנינה והופכים אותו לבדיחה. דרך אגב, אף אחד לא אוהב, אבל הוא במיוחד רגיש. 
       
       ההוכחה השנייה, אדוני היושב-ראש, הרי הוא כבר ראה היום שהוא יושב - יש מושג "חתונה זרה" - הוא יושב בקואליציה זרה. כאשר הגיעה לכאן הצעת חוק העונשין, החזרת הסעיף הסוציאלי, עניין ההפלות, הוא כבר ראה שזו לא הקואליציה שלו, אבל עד שלא יבעטו בעכוזו - ממש, יבעטו בעכוזו - האיש לא יעזוב את הממשלה. תאוות שררה כזאת לא ראיתי מעולם - - 


היו"ר יולי-יואל אדלשטיין:
       
       נא לסיים, אדוני. 

יוסי שריד (יחד):
       
       - -  אצל האיש שמגלם את הממלכתיות. 
       
       חבר הכנסת בריילובסקי, תאמין לי, אני נותן לך עצה טובה. אתה יודע שהחברים האלה, אתה לא ממש מעניין אותם. אני נותן לך עצה טובה: אל תיכנס להיסטוריה הפרלמנטרית הקטנה - זה לא ההיסטוריה הגדולה, זה לא אירוע היסטורי - ההיסטוריה הפרלמנטרית הקטנה, כאיש שהיה שר 24 שעות. 

היו"ר יולי-יואל אדלשטיין:
       
       תודה רבה לחבר הכנסת יוסי שריד. חבר הכנסת חיים אורון, ואחריו - חבר הכנסת מאיר פרוש.

קריאה:
       
       כמה דוברים יש?

היו"ר יולי-יואל אדלשטיין:
       
       עוד לא חסרים דוברים.

חיים אורון (יחד):
       
       חבר הכנסת שריד עסק בפן מסוים של הנושא שבו אנחנו עוסקים, ואני אנסה לעסוק בפן נוסף. מה שנאמר על שינוי כבר נאמר - אני אגיד על זה משהו בהמשך - אבל אני בכל זאת שואל, אדוני יושב-ראש הקואליציה, איפה ראש הממשלה.

גדעון סער (הליכוד):
       
       ראש הממשלה יהיה פה בהצבעה, אל תדאג.

חיים אורון (יחד):
       
       לא, לא, לא. לא בהצבעה, אותי מאוד מעניין אם הוא שותף לפארסה הזאת. מסתובבים חברי כנסת, חלקם מושכים כתפיים - חבר הכנסת סער, חלקם מושכים כתפיים, חלקם מסתכלים אחד בשני במבטים לא ברורים. קצת חמלה. יש תשובה מסודרת?

יוסי שריד (יחד):
       
       כן. חבר הכנסת סער העיר הערה עובדתית חשובה:	עד שהמכתבים נכנסים לתוקף זה עוד 48 שעות. 

גדעון סער (הליכוד):
       
       - - -

קריאות:
       
       - - -

חיים אורון (יחד):
       
       אה, הפסדת את הקטע הזה. שריד, הפסדת את הקטע - - 

היו"ר יולי-יואל אדלשטיין:
       
       חבר הכנסת ליצמן כבר האיר את עינינו. 

חיים אורון (יחד):
       
       - -  סיכמנו שמדובר בסך הכול ב-48 כפול שתיים. 

יעקב ליצמן (יהדות התורה):
       
       לא, פרוש הוסיף את השבת. 

מאיר פרוש (יהדות התורה):
       
       בטח, זה - - - שבת. 

קריאות:
       
       - - -
     
חיים אורון (יחד):
       
       אני רוצה לדווח לכם מידע אישי. זה קוריוז טוב. חבר הכנסת סער, אנחנו התפטרנו ביום חמישי בשעה 22:30. הנחנו לאהוד ברק את מכתבי הפיטורים. פקעה חברותנו ביום שישי בשעה 22:30. היו חברים בסיעות דתיות, בש"ס, שדאגו שיהיה גוי של שבת שיקשיב שמא חזרנו בנו מהתפטרותנו עם כניסת השבת, ואז הם לא היו יודעים והיו נכלאים בתוך הממשלה. כך אמרו לי, חי נפשי. היה מישהו שהחזיק מכתבי פיטורים כדי למנוע מצב שאנחנו נחזור לממשלה עם כניסת השבת - הם ייכלאו בממשלה, כי הם לא יתפטרו, ואז הם ימצאו את עצמם אתנו ביחד בממשלה, ואוי למה שקרה. 
       
היו"ר יולי-יואל אדלשטיין:
       
       על סיפור כזה אני מוסיף לך חצי דקה. 
       
יוסי שריד (יחד):
       
       על זה אומרים שם עכשיו, שמי שלא רצה את יוסי קיבל את טומי. 
       
חיים אורון (יחד):
       
       אדוני יושב-ראש הקואליציה, בכל זאת, איפה ראש הממשלה? הוא קצת אחראי ל"קרקוז" הזה, הוא קצת אחראי למה שקורה פה. ממנים שר לאיכות הסביבה ל-24 שעות, אם מדברים אמת. אם לא מתכוונים, מה קרה? תהיה קואליציה - - - 
       
גדעון סער (הליכוד):
       
       אבל מה אם השר לפיד יחזור בו?
       
חיים אורון (יחד):
       
       מאה אחוז. אבל השר שלגי שר, וכבר יש לו "וולבו", והוא עדיין ממלא-מקום השר לאיכות הסביבה. יהיה ממלא-מקום עוד יומיים, ובאופן מכובד יבוא לכנסת ויגיד: יש ממשלה חדשה ואני שר. כנ"ל השר לביטחון פנים וכנ"ל חבר הכנסת בריילובסקי, יהפוך לשר בעוד יומיים. מה קרה? אני אומר את זה בלי כל החלק האירוני של השעה הזאת. זה זילות של כל הכנסת. אני מבקש מהמדור לאחזור מידע שיחפשו בכל האינטרנטים אם היתה דוגמה באיזה פרלמנט, ואם בכלל עלה על הדעת באיזה פרלמנט, שכאשר הממשלה גמרה להתפורר, כי בעצם אין בה כבר אף מפלגה אחת, יש בה רק המפלגה הראשית האחת, האם היתה דוגמה אחת שבא ראש ממשלה – עם כל הכבוד, שטרית הוא נציגו של ראש הממשלה כאן – פונה לפרלמנט ואומר: תמנו בבקשה שרים ל-24 שעות. 
       
       אנחנו נצביע נגד המינויים הללו.
        
היו"ר ראובן ריבלין:
       
       זה היה בממשלה של עליסה בארץ הפלאות. 
       
חיים אורון (יחד):
       
       זה לא נמצא באינטרנט במדור "פרלמנטים". 
       
       אדוני היושב-ראש, אנחנו נצביע נגד כל ה"קרקוז" הזה שמתנהל פה הערב. תתכבד הממשלה, אין לה שום קושי לבוא בעוד שלושה ימים עוד פעם עם הודעה, ואז יצביעו על שרים. יש לי גם הרגשה שעוד כמה שרים יחליפו את תפקידם אם תהיה ממשלה. ואם לא תהיה ממשלה, נלך למקום אחר. 
       
היו"ר יולי-יואל אדלשטיין:
       
       תודה רבה לחבר הכנסת חיים אורון. חבר הכנסת מאיר פרוש - בבקשה, אדוני. אחריו – חבר הכנסת נסים זאב. 
       
יוסי שריד (יחד):
       
       בריילובסקי, אל תיתן להם לעשות לך את זה. 
       
מאיר פרוש (יהדות התורה):
       
       אדוני היושב-ראש, חברי הכנסת, חלק מההצגה הוא, כמובן, כתוצאה מהעובדה ששינוי הודיעה על כך שהיא תפרוש מהקואליציה עקב הסיכום שנעשה בין יהדות התורה לליכוד, ואני משאיר את אלה שדיברו עד עכשיו ואלה שידברו בהמשך על כניסתו של בריילובסקי לממשלה. אני דווקא רוצה לפתוח כבר עכשיו בעניין של הסיכום, כי הרי בעוד יומיים זאת תהיה החגיגה. 
       
חיים אורון (יחד):
       
       תעשה טובה, קח ממחטה ותנגב את שביעות הרצון, שלפחות זה לא ייראה. 
       
מאיר פרוש (יהדות התורה):
       
       חזרתי לפני שעתיים מחוץ-לארץ, ובדרך קראתי את העיתונות שמתפלאת על כך שטומי לפיד הסכים לתת 200 מיליון שקלים לחרדים, ואם כך, מדוע בעבור עוד 90 מיליון שקלים, לפי הסיכום שנעשה וחתומים עליו חברי הכנסת ליצמן וגפני, טומי לפיד בא והופך את הקערה ומבקש לצאת מהכנסת. 
       
יוסי שריד (יחד):
       
       200 מיליון הוא הסכים?
       
משה גפני (יהדות התורה):
       
       כן.
       
מאיר פרוש (יהדות התורה):
       
       כך קראתי בעיתונות, שבשלב מסוים, לפני שלושה חודשים, טומי לפיד הסכים לתת 200 מיליון שקלים. 
       
גדעון סער (הליכוד):
       
       זה בכלל לא עניין אותו. שבועות ארוכים נערך משא-ומתן. אתה שמעת את שר המשפטים אומר מלה? פתאום, אחרי הפגישה של חבר הכנסת פרס עם ראש הממשלה, הוא הבין שאולי אין לו רוב לממשלה מהסוג שהוא רצה, ואז התחלת לשמוע את כל אנשי שינוי, בהתחלה הפחות בכירים, אחרי זה היותר בכירים, פתאום נזעקים. 
       
היו"ר יולי-יואל אדלשטיין:
       
       אדוני יושב-ראש הקואליציה, חבר הכנסת פרוש שואל אם אתה גם לוקח את שמו. 
       
מאיר פרוש (יהדות התורה):
       
       אני מודה ליושב-ראש הקואליציה על כך שהוא נתן לחבר הכנסת שריד ולחבר הכנסת אורון חומר ליום רביעי, כאשר יתקיים פה דיון, כשטומי לפיד יודיע שהוא פורש, ואז תדעו לומר שעל 200 מיליון הוא הסכים. אני אומר לכם, שהוא הסכים גם על יותר. 
       
יוסי שריד (יחד):
       
       האם אני צריך להבין מדבריך, שזה מזכיר לנו את האמירה של ברנרד שאו, שאנחנו כבר יודעים מי זה טומי לפיד, עכשיו השאלה היא רק מה המחיר?
       
מאיר פרוש (יהדות התורה):
       
       לכאורה. העיתונות עוסקת בעניין של 200 ו-290.
       
יוסי שריד (יחד):
       
       200 מיליון זה בסדר, אבל 290 לא?
       
חיים אורון (יחד):
       
       שריד, מה התעריפים שלך? זה הרבה כסף. 
       
מאיר פרוש (יהדות התורה):
       
       אדוני היושב-ראש, הרי החגיגה בנושא הזה תתחיל ביום רביעי, ואני מבקש לעשות את זה היום. אני דווקא רוצה לברך על הסיכום הזה, ולהסביר לחברים במה מדובר. 
       
       אני יודע שהיהדות בגולה עוקבת אחרי מה שקורה בארץ, ודיברתי רבות עם אנשים שכאשר הממשלה לא עוזרת – וגם כשהיא עוזרת – עוזרים לאותם מוסדות שקופחו. מדובר הרי באותם מוסדות, שמעבר למה שקיצצו לכל הסקטורים במדינת ישראל, דווקא לציבור החרדי קיצצו בכל האגפים, אם זה בסמינרים ואם זה בהסעות ואם זה בתלמודי-תורה ואם זה בגני-הילדים ואם זה בישיבות הקטנות ובישיבות הגדולות ובכוללים. בכל אלה קיצצו ביותר מ-500 מיליון שקלים. 
       
היו"ר יולי-יואל אדלשטיין:
       
       תודה רבה, כולל זמן פציעות. שבעה פרושים נוספים שדיברו הובאו בחשבון. 
       
מאיר פרוש (יהדות התורה):
       
       לאחר הסיכום בין יהדות התורה לליכוד, שהוא סיכום שנעשה עם הרבה מאמצים, עדיין חסרים קרוב ל-200 מיליון שקלים לעומת מה שהיה ב-2002. ודאי שנמצא תמיד את הדרך, כמו שלא הצלחנו לתקן את הנושא בקצבאות ילדים. אבל על מה שכן נעשה אני מברך, אדוני היושב-ראש. תודה לך. 
       
היו"ר יולי-יואל אדלשטיין:
       
       אני מברך אותך על נאומך, חבר הכנסת פרוש. חבר הכנסת נסים זאב, ואחריו – חבר הכנסת בנימין אלון. אם לא נזכה לראותו עד אז - חבר הכנסת אריה אלדד. 
       
נסים זאב (ש"ס):
       
       אדוני היושב-ראש, כנסת נכבדה, בתהילים אנחנו אומרים: תוסף רוחם יגוועון ואל עפרם ישובון. המת – לפני שהוא נפטר ומסתלק מן העולם, הקדוש-ברוך-הוא נותן לו פתאום כוח והוא מתעורר לתחייה. אנחנו רואים את זה בדרך כלל אצל כל נפטר, או דקות או שעות לפני פטירתו מן העולם. תראו מה קרה לממשלה הזאת. לפני שהיא הולכת מן העולם, פתאום הקדוש-ברוך-הוא מפיח בה כוח, נותן לה נשמה יתירה להרחיב את הממשלה הזאת. עוד שר בממשלת ישראל, שר מיותר. 
       
       אני מכבד מאוד את חבר הכנסת ויקטור בריילובסקי. הוא מדען מכובד. אם הוא לא היה חבר בשינוי, ובראש שינוי לא היה עומד אדם ברמה של גוליית הפלשתי, איש שמחרף ומגדף מערכות ישראל השכם והערב, מסית ומדיח, הייתי תומך באיש הזה. לא משנה אם זה ל-24 שעות או ל-48 שעות. גם מלך ליום אחד הוא מלך, ואני חושב שאי-אפשר לקחת ממנו את הכבוד הזה. 
       
       לגבי השר לביטחון פנים, אני חושב שבוודאי אי-אפשר להפקיר את המערכת הזאת של ביטחון פנים כאשר הפשע גואה ויש כל כך הרבה מלחמה נגד הפשע המאורגן, הסחר בנשים, הסחר בסמים. אבל לא זאת הבעיה שלנו, אדוני היושב-ראש. אנחנו בהחלט נתמוך בשר גדעון עזרא, שהוא שר ראוי והגון, ואני חושב שהוא עושה מלאכה טובה. אבל לא הבנתי איך זה מתחבר עם שר התיירות. אולי להיות תייר במשטרה? זה לא הולך ביחד, לדעתי. 
       
היו"ר יולי-יואל אדלשטיין:
       
       לא שמעת על משטרת תיירות? יש אפילו מכוניות כאלה. 
       
נסים זאב (ש"ס):
       
       יש משטרת תיירות, אני מסכים, אבל זה לא מתחבר. אם באמת רוצים לקחת את התפקיד ברצינות, אני חושב שמן הראוי היה לחפש איש נוסף בשינוי ולתת לו תפקיד נוסף, תפקיד של שר התיירות. כך גם אפשר להרחיב את הממשלה הזאת. אבל לתת לשר שיהיה עמוס בנושא של ביטחון פנים, אני בטוח שהשר היה מוותר על כך, ובכיף. 
       
       אדוני היושב-ראש, אי-אפשר להתעלם מהנתונים המדאיגים של דוח העוני, הצעת האי-אמון של ש"ס. הנתונים מדברים על 1.5 מיליון עניים - גידול של 100,000 עניים בהשוואה לשנת 2002, ובין העניים - מדובר ב-660,000 ילדים. 
       
       המוסד לביטוח לאומי אמר באופן ברור ומפורש, שהסיבה לגידול במספר העניים היא המדיניות הכושלת של הממשלה הזאת והקיצוצים בקצבאות הרווחה, בפרט בקצבאות הילדים ובהבטחת ההכנסה. בעצם, המדיניות הזאת דחפה 100,000 אנשים נוספים אל מתחת לקו העוני. 
       
       צריך לזכור, אדוני היושב-ראש, כששר האוצר מדבר על עבודה, מדברים במיליון אזרחים בישראל שמרווחים שכר מינימום של 3,335 שקלים, והם לא יכולים להביא את הפרנסה לביתם ברווח ובכבוד. 
 
היו"ר יולי-יואל אדלשטיין:
       
       נא לסיים. 
       
נסים זאב (ש"ס):
       
       לכן מדובר במיליון עניים כאלה שאינם יכולים להתפרנס בכבוד. 
       
היו"ר יולי-יואל אדלשטיין:
       
       תודה רבה לחבר הכנסת נסים זאב. חבר הכנסת בני אלון – אינו נוכח. חבר הכנסת אריה אלדד. אחריו - חברת הכנסת אתי לבני, ואחריה - חבר הכנסת דהאמשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אחת התופעות המוכרות אצל חולים סופניים היא הכחשה עצמית. החולה, שכל אלה שסביבו יודעים שימיו ספורים, לעתים מסרב להודות בכך, והוא עוסק במעשי יום-יום, לפעמים בהבלים. כשמדובר בבני-אדם, זה כנראה מנגנון הגנה הכרחי חשוב, אפילו מיטיב. כשמדובר בממשלה, זה מחזה אבסורד עצוב שמתחולל לנגד עינינו. 
       
       היה שלב שהממשלה הזאת תפקדה והביאה תועלת לעם ישראל - בנתה, נלחמה, הגנה, עסקה בטיפול בקשיי המשק. בהתחלה. ואז כמו רוח רעה נכנסה בה, כמו מין דיבוק, דיבוק של הריסה, והתנתקות, ועקירה. ומאז החלה הממשלה להתפרק - פיטרו שרים, שרים התפטרו, החליפו מקומות, התחיל מין משחק כיסאות מוזיקלי, אבל המוזיקה היתה של קרוסלה שיגעונית, שהולכת ומגבירה מהירות, והשרים קמו מכיסאותיהם ורצו ונפלו, ואיש כבר אינו זוכר מי הוא שר מה. 
       
       וממשלת המיעוט הזאת, שנכשלה היום בהצבעות אי-אמון ואין לה אמון של כנסת ישראל, ולא הצליחה למנוע חוקים שרצתה במניעתם, הממשלה הזאת, שימיה ספורים - אם היה בראש הממשלה הזה עוד צל של הגינות ויושרה, היה הולך הערב אל הנשיא. הממשלה הזאת, כמו בימי פומפיאה האחרונים, עוד ממנה שרים, מחליפה שרים. ליום? לשעה? מחזות המזכירים ערב חורבן והכחשה עצמית נוראה. 
       
       אי-אפשר לתמוך במינויים הללו, וזה באמת לא אישי. לכבוד מדינת ישראל אסור לתת יד למהתלה הזאת. 
       
יוסי שריד (יחד):
       
       אריה, תראה כמה ראש ממשלה עלוב, אם הוא צריך להינצל על-ידי הקול שלי. 
       
אריה אלדד (האיחוד הלאומי - ישראל ביתנו):
       
       אוי לאותה בושה, אכן. 
       
יוסי שריד (יחד):
       
       יש שלב של פשיטת רגל, ששרון צריך להסתמך על הקול שלי. 
       
היו"ר יולי-יואל אדלשטיין:
       
       רשמנו לפנינו את הביקורת העצמית של חבר הכנסת יוסי שריד. 
       
       חברת הכנסת אתי לבני - בבקשה, גברתי. אחריה - חבר הכנסת עבד-אלמאלכ דהאמשה. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, אני רוצה לברך על המינויים החדשים; גם על המינוי של השר גדעון עזרא, אף שלא התפעלתי מצורת הפיטורים של מזרחי וחשבתי שלא ראוי לפטר אותו, אבל אני מקווה שהוא יעשה תיקון ויבחר ראש אגף חקירות ראוי שיבוא במקומו. עקבתי אחר פעולותיה של סגן-ניצב מירי גולן במשטרת ישראל, הייתי שמחה אם התיקון היה נעשה במינוי שלה. 
       
       לגבי השר בריילובסקי, איש שינוי, איש העלייה הרוסית, אני רוצה לברך אותו. אני חושבת שיש מקום שיהיה גם שר ממוצא רוסי, איש מדע דגול, סביב שולחן הממשלה. 
       
קולט אביטל (העבודה-מימד):

       
       ל-24 שעות? 
       
אתי לבני (שינוי):
       
       השר בריילובסקי, אל תשעה לדברים שנאמרו פה, דברי יוסי שריד. הכול עצות אחיתופל, מכיוון שזה שבועות רבים המינוי שלך מתעכב, כי לא היתה הסכמה בבית הזה. זה לא מינוי ל-24 שעות, זה מינוי שהגיע היום אף שהיה צריך להיעשות לפני הרבה שבועות. 
       
       יוסי שריד מדבר גבוהה גבוהה, הוא משווה את שינוי לזונה שנוקבת את מחירה. הכול ההיפך. אנחנו רואים פה את המפלגות החרדיות והדתיות, שלפני  שבוע נשבעו בקדושת אדמות עזה  וההתנתקות היתה נגד דברי הרבנים ומין שבירת כל הכלים, והנה היום, בשביל 290 מיליון שקל, אדמות ארץ-ישראל וכל השבועות והחרמות היו כלא היו. 
       
       ויוסי שריד ומפלגת מרצ לשעבר, שגלגלו הרבה בלשונם ולחמו נגד השחיתות ונגד החרדים ונגד הזרמת הכספים, אם אתם זוכרים את "read my lips", אסור לשכוח את "read my lips", עכשיו השמחה הגדולה, לא שמענו מלה אחת נגד הזרמות הכספים האלה. וזה כספים בסדרי גודל - אין מלה אחת של ביקורת. איפה הביקורת? השמחה לאיד, שסוף-סוף שינוי אכן עושה מעשה ועומדת לצאת מהקואליציה. זה מה שמצחיק ומשעשע את יוסי שריד.  
       
       גם יושב-ראש הקואליציה נזדעק ואמר, מה פתאום שינוי נזכרה אחרי שבועות רבים של משא-ומתן עם המפלגות החרדיות. אני לא יודעת באיזה כובע מדבר יושב-ראש הקואליציה, האם יש לו עניין שהקואליציה הזאת תשרוד או שמא לא תשרוד ותעלה בקנה אחד עם אמונותיו. אני לא יודעת. אנחנו עקבנו אחר המשא-ומתן ולא התערבנו. הבענו את דעתנו לאורך כל הדרך. רק כשנחתם הסכם - ואנחנו יודעים בחודשים האחרונים על משאים-ומתנים ללא סוף עם כל המפלגות, ראה מפלגת העבודה, כמה חודשים של משא-ומתן, שלושה, ארבעה חודשים? עכשיו, כשנחתם ההסכם, הגיעה שעת האמת. אם ההסכם הזה יקוים ויאומץ וביום רביעי יובא התקציב, אנחנו לא נהיה שם. תודה.  
       

אורי יהודה אריאל (האיחוד הלאומי - ישראל ביתנו):
       
       יישר כוחכם. 
       
היו"ר יולי-יואל אדלשטיין:
       
       חבר הכנסת עבד-אלמאלכ דהאמשה, ואחריו - חבר הכנסת יורי שטרן. 
       
עבד-אלמאלכ דהאמשה (רע"ם):
       
       כבוד היושב-ראש, הממשלה, גם כשהיא מבקשת למנות שרים ולהחליף תפקידים, איננה, כרגיל. 
       
       חברתי שקדמה לי סיימה את דבריה במלים: אנחנו ביום רביעי לא נהיה שם. מי לא יהיה שם? שינוי לא תהיה בממשלה? אז מה אתם מחליפים שרים? מה אתם מציעים לנו, מה אתם מבקשים מהכנסת?  אם את מודיעה כאן - כנראה את יודעת על מה את מדברת - שביום רביעי אתם לא בקואליציה, לא בממשלה, אז מה, אלה שרים משינוי. למה אתם מתעללים בבני-אדם. קודם שתדע מפלגת שינוי הנכבדה לאן פניה. אם היא בממשלה, טוב, תבוא ותבקש להחליף שר ולמנות שר חדש.
       
       אין לי בעיה אישית, לא עם שר זה ולא עם שר אחר. מבחינה אישית, להיפך, אני מרחם על השרים האלה על כך שמתעללים בהם. הייתי מוכן לתמוך בהם באופן אישי כאנשים. אבל כאנשים פוליטיים וכחברי מפלגת שינוי, וזאת הממשלה, ובאלה התנאים, הדברים הם כבר מעבר לכל ביקורת. מה, אתם משחקים אתנו משחקים? הממשלה הזאת בסוף ימיה. אתם יודעים טוב מאוד שמה שהיה לא ימשיך להיות, לא יכול להיות. הממשלה הזאת קלקלה כל חלקה טובה והיא כבר השתמשה בכל הקרדיט. לא נשאר עוד. מה אפשר עוד לתת? מה עוד אתם מבקשים? ב-24 שעות לעשות כאלה שינויים?

	אני מבקש, אדוני, ומציע לחברי בכנסת, לדחות את הבקשות האלה בשתי ידיים. מה אתם משחקים אתנו? תנו לנו לחשוב על התקציב, לחשוב על דברים מועילים, לעשות הספדים לממשלה הזאת. אתם רוצים להרכיב ממשלה אחרת? ראש הממשלה רוצה? אדרבה, שיבוא ויפתח ויגיד, דיברתי עם מפלגה זו, עם מפלגה אחרת, אני תוך יומיים, תוך שבוע, תקופה כלשהי, אבוא אליכם עם הרכב חדש. בסדר. כל הדיון הזה מיותר. לא חבל? על זה מחזיקים אותנו עכשיו, בשעה זו? עוד מעט נידרש להצביע. על מה נצביע? על מינוי שר חדש? על החלפת שר בתיק אחר ל-24 שעות, ל-48 שעות? מי צריך את זה? כל העניין הזה לא נראה רציני.
	
	קודם כול תענו על שאלה אחת: אתם בשינוי - האם אתם בממשלה? אתם ממשיכים? נשמע. 

שר המדע והטכנולוגיה אילן שלגי:
       
       עד יום רביעי.

עבד-אלמאלכ דהאמשה (רע"ם):
       
       בסדר, עד יום רביעי אני מקבל. 

שר המדע והטכנולוגיה אילן שלגי:
       
       אולי יחליפו את התקציב ברגע האחרון. 

עבד-אלמאלכ דהאמשה (רע"ם):
       
       אז תבואו אלינו, ותגיד הממשלה: התקציב הוחלף, הכול בסדר. לא יחליפו את התקציב - ואנחנו רואים שראש הממשלה ומנהיג המפלגה שלכם הולכים ראש בראש ושניהם מכריזים. שרון מאיים לפטר אותו. הוא לא מתבייש מאף אחד. מה יש פה לשחק? מי שלא יסכים, יפטר אותו. אז מה, נמנה את השר? 
       
       יש פה שאלה חוקתית. אם נמנה עכשיו את השר בריילובסקי והוא לא יצביע בעד התקציב, אני חושב שמר שרון לא יוכל לפטר אותו, כי הוא לא התמנה, לא קיבל תפקיד סופי. איך צריך לפטר מי שלא מונה? מכניסים אותנו לתסבוכות, אדוני. מי צריך את זה. 
       
       חבל על הפארסה הזאת, ואני מציע שתמשכו את ההצעה, עם כל הכבוד לשני השרים שמתעללים בהם. תודה רבה.
        
היו"ר יולי-יואל אדלשטיין:
       
       תודה רבה לחבר הכנסת דהאמשה. עכשיו - חבר הכנסת יורי שטרן. אחריו - אחרון הדוברים בדיון המשולב הזה על מינויי שרים, חבר הכנסת גדעון סער, יושב-ראש הקואליציה.

יורי שטרן (האיחוד הלאומי - ישראל ביתנו):
       
       כבוד היושב-ראש, כבוד השרים, חברי הכנסת, אחד מחברי הכנסת שדיבר נגד המינויים שמגיעים להצבעה היום ניגש אחר כך לחבר הכנסת - - - 

היו"ר יולי-יואל אדלשטיין:
       
       חבר הכנסת דהאמשה, זה עתה דיברת.

יורי שטרן (האיחוד הלאומי - ישראל ביתנו):
       
       אחד מחברי הכנסת שדיבר נגד אישור המינויים שהממשלה מבקשת לאשר, בא אחר כך לחבר הכנסת סגן השר פרופסור ויקטור בריילובסקי ואמר לו: זה לא אישי, זה פוליטיקה. אני רוצה להציע להצביע על בסיס אישי ולא פוליטי. 
       
       פוליטית אני חושב שהממשלה הזאת מסיימת את דרכה. ראש הממשלה הטריף את כל המערכות. ראש הממשלה הציע תוכנית אבסורדית שהיא דפורטציה, גירוש היהודים מעזה, חינם, ללא תמורה. ראש הממשלה, שהיתה לו קואליציה יציבה, הרס אותה, הוא גם הרס את מפלגתו שלא תמכה בו, ולכן פוליטית אין לי שום סיבה להצביע בעד המינויים האלה. אבל יש גם שני אנשים ספציפיים שמציעים למנות אותם לתפקידי שרים, גם אם זה לתקופה קצרה. אחד מהם אני מכיר יותר מ-25 שנה, פרופסור ויקטור בריילובסקי, אסיר  ציון לשעבר, איש מדע שהצליח במדע בברית-המועצות, הצליח פה בארץ. יש בכנסת מעט אנשים שיש להם הישגים מדעיים כה מרשימים כמו של פרופסור בריילובסקי - -  

קולט אביטל (העבודה-מימד):
       
       מה זה שייך לכנסת? 
       
יורי שטרן (האיחוד הלאומי - ישראל ביתנו):

       - - ומי מתאים יותר לכהן כשר המדע בממשלת ישראל כלשהי מאשר אדם עם רקורד כזה, מדעי ואישי, שמייצג גם את העלייה מברית-המועצות, שהביאה ארצה אחוז הכי גבוה של מדענים. הודות לעלייה זו מדינת ישראל הפכה למעצמת-על בתחום המדעי מבחינת מספר המדענים ל-1,000 נפש, אבל גם מבחינת איכות המדע. גם כך היה המדע מצטיין בארץ, אבל עכשיו קפצנו מדרגה הודות לעלייה מברית-המועצות. הצירוף היפה הזה של הרקורד האישי עם הייצוג של העלייה מברית-המועצות - אני חושב שזה כשלעצמו שתי סיבות טובות מאוד להצביע בעד מינויו של חבר הכנסת ויקטור בריילובסקי לתפקיד שר המדע. 
       
       יש להתגאות במדינה שמסוגלת תוך זמן קצר להביא מהגר ממצב של נקלט למצב של שר בממשלה. 
       
       המינוי השני שמבקשים לאשר הוא מינויו של השר גדעון עזרא לתפקיד השר לביטחון פנים. השר גדעון עזרא, שאני חולק לגמרי עליו בנושא התוכניות של ראש הממשלה - אני חושב שהוא עושה טעות ביטחונית גדולה מאוד בכך שהוא תומך בתוכניות האלה - אבל כאיש, כאדם שמייצג את מערכת הביטחון, עם ניסיון רב בה, כאדם בעל אומץ ויכולת להחליט, כאדם שלקח את משרד התיירות אחרי עבודה קשה מאוד ומוצלחת מאוד של השר לשעבר בני אלון, והמשיך באותה דרך והרים את התיירות בארץ, שינה את הקו בכמה וכמה תחומים, משקיע במשרדו, ואני בטוח שכך יעשה גם במשרד לביטחון פנים.

היו"ר יולי-יואל אדלשטיין:
       
       נא לסיים.

יורי שטרן (האיחוד הלאומי - ישראל ביתנו):
       
       בתקופה הזאת שבה הוא ממלא את מקומו של השר לביטחון פנים, לדעתי הוא הוכיח את עצמו על הצד הטוב ביותר. 
       
       לכן אני מבקש מחברי הכנסת, למרות כל הפוליטיקה, לאשר את שני המינויים האלה. 

היו"ר יולי-יואל אדלשטיין:
       
       תודה רבה לחבר הכנסת יורי שטרן. חבר הכנסת גדעון סער, אחרון הדוברים בדיון המשולב. 

גדעון סער (הליכוד):
       
       אדוני היושב-ראש, כנסת נכבדה, אין לאופוזיציה טעם משמעותי מדוע היא באה להתנגד למינויים המוצעים על-ידי הממשלה.

יעקב ליצמן (יהדות התורה):
       
       - - - 

גדעון סער (הליכוד):
       
       חבר הכנסת ליצמן, הרי אתה בן-חורין להצביע. אני יכול רק לומר את עמדתי. אני רוצה לומר, שכאשר משתמשים באופוזיציה - - - 

היו"ר יולי-יואל אדלשטיין:
       
       אדוני שר האוצר. חבר הכנסת שריד ושר האוצר נתניהו, הדיון מאוד מעניין, אני עוקב אחריו בקשב רב, אבל הייתי מעדיף לתת זכות דיבור לגדעון סער. בבקשה, אדוני.

גדעון סער (הליכוד):
       
       במה משתמשים לנמק את אי-מינויו של חברנו, השר גדעון עזרא, לשר לביטחון פנים, אדוני היושב-ראש? בכך שהוא קיבל את עמדת היועץ המשפטי לממשלה - -    

נסים דהן (ש"ס):
       
       בג"ץ.

גדעון סער (הליכוד):
       
       - - ובית-המשפט העליון, כפי שמעיר, בצדק, חבר הכנסת דהן, בנושא ניצב מזרחי. מפלגות אומרות, אנחנו נאמנות לשלטון החוק. אבל הוא קיבל את חוות הדעת של אליקים רובינשטיין - - - 

קריאה:
       
       - - - 

גדעון סער (הליכוד):
       
       לא טוב בעיניהן. זה הטעם לכך שהן מתכוונות להצביע נגדו.  
       
       שמעתי כאן, אדוני השר, גם את חברת הכנסת לבני. ממך נמנע התענוג הזה. היא מסבירה בנושא המשבר הקואליציוני, ואני חייב להתייחס לדבריה. קודם כול, איזה עיקרון יש כאן? על איזה עיקרון עומד שר המשפטים? אם היה אדוני שר המשפטים עומד על נישואים אזרחיים, על תחבורה בשבת, על איזה דבר שהוא הלך אתו לבחירות - אזרחי ישראל יכלו להבין. אבל כאשר אתה בא, אחרי שכבר הסכמת, הרי זה היה רק לפני כמה חודשים שאמרת: זו היתה מחלת ילדות של שינוי, ההתנגדות לצירוף המפלגות החרדיות, אני מוכן לשבת אתן, עם יהדות התורה, בממשלה. על העיקרון כבר ויתרת; כבר התקפלת, כבר ויתרת על זה. מה ציפית? ציפית שחבר הכנסת ליצמן ישב אתך בקואליציה, הרי הוא לא ישב גם ליד שולחן הממשלה, אבל לציבור שלו הוא לא ידאג, למצביעים שלו הוא לא ידאג.
       
שר האוצר בנימין נתניהו:
       
       גדעון, יש בר-מצווה - - -  
       
גדעון סער (הליכוד):
       
       אדוני השר, למה אדוני השר קצר רוח רק כאשר אני מדבר? ראיתי אותו כאשר כל הדוברים האחרים דיברו. 
       
היו"ר יולי-יואל אדלשטיין:
       
       כי הוא לא שמע את האחרים, חבר הכנסת סער. 
       
גדעון סער (הליכוד):
       
       מה שאני מוטרד זה שאני לא יודע על בר-מצוות הערב, אם תוכל אחר כך לעדכן אותי. 
 
       כאשר מדברים על כל דבר דתי, בשנאה הזאת, דברים שמקובלים על משרד האוצר - אגף התקציבים חושב שזה סיכום סביר. על זה אומרים שזה קניידלך לרבנים. כאשר הסכמתם לאותו היקף של כספים למפד"ל בתקציב שעבר, מה זה היה? זה לא היה קניידלך?
       
איתן כבל (העבודה-מימד):
       
       זה היה קרעפלך. 
       
גדעון סער (הליכוד):
       
       קרעפלך, זה פשוט דבר שאתם מנסים לעשות ולא תצליחו.
       
חיים אורון (יחד):
       
       הכול לוקשים.
       
גדעון סער (הליכוד):
       
       זה לוקשים ששינוי מוכרת.
       
יוסי שריד (יחד):
       
       - - - אתם מוכרחים לבעוט בהם. 
       
היו"ר יולי-יואל אדלשטיין:
       
       תודה רבה, חבר הכנסת שריד, עמדתך נרשמה. 
       
גדעון סער (הליכוד):
       
       אני חושב שהניסיון לקבוע לליכוד את מי לצרף או לא לצרף לממשלה הוא ניסיון שאין לו סיכוי. יש שתי הצעות טובות לממשלה - אני מציע לקבל את שתי ההצעות של הממשלה. תודה. 
       
היו"ר יולי-יואל אדלשטיין:
       
       תודה רבה לחבר הכנסת גדעון סער. חברי הכנסת, אני מבקש מכולם לשבת. 
       
       אנחנו נצביע בסדר הבא - ההצבעה הראשונה היא על הודעת הממשלה על מינוי השר גדעון עזרא לשר לביטחון הפנים נוסף על תפקידו כשר התיירות. ההצבעה החלה. 
       
הצבעה  מס' 39
       
בעד הודעת הממשלה - 49
נגד - 15
נמנעים - 1
הודעת הממשלה נתקבלה. 

היו"ר יולי-יואל אדלשטיין:
       
       חברי הכנסת, 49 בעד, 15 מתנגדים ואחד נמנע. אנחנו מברכים את השר גדעון עזרא על התפקיד הנוסף שהוא כבר נושא בו.
       
       ההודעה השנייה - השר אילן שלגי יכהן בתפקיד השר לאיכות הסביבה במקום בתפקיד שר המדע והטכנולוגיה.  

משה גפני (יהדות התורה):
       
       אדוני היושב-ראש, אני מבקש להודיע הודעה. 
       
היו"ר יולי-יואל אדלשטיין:
       
       בבקשה. 
       
משה גפני (יהדות התורה):
       
       אדוני היושב-ראש, סיעות ש"ס ויהדות התורה רואות בהצבעה על אילן שלגי הצבעת אי-אמון בממשלה. 
       
היו"ר יולי-יואל אדלשטיין:
       
       האם אדוני ראש הממשלה מבקש לראות בזה אמון בממשלה?
       
יעקב ליצמן (יהדות התורה):
       
       אפשר לחכות 48 שעות, לא יקרה כלום. 
       
היו"ר יולי-יואל אדלשטיין:
       
       חברי הכנסת, נא לשבת, אנחנו מחכים לתשובת הממשלה. ראש הממשלה מבקש לראות בהצבעה על מינויו של אילן שלגי הצבעת אמון בממשלה. לכן, מי שמצביע בעד, פירוש הדבר שמביע אמון בממשלה ומאשר את מינויו כהודעת הממשלה לתפקיד השר לאיכות הסביבה; מי שמצביע נגד, מביע אי-אמון בממשלה ומתנגד למינויו של השר אילן שלגי לתפקיד החדש. חברי הכנסת, בעד – אמון בממשלה, נגד – אי-אמון בממשלה והתנגדות למינוי. 
       
       ההצבעה החלה - מי בעד? מי נגד? מי נמנע?
       
הצבעה מס'  40
       
בעד הודעת הממשלה - 39 
נגד - 27
נמנעים - 1
הודעת הממשלה נתקבלה. 
       
היו"ר יולי-יואל אדלשטיין:
       
       39 בעד, 27 מתנגדים ונמנע אחד. אני קובע כי הודעת הממשלה אושרה והממשלה גם קיבלה אמון בנושא מינויו של השר אילן שלגי לתפקיד השר לאיכות הסביבה. ברכות לשר שלגי.
       
       הודעת הממשלה על צירוף חבר הכנסת וסגן השר ויקטור בריילובסקי לממשלה בתפקיד שר המדע והטכנולוגיה. חברי הכנסת, ההצבעה החלה. מי שבעד - בעד המינוי של ויקטור בריילובסקי, מי שנגד - מתנגד למינוי. 
       
הצבעה מס' 41

בעד הודעת הממשלה  – 44
נגד - 21
נמנעים - אין
הודעת הממשלה על צירוף חבר הכנסת ויקטור בריילובסקי לממשלה בתפקיד שר המדע 
והטכנולוגיה נתקבלה. 
       
היו"ר יולי-יואל אדלשטיין:
       
       44 בעד, 21 מתנגדים ואין נמנעים. אני מזמין את חבר הכנסת ויקטור בריילובסקי להשבעה. 
       
       

הצהרת אמונים של חבר הממשלה ויקטור בריילובסקי

היו"ר ראובן ריבלין:
       
       רבותי, לתת כבוד לחבר הכנסת בריילובסקי ולאפשר לו להישבע כשר בממשלה. חבר הכנסת בריילובסקי, אני מזמין אותך לכאן.

מאיר פרוש (יהדות התורה):

       לכמה זמן הוא שר?
       
היו"ר ראובן ריבלין:
       
       חבר הכנסת פרוש, אני יכול רק למנות אותו, אני לא יכול לפטר אותו. אין לי סמכות על-פי החוק.
       
       חבר הכנסת בריילובסקי, נא לעלות למעלה. רבותי חברי הכנסת, נא לתת כבוד למעמד. חבר הכנסת שטרן, בקרוב אצלך, אבל נא לתת כבוד למעמד. השר פורז, חברך מושבע לממשלה, נא לשבת. 
       
       אדוני המזכיר, נא להשביע.  
       
ויקטור בריילובסקי:
       
       אני ויקטור בריילובסקי, בן לייב בריילובסקי, זכרו לברכה, ודבורה וינשטיין-בריילובסקי, זכרה לברכה, מתחייב כחבר הממשלה לשמור אמונים למדינת ישראל ולחוקיה, למלא באמונה את תפקידי כחבר הממשלה ולקיים את החלטות הכנסת. 
       
       (חותם על ההצהרה)
       
יצחק הרצוג (העבודה-מימד):
       
       מזל טוב.
       
היו"ר ראובן ריבלין:
       
       נא לחתום. כל מי שרוצה לברך את השר בריילובסקי רשאי לברכו. בשעה טובה. 
       
       רבותי, אנחנו ממשיכים בסדר-היום. נא להוביל את השר לשולחן הממשלה. רבותי חברי הכנסת, הודעת הממשלה על שינוי בחלוקת תפקידים בין השרים ועל צירוף שר לממשלה, גמרנו.
       

הצעת חוק הספנות (כלי שיט זר בשליטה של גורם ישראלי), התשס"ה-2004
       [רשומות (הצעות חוק, חוב' מ/135).]
(קריאה ראשונה)
       
היו"ר ראובן ריבלין:
       
       אנחנו עוברים להצעת חוק הספנות (כלי שיט זר בשליטה של גורם ישראלי), התשס"ה-2004, קריאה ראשונה. שר התחבורה יבוא ויעלה ויביא בפני הכנסת את הצעת משרד התחבורה לחוק הספנות. בבקשה, אדוני השר. כבוד השר בריילובסקי יושב במקומו בשולחן הממשלה.

שר התחבורה מאיר שטרית:
       
       אדוני היושב-ראש, רבותי חברי הכנסת, ברכותי לשר בריילובסקי עם כניסתו לתפקיד. עכשיו יהיה לנו שר תורן נוסף, וזה יקל את העומס על הבכירים. ברוך הבא לשולחן הממשלה ובהצלחה, השר בריילובסקי.
       
        אדוני היושב-ראש, אני מתכבד להציג בפני הכנסת את הצעת חוק הספנות (כלי שיט זר בשליטה של גורם ישראלי), התשס"ה-2004. הצעת החוק המונחת היום על שולחנה של הכנסת קובעת הוראת לעניין כלי שיט אשר אינו בבעלות גורם ישראלי, ולפיכך הוא איננו רשום בישראל ואיננו מניף דגל ישראל, אבל הוא בבעלותו העקיפה של גורם ישראלי באופן המאפשר שליטה תפעולית של אותו גורם ישראלי בכלי השיט. 
       
       ההסדר הקיים היום לגבי כלי שיט זר שהוא בשליטה של גורם ישראלי מעוגן בתוספת לחוק להארכת תוקף של תקנות שעת-חירום (פיקוח על כלי שיט) [נוסח משולב], התשל"ג-1973: גורם ישראלי שהוא בעל כלי שיט זר או בעל זכות אחרת בכלי שיט זר מודיע בכתב על זכויותיו בכלי השיט לממונה על הרישום במשרד התחבורה, בתוך 30 ימים מיום שהיה לבעל זכות כאמור, ובהתאם חלים עליו דיני בטיחות השיט הישראליים וכן חובת הציוות בצוות ישראלי לפי חוק הספנות (ימאים), התשל"ג-1973. כיום, חובת ציוות בצוות ישראלי נקבעה על-ידי שר התחבורה לאוניות צי סוחר שתפוסתן למעלה מ-500 טונות, והיא כוללת קברניט ישראלי ושניים או שישה קציני ים ישראלים, בהתאם לאופי הפעילות של האונייה. 
       
       מצב החירום במדינה מותנה כיום בהתאם להוראות חוק-יסוד: הממשלה בהכרזה של הכנסת שתוקפה למשך שנה לכל היותר וניתן להאריכה מפעם לפעם לתקופה נוספת שלא תעלה על שנה. הממשלה פועלת לביטול התניית תוקפם של חוקים שונים או הוראות חוק מסוימות בקיומו של מצב חירום במדינה, מקום שאין הצדקה עניינית לכך. בכלל אלה בא גם חוק הפיקוח על כלי שיט, המסדיר כיום את סוגיית כלי השיט הזר המצוי בשליטה של גורם ישראלי. 
       
       לפיכך מוצע לקבוע בחקיקה ראשית שאיננה תלויה בקיומו של מצב חירום במדינה הסדר הדומה להסדר הקבוע היום, המטיל חובה לדווח על כלי שיט זרים שהם בשליטה של גורמים ישראליים ולצוות כלי שיט כאמור בצוות ישראלי, וזאת כהסדר משלים לחובת ציוות של כלי שיט הרשומים בישראל בצוות ישראלי לפי הוראת חוק הספנות (ימאים).
       
       מטרת ההסדר המוצע, אדוני היושב-ראש, התואם את החלטת הממשלה מס' 949 מיום י"א בחשוון התשס"ד, 6 בנובמבר 2003, לעניין שיפור כושר התחרות של הספנות הישראלית, היא להמשיך ולשמר בישראל ידע מקצועי בתחום הספנות, הן לצורך קיום כושר הובלה ימי באוניות ישראליות והן לצורך קיום תשתית לכוח-אדם ימי מקצועי בנמלים ובתעשייה, בכל עת ולא רק בשעת-חירום.
       
       השוואת מעמדם של כלי שיט זרים שהם בשליטה של גורם ישראלי למעמדם של כלי שיט הרשומים בישראל, לעניין החובה לצוותם בצוות ישראלי, נועדה למנוע מגורמים עסקיים ישראליים להעדיף רישומם של כלי שיט שבשליטתם במרשם חוץ, במטרה לפטור עצמם מהחובה הקיימת לגבי כלי שיט הרשומים בישראל לצוותם בצוות ישראלי.
       
       תחולת ההסדר המוצע לעניין חובת הדיווח על שליטה של גורם ישראלי בכלי שיט זר מצומצמת יותר לעומת ההסדר הקבוע כיום בחוק הפיקוח על כלי שיט, שכן חובת ההודעה לפי ההסדר המוצע חלה רק לגבי כלי שיט שתפוסתם ברוטו 500 טונות ומעלה, וזאת לעומת ההסדר הקיים שחל לגבי כלי שיט שתפוסתם ברוטו 50 טונות ומעלה. כמו כן, ההסדר המוצע מטיל חובת דיווח רק על גורם ישראלי שהזכויות שלו בכלי שיט זר מגיעות לכדי שליטה, כהגדרתה המוצעת, לעומת ההסדר הקיים היום, שלפיו חובת הדיווח חלה גם לגבי זכויות של גורם ישראלי בכלי שיט זר שאינן מגיעות לכדי שליטה.
       
       אבקש לאשר את הצעת החוק ולהעבירה לוועדת הכלכלה להכנתה לקריאה שנייה ושלישית. 
       
       בעניין הזה, אולי בשני משפטים, אני רוצה להסביר את ה"פאנץ'-ליין": המטרה של הצעת חוק זו היא להבטיח, שהשיט הישראלי או כלי השיט הישראליים ואלה שנמצאים בשליטה ישראלית לא יוכלו להתחמק מציוות כלי השיט האלה בימאים ישראלים על-פי החוק שקובע היום. כי היום, אם יש אפשרות שכלי שיט רשום בחוץ-לארץ לא חייב לצוות בצוות ישראלי, כל הימאים וכל קציני הים יהיו פיליפינים או תאילנדים. אנחנו רוצים שיהיו ימאים ישראלים, קצינים ישראלים, שאפשר יהיה לקיים המשך הכשרה ימית והכשרתם של אנשי צוות ימי בישראל. הדבר הזה חשוב לשיט הישראלי וחשוב לדעתי גם לכל האוניות הישראליות שבהן יש צוות זר. 
       
       אני מבקש מחברי הכנסת לאשר את הצעת החוק ולהביא אותה להכנה לקריאה שנייה ושלישית בוועדת הכלכלה.
       

היו"ר ראובן ריבלין:
       
       תודה רבה. רבותי חברי הכנסת, כמה חברי כנסת נרשמו. הראשון, חבר הכנסת יוסף פריצקי - אינו נוכח. חבר הכנסת עבד-אלמאלכ דהאמשה. האם חברי הכנסת מסתפקים בשתי דקות לסיבוב זה, כי יש לנו שני חוקים - אדוני מסכים?
       
עבד-אלמאלכ דהאמשה (רע"ם):
       
       אני מסכים.
       
היו"ר ראובן ריבלין:
       
       אלא אם כן אתם רוצים שלוש דקות. אנחנו לא עושים דיון משולב. שתי דקות פה ושתי דקות אחרי זה.

 עבד-אלמאלכ דהאמשה (רע"ם):
       
       שתי דקות בערבית ושתי דקות בעברית.
       
עסאם מח'ול (חד"ש-תע"ל):
       
       - - -

היו"ר ראובן ריבלין:
       
       בסדר. בבקשה, כל אחד יבחר. מסכים. רבותי חברי הכנסת, אדוני רוצה לדבר גם בחוק השני, או עכשיו ארבע דקות?
       
עבד-אלמאלכ דהאמשה (רע"ם):
       
       זה לא דיון משולב. אז נדבר עכשיו ומי שירצה ידבר אחר כך.

היו"ר ראובן ריבלין:
       
       בסדר. בבקשה, אדוני.
       
עבד-אלמאלכ דהאמשה (רע"ם):
       
       כבוד היושב-ראש, הממשלה ברחה עוד פעם. לפני חמש דקות הצבענו, מינו שרים ובירכו ברכות. אה, יש פה שר, סליחה. הוא חייב להישאר פה. 
       
       בכל אופן, החוק הזה, אני לא כל כך שלם אתו.
       
שר התחבורה מאיר שטרית:
       
       למה?
       
עבד-אלמאלכ דהאמשה (רע"ם):
       
       יהיו שם ספנים ערבים?
       
שר התחבורה מאיר שטרית:
       
       למה לא? יש גם היום.
       
עבד-אלמאלכ דהאמשה (רע"ם):
       
       בסדר. אם בעניין הזה תהיה גזירה שוויונית, אז אין לי שום בעיה עם החוק. על כל החוקים עונים ככה. השאלה אם זה בפועל, במציאות, אכן כך מתקיים. אני רוצה לסמוך על תשובת השר, אני יודע שאתה הגון ואני לא מאמין שאתה נותן לי תשובה מהבטן. אם הדבר טעון בדיקה או וידוא נוסף, אז נשמח לשמוע גם על זה.
       
       ברשותך, אדוני היושב-ראש, אני אומר את עיקר דברי גם בשפה הערבית. אני אדבר כמובן על המצב שבו אנחנו נתונים היום, יותר מאשר על חוק הספנות.
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בכל מקום, כידוע לכולכם, זוהי תקופה סוערת, שבה מצב הממשלה משתנה מדי דקות ושניות. רק לפני דקות מספר הממשלה יכלה ליפול בהצבעת אי-אמון, או לסגת בה מהצעתה למנות שר חדש ולשנות את חלוקת התפקידים בין השרים. אבל, בסופו של דבר היא התחמקה, ברחה, או נפטרה גם מהצבעה זו, ולא בקלות. 
       
       ייתכן שבמהלך 48 השעות הבאות יוכרע המשבר הפוליטי במדינה באחת משתיים: התפטרות הממשלה וקביעת מועד לבחירות חדשות, או ניסיון נוסף להטליא ממשלה זו במפלגות חדשות, תוך הוצאת מפלגות אחרות שהרכיבו אותה בעבר, בנוסף למפלגה הבסיסית שלה, מפלגת הליכוד. 
       
       מפאת קוצר הזמן, אומר במלה אחת, שממשלה זו אינה ראויה לאמון ויש להדיחה. עלינו ללכת לבוחר כדי לקבל את החלטתו בדבר העתיד, ובפרט לאחר מדיניות העוני ופשיטת הרגל במישור החברתי ובמישור הפוליטי כאחד. תודה רבה.)
       
היו"ר יולי-יואל אדלשטיין:
       
       תודה רבה. חבר הכנסת נסים זאב - בבקשה, אדוני. אתה רוצה ארבע דקות על שני החוקים, או שתיים-שתיים?
       
נסים זאב (ש"ס):
       
       אדוני היושב-ראש, כנסת נכבדה, החוק המוצע בא לקבוע הוראות בדבר כלי שיט שהוא בשליטה של גורמים ישראליים, גם אם כלי השיט בעצם בא מחוץ-לארץ, ממדינה זרה, כיוון שישראלים מחזיקים את כלי השיט. אי-אפשר לבוא ולומר פה, זה תוצרת חוץ, וצריכים לחול עליהם כל הכללים, אני מסכים עם זה. 
       
       אני רוצה לומר לך, אדוני השר, שאנחנו באמת במצב חירום. אבל אני בטוח שתמיד ימצאו את הפטנט, הייתי אומר, איך החוקים האלה לא יחולו עליהם, כי אנשים יעדיפו לרשום את כלי השיט על שם גורם זר, ואני חושב שאנחנו בסופו של דבר נפסיד את המערכה. כי אנחנו בעצם באים ואומרים לאותם אנשים שלא רוצים שיחולו עליהם הדינים והכללים, עכשיו אין לכם ברירה, רשמית אנחנו נחיל את זה עליכם. אבל מה שהם יעשו, כלי השיט כבר לא יהיה על שמם. הם ימצאו אותו אדם, אותו גוף, אותה חברה, שהשם יהיה על שם גורם זר. 
       
שר התחבורה מאיר שטרית:
       
       זה לא מספיק - - -
       
נסים זאב (ש"ס):
       
       זה לא מספיק, אבל זה שישראלים - - -
       
שר התחבורה מאיר שטרית:
       
- - -
       
נסים זאב (ש"ס):
       
       למה לא? אנשים עושים את זה גם בדירות, אנשים עושים את זה גם בנכסים, אנשים עושים את זה בכלי רכב, במכוניות. למה לא? 
       
שר התחבורה מאיר שטרית:
       
       כשאונייה עולה - - -
       
נסים זאב (ש"ס):
       
       אז אתה לא יודע כמה כלי רכב יש היום בארץ על שם אנשים שגרים בחוץ-לארץ, ומכוניות יקרות ערך.
       
שר התחבורה מאיר שטרית:
       
       אונייה עולה מאות מיליוני דולרים. 
       
נסים זאב (ש"ס):
       
       בסדר, אני מאמין שבעסקים ובביזנס מוצאים את האיש שנותנים בו אמון. אתה מדבר על מיליונים, אני לא יודע - - -
       
שר התחבורה מאיר שטרית:
       
       מאות מיליונים. 
       
נסים זאב (ש"ס):
       
       מאות מיליונים. 
       
היו"ר יולי-יואל אדלשטיין:
       
       שתי דקות תמו. אתה רוצה להמשיך, אדוני? 
       
נסים זאב (ש"ס):
       
       אני רק רוצה לומר, שאני תומך בהחלט בחוק, ואני רוצה להזכיר לשר, שבתקופת האינתיפאדה הקשה שלנו, כאשר היתה התחמקות של הפלסטינים מלתת את המע"מ, אז עשו פה גם כן חברות פיקטיביות - היו מכניסים 1% של גורם פלסטיני, והיו הופכים את החברה לחברה פלסטינית, כאשר 99% של החברה היו ישראלים. 
       
היו"ר יולי-יואל אדלשטיין:
       
       תודה, זה כבר לא שייך. 
       
נסים זאב (ש"ס):
       
       לא, אני אומר, אותו הדבר יכולים לעשות בנושא השיט. תיאורטית אפשר לשים אולי חלק מהמניות על שם גורם זר, וכך זה יישאר עדיין בבעלות זרה. 
       
היו"ר יולי-יואל אדלשטיין:
       
       תודה לחבר הכנסת נסים זאב. חבר הכנסת משה גפני – אינו נוכח. חבר הכנסת אילן ליבוביץ. חבר הכנסת עסאם מח'ול - בבקשה, אדוני. באיזו אופציה כבודו בוחר? שתיים-שתיים, ברצון. 
       
עסאם מח'ול (חד"ש-תע"ל):
       
       אדוני היושב-ראש, אדוני השר, אני חושב שבהצעת החוק יש היגיון, והיא אפשרית, אבל אני לא רוצה לדבר על כלי שיט זרים, אני רוצה לדבר על כלי שיט מוזרים, שעומדים על הפרק בישראל היום, במיוחד אחרי החלטות שפורסם עליהן בתקשורת, של הממשלה. אחת היא לרכוש שלוש צוללות נוספות מגרמניה, נוסף על שלוש הצוללות הגרמניות הקיימות היום, העוגנות בנמלי ישראל ובמעמקי הים, עם ראשי חץ גרעיניים. דובר בממשלת ישראל על רכישת נושאת מטוסים ישראלית. 
       
שר התחבורה מאיר שטרית:
       
       איפה זה כתוב?
       
עסאם מח'ול (חד"ש-תע"ל):
       
       אני מדבר על התקשורת הישראלית, אני אתן לך את המקורות. 
       
נעמי בלומנטל (הליכוד):
       
       זה חוק אחר. 
       
עסאם מח'ול (חד"ש-תע"ל):
       
       לא, זה חוק של כלי שיט מוזרים. ואני אומר, דווקא בתנאים של ההתפתחות האזורית והגלובלית, נשאלת השאלה למה מדינת ישראל בתנאים האלה צריכה צוללות, וצריכה נושאת מטוסים. דומני שזה לא כדי לעגון במעמקי נהר הירדן,  ולא כדי לעגון בים-המלח, ולא כדי לשייט בחופי עזה. 
       

היו"ר יולי-יואל אדלשטיין:
       
       מתכוננים למזרח תיכון חדש. 
       
עסאם מח'ול (חד"ש-תע"ל):
       
       השאלה, האם ממשלת ישראל מעמידה את עצמה בשירות התוכניות האסטרטגיות הגלובליות של ארצות-הברית, גם באזור וגם מעבר לאזור הזה. אני חושב שהשאלות האלה נראות כרגע שאלות שמובאות מעולם אחר, אבל לדעתי, על הציבור בישראל לשאול את השאלות לגבי ההתפתחות הזאת, ועל הממשלה לספק את התשובות. ואני חושב שזה לא יכול להיות נושא כאילו שייך לממשלה. זה שייך לציבור, וחובתה של הממשלה ליידע את הציבור, וזכותו של הציבור להגיד את דעתו בהתפתחות הזאת, שהמשמעות האמיתית שלה היא שממשלת ישראל מחפשת תפקיד תוקפני עולמי במסגרת התוכניות של ארצות-הברית להגמוניה על העולם. תודה רבה. 
       
היו"ר יולי-יואל אדלשטיין:
       
       תודה. חבר הכנסת אחמד טיבי – אינו נוכח. חבר הכנסת מוחמד ברכה. חבר הכנסת מגלי והבה, בבקשה. 
       
מגלי והבה (הליכוד):
       
       אדוני היושב-ראש, אדוני השר, אני לא יודע אם במתכוון אני מופיע תמיד אחרי חבר הכנסת מח'ול, שהיום הפך להיות מומחה לביטחון לאומי. 
       
עסאם מח'ול (חד"ש-תע"ל):
       
- - -
       
מגלי והבה (הליכוד):
       
       אתה מת. אני אומר לך, אני לא מבין את ההיגיון שלך. במקום לדבר על הצרכים של הכפר שלך, פקיעין, איזה תשתיות - יושב פה שר התחבורה, צריכים כביש עוקף, צריך לסלול אותו ולדבר אתו על חשיבות הנושא, אתה מנסה להיות מומחה לביטחון. אז אני רוצה להגיד לך, שהגיע הזמן שתדבר על דברים שאתה מבין בהם - - 
       
עסאם מח'ול (חד"ש-תע"ל):
       
- - -
       
מגלי והבה (הליכוד):
       
       - - ואל תעשה לנו פילוסופיות שלא תואמות, לא את הגישה של הבית הזה. כל הזמן אתה מנסה להיות פילוסוף - - -
       
דניאל בנלולו (הליכוד):
       
       אנחנו לא מבינים - - -
       
עסאם מח'ול (חד"ש-תע"ל):
       
- - -
       
מגלי והבה (הליכוד):
       
       הנושא של הביטחון הלאומי לא זקוק להסבר וניתוח של הדברים. אתה כל הזמן לא משתחרר. 
       
עסאם מח'ול (חד"ש-תע"ל):
       
- - -
       
מגלי והבה (הליכוד):
       
       ברית-המועצות לשעבר נגמרה בעולם. אדוני היושב-ראש, אני יכול להגיד את דברי בשקט אחרי שדיברתי עם המומחה לביטחון החדש? 

היו"ר יולי-יואל אדלשטיין:
       
       חבר הכנסת מגלי והבה, אתה תוכל, אם לא תפנה לחברי כנסת באופן אישי. למיטב זיכרוני, זה מנהג שגורר תגובות. 
       
מגלי והבה (הליכוד):
       
       נכון. אני רק רוצה, אדוני היושב-ראש, להגיד שהנושא שהעלה חבר הכנסת מח'ול, חשוב לנו שנדע שבאמת מי שמתעסק בביטחון המדינה הזאת, הוכיח את עצמו עד עכשיו, והלוואי שנגיע לימים שהצוללות האלה ישמשו גם לשמירת השלום במזרח התיכון. 
       
       אדוני השר, הצעת החוק שהבאת היא הצעה ראויה, וחשוב מאוד שנתמוך בה, ולו מהסיבה שתהיה דאגה לאותם ימאים ישראלים, שגם יהיו להם מקומות עבודה, ושזה יהיה מוסדר בחוק, וכלי השיט האלה ידאגו להעסקת ישראלים. אנחנו יודעים מה חשיבות הדרישה הזאת. יש לנו ימאים שמחפשים את העבודה הזאת. במקום שילכו לעבוד רחוק מהבית, יעבדו בכלי שיט שגם שייכים לכללים ולחוקים הישראליים, וגם יוכלו לפרנס את משפחותיהם. 
       
       אני בהחלט רוצה להעלות נקודה חשובה. היום התמנה השר לביטחון פנים החדש, ומה שהטריד אותי, אדוני היושב-ראש, שבבאר-שבע היו בעשרת הימים האחרונים שני מקרים טרגיים של רצח בגלל פעילות הפשיעה והתגברות הפשיעה באזור באר-שבע; והאנשים האלה שנפלו קורבן לאותן כנופיות פשע על לא עוול בכפם, זה כמובן גורם לכולנו צער, וכמובן למשפחות שלהם. אני רוצה לפנות מכאן לשר לביטחון פנים וגם למפכ"ל המשטרה, שיעשו כל מה שביכולתם על מנת לעצור את גלי הפשע המאורגן שהתפשטו. אני יודע גם שהמפכ"ל של היום היה מפקד מחוז הדרום, והוא יודע ומכיר את העובדות שם, אבל את התופעה של רצח של אזרחים חפים מפשע על רקע אותן כנופיות שנלחמות זו בזו צריך להוציא ולהילחם בה. 
       
       באותו הקשר היה באזור הנגב, באזור הבדואי, רצח של אותן כנופיות פשע, שלא חוסכות בעבודה שמטרתה לפגוע בביטחונם ובחיים השלווים של האנשים. כולנו תקווה שנפעל. אני מפנה את תשומת הלב של השר לביטחון פנים וגם המשטרה שתמגר את התופעה הזאת מקרבנו. תודה רבה.
       
היו"ר יולי-יואל אדלשטיין:
       
       תודה לחבר הכנסת מגלי והבה, שכבר ניצל את כל זמנו הערב. חבר הכנסת איוב קרא - בבקשה, אדוני.
       
איוב קרא (הליכוד):
       
       אדוני היושב-ראש, חברי חברי הכנסת, ראשית אני רוצה לברך את השר שטרית על הצעת החוק, שהיא לכל הדעות נכונה בימים אלה, בזמן הזה. אני חושב שטוב אנחנו עושים כאשר אנחנו מצווים על-פי חוק לשלוט על כלי שיט ששטים מול חופי ישראל. 
       
       אני רוצה לאחל הצלחה לשני השרים משינוי, ובעזרת השם נראה אתכם ממשיכים על-יד שולחן הממשלה הזה, שהרחיב אותו בזמנו אהוד ברק. יש לכם מקום, אנחנו לא הרחבנו את השולחנות הללו; אנשים אחרים, שמנסים לקרוא תיגר על הממשלה הזאת, הם אלה שהרחיבו את השולחנות בזמנם והזמינו נגר מיוחד כדי שירחיב את השולחנות. אני מקווה שתהיו פה למען הכלכלה, למען העתיד.
       
       אדוני שר התחבורה, בקשר לנמלים ולכלי השיט, היום הלכנו לדרך חדשה בהקשר של הרפורמה בנמלים, שזה, כמובן, משליך במיוחד על כלי השיט. אני חושב שהרפורמה הזאת צריכה להסתיים באווירה מאוד חיובית. יש משא-ומתן שצריך להסתיים, נדמה לי עד ינואר, בין העובדים לבין הממשלה, וחשוב מאוד לסיים אותו מהר ככל האפשר בראייה ששני הצדדים יצאו מרוצים. 
       
       בקשר לכלי השיט, חורה לי לפעמים, במיוחד באילת, שכלי השיט ששטים עושים תרגילים כאלה ואחרים ובעצם מנהלים על אותם כלי שיט ספינות קזינו לכל דבר ועניין, כאשר הקזינו אסור להפעלה במדינת ישראל, והם מנצלים את המים הטריטוריאליים בהפוך על הפוך, ואז הקזינו מתחיל לפעול כאשר עוזבים את המים הטריטוריאליים, לצערי הרב. צדק אז שר התחבורה הנוכחי, ידידי מאיר שטרית, רצה לקדם מאוד את חוק הקזינו. אומרים שאסור לנהל קזינו במדינת ישראל, ובפועל בהרבה מנוהלים - - -

שר התחבורה מאיר שטרית:
       
לא רק כלי שיט, גם בתל-אביב, רמת-גן, ירושלים.
       
איוב קרא (הליכוד):
       
       אני מדבר על כלי שיט, כי הנושא כרגע הוא כלי השיט; אנחנו יודעים בדיוק לאן מכוונים דבריך, אדוני השר. אני חושב שבהחלט, אם תבוא הצעה לחסל את כלי השיט הללו, שבעצם לא יוצא למדינת ישראל שום דבר מהם - במקום להקים קזינו חוקי, וכך נכניס אולי למערכת שלנו כסף שילך לחינוך, לבריאות, לרווחה, שילך לשירותים בכלל. אנחנו נותנים לדברים האלה להתנהל, ואיש לא נהנה מכל הכסף הזה. זה כסף שחור שמשתולל וקיים בכל פינה פה, בכלל זה בתוך הערים הגדולות, לצערי הרב. לכן אני מקווה שגם נושא כלי השיט הללו, שחלק מהם שייך לגורמי חוץ ומופעל על-ידי ישראלים בדיוק באותה צורה שעליה מדבר החוק - צריך להביא לשליטה אבסולוטית על הדברים הללו. 
       
       אני רוצה לנצל את הבמה כדי להתריע על מה שקורה בגליל המערבי בנושא כיבוי אש. קיבלתי טלפון לפני דקות מספר, שיש שביתה כללית של ארגון הכבאות, כיבוי האש הארצי. הודיע לי יושב-ראש ועד העובדים, שהם החליטו להתנתק חד-משמעית מכל הארגון ולהתחיל בשביתה, מכיוון שלא קיבלו את המשכורות שלהם חודשים מספר. אני חושב שמישהו, במיוחד שר הפנים – אני קורא לו - ייכנס בעובי הקורה, להביא לפתרון הסוגיה, מפני שאם יקרה, חלילה, משהו בכרמיאל או במעלות, אנחנו נמצא את עצמנו במצב לא נעים. היה לי חשוב להעביר את המסר הזה, כדי שלא יאמרו שהגיע אלי מסר ולא העברתי אותו לבית-המחוקקים של ישראל. תודה.
       
היו"ר יולי-יואל אדלשטיין:
       
       תודה רבה לחבר הכנסת איוב קרא. חבר הכנסת ישראל אייכלר – אינו נוכח. חברת הכנסת נעמי בלומנטל תהיה אחרונת הדוברים בהצעת חוק זאת.
       
נעמי בלומנטל (הליכוד):
       
       חשבתי שהכבאים שובתים בגלל הצעת החוק שעברה פה בקריאה טרומית על התאגיד הארצי. זה אחד המאבקים של הכבאים.
       
       אדוני היושב-ראש, כנסת נכבדה, בהחלט אפשר לברך את משרד התחבורה, את שר התחבורה. אני חושבת שאנחנו מדברים פה על חוק שבעצם בא להתאים את החקיקה בתקנות שקיימות במדינת ישראל לגבי עוד ועוד נושאים שהיינו חסרים בהם. אנחנו מדינה יחסית צעירה, ואנחנו מוצאים את עצמנו לא אחת עם חקיקה נפסדת או מפגרת לעומת מדינות אחרות, ותיקות יותר, ולכן יפה עושה משרד התחבורה – כמו שאני מקווה שמשרדי ממשלה אחרים עושים – שמתאמים לאט לאט ומתאימים את החקיקה שמתקיימת לקודים הבין-לאומיים, זה בראש ובראשונה. 
       
       דבר נוסף שאני חושבת שאנחנו למדים מן החוק הזה הוא, שעל-ידי החקיקה הזאת אנחנו שומרים על קיומה של תשתית ספנות ישראלית טובה, מקצועית. אנחנו מדברים על ידע מקצועי, שימורו, הגנה על תעסוקה של ימאים ישראלים, תשתית ספנות, פיקוח בטיחותי על כלי שיט זרים העוסקים בספנות חופית בישראל והגברת השמירה על בטיחות השיט, וכמובן –תמיד טוב לציין את זה בעידן המודרני – הגנה על איכות הסביבה הימית בישראל. 
       
       נדבך נוסף שכדאי לציין, שמופיע גם כאן בחוק, הוא שמירה על הדדיות, כך שמדינה שרוצה לנהוג בחופינו כאילו החוף פרוץ לחלוטין, הנה אנחנו אומרים, שאם אתם תנהגו בכלי שיט ישראליים כפי שאנחנו עומדים לנהוג כלפיכם, אז הכול יהיה טוב ומבורך; אם אתם לא מתכוונים לנהוג בנו, בכלי שיט ישראליים, בהדדיות, אנחנו לא נהיה מוכנים לכך. 
       
       אני חושבת שמכל הבחינות האלה זה ראוי ורצוי, ואנחנו מברכים על החקיקה הזאת. עם זאת, אנחנו שואפים שתהיה פחות ביורוקרטיה. אני מקווה שהשר, שנחשב לאחד הרפורמטורים בממשלה הנוכחית וגם בממשלות קודמות, ער לכך - להוריד ביורוקרטיה. כל חוק חדש כזה עשוי, במידה מסוימת, להגביר ביורוקרטיה. כך שאני  מקווה מאוד שיימצא האיזון הדק שבין הרצון והתוחלת הראויה של החוק לבין עודף ביורוקרטיה בהקשר. אך ודאי שיש כללים שמדינה שמכבדת את עצמה חייבת לשמור, לשמר ולכבד. תודה רבה. 

היו"ר יולי-יואל אדלשטיין:
       
       תודה לחברת הכנסת נעמי בלומנטל. חברי הכנסת, תמה רשימת הדוברים. 
       
       אנחנו נעבור להצבעה על הצעת חוק הספנות (כלי שיט זר בשליטה של גורם ישראלי), התשס"ה-2004 - קריאה ראשונה. מי שמעוניין להצביע, יכול לעשות זאת ממקומו. ההצבעה החלה - מי בעד? מי נגד? נא להצביע. 
       
הצבעה מס' 42

בעד ההצעה להעביר את הצעת החוק לוועדה  – 10
נגד – אין
נמנעים – אין
ההצעה להעביר את הצעת חוק הספנות (כלי שיט זר בשליטה של גורם ישראלי), 
התשס"ה-2004, לוועדת הכלכלה נתקבלה. 

היו"ר יולי-יואל אדלשטיין:
       
       בעד - 10, אין מתנגדים או נמנעים. אני קובע כי הצעת חוק הספנות (כלי שיט זר בשליטה של גורם ישראלי) עברה בקריאה ראשונה ותעבור להמשך הטיפול בה, הכנה לקריאה שנייה ושלישית, לוועדת הכלכלה. 
       

הצעת חוק לתיקון פקודת התעבורה (מס' 64) (רשיונות 
להפעלת מוניות בקו שירות ולנסיעת שירות), התשס"ה-2004
       [רשומות (הצעות חוק, חוב' מ/136).]
(קריאה ראשונה)

היו"ר יולי-יואל אדלשטיין:
       
       הצעת חוק לתיקון פקודת התעבורה (מס' 64) (רשיונות להפעלת מוניות בקו שירות ולנסיעת שירות), התשס"ה-2004, קריאה ראשונה. יציג את הצעת החוק שר התחבורה, חבר הכנסת מאיר שטרית. 
       
שר התחבורה מאיר שטרית:
       
       אדוני היושב-ראש, אני מתכבד להציג בפני הכנסת את הצעת החוק לתיקון פקודת התעבורה (מס' 64) (רשיונות להפעלת מוניות בקו שירות ולנסיעת שירות). 
       
       החוק הזה מתגלגל בכנסת זמן ארוך מאוד ולא הגיע לכלל הבשלה וסיום, ואני שמח שיש לי הזכות כשר התחבורה להביא אותו היום בפני הכנסת כדי לאשרו בקריאה ראשונה ולהעבירו לוועדת הכלכלה להכנה לקריאה שנייה ושלישית. 
       
       מטרת החוק, רבותי חברי הכנסת, להסדיר את כל העניין של קווי השירות במוניות. לצערי, הנושא הזה לא מוסדר היום, הפיקוח עליו לוקה מאוד בחסר, אין כלים בידי משרד התחבורה כדי להבטיח שאנשים שיש להם רשיון לקו השירות אכן יפעלו כקו שירות ולא יפעלו כמוניות ספיישל. אין בידי משרד התחבורה שום כלי פיקוח אפקטיבי לעשות את הפעולה הזאת. מאחר שהנושא לא מוסדר, לצערי הרב, במדינת ישראל הרבה אנשים עושים - איש הישר בעיניו יעשה. הרבה מאוד "חאפרים" נוסעים בקווים ללא רשיון וכמובן מקפחים את פרנסתם של אלה שיש להם רשיונות לעבוד. 
       
       מאחר שהמשרד היה חסר אונים בעניין, וראו שכל מה שנעשה בעניין הזה הגיע לכלל בוקה ומבולקה, מטרת החוק הזה היא להסדיר את העניין הזה ולקבוע מה הם התנאים שבהם יפעלו מוניות השירות, מי רשאי לקבל רשיון שירות, אילו תנאים הוא צריך למלא. הוא נותן כלי פיקוח בידי משרד התחבורה על בעלי הרשיונות של מוניות השירות. הוא קובע שבעל תחנת מוניות שירות יצטרך להפקיד בידי המדינה ערבות בנקאית ולשלם אגרה שנתית. אדם ידע כי אם יפר את תנאי הרשיון יכולים לחלט לו את הערבות הזאת, וכמובן גם לשלול לו את הרשיון אם יהיה צורך בכך. 
       
       הצעת החוק כפי שהיא מונחת לפניכם, רבותי חברי הכנסת -  הנוסח הכחול מונח בכנסת כבר הרבה מאוד זמן ולא הובא לדיונים בגלל הוויכוחים שהיו בעניין זה עוד טרם הדיון בוועדה, עוד טרם הדיון בכנסת בוועדת הכלכלה ועם ארגון נהגי המוניות. אני רוצה להודות פה לחבר הכנסת דני בנלולו, שיושב כאן עמנו, שיזם מפגש ביני לבין ארגון נהגי המוניות, יחד אתו ויחד עם חברי כנסת נוספים בוועדת הכלכלה. במפגש הזה הגענו להסכמה עם ארגוני המוניות בדבר שינויים בקריאה הראשונה על מנת להגיע להסכמה מלאה גם עם ארגון המוניות ולהעביר את החוק במהירות עוד במושב הזה של הכנסת. 
       
       המגמה שלי, רבותי - אני מקווה שנוכל לעמוד במגמה הזאת - שהחוק יאושר בקריאה שנייה ושלישית עוד לפני סוף דצמבר, על מנת להכניס אותו לתחולה מ-1 בינואר 2005. ברור לפי כל החוקים, שאם לא מתחילים ב-1 בינואר 2005, שזאת שנת הכספים, לגבי העסקים הקטנים כמו  נהגי המוניות, אי-אפשר להחיל אותו אלא לדחות אותו בעוד שנה. חבל שנחמיץ את זה, ולכן פעלנו נגד השעון במטרה להביא את החוק הזה במהירות, לסיים אותו. 
       
       על דעת ארגון נהגי המוניות ועל דעתם של חברי ועדת הכלכלה, אני מתכבד להגיש את הצעת החוק. הסכמתי לפשרות מאוד מרחיקות-לכת לגבי גובה האגרות והמחירים שאנשים ישלמו. אנחנו כמובן נשנה את זה, בהתאם לסיכום עם נהגי המוניות, בוועדת הכלכלה. 
       
       אני אודה לכם, חברי הכנסת, אם באמת נאשר את החוק הזה, נביא אותו לוועדת הכלכלה להכנה לקריאה שנייה ושלישית. נדמה לי שבזה אנחנו מביאים ישועה לאלפי-אלפי נהגים, שזאת פרנסתם, שהיום היא נתונה בסכנה בגלל העובדה שכל אחד יכול בעצם לנהוג בלי שום פיקוח, בלי כלי אכיפה וכלי פיקוח. בצד אחד זה יסדיר את אלה שעובדים בענף - וירחיק את אלה שלא רשאים לעבוד בענף. נדמה לי שנשיג את כל המטרות יחד. 
       
       אני רוצה לומר תודה לארגון נהגי המוניות על פלגיהם השונים, שנתנו יד להגיע להסכמה זאת. אני בכלל שמח ומעדיף לעשות דברים, אם אפשר, בהסכמה מלאה בין אנשים ולא תחת שוט החוק. אני שמח שאני יכול להביא את הבשורה הזאת לכנסת. אני מקווה שחברי הכנסת ייתנו יד לחוק הזה, שבעיני הוא חוק חשוב, שייתן תשובה לאלפי אנשים שזאת פרנסתם. 
       
       זה עושה שירות יוצא מן הכלל לציבור, כי מוניות השירות הן אלה שמתחרות מול התחבורה הציבורית הסדירה, ונותנות שירות לא פחות טוב, לעתים גם במחיר לא יקר יותר מהאוטובוס. לא רק זאת, הן גם משרתות את הציבור במקומות שבהם אוטובוסים לא נוסעים, מקומות רחוקים, שם יש מעט מאוד נוסעים, והאוטובוס לא נוסע לשם, לא כדאי לו לנסוע. לכן, נהגי השירות נוסעים בהרבה מאוד קווים שאין בהם אוטובוסים. זה שירות נוסף שהציבור מקבל בעצם, שהוא לא יכול לקבל באמצעות אגודות החברות הציבוריות. 
       
       צריך לזכור, רבותי חברי הכנסת, שהמוניות לא מקבלות מהמדינה סובסידיה. בניגוד לתחבורה הציבורית באוטובוסים, שמקבלת סובסידיה גדולה מאוד, נהגי  מוניות השירות לא מקבלים שום סובסידיה מהמדינה, הם עובדים לפרנסתם, עובדים לפעמים ימים ולילות, עובדים קשה ומתפרנסים. 
       
       אני רוצה לומר לחברי הכנסת, גם בלי קשר לחוק הזה, מאז כניסתי למשרד התחבורה ביצעתי גם רפורמה בתקנות לגבי מוניות הספיישל, שיניתי את המחירים שלהם גם בתעריפי הנסיעה, גם מה שנקרא "המהירות הקריטית של המונית". המהירות הקריטית קובעת עד איזו מהירות המונה סופר לפי קילומטרז' ומאיזו מהירות הוא מונה לפי זמן. תיקנו זאת לטובתם של נהגי המוניות, כי הכנסתם נשחקה מאוד מאוד ופרנסתם נפגעה בצורה חמורה. גם שם הגעתי להסכמה מלאה עם ארגון נהגי מוניות הספיישל, שם עובדים עשרות אלפי נהגים. התקנות אושרו, יצאו לדרך, הנהגים מרוצים, הנוסעים מרוצים. תודה לאל. אם כולנו מרוצים, חשבתי, עכשיו זה החוק שיסדיר סופית את ענף המוניות, אני מקווה לעשר השנים הבאות, הוא יוצר שקט בענף להרבה זמן ונותן להם אורך נשימה והם יכולים לתכנן את פרנסתם ועבודתם. 
       
       אודה לכם, חברי הכנסת, אם נאשר את החוק הזה ונעביר אותו לוועדת הכלכלה להכנה לקריאה שנייה ושלישית.  
       
היו"ר יולי-יואל אדלשטיין:
       
       תודה רבה לשר מאיר שטרית. ראשון הדוברים הוא כצפוי חבר הכנסת דניאל בנלולו, שהשר הזכיר אותו כאחד מהיוזמים של ההצעה הזאת. אחריו - חבר הכנסת יוסף פריצקי, ואחריו - חבר הכנסת דהאמשה. שתי דקות לכל דובר. 
       
דניאל בנלולו (הליכוד):
       
       אדוני היושב-ראש, אדוני השר, ידידי חברי הכנסת, השר אמר הכול, אבל אני רוצה להזכיר פה, שבעצם היום ענף המוניות מקביל לכל ענף מבחינת תחבורה ציבורית. 
       
       מאז כניסתי לכנסת הובלתי את הדבר הזה, אבל הישועה לא הגיעה עד אשר הגיע שר התחבורה מאיר שטרית, שגאל את הענף הזה. אני רוצה להודות בשמי ובשם אלפי נהגי המוניות, ששומעים אותנו כרגע, על הדבר היפה שעשית והגעת אתנו לפשרות. אני אומר "אתנו", כי בעצם אני מצפה לדבר הזה המון חודשים, וכאשר נכנסת לתפקיד והזכרתי לך את הנושא הזה, ייאמר לזכותך, שמייד ביקשת להביא את החוק בהקדם, ועשית את זה בצורה המהירה ביותר. אני מודה לך בשמי ובשם הנהגים. 
       
       אני מקווה מאוד שהיום נצביע בעד, ונביא מהר את החוק לקריאה שנייה ושלישית, כי את רוב ההסכמות כבר עשינו בשיחות. תודה רבה לכולם. 

היו"ר יולי-יואל אדלשטיין:
       
       תודה רבה לחבר הכנסת בנלולו, שגם יזם וגם דיבר בקצרה. חבר הכנסת יוסף פריצקי – אינו נוכח. חבר הכנסת עבד-אלמאלכ דהאמשה - בבקשה, אדוני. 

אורי יהודה אריאל (האיחוד הלאומי - ישראל ביתנו):
       
       שתי דקות?

היו"ר יולי-יואל אדלשטיין:
       
       יש לו דקה אחת בעברית ודקה אחת בערבית, ואני עומד על זכותו. 

אורי יהודה אריאל (האיחוד הלאומי - ישראל ביתנו):
       
       תמיד הדקה בערבית ארוכה יותר.

היו"ר יולי-יואל אדלשטיין:
       
       כי בעברית אני יודע איך להיכנס לדברי הנואם ולקטוע אותו בנקודה האחרונה. אבל מכיוון שבטעות ביטלו את תקציב לימוד השפות הזרות לחברי הכנסת, למרות התנגדותי - - - 

עבד-אלמאלכ דהאמשה (רע"ם):
       
       האמת היא שהעברית והערבית הן אחיות, הן בנות לאותה אם. רצה הגורל שהערבית נשארה בחיים והתרחבה והתעשרה, והעברית היתה כמה מאות שנים טובות לא בשימוש, עד שנולדה מחדש, כאילו, בזמן האחרון. ולכן אין בדיוק התאמה, גם מבחינת הגודל. זה ההסבר, חבר הכנסת אריאל, לכך שהדיבור בערבית ארוך יותר. בכל אופן, לא אכנס עכשיו לסמנטיקה, וגם לא לפוליטיקה. 

צבי הנדל (האיחוד הלאומי - ישראל ביתנו):
       
       בכל מקרה דקה אחת עברה. 

עבד-אלמאלכ דהאמשה (רע"ם):
       
	אתם באיחוד הלאומי עוד תזדקקו לדקות האלה. 

היו"ר יולי-יואל אדלשטיין:
       
       אתה מציע להם להתחיל ללמוד כבר עכשיו. 


עבד-אלמאלכ דהאמשה (רע"ם):
       
       אדוני היושב-ראש, לא אדבר מעבר לשתי הדקות שיש לי. אתייחס להצעת החוק, אדבר לגופו של עניין. 
       
       כבוד השר, אומר מה מטריד אותי בעניין הרשיונות של המוניות. לא פעם הגיע לידיעתי, שבתקופות קודמות היו משחקים בענייני הרשיון של המוניות. זה לא הלך באופן תקין, זה לא הלך באופן שוויוני, גם לא לפי אזורים. היו המון בעיות בעניין הזה. אני בטוח שאם הבעיות האלה לא יבואו לפתרונן בדרך הנכונה, אדוני ייכנס בעובי הקורה ויעשה הסדר צודק, נכון ושוויוני לכל התושבים. זאת בקשתי, רק לעניין הזה עליתי לדיבור. אתמוך בהצעת החוק. תודה. 

היו"ר יולי-יואל אדלשטיין:
       
       תודה רבה לחבר הכנסת דהאמשה. חבר הכנסת נסים זאב - בבקשה, אדוני. 

נסים זאב (ש"ס):
       
       אדוני היושב-ראש, כנסת נכבדה, הצעת החוק באה לעשות סדר מסוים. בדברי ההסבר נאמר, ששירות המוניות נועד להשלים את פעילות השירות הסדיר באוטובוסים ומהווה תחליף לנסיעה ברכב פרטי, ובשנים האחרונות גדלה פעילות המוניות הפועלות בקווי שירות - ובעצם היא רק משלימה. 
       
       אני לא מסכים עם המונח הזה. אני חושב שצריכים להבדיל כאן בין מוניות לבין רכב שירות, כמו בארצות-הברית. בארצות-הברית יש מוניות צהובות. יש להן פריווילגיות משלהן. לעומת זאת יש חברות כמו אילת--תל-אביב – אתה בוודאי מכיר את מה שיש שם – וכל אחד, ב"פרייבט" שלו, יש לו זכות לקחת נוסעים. פה צריך להיות אותו דבר: מי שיש לו מונית, יש לו זכות לקחת שירות גם בקווים בין-עירוניים. מי שמעדיף את שירות המוניות, זכותו לקבל שירות מוניות. 

       אתה אומר בחוק שמונית לא יכולה לפעול בקווים קיימים של אוטובוס ולקחת נוסעים. ואם נוסע עומד בתחנה ורוצה לעצור מונית? 

שר התחבורה מאיר שטרית:
       
       ספיישל מותר, אין בעיה. יש שני סוגים. 


נסים זאב (ש"ס):
       
       אם משפחה עומדת בתחנה ורוצה לקחת מונית – וזה גם יכול לעלות לה פחות, כי מדובר בקבוצת אנשים – איך אני יכול לדעת אם זה ספיישל או לא ספיישל, אם זה שירות או לא שירות? אני לא יכול לדעת. לכן, אנחנו נכנסים להגדרה לא מספיק מקצועית, הייתי אומר. גם ייתכן מאוד שנקנוס את בעלי המוניות שלא בצדק. 

היו"ר יולי-יואל אדלשטיין:
       
       תודה. 

נסים זאב (ש"ס):
       
       אגב, זה קיים בארצות-הברית. אני רוצה לומר לך, תעמוד בשדה התעופה שם ותראה שיש ניידת שמסתובבת סביב שדה התעופה כדי לתפוס את בעלי המוניות שאין להם רשיון. קונסים אותם. אבל לא מדובר בשירות בין-עירוני או בהשלמה של מוניות שבאות לתת שירות נוסף.

היו"ר יולי-יואל אדלשטיין:
       
       תודה. חבר הכנסת משה גפני – אינו נוכח. חברי הכנסת אילן ליבוביץ, עסאם מח'ול, אחמד טיבי, מוחמד ברכה, ישראל אייכלר. חברת הכנסת נעמי בלומנטל, בבקשה. חבר הכנסת קרא כבר דיבר, ארבע דקות, על שתי הצעות. זו היתה הצעתו הנדיבה של יושב-ראש הכנסת, וחשבתי שחבר הכנסת קרא קיבל אותה.

נעמי בלומנטל (הליכוד):
       
       תודה. 
       
       אדוני היושב-ראש, כנסת נכבדה, בגדול אנחנו מברכים על כך שיש יותר ויותר תחיקה וכללים שמביאים לכך שמקצוע – כמו מקצוע נהג המונית ועכשיו גם נהג השירות – הופך למקצוע מכובד, מקצוע שיש לו כללים ראויים. זהו מקצוע שבתקופה כזאת של מחסור בתעסוקה - אפשר לפתוח הרבה יותר קווים לשירות, כדי שמצד אחד תימצא יותר תעסוקה לנהגי השירות ולבעלי מוניות השירות ומצד שני יהיה שירות לנוסעים. יש לא מעט מדינות שבהן אין שירות מסוג מוניות השירות, ואותן מדינות יוצאות נפסדות. 
       
       כך שאם היו חילוקי דעות בהקשר זה בין בעלי המוניות ותחנות המוניות למיניהן, אני בהחלט מברכת את משרד התחבורה על שמצא לנכון להסדיר את הדברים והגיע להבנות. אני מברכת גם את חברי, חבר הכנסת דני בנלולו, שהביא לידי מפגש האינטרסים. וכידוע, כאן בכנסת ישראל אנחנו מנסים למצוא את שביל הזהב בתוך מכלול האינטרסים, ואני מאמינה שהכול לטובה. תודה רבה. יישר כוח. 

היו"ר יולי-יואל אדלשטיין:
       
	תודה לחברת הכנסת נעמי בלומנטל, שהיתה גם אחרונת הדוברים בדיון על הצעת החוק הזאת. 

       חברי הכנסת, נעבור להצבעה. מי שמעוניין להצביע, נא לשבת. הצעת חוק לתיקון פקודת התעבורה (מס' 64) (רשיונות להפעלת מוניות בקו שירות ולנסיעת שירות), התשס"ה-2004 - ההצבעה החלה. קריאה ראשונה. מי בעד? מי נגד? נא להצביע. 

הצבעה מס' 43

בעד ההצעה להעביר את הצעת החוק לוועדה - 9 
נגד - אין 
נמנעים – 1 
ההצעה להעביר את הצעת חוק לתיקון פקודת התעבורה (מס' 64) (רשיונות להפעלת 
מוניות בקו שירות ולנסיעת שירות), התשס"ה-2004, לוועדת הכלכלה נתקבלה. 

היו"ר יולי-יואל אדלשטיין:
       
       בעד – 9, אין מתנגדים, אחד נמנע. אני קובע כי החוק עבר בקריאה ראשונה ויוכן לקריאה שנייה ושלישית בוועדת הכלכלה של הכנסת. 

שר התחבורה מאיר שטרית:
       
       תודה. אני מודה לחברי הכנסת על תמיכתם. אני רוצה לומר תגובה מאוחרת לחבר הכנסת נסים זאב: אין בלבול בין השניים. אגב, כבר חתמתי על תקנות שקובעות כיצד תיראה מונית ספיישל וכיצד תיראה מונית שירות, עם קישוט מיוחד, צביעה מיוחדת – שאיש לא יתבלבל. על כל קו שירות ייכתב המספר של הקו בצורה בולטת ומסודרת, על-פי תקנות שעשינו, בעבודת גרפיקה גדולה מאוד. זה כבר יצא לדרך. נתנו לנהגי המוניות זמן להכין את זה, כדי לא להפיל עליהם את הגזירה בבת אחת. תראה את כל המוניות בצורה שונה לגמרי. 


שאילתות ותשובות 

היו"ר יולי-יואל אדלשטיין:
       
       ועכשיו נעבור לנושא האחרון בסדר-היום שלנו. שר התחבורה, חבר הכנסת מאיר שטרית, ישיב על שאילתות אלו: שאילתא מס' 1297, של חבר הכנסת נסים דהן – אינו נוכח, לפרוטוקול. 
       
1297. אספקת שירותים במערת-המכפלה
       
חבר הכנסת נסים דהן שאל את ראש הממשלה
       ביום י"ז באדר התשס"ד (10 במרס 2004):
       
       פורסם, כי עם פירוק המשרד לענייני דתות בוטלה התקנה התקציבית לתחזוק מערת-המכפלה, וכי האוצר מסרב לחדשה. כתוצאה מכך, מעתה יסופקו השירותים במערה על-ידי הווקף המוסלמי.
       
       רצוני לשאול:
       
       1. האם הפרסום נכון, ואם כן – מדוע?
       
       2. מה ייעשה כדי לשמור על האינטרסים היהודיים במערה?
       
תשובת שר התחבורה מאיר שטרית: 
(לא נקראה, נמסרה לפרוטוקול)
       
       1-2. בשנת 2002 נפתחה תקנה תקציבית ספציפית עבור טיפול שוטף במערת-המכפלה. בשנת 2003 התקנה לא חודשה. נכון להיום, הטיפול במקומות הקדושים מצוי באחריות משרד התיירות לכל דבר ועניין, ובהקשר לכך גם הסמכות להכריז על האתר כמקום קדוש. 

צבי הנדל (האיחוד הלאומי - ישראל ביתנו):
       
       הוא משיב בשם ראש הממשלה, תגיד את זה. 

היו"ר יולי-יואל אדלשטיין:
       
       לא כל השאילתות. 

שר התחבורה מאיר שטרית:
       
       הרוב הן של משרד התחבורה. 

היו"ר יולי-יואל אדלשטיין:
       
       אם נמצא דבר כזה, ששייך לא למשרד התחבורה אלא למשרד ראש הממשלה, אני בטוח שגם השר עצמו יציין זאת. 
       
       שאילתא מס' 1570, של חבר הכנסת אליהו ישי – אינו נוכח, לפרוטוקול.

1570. שימור הר-הזיתים ופיתוחו
       
חבר הכנסת אליהו ישי שאל את ראש הממשלה
       ביום כ' בסיוון התשס"ד (9 ביוני 2004):
       
       ממשלת ישראל קיבלה שתי החלטות לגבי שיקום הר-הזיתים, האחת ב-1 בספטמבר 1968 והאחרת ב-20 ביוני 1998.
       
       רצוני לשאול:
       
       1. מה היו ההחלטות?
       
       2. אילו סעיפים יושמו בפועל?
       
       3. אילו סעיפים לא יושמו ומדוע?
       
       4. מי אחראי לשימור הר-הזיתים, לגידורו ולפיתוחו? 
       
       5. האם יש כיום שמירה במקום, ואם לא – מדוע הופסקה?
       
תשובת שר התחבורה מאיר שטרית: 
(לא נקראה, נמסרה לפרוטוקול)

	1. החלטת ממשלה מס' 715, מיום 1 בספטמבר 1968, מסמיכה את מועצת בתי-העלמין לבצע את האמור להלן: א. גידור בית-העלמין וקביעת שערי כניסה, דרכים ושבילים זמניים; ב. קביעת דרכים חיוניות, שבילים קבועים ושני מבני כניסה בתיאום ואישור הוועדה המיוחדת למזרח-ירושלים; ג. הכנת תוכנית כוללת לשיקום בית-העלמין על הר-הזיתים והבאתה לאישור הוועדה המיוחדת למזרח-ירושלים; ד. הכרזה על בית-העלמין בהר-הזיתים כאתר לאומי מקודש לעם ישראל במסגרת הצעת חוק, שתוכן על-ידי שרי הדתות והמשפטים ותובא לאישור הממשלה.

	להלן עיקרי החלטת ממשלה מס' 3913 מיום 20 ביוני 1998: א. משרדי הממשלה יעבירו בתוך 30 יום מתוך תקציביהם 15 מיליון שקלים לטובת שיפוץ ושיקום דרכים, אחזקה ותאורה של בית-העלמין בהר-הזיתים; ב. הסכום יועבר ממשרדי הממשלה באופן יחסי מסעיפים שיסוכמו בינם לבין משרד האוצר, ובאין הסכמה לסעיפים יכריע ראש הממשלה; ג. ההעברה האמורה לא תפגע בבסיס התקציב שממנו יילקח הסכום למטרה זו.

	2-3. הועבר כל הסכום שהוקצב, 15 מיליון שקלים, ובשטח הוכשרו שבילי גישה, שערי כניסה, גידור, קירות תומכים ומערכת תאורה. לא הוקמו מבני כניסה, הם מתוכננים להיבנות אם יתוקצב סכום נוסף לטובת בית-העלמין. 

	4. מתחם הקבורה בהר-הזיתים נמצא באחריות עיריית ירושלים ובתחומו נקברים נפטרים על-ידי כמה חברות קדישא פרטיות. ככלל, חברות הקדישא אחראיות לוודא כי שטחי הקבורה השייכים להן מתוחזקים ומטופלים כראוי. כך הדבר באשר לפיתוח שטחי קבורה נוספים בהתאם לצורך.

	5. על-פי החלטת הממשלה מס' 900 לעניין פירוק משרד הדתות, אבטחת הר-הזיתים מצויה בטיפולו ובאחריותו של משרד השיכון. כיום השמירה במקום ממשיכה כסדרה.

היו"ר יולי-יואל אדלשטיין:
       
       שאילתא מס' 1946, של חבר הכנסת יעקב מרגי – לפרוטוקול. 

1946. מכרז לשירותי אדריכלות למשרד ראש הממשלה
       
חבר הכנסת יעקב מרגי שאל את ראש הממשלה
       ביום י' באב התשס"ד (28 ביולי 2004):
       
       פורסם, כי אדריכל הפסיד מכרז שפרסם משרד ראש הממשלה לשירותי תכנון כי משרדו ממוקם בבאר-שבע, וזאת למרות הצעתו הנמוכה. 
       
       רצוני לשאול:
       
       1. האם הידיעה נכונה? 
       
       2. אם כן – מדוע הועדפו משרדים הממוקמים בירושלים?
       
תשובת שר התחבורה מאיר שטרית: 
(לא נקראה, נמסרה לפרוטוקול)
       
       1. האדריכל שהוזכר בכתבה בעיתון "הארץ" מתאריך 13 ביולי 2004 אכן לא זכה במכרז למתן שירותי אדריכלות למשרד ראש הממשלה. משרד ראש הממשלה העדיף מציע אחר ולא מהסיבות שמצוינות בשאילתא.
       
       2. משרד האדריכלים שזכה במכרז לא נבחר בשל מיקום המשרד בירושלים. בשקלול הציון בוועדת המכרזים הובאו בחשבון מרכיבים נוספים מעבר למיקום המשרד, כגון: ותק - המשרד שזכה במכרז הוקם בשנת 1980; ניסיון - למשרד שזכה יש ניסיון עשיר בעבודות מן הסוג אשר פורטו במכרז; אנשי מקצוע - לאדריכלים במשרד שזכה יש ניסיון של שנים רבות בתחומם. המשרד שזכה במכרז קיבל את הציון הגבוה ביותר במכלול מרכיבי הכישורים, הניסיון והוותק.
       
       הטענה כי משרד האדריכלים "ארמון" היה הזול ביותר איננה נכונה. בעלות שכר יועצי התכנון - האדריכלים - יש להביא בחשבון את התשלום עבור שעות הנסיעה כשעות ייעוץ בתשלום; דבר זה מייקר משמעותית את הצעת המחיר של המציעים. מעבר לכך, למיקום המשרד ניתן משקל של 10% בלבד. המשרד המדובר דורג במקום החמישי מתוך שמונה, כך שסיכוייו לזכות במכרז היו נמוכים גם לולא הובא בחשבון מיקום המשרד. 

היו"ר יולי-יואל אדלשטיין:
       
       שאילתא מס' 2031, של חבר הכנסת ג'מאל זחאלקה – לפרוטוקול. 


2031. תוכנית הפיתוח הרב-שנתית ליישובים הערביים
       
חבר הכנסת ג'מאל זחאלקה שאל את ראש הממשלה
       ביום כ"ד באב התשס"ד (11 באוגוסט 2004):
       
       תוכנית הפיתוח הרב-שנתית ליישובים הערביים, הידועה כתוכנית 4 המיליארדים, בוצעה רק באופן חלקי.
       
       רצוני לשאול:
       
       1. מה בוצע מהתוכנית המקורית?
       
       2. מה הן ההקצאות לשנה הזאת ולשנה הבאה במסגרת התוכנית? 
       
תשובת שר התחבורה מאיר שטרית: 
(לא נקראה, נמסרה לפרוטוקול)
       
       1. התוכנית המקורית היתה בהיקף של 3.9 מיליארדי שקלים, והיא נפרסה על פני השנים 2001-2004. מאז החלטת הממשלה 2467 מיום 22 באוקטובר 2000, שבה הוחלט על ביצוע התוכנית, התקבלו החלטות ממשלה רבות שבהן קוצץ בסיס התקציב של משרדי הממשלה. כתוצאה מכך קוצצה התוכנית באופן יחסי.
       
       סך התקציב שהוקצב לתוכנית על-פי החלטות הממשלה לשנים 2001-2003, לרבות דחייה של 120 מיליון ש"ח לשנת 2005, מסתכם ב-2,473 מיליון ש"ח. הביצוע בפועל בשנים 2001-2003 הסתכם ב-2,167 מיליון ש"ח, משמע ביצוע בשיעור של כ-88%.
       
       הממשלה החליטה, כי פרויקטים שלא ניתן יהיה לסיימם בשנים 2001-2004 - שנות הבסיס של התוכנית - יסוימו בשנים 2005-2006, כך שבפועל המגזר הערבי לא ייפגע מאי-השלמת הפרויקטים בשנות המסגרת של התוכנית.
       
       שיעור הביצוע של התוכנית בשנת 2004 אינו ידוע, כיוון שהשנה טרם הסתיימה, אך ניתן לשער כי התוכנית תסתיים בשיעור ביצוע הקרוב ל-3 מיליארדי ש"ח.
       
       2. תקציב שנת 2004 של התוכנית עומד על כ-600 מיליון ש"ח. תקציב שנת 2005 - התוכנית מסתיימת בתאריך 31 בדצמבר 2004, וזאת למעט דחיית תקציב של 120 מיליון ש"ח. המשרדים הונחו לסיים את כל הפרויקטים שלא הושלמו עד שנת 2004 בשנים 2005-2006. להשלמה זו לא נקבעה מסגרת תקציב בהחלטת הממשלה, כיוון שבעת קבלת ההחלטה על השלמת הפרויקטים טרם ניתנה אינדיקציה סופית באשר לפרויקטים שלא ניתן לסיימם עד סוף שנת התקציב כאמור.

היו"ר יולי-יואל אדלשטיין:
       
       שאילתא מס' 2032, של חבר הכנסת ג'מאל זחאלקה – לפרוטוקול. 

2032. מתאמים מטעם הרשות למלחמה בסמים בנגב 
       
חבר הכנסת ג'מאל זחאלקה שאל את ראש הממשלה
       ביום כ"ד באב התשס"ד (11 באוגוסט 2004):
       
       לפני חודשים מספר הופסקה עבודתם של שני מתאמים שמונו לפני שנתיים מטעם הרשות למלחמה בסמים. 
       
       רצוני לשאול:
       
       1. מדוע הופסקה עבודת המתאמים, ומדוע לא נמצאו מחליפים? 
       
       2. האם די בשני מתאמים לתיאום פעילות הרשות בקרב אוכלוסייה הנתונה במצוקה כה חמורה? 
       
       3. האם תחודש עבודת המתאמים, וזאת לאור הממצאים החמורים של מחקר שנערך עבור הרשות? 
       
       4. כיצד תתנהל עבודת הרשות בנגב בלא מתאמים? 
       
תשובת שר התחבורה מאיר שטרית: 
(לא נקראה, נמסרה לפרוטוקול)

	1. עבודת המתאמים מטעם הרשות למלחמה בסמים לא הופסקה. המתאם ברהט עבר על-פי רצונו ורצון ראש העיר לתפקיד בכיר יותר בעירייה - מנהל מחלקת חינוך בלתי פורמלי - ואנו מברכים על כך. בימים אלה מתפרסם מכרז למתאם חדש. מתאם נוסף ליישוב כסייפה החל לעבוד לאחרונה. 

	2-4. לפני כשלושה חודשים הסתיים מחקר מקיף שהובילה הרשות הלאומית למלחמה בסמים באשר לדפוסי שימוש בסמים, התייחסות לסחר ונושאים נוספים בעדה הבדואית. בעקבות ממצאי המחקר הודק הקשר שבין נציגנו בשטח לבין ראשי העדה, ובמהלך החודש הקרוב מיועד להתכנס לראשונה כנס אנשי דת ורוח מהעדה על מנת להזדהות עם ממצאי המחקר ולהכריז על יציאה לדרך חדשה בכל הקשור לטיפול בסחר ובשימוש בסמים.

	בהמשך לביקור ראש הממשלה ברהט, מתגבשת תוכנית עבודה מקיפה לעדה ביישובים ובפזורה על מנת לטפל בשורשי הבעיה. תנאי ראשון להצלחת התוכנית הוא החלטה כי סוחר סמים אינו "גיבור" עוד, וכי עיסוק בסחר בסמים מחליש את העדה כולה וגורם נזק בלתי הפיך לבני-הנוער.

	הרשות הלאומית למלחמה בסמים מייחסת חשיבות רבה לעבודה מערכתית בכלל ובטיפול בעדה הבדואית בפרט, וזאת על מנת לייצר רצף מניעתי וטיפולי בכל אזור הדרום.

היו"ר יולי-יואל אדלשטיין:
       
       שאילתא מס' 2033, של חבר הכנסת ג'מאל זחאלקה – לפרוטוקול. 

2033. יישוב מפוני רצועת-עזה באזור הנגב 
       
חבר הכנסת ג'מאל זחאלקה שאל את ראש הממשלה
       ביום כ"ד באב התשס"ד (11 באוגוסט 2004):
       
       לאחרונה פורסם, שבמסגרת תוכנית ההתנתקות יש כוונה ליישב את מפוני רצועת-עזה באזור הנגב.
       
       רצוני לשאול:
       
       1. האם יש כוונה או תוכנית ליישבם באדמות השייכות לאזרחים הערבים בנגב? 
       
       2. האם יש כוונה להפקיע אדמות ולפנות אזרחים ערבים ממקום מושבם כדי ליישב את מפוני רצועת-עזה? 
       
תשובת שר התחבורה מאיר שטרית: 
(לא נקראה, נמסרה לפרוטוקול)
       
	1. לא, אין כוונה ליישב את מפוני רצועת-עזה באדמות השייכות לאזרחים ערבים בנגב.

	2. לא, אין כוונה להפקיע אדמות ולפנות אזרחים ערבים ממקום מושבם על מנת ליישב את מפוני רצועת-עזה.

היו"ר יולי-יואל אדלשטיין:
       
       שאילתא מס' 2045, של חבר הכנסת יצחק הרצוג - לפרוטוקול. 

2045. יישובים בדואיים באטלס היישובים בישראל
       
חבר הכנסת יצחק הרצוג שאל את ראש הממשלה
       ביום כ"ד באב התשס"ד (11 באוגוסט 2004):
       
       לאחרונה הוציא משרד ראש הממשלה אטלס ובו שמות כל היישובים בישראל. מאטלס זה נשמטו שלושה יישובים בדואיים מוכרים הן בשמם והן במפות המצורפות. היישובים הם: ח'מורה, במועצה אזורית עמק-יזרעאל; דמוד'ה, במועצה אזורית משגב; וערב אל-נעים, במועצה אזורית משגב.
       
       רצוני לשאול:
       
       1. מדוע נשמטו יישובים אלו?
       
       2. האם יעודכן האטלס?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-2. שלושת היישובים שעליהם מדובר בשאילתא לא הושמטו מהאטלס, ולהלן הפירוט: 
       
       היישוב ד'מודה,  במועצה אזורית משגב, מוזכר בעמוד מס' 121 בשם "צ'מידה" (דמידה). 
       
       היישוב ערב אל-נעים, במועצה אזורית משגב, אינו מוזכר מאחר שהוא יישוב שעדיין אינו מוכר. על-פי החלטת ממשלה מס' 4726 מיום 11 בינואר 1999, הוחלט להקנות לפזורת ערב אל-נעים מעמד של יישוב מוכר. מיקום היישוב וגבולותיו המדויקים ייקבעו בתוכנית בהתאם להוראות חוק התכנון והבנייה. התנאי להכרה ביישוב יהיה הסכמת תושביו מראש לאפשרות של חילופי קרקעות עם מינהל מקרקעי ישראל ועריכת תוכנית לאיחוד וחלוקה, וזאת כדי לאפשר תכנון יישוב מגובש, ברצף קרקעי. עד היום קיימים חילוקי דעות בעניין חילופי קרקעות ולכן עד היום אין תוכנית מיתאר מחוזית מאושרת, היישוב לא מוכר, אין שם רשמי ולכן לא מופיע באטלס.
       
       היישוב ח'מרה, במועצה האזורית עמק-יזרעאל, לא הוכנס לאטלס היישובים למרות היותו יישוב מוכר בשל העובדה כי ההכרה הרשמית ביישוב וקביעת שמו הרשמי התקבלו בזמן הדפסתו של האטלס. תוכנית המיתאר המחוזית אושרה ופורסמה בילקוט פרסומים מס' 5184 מיום 15 במרס 2003. ועדת השמות החלה את עבודתה ביום 13 ביולי 2003, קודם קבלת תשובת המתיישבים בדבר השם הרשמי.
       
       במהדורה החדשה יצוינו שמות היישובים המוכרים.

היו"ר יולי-יואל אדלשטיין:
       
       שאילתא מס' 2073, של חברת הכנסת פינקלשטיין - לפרוטוקול.

2073. מימון מינהלת ההתנתקות
       
חברת הכנסת גילה פינקלשטיין שאלה את ראש הממשלה
       ביום ה' בחשוון התשס"ה (20 באוקטובר 2004):
       
       נודע לי, כי מינהלת ההתנתקות פועלת כגוף בתוך משרד ראש הממשלה, בהעדר אישור תקציבי לתוכנית ההתנתקות מן הממשלה ומן הכנסת.
       
       רצוני לשאול:
       
       1. האם נכון הדבר? 
       
       2. אם כן – מנין המימון עבור לשכה ועשרה עובדים לתפקודה של מינהלת ההתנתקות?
       
       3. האם נבדקה חוקיות המימון?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-3. הדבר אינו נכון. ועדת הכספים של הכנסת אישרה ביום שלישי, 14 בספטמבר 2004, העברת סכום על סך 7 מיליוני שקלים כסכום ראשוני לשם הקמת מינהלת עבור סיוע למתיישבי עזה. 

היו"ר יולי-יואל אדלשטיין:
       
       שאילתא מס' 2074, של חבר הכנסת אורי אריאל - ודאי נמצא במליאה, כרגיל: הפגנות מול חוות- השקמים. זה בטח בשם ראש הממשלה, אכן. ישיב השר המקשר בין הממשלה לכנסת. שאילתא מס' 2074, חבר הכנסת אורי אריאל, הנושא הוא: הפגנות מול חוות-השקמים.

שר התחבורה מאיר שטרית:
       
       אדוני היושב-ראש, אני הודעתי בכנסת - כזכור, לקראת סוף המושב האחרון - שאני מתכוון לא להשאיר שום שאילתא שאין עליה תשובה. השאילתות שהיו נשארו במשרד, לצערי, הרבה מאוד זמן, אני פשוט מנקה את השולחן ועונה על כל השאילתות שנשארו הרבה מאוד זמן כדי שאני לא אהיה חייב בשאילתות שלא נענו. 

היו"ר יולי-יואל אדלשטיין:
       
       אכן צדק חבר הכנסת אורי אריאל - אני חושב שציין את זה - שיש כאן סדרה של שאילתות שאנחנו כרגע עוסקים בהן - חבר הכנסת הנדל אמר את זה - ששאלנו את ראש הממשלה, אנחנו חברי הכנסת, ולאחר מכן עוד סדרה ששאלנו את שר התחבורה, כך אני רואה לפי הנושאים. אז כרגע שאילתא מס' 2074, של חבר הכנסת אורי אריאל. בבקשה, חבר הכנסת אריאל, נא הקשבתך. 

2074. הפגנות מול חוות-השקמים
       
חבר הכנסת אורי יהודה אריאל שאל את ראש הממשלה
       ביום ה' בחשוון התשס"ה (20 באוקטובר 2004):
       
       ממכתבו אלי של קצין אגף מבצעים לכיש עולה, כי אסור להפגין מול מעונך הפרטי בחוות-השקמים בשעות החשכה. 
       
       רצוני לשאול:
       
       האם הדבר נכון, ואם כן – מדוע?
       
שר התחבורה מאיר שטרית:
       
       אדוני היושב-ראש, אני מתכבד להשיב על השאילתא של חבר הכנסת אורי אריאל. 
       
       בעקבות בדיקה שנערכה מול הגורמים הרלוונטיים מסתבר, כי אכן יש התנגדות לקיום הפגנות באזור חוות-השקמים בשעות החשכה. הימצאות קהל באזור החווה בשעות החשכה מקשה מאוד את הפעולה השוטפת של כוחות האבטחה ומגבילה את היכולת לאתר חריגים ומפגעים פוטנציאליים. באזור פועלים מספר רב של כוחות בגזרות השונות. תנועות של אנשים שאינם מזוהים בשעות החשכה עלולות לגרום לקושי בזיהוי ואף לסכנם במצב חירום. 

היו"ר יולי-יואל אדלשטיין:
       
       שאלה נוספת לחבר הכנסת אריאל. 

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני השר, תודה על התשובה, אלא שהיא רחוקה מלהניח את הדעת. באזור הזה יש כביש ראשי, כידוע לך, נוסעות בו מכוניות אין-סוף - לרבות מוניות, שירות, אוטובוסים, אנשים שנוסעים על אופניים, כמו חבר הכנסת עמיר פרץ. אפשר להמשיך בדוגמאות האלה ללא קץ. 
       
       אני מבקש מהשר מבחינתי שלא ישיב לי עכשיו דבר, אלא יש לי בקשה אליך: היכנס לעומקה של בעיה, כי יש פה זכות יסודית, זכות ההפגנה, והזכות הזאת - יש פה שימוש לרעה על-ידי המשטרה והשב"כ; אני אומר לך לאחר שבדקתי את הדברים. אם זה היה ממש מול ביתו, סמוך - הייתי מבין את זה, כי לא ראוי בביתו הפרטי. גם אם זה שר, ודאי ראש ממשלה, לא ראוי להפריע. זה מרחק של מאות מטרים, לא שומעים את זה בבית, לא זאת הבעיה. יש פה התחמקות. אני אודה לך מאוד אם לא תענה לי כעת, תבדוק את זה פעם נוספת, ובהזדמנות - או בכתב - אם תעביר לי את תשובתך, אני אודה לך מאוד. 

שר התחבורה מאיר שטרית:
       
       מאה אחוז. אני מוכן לשאול, אני רק רוצה לומר לחבר הכנסת אריאל, שאני עניתי בדיוק על השאלה שלך. אולי התשובה לא מוצאת חן, כי השאלה שלך היתה - ואני קורא אותה: "ממכתבו אלי של קצין אגף מבצעים לכיש עולה, כי אסור להפגין מול מעונך הפרטי בחוות-השקמים בשעות החשכה." - זאת השאלה לראש הממשלה - "רצוני לשאול: האם הדבר נכון, ואם כן - מדוע?" עניתי שנכון הדבר והסברתי מדוע. התשובה, אני מבין, לא נראית לך. אני אבדוק מחדש, ואם תהיה לי תשובה נוספת, אני אחזור אליך. 

היו"ר יולי-יואל אדלשטיין:
       
       תודה לחבר הכנסת אריאל, ודאי לשר, על תשובתו. 

נעמי בלומנטל (הליכוד):
       
       אבל מול הבית של עמיר פרץ מותר להפגין בשעות החשכה.

שר התחבורה מאיר שטרית:
       
       זה מותר. זה רצוי, לא מותר. חברת הכנסת נעמי בלומנטל, זה רצוי, לא מותר. 

היו"ר יולי-יואל אדלשטיין:
       
       אתה כבר לא במשרד האוצר, אדוני השר. אתה שכחת שעברת תפקיד. 
       
       השאילתא הבאה, מס' 2096, של חבר הכנסת צבי הנדל: אי-אזכור נפילת פצצות מרגמה בדוח שב"כ.

2096. אי-אזכור נפילת פצצות מרגמה בדוח שב"כ
       
חבר הכנסת צבי הנדל שאל את ראש הממשלה
       ביום י"ב בחשוון התשס"ה (27 באוקטובר 2004):
       
       בדוח תקופתי שהוציא השב"כ אין כל אזכור ודיווח על יותר מ-4,000 פצצות מרגמה וטילים נגד טנקים שנורו ונחתו על יישובי גוש-קטיף במהלך התקופה שאליה הדוח מתייחס.
       
       רצוני לשאול:
       
       1. מדוע הנתונים הללו לא נכללו בדוח?
       
       2. האם ההתעלמות מכוונת, והאם ניתנה הוראה שלא לפרסם?
       
שר התחבורה מאיר שטרית:
       
       אדוני היושב-ראש, אני מתכבד להשיב על השאילתא של חבר הכנסת צבי הנדל. 
       
       1-2. בסוף חודש ספטמבר 2004 הפיץ שירות הביטחון הכללי דוח ריכוז נתונים על רקע ארבע שנות העימות. במסגרת הדוח הנ"ל לא ניתן היה להכליל את כלל הנתונים, והוחלט להתרכז באחד מהאיומים המרכזיים, קרי ירי ה"קסאם". 
       
       יודגש, כי לא היתה כל התעלמות מכוונת וכל כוונה שהיא שלא להכניס לדוח את נתוני פצצות המרגמה והטילים נגד טנקים אשר נורו על גוש-קטיף במהלך התקופה. 
       
       לדוח לא הוכנסו גם נתונים נוספים, כגון פיגועי מטען, יידוי בקבוקי תבערה ויידוי אבנים. 
       
       בנוסף יש להבהיר, כי כלל הנתונים, וביניהם הנתונים המוזכרים בשאילתא, מוצגים על-ידי ראש שירות הביטחון הכללי בכל פורום אפשרי - אגב, לא רק פורומים ממשלתיים, גם בחוץ. הנתונים מועברים ומודגשים גם במסגרת שיחות עתיות עם גורמי תקשורת שונים בעולם. 

היו"ר יולי-יואל אדלשטיין:
       
       יש שאלה נוספת לחבר הכנסת הנדל? 


קריאה:
       
       לא, לא, לא. 

היו"ר יולי-יואל אדלשטיין:
       
       חבר הכנסת הנדל הסתפק בתשובת השר. 

צבי הנדל (האיחוד הלאומי - ישראל ביתנו):
       
       סליחה, אדוני היושב-ראש. יש לי עוד אלף שאלות, אבל אחת אני אשאל.

היו"ר יולי-יואל אדלשטיין:
       
       שאלתי אם יש לך שאלה נוספת, אמרת: לא, לא, לא. 

צבי הנדל (האיחוד הלאומי - ישראל ביתנו):
       
       לא, אמרתי: ודאי. 

היו"ר יולי-יואל אדלשטיין:
       
       אני מתנצל. 

צבי הנדל (האיחוד הלאומי - ישראל ביתנו):
       
       אתה כנראה לא הקשבת לתשובה אם חשבת שאין לי שאלה נוספת. 
       
       מכובדי היושב בראש, אדוני השר, חברת הכנסת וחברי הכנסת; אדוני השר, אני לא יודע אפילו איך להתייחס לזה. אתה מבין שהשב"כ מוציא דוח על ארבע שנות המלחמה הזאת. בארבע שנות המלחמה היו כל מיני דברים. לא היה שום דבר דומה לפצצות ולטילים נגד טנקים שירדו על גוש-קטיף. ה"קסאם" והמרגמה זה לא דבר דומה, זה זהה לחלוטין - רק האחד מופעל למרחק גדול יותר כי יש לו מנוע עצמי, והשני - שניהם תלול-מסלול - זה אותו הדבר בדיוק. 
       
       אין לי ספק שניתנה פה הנחיה. זה תת-רמה, אין לי אפילו מלה איך להסביר את זה שכמעט 5,000 פצצות מרגמה שנחתו על מקום אחד, על קבוצת יישובים - לא מופיע בדוח, עם איזה סיפור מצוץ מהאצבע, שאני יודע, גם אבנים לא נרשמו וגם בקבוקי תבערה לא נרשמו - -

היו"ר יולי-יואל אדלשטיין:
       
       מה השאלה, חבר הכנסת הנדל?

צבי הנדל (האיחוד הלאומי - ישראל ביתנו):
       
       - - ריבונו של עולם. לכן, אני מבקש שזה יעלה בישיבת ממשלה. זאת חוצפה מהמעלה הראשונה. או שרוצים להראות שבגוש-קטיף הכול שקט ושלווה ואין שם מלחמה, או פשוט שזה לא טוב שיופיעו בסטטיסטיקה עוד 5,000 אירועים. זה עוד 5,000 אירועים. 

היו"ר יולי-יואל אדלשטיין:
       
       תודה רבה.

שר התחבורה מאיר שטרית:
       
       חבר הכנסת הנדל, אני מבטיח לך נאמנה, כשר בממשלה, שבדיווח הבא של השב"כ שיהיה, אם יהיה, על נושא הפיגועים והביטחון ויגישו לנו דוח, אני אדרוש לקבל נתונים על העניין של פצצות המרגמה. 

היו"ר יולי-יואל אדלשטיין:
       
       תודה גם לשר על תשובתו, לחבר הכנסת על שאלתו. נמשיך. שאילתא מס' 2115, של חבר הכנסת יאיר פרץ - לפרוטוקול. 

2115. אכיפת חוק איסור הונאה בכשרות
       
חבר הכנסת יאיר פרץ שאל את ראש הממשלה
       ביום י"ב בחשוון התשס"ה (27 באוקטובר 2004):
       
       ברבנות הראשית לישראל פועלת יחידה שמתפקידה לאכוף את חוק הונאה בכשרות, לאתר מזייפי הכשרים ולהטיל עליהם קנסות.
       
       רצוני לשאול:
       
       1. כמה עבריינים נקנסו בכל אחת מהשנים 2000-2004? 
       
       2. אילו כשרויות זויפו?
       
       3. מה היו סכומי הקנסות שהוטלו?

תשובת שר התחבורה מאיר שטרית: 
(לא נקראה, נמסרה לפרוטוקול)
       
       1. בין 2000 ל-2004 נערכו כ-6,000 ביקורות כשרות - בלי להתייחס לביקורות אגף הכשרות הארצי - אשר חלקן טופלו באמצעות מכתבי התראה וחלקן על-ידי הטלת קנסות. מספר הקנסות שהוטלו בשנים הנ"ל הוא 2,590.
       
       2. נתפסו תעודות מצולמות ומזויפות של כל סוגי הרבנויות וגופי הכשרות הקיימים בארץ, לרבות בד"ץ העדה החרדית, בד"ץ "בית יוסף", "חוג חת"ם סופר" ודומיהם.
       
       3. הקנסות המוטלים במסגרת חוק איסור הונאה בכשרות, התשמ"ג-1983, הם קצובים - 1,000 שקלים לפרטי ו-2,000 שקלים לתאגיד. סכום הקנסות שהוטלו לתקופה הנדונה הוא 3 מיליונים ו-683,000 שקלים.

היו"ר יולי-יואל אדלשטיין:
       
       שאילתא מס' 2116, של חבר הכנסת יצחק וקנין - לפרוטוקול. 
       

2116. אכיפת חוק איסור הונאה בכשרות
       
חבר הכנסת יצחק וקנין שאל את ראש הממשלה
       ביום י"ב בחשוון התשס"ה (27 באוקטובר 2004):
       
       בד"ץ "מחזיקי הדת" פנה למנהל היחידה לאכיפת חוק איסור הונאה בכשרות ברבנות הראשית בעניין מפעל בחיפה המפרסם בזיוף ובמרמה את חותמת הכשרות של "מחזיקי הדת", חרף פניות הבד"ץ אליו שיחדל מכך.
       
       רצוני לשאול:
       
       1. האם נקנס המפעל?
       
       2. אם לא – מדוע?
       
       3. אם כן – באיזה סכום?
       
       4. האם הרבנות העבירה את המקרה גם לחקירת משטרה?
       
תשובת שר התחבורה מאיר שטרית: 
(לא נקראה, נמסרה לפרוטוקול)
       
       1-3. בבדיקת הנושא נמצא, כי מדובר בתלונה ישנה, שהתקבלה ביחידה הארצית לאכיפת חוק איסור הונאה בכשרות לפני כשנה וחצי. לאחר קבלת פנייתו של הבד"ץ הנ"ל נערכה שיחה עם מנהל המפעל, וזה התחייב לתקן את הכיתוב המטעה. במקביל גם נשלח אליו מכתב התראה חמור, המורה לו לחדול ממעשה זה. על המפעל הוטל בעבר קנס מינהלי בשווי 2,000 שקלים. בשיחה שהתקיימה עם הרבנות בחיפה נמסר כי המפעל חזר לעבוד תחת כשרות ואין כל בעיה עמו.
       
       4. יש לציין, כי על-פי החלטת היועץ המשפטי לממשלה, הטיפול בזיוף של גוף כשרות יתבצע על-ידי משטרת ישראל רק לאחר שתוגש תלונה על-ידי הגוף הרלוונטי. כמו כן, על-פי חוק, הסמכות למתן תעודת הכשר נתונה לרבנות המקומית והראשית בלבד. 

היו"ר יולי-יואל אדלשטיין:
       
       שאילתא מס' 2202 - חבר הכנסת נסים זאב שאל את ראש הממשלה לגבי פעולות לשחרורו של יונתן פולארד. 

2202. פעולות לשחרורו של יונתן פולארד
       
חבר הכנסת נסים זאב שאל את ראש הממשלה
       ביום ד' בכסליו התשס"ה (17 בנובמבר 2004):
       
       רצוני לשאול:
       
       מה עשתה הממשלה בראשותך מאז כינונה לשחרורו של יונתן פולארד?
       
שר התחבורה מאיר שטרית: 
       
       אדוני היושב-ראש, אני מתכבד להשיב על השאילתא של חבר הכנסת נסים זאב. 
       
       מתחילת כהונתה של הממשלה הנוכחית עלה נושא פולארד על סדר-היום של הכנסת כמה פעמים.
       
       התייחסות משרד ראש הממשלה לנושא: נושא ג'ונתן פולארד נמצא בטיפול מתאים של גורמים רשמיים של מדינת ישראל ומטופל בכמה מישורים. ראש הממשלה אף העלה את הנושא בשיחות עם בכירים בממשל האמריקני. הממשלה סבורה שלמען הצלחת הטיפול בנושא יש לשמור על דיסקרטיות בכל הקשור בו.

היו"ר יולי-יואל אדלשטיין:
       
       שאלה נוספת לחבר הכנסת נסים זאב.

נסים זאב (ש"ס):
       
       אדוני היושב בראש, את התשובה של דיסקרטיות אנחנו כבר שומעים שנים. מאז שאני חבר כנסת - כבר חמש שנים כמעט - הנושא של יונתן פולארד חוזר ועולה מדי שנה, ותמיד הממשלה אומרת שאנחנו פועלים בדיסקרטיות. אבל אנחנו לא רואים שום דבר במציאות - שיש איזה סיכוי, או איזה תאריך, או איזו כוונה מצד הממשל בארצות-הברית כן לשחרר אותו. 


שר התחבורה מאיר שטרית:
       
       חבר הכנסת נסים זאב, אני שומע את הדיסקרטיות יותר שנים ממך בכנסת, מאז שיונתן פולארד נתפס - אבל צריך לומר את האמת. הרי ארצות-הברית מתנגדת לשחרורו, וחרף כל המאמצים שבאמת נעשו על-ידי ראשי ממשלות שונים, לדורותיהם, לא הצליחו להביא לשחרורו. 
       
       אני אישית לא מסוגל להבין את ההתעקשות האמריקנית בעניין יונתן פולארד. אני הייתי בין אלה שחתמו - יחד עם חברי כנסת אחרים, יחד אתך, אני חושב - כמה פעמים על עצומות של חברי כנסת לנשיא ארצות-הברית, עם בקשת חנינה עבורו. לצערי, כל הטיפול הזה לא עזר בגלל ההתעקשות של התביעה האמריקנית, וכנראה זה מה שגורם בעצם לנשיא ארצות-הברית שלא לחון את פולארד.
       
       אני בטוח שראש הממשלה מעוניין, לא פחות מאתנו, להביא לשחרורו של יונתן פולארד. אני מקווה שיסתייע, בסייעתא דשמיא, ואולי תסייע יום אחד בידו להביא לשינוי הזה. יכול להיות שאחרי שנגמור את ההתנתקות הוא יוכל לבקש את זה פעם נוספת. זו הערה שלי. אולי תימצא הרוח הטובה, ובאותה הזדמנות תוכל להתקבל בקשתה של ישראל לגמור את הפרשה הזאת. 
       
נסים זאב (ש"ס):
       
       אולי באמת להחזיר את עזה ולקבל אותו. 
       
שר התחבורה מאיר שטרית:
       
       זה לא מחיר. צריך לשחרר אותו בכל מקרה, עם עזה או בלי עזה. 

היו"ר יולי-יואל אדלשטיין:
       
       תודה לחבר הכנסת זאב ולשר מאיר שטרית, שעד עתה השיב בשמו של ראש הממשלה כשר המקשר בין הממשלה לכנסת. עכשיו נעבור לסדרת שאילתות לשר התחבורה. 
       
       
1499. כללים להטסת מטוסים ומסוקים בשלט-רחוק
       
חבר הכנסת אבשלום וילן שאל את שר התחבורה
       ביום כ"ח באייר התשס"ד (19 במאי 2004):
       
       לאחרונה נהרג נער מפגיעת מסוק המופעל בשלט-רחוק.
       
       רצוני לשאול:
       
       1. מה הן דרכי הבקרה וההנחיות בנושא מפעילי כלים מסוג זה?
       
       2. האם נקבעו תקנות בנושא?
       
       3. במצב הנוכחי, האם יכול כל אזרח לרכוש מכשירים מסוג זה ולהפעילם בכל מקום שיחפוץ?
       
תשובת שר התחבורה מאיר שטרית:
(לא נקראה, נמסרה לפרוטוקול)
        
       1. להפעלת טיסנים נהוגי רדיו, לרבות מסוק המופעל בשלט-רחוק, נקבעו כללים המוצאים את ביטוים בהוראות תקנות הטיס (הפעלת כלי טיס וכללי טיסה), התשמ"ב-1981, להלן - תקנות ההפעלה. 
        
       2. בתקנות ההפעלה נקבעו תקנות ספציפיות להפעלת טיסנים נהוגי רדיו. העיקרית שבהן היא תקנה 180ז. 
        
       3. כל אזרח רשאי לרכוש טיסן או מסוק המופעל בשלט-רחוק, אולם הפעלתו חייבת להיעשות בהתאם להוראות התקנות הנ"ל. 
        
       
1521. האבטחה בתחבורה הציבורית
       
חבר הכנסת משה גפני שאל את שר התחבורה
        ביום ה' בסיוון התשס"ד (25 במאי 2004):
       
       בהמשך לשאילתא מס' 1138, בנושא האבטחה בתחבורה הציבורית – רצוני לשאול:
       
       1. אילו חברות הסעה ציבורית כלולות במסגרת הסדר הביטחון של משרדך, באילו חברות אמורים להינתן שירותי אבטחה על-ידי משטרת ישראל, והאם המשטרה אכן נותנת להן שירותי אבטחה?
       
       2. האם יחידת האבטחה שבמסגרת הסדר הביטחון של משרדך נותנת אבטחת פנים האוטובוס גם לחברות התחבורה הציבורית שאינן "אגד" או "דן"?
       
       3. אם כן – אילו הן?
       
תשובת שר התחבורה מאיר שטרית:
(לא נקראה, נמסרה לפרוטוקול)		

       1-3. פריסת המאבטחים נקבעת על-פי הנחיות משטרת ישראל וכנגזרת מכך עורך משרדנו הסכמים כספיים עם המפעילים השונים.
       
       המפעילים המשלמים בעבור הסדר זה כיום הם חברות "מטרודן", "מטרופולין", "קונקס", "סופרבוס", "מרגלית", "קווים", "נתיב אקספרס", "אגד" ו"דן".
       
       מטעמים מבצעיים, מערך האבטחה מופעל באמצעות חברות "אגד" ו"דן". עם זאת, פריסת המערך נקבעת בהנחיית המשטרה, כאשר חברות "אגד" ו"דן" מוציאות לפועל את ההנחיות.
       
       
1525. הנחות לנכים בתחבורה הציבורית
       
חברת הכנסת לאה נס שאלה את שר התחבורה
        ביום ה' בסיוון התשס"ד (25 במאי 2004):
       
       צו הפיקוח על המחירים - קובץ התקנות, התשס"ג, עמ' 964 - מקנה לנכים 10% הנחה ממחיר הנסיעה בנסיעה בין-עירונית בודדת. אולם בפועל הוראה זו איננה מיושמת וההנחה אינה ניתנת לנכים. 
       
       רצוני לשאול:
       
       1. מדוע לא מקוים הצו?
       
       2. האם הוא ייושם?
       
תשובת שר התחבורה מאיר שטרית:
(לא נקראה, נמסרה לפרוטוקול)

       1. לא נתקבלו תלונות על הפקעת מחירי נסיעה או על מכירת כרטיס רגיל לנכה. 
       
       2. יחידת הפיקוח במשרד התחבורה מבצעת אכיפה באופן יזום ושוטף וכן לאור תלונות המגיעות מהציבור.
       
       
1583. הקטעים הדרומיים בכביש חוצה-ישראל
       
חבר הכנסת יעקב מרגי שאל את שר התחבורה
       ביום כ' בסיוון התשס"ד (9 ביוני 2004):
       
       פורסם, כי מחלוקת על המימון מעכבת את סלילת הקטעים הדרומיים של כביש חוצה-ישראל, ממחלף נחל-שורק ועד לצומת בית-קמה. 
       
       רצוני לשאול:
       
       1. מדוע מתעכב המשך הפרויקט ומי אחראי לעיכוב?
       
       2. על מי מוטלת האחריות להשלמת הכביש?
       
       3. כיצד ייפתר העניין?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-3. במהלך השנה החולפת נערכו בחינות ובירורים של משרדי התחבורה והאוצר באשר לדרך המומלצת לביצוע קטע 19/20 של דרך מס' 6 – כביש חוצה-ישראל על-שם יצחק רבין. בין השאר נבחנה ההקמה כפרויקט זכייני בשיטת PFI; כתוספת להסכם הזיכיון הקיים של הכביש; כפרויקט תקציבי – וכל זאת תוך בחינת אפשרות היישום של קטע הכביש - ככביש אגרה על-ידי זכיין הכביש "דרך ארץ".
       
       רק לאחרונה גובשה הבנה, כי החברה תקדם את הקמת הכביש בדרך תקציבית, בתוכנית תלת-שנתית; במקביל החברה ממשיכה לבחון עם זכיין הכביש אפשרות יישום מערכת האגרה על הקטע – לכשיושלם.
       
        
1602. הנחות לנכים בתחבורה הציבורית
       
חבר הכנסת אלי בן-מנחם שאל את שר התחבורה
       ביום כ' בסיוון התשס"ד (9 ביוני 2004):
       
       בעקבות פניות של נכים בנוגע להנחות בתחבורה הציבורית, רצוני לשאול:
       
       1. מה הן ההנחות המוענקות לנכים בתחבורה הציבורית?
       
       2. האם יש הבדל בהנחות שמקבלים נכים הסובלים מאחוזי נכות שונים?
       
       3. האם ההנחות הקיימות כיום מיושמות ונאכפות?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. נכים שנכותם היא מעל 75% זכאים לכרטיסיות הנחה בשיעור של 33%, על-פי תעודת זכאות המונפקת להם על-ידי משרד התחבורה, לפי רשימות של המוסד לביטוח לאומי. כרטיסיות אלו מונפקות לנסיעות שמחירן ב"אגד" וב"דן" אינו עולה על 21.50 שקלים. בנסיעות שמחירן גבוה יותר זכאי הנכה להנחה של 10% ברכישת כרטיס לנסיעה בודדת.
       
       2. עיוורים זכאים לנסיעה ללא תשלום בנסיעות שמחירן ב"אגד" וב"דן" אינו עולה על 13.50 שקלים. בנסיעות אחרות זכאים העיוור ומלווהו להנחה של 50%.
       
       הנכים, ככלל אזרחי ישראל, זכאים לכרטיסי הנחה בשיעור של 50% אם הם תלמידים או אזרחים ותיקים.
       
       3. משרד התחבורה מבצע אכיפה שוטפת על התעריפים בתחבורה הציבורית.
       
       	
1636. עיכוב חידוש רשיונות נהיגה בשל אי-תשלום קנסות
       
חבר הכנסת אלי אפללו שאל את שר התחבורה
       ביום כ"ז בסיוון התשס"ד (16 ביוני 2004):
       
       נודע לי, כי משרדך איננו מחדש לנהגים רשיונות שתוקפם פג בשל אי-תשלום קנסות ואיננו מודיע להם על כך.
       
       רצוני לשאול:
       
       1. האם הדברים נכונים? 
       
       2. אם כן - מדוע משרדך אינו מיידע את הנהגים כי פג תוקף רשיונם?
       
       3. מדוע משרדך אינו מזהיר את הנהג, טרם קבלת הרשיון, כי לא שילם את הקנס?
       
       4. כיצד יימנע מנהגים לנהוג ללא רשיון נהיגה בלי שידעו על כך? 
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-4. רשות הרישוי מעכבת חידוש רשיון נהיגה לחייב קנסות תעבורה אך ורק לאחר שנמסרו לנהג הודעות לתשלום על-ידי גורמי האכיפה - משטרת ישראל והנהלת בתי-המשפט. הודעות נשלחות באמצעות מרכז קנסות לנהגים כחצי שנה לפני מועד פקיעת הרשיון.
       
       לפי סעיף 9 לתקנות התעבורה, חייב הנהג לוודא שיש בידו מסמכים כדין. אם הנהג לא חידש את הרשיון וחלפה תקופה של שישה חודשים, רשות הרישוי מודיעה לנהג שרשיונו פקע.
       
       מדיניות משרדי היא לאפשר לחייבי קנסות את תשלום הקנס על-ידי נתינת רשיון נהיגה זמני לתקופה של 180 יום ללא תשלום. הרשיון ניתן במטרה לאפשר לנהג להסדיר בתקופה זו את חובותיו. במקרים חריגים, המשרד אף מאריך את תקופת הרשיון הזמני ב-180 יום נוספים.
        
1679. שינויים בתדירות התחבורה הציבורית בירושלים
       
חבר הכנסת נסים זאב שאל את שר התחבורה
       ביום ד' בתמוז התשס"ד (23 ביוני 2004):
       
       לפי הפרסום בעיתון "משפחה", נוסעים בתחבורה הציבורית בירושלים טוענים כי שונתה תדירות האוטובוסים בהתאם לביקוש, דבר המקשה על נוסעים רבים, בעיקר תלמידים. 
       
       רצוני לשאול:
       
       1. האם שונו זמני הנסיעות ב"אגד" בירושלים בשנה האחרונה?
       
       2. אם כן – באילו קווים, ומדוע?
       
שר התחבורה מאיר שטרית:
       
       1-2. אדוני היושב-ראש, זמני הנסיעות בקווי תחבורה ציבורית מתעדכנים שש פעמים בשנה וכוללים את כל קווי השירות בירושלים.
       
       הסיבות העיקריות לשינויים הן: שינוי בשעה לפי שעון קיץ או חורף; שינוי בשעות כניסת השבת ויציאתה; אירועים בלתי צפויים, כגון ביקורים מחוץ-לארץ, פעולות חבלניות, חגים ומועדים; שינוי בקווי תלמידים בתקופת החופשות; שינויים כתוצאה מעודף או חוסר בביקושים לקו.
       
היו"ר יולי-יואל אדלשטיין:
       
       שאלה נוספת לחבר הכנסת נסים זאב. 
       
נסים זאב (ש"ס):
       
       אדוני השר, אני רוצה לדבר על שינוי נוסף, לא רק על לוח זמנים. "אגד" מחליטה להכניס כל כך הרבה אוטובוסים פתאום לשכונה, כיוון שנוח לה או כיוון שזה מסחרי יותר. לתשומת לבך, כבר כמה שבועות יש הפגנות בשכונת מנחת-יצחק בירושלים, מפני שכמעט 250 אוטובוסים חולפים כל יום בשכונה שיש בה אלפי ילדים. מי מחליט, איך מחליטים שפתאום אותה שכונה צריכה לשמש לתחבורה ציבורית יותר מאשר רחוב יפו?
       
שר התחבורה מאיר שטרית:
       
       250 אוטובוסים ביום?
       
נסים זאב (ש"ס):
       
       כן. 
       
שר התחבורה מאיר שטרית:
       
       שלא משרתים את השכונה?
       
נסים זאב (ש"ס):
       
       הם לא משרתים את השכונה, הם משרתים אולי את חסידי בעלז, שנמצאים למטה. אבל השכונה עצמה כולה מתנגדת. 
       
שר התחבורה מאיר שטרית:
       
       יש מסלול אחר?
       
נסים זאב (ש"ס):
       
       יש אפשרות אחרת. 
       
שר התחבורה מאיר שטרית:
       
       אינני מכיר את הפרטים. אני מוכן לבדוק את העניין של מנחת-יצחק. אני אשאל ואברר. 
       
היו"ר יולי-יואל אדלשטיין:
       
       תודה לשר התחבורה ולשואל. 
       
1730. התנהגות נהג "אגד" 
       
חבר הכנסת משה גפני שאל את שר התחבורה
       ביום י"א בתמוז התשס"ד (30 ביוני 2004):
       
       פורסם ב"יתד נאמן", בכ"ט בסיוון תשס"ד, 18 ביוני 2004, כי נהג אוטובוס "אגד" בקו 970 מבני-ברק לחיפה, אשר היה אמור להוריד נוסעים בשכונת נווה-שאנן בחיפה, סירב לעשות זאת ואילצם לרדת בגשר-פז, תוך השמעת איומים שייקחם לכפר ערבי. 
       
       רצוני לשאול:
       
       1. האם התקבלה תלונה בנושא? 
       
       2. אם כן – מה נעשה בנדון, ואם לא – האם ייחקר העניין?
       
       3. מדוע לא כל האוטובוסים בקו 970 מורידים נוסעים בשכונת נווה-שאנן?
       
       4. האם כל האוטובוסים הציבוריים חונים בלילות בחניוני חברות התחבורה, או גם ליד בתי הנהגים?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-2. לא ידוע לנו על תלונה שנתקבלה בגין הנושא הנדון. אם תוגש תלונה למשרדנו, נפתח בחקירת המקרה, ובהתאם לממצאים יועמדו האחראים לדין.
       
       3. ככלל, האוטובוסים בקווים הבין-עירוניים נוסעים מתחנה מרכזית אחת לאחרת על מנת לאפשר לכלל הנוסעים להגיע ליעדים בתוך העיר באמצעות התחבורה העירונית בזמן הקצר ביותר. עצירה בתחנות ביניים מאריכה את משך הנסיעה ופוגעת באלו המשתמשים בקווי המשך מהתחנה המרכזית ליעדם הסופי.
       
       4. ככלל, הנחיות הביטחון מחייבות חניית האוטובוסים בחניונים מאובטחים המיועדים לכך.
       					
       
1773. עיכוב חידוש רשיונות נהיגה בשל אי-תשלום קנסות
       
חבר הכנסת יאיר פרץ שאל את שר התחבורה
        ביום ג' באב התשס"ד (21 ביולי 2004):
       
       חייבי קנסות תעבורה רבים אינם יכולים לחדש את רשיונם עקב אי-תשלום חובותיהם.
       
       רצוני לשאול:
       
       1. לכמה בעלי רשיונות כיום הודיעו שהם אינם רשאים לחדשם עקב חובות, וכמה מהם פנו לוועדת החריגים במרכז לגביית קנסות?
       
       2. כמה בעלי רשיונות לא חידשו את רשיונותיהם בשל אי-יכולת לשלם את הקנסות?
       
תשובת שר התחבורה מאיר שטרית:
(לא נקראה, נמסרה לפרוטוקול)

       1. הודעות לנהגים שרשיונם עוכב בגין קנסות נשלחו באמצעות מרכז קנסות ל-160,000 נהגים לתקופה שמינואר 2003 עד יוני 2004. כ-25,000 פנו לועדת חריגים במרכז קנסות.
       
       2. בעלי רשיונות נהיגה שרשיונם עוכב ולא חודש – חסר תוקף – עקב אי-תשלום קנסות: עד שנת 2001, כולל - 6,920 נהגים; בשנת 2002 – 8,967 נהגים; בשנת 2003 – 11,667 נהגים.
       
       
1782. רישום שעבודי רכב במשרד הרישוי
       
חבר הכנסת אבשלום וילן שאל את שר התחבורה
       ביום י"ח בתמוז התשס"ד (7 ביולי 2004):
       
       משכון כנגד רכב נרשם ברשם המשכונות אך אינו נרשם במשרד הרישוי. לכן אזרח הרוכש רכב עשוי לבצע העברת בעלות על רכב משועבד בלי שידע על כך.
       
       רצוני לשאול:
       
       1. מדוע לא מדווח למשרד הרישוי על כלי רכב משועבדים?
       
       2. האם יטופל הנושא, ואם כן – כיצד?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-2. בהתאם לתקנות התעבורה, רשות הרישוי תאשר רישום שינוי בעלות כאשר לא רשומים אצלה משכון, עיקול או הגבלה אחרת לרישום השינוי. הרוב המכריע של שעבודים על רכב – לרבות שעבודים לטובת הבנקים – נרשמים ברשות הרישוי, אף שהמקום החוקי לרישום משכון הוא רשם המשכונות – רשם החברות, רשם האגודות השיתופיות וכדומה.
       
       משרד התחבורה קיים דיונים רבים במשך השנים עם הגורמים הנוגעים בדבר – רשם המשכונות, רשם החברות, משרד המשפטים – והציע לרשם המשכונות במשרד המשפטים להיות מקושר מחשובית, כך שבעת שינוי רישום בעלות תבוצע שאילתא לרשם המשכונות – לפי מספר הרכב – והשינוי לא יבוצע אם רשום על הרכב שעבוד ברשם המשכונות.
       
1797. פיקוח על מסיעים פרטיים
       
חברת הכנסת ענבל גבריאלי שאלה את שר התחבורה
       ביום י"ח בתמוז התשס"ד (7 ביולי 2004):
       
       בעקבות מותו של תלמיד הגן במושב גאולים מפגיעת אוטובוס הסעות פרטי, רצוני לשאול:
       
       1. האם קיים פיקוח על נהגי חברות הסעות פרטיות?
       
       2. כיצד אוכף משרדך את נוהלי הבטיחות על מסיעים פרטיים?
       
       3. האם נוקט משרדך סנקציות נגד המסיעים הפרטיים שנמצאו עוברים על החוק?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. משרד התחבורה מבצע את הפיקוח על חברות ההסעה באמצעות כמה גורמים: משטרת ישראל, אשר ממונה על אכיפת החוק בכלל ועל תקנות התעבורה בפרט; יחידת פיקוח של משרד התחבורה, אשר מבצעת פעולות פיקוח ובקרה בחברות ההסעה ובדיקות סמויות במידת הצורך; מערך קציני בטיחות, אשר בוחן באופן שוטף את פעילות חברות ההסעות בהיבט הבטיחותי תוך דגש על הגורם האנושי.
       
       2. משרד התחבורה מנחה את פעילות קציני הבטיחות ומספק הנחיות, תדרוך ובקרה של הנהגים בחברות ההסעה הפרטיות.
       
       3. אם מתגלות חריגות או שיש חשש לעבירות, מוזמנים האחראים על החברה לבירור במשרדי. אם בבדיקה חוזרת נמצא שהליקויים לא תוקנו, המשרד שוקל העמדה לדין והתליית רשיונות הפעלה ותעודות מקצועיות.
       
1818. המאבק בתאונות הדרכים
       
חבר הכנסת אברהם רביץ שאל את שר התחבורה
       ביום כ"ה בתמוז התשס"ד (14 ביולי 2004):
       
       לאחרונה עולה מספר ההרוגים בתאונות דרכים.
       
       רצוני לשאול:
       
       1. כיצד יילחם משרדך בתאונות הדרכים?
       
       2. האם ימוזגו כל הגופים העוסקים במניעת תאונות דרכים תחת קורת-גג אחת, באחריותך? 
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. המאבק בתאונות הדרכים בשנת 2004 מתמקד בתחום הגורם האנושי, בתחומי התשתיות ובתחום הרכב. בתחום הגורם האנושי מתמקדת הפעילות באוכלוסיות הפגיעות: בהולכי הרגל, בעיקר ילדים וקשישים, המהווים 33% מבין ההרוגים בתאונות הדרכים, בנהגים צעירים, באופנוענים ובמעורבות נהגי רכב כבד. 
       
       בעיה חמורה נוספת שזוהתה היא היקף הנהגים הנוהגים בעת פסילת רשיון ומעורבים בתאונות דרכים, המוערך ב-100,000 נהגים. הטיפול באוכלוסיות אלה מתקיים באמצעות כמה גורמים:
       
       בתחום החינוך - הושם דגש בחינוך לתרבות של התנהגות בדרך ובנהיגה מגיל הגן ועד התיכון, ובהכשרת תלמידים בחינוך טרום-נהיגה בכיתות י"א.
       
       בתחום הרישוי - קידום חקיקה שתחייב בדיקות בריאות תקופתיות לנהגים. הוכנסה מתכונת של רישוי מדורג, ולפיו הנהג החדש נוהג תחילה עם ליווי, והוא מוגבל במספר הנוסעים שהוא רשאי לקחת עמו. המשרד מקדם יוזמות חוק להחמרת ענישת המינימום לגבי נהגים שעברו עבירות חמורות שגורמות לתאונות דרכים. 
       
       במשטרה התקיימו מבצעי אכיפה מיוחדים בדרכים עירוניות ובין-עירוניות, שהתמקדו בדרכים עתירות תאונות באוכלוסיות שצוינו לעיל: נהגי רכב כבד, נהגים צעירים בסופי שבוע ובמוקדי בילוי, נהגים שלא נותנים זכות קדימה במעברי חצייה והולכי רגל שחוצים שלא במעבר החצייה או שחוצים באדום. 
       
       בתחום ההסברה - באמצעי התקשורת משודרים בתכיפות מסרים בנושאי חגירת חגורות, מעברי חצייה, רוכבי אופנועים, נהגי רכב כבד ועוד.
       
       בתחום התשתית המשרד פועל להקמת מאות מעגלי תנועה שממתנים תנועה ומצמצמים תאונות בצמתים עירוניים. בנוסף, מותקנים בדרכים עירוניות מעקות בטיחות וגדרות הפרדה, נבנות סובות לאוטובוסים ליד מוסדות חינוך, פסי האטה, "אוזניים", מדרכות, תאורה, סימון כבישים ומעברי חצייה וכדומה. קיימות השקעות עתק בפיתוח מערכות דרכים ומסילות להובלת נוסעים באמצעים עתירי קיבולת: רכבות מטרופוליניות ורכבות קלות, נתיבים מיוחדים לתחבורה ציבורית, כל זאת על מנת לעודד שימוש בתחבורה ציבורית ולצמצם תנועת רכב פרטי. נסללות דרכים עוקפות ליישובים, על מנת לצמצם תנועה עוברת במטרופולינים. משרד התחבורה ומע"צ משקיעים השקעות עצומות בבניית תשתיות חדשות ובתחזוקת תשתיות קיימות והפיכתן לסלחניות לטעויות הגורם האנושי.
       
       בתחום הרכב מתקיים תהליך מתמיד של התאמת דרישות החובה והתקינה מרכב חדש לתקינה אירופית מתקדמת. מתקיימות בדיקות תקינות ועומס יתר בדרכים על מנת להרתיע נהגים מנהיגה ברכב לא תקין או בעומס יתר. הורחבה חובת השימוש בחגורות בטיחות בסוגי רכב שעד היום לא חויבו בחגורות, וכן חובת שימוש במושבי בטיחות מיוחדים למניעת היפגעות ילדים כנוסעים ברכב.
       
       השנה נתנו דגש מיוחד לטיפול בנושא הצמיגים: ספקי צמיגים נדרשים לספק תעודת אחריות לצמיגים שהם מוכרים, והתקיימה הסברה לגבי חשיבותו של הצמיג. ניידות לבדיקת הרכב באגף הרכב במשרד התחבורה פעלו בנושא זה בדגש על צמיגים של כלי רכב כבדים.
       
       2. שר התחבורה הוא השר אשר פועל בשם ראש הממשלה ומרכז מטעמו את מכלול הפעולות במאבק בתאונות הדרכים. 
       
       הרשות הלאומית לבטיחות בדרכים, שהוקמה באוקטובר 1997 מכוח חוק המאבק הלאומי בתאונות הדרכים, היא הגוף המופקד על תיאום והנחיית הגורמים השונים, הציבוריים והפרטיים, ארגונים ויחידים העוסקים בבטיחות בדרכים. הרשות היא הגוף אשר מסייע לשר במילוי תפקידו.
       
       
1819. עיכוב בפתיחת נתב"ג-2000
       
חבר הכנסת יצחק כהן שאל את שר התחבורה
       ביום כ"ה בתמוז התשס"ד (14 ביולי 2004):
       
       לאחרונה פתחו שני ועדי רשות שדות התעופה בעיצומים. מלבד הפגיעה במאות נוסעים, פורסם כי גם פתיחת נתב"ג-2000 עלולה להתעכב בשל כך.
       
       רצוני לשאול:
       
       1. מדוע פתחו הוועדים בעיצומים?
       
       2. מה הוא התאריך המשוער לפתיחת נתב"ג-2000, והאם השביתה עלולה לעכב אותה?
       
תשובת שר התחבורה מאיר שטרית:
(לא נקראה, נמסרה לפרוטוקול)

       1. עם כניסתי לתפקיד שר התחבורה התחייבתי לפתור את כל המכשולים אשר היו עשויים למנוע את פתיחת הטרמינל בזמן.
       
       2. לשמחתי, סכסוך העבודה המוזכר בשאילתא נפתר בהצלחה, וכידוע, טרמינל-3 נפתח לציבור הרחב ולפעילות תעופתית ביום 2 בנובמבר 2004, כמתוכנן.
       
       
1838. ייקור הנסיעה בתחבורה הציבורית
       
חבר הכנסת שלמה בניזרי שאל את שר התחבורה
       ביום כ"ה בתמוז התשס"ד (14 ביולי 2004):
       
       פורסם, כי על-פי הוראת המפקח על התעבורה במשרדך, העלתה חברת "אגד" את תעריפי הנסיעה באוטובוסים עירוניים ובין-עירוניים, החל מ-1 ביולי 2004.
       
       רצוני לשאול:
       
       1. האם הידיעה נכונה? 
       
       2. אם כן - מדוע הועלו המחירים?
       
       3. מי קבע את שיעורי ההעלאה?
       
       4. כיצד אמורים הורים לילדים, הנוסעים בתחבורה הציבורית מדי יום לבתי-הספר, להתמודד עם התייקרות זו?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-4. תעריפי הנסיעה בתחבורה הציבורית, נכון לחודש נובמבר 2004, נמוכים ממחירי הנסיעה בשנת 2003. בשנה האחרונה הוזלו תעריפי הנסיעה באוטובוסים בשני מועדים: בינואר 2004 ובאפריל 2004. טרם העלאת המחירים המוזכרת בשאילתא, לא הועלו תעריפי הנסיעה מאז חודש ינואר 2003.
       
       ההוזלות התמקדו באוכלוסייה המרבה להשתמש בתחבורה הציבורית. בינואר הוגדלו שיעורי ההנחה בכרטיסיות, ואילו באפריל הוגדלו שיעורי ההנחה בכרטיסי המנוי החודשיים. שתי ההוזלות נועדו להקל על הנוסעים מחוסרי האמצעים ולעודד את השימוש בתחבורה הציבורית. מינואר 2004 ההנחה במחירי כרטיסיות הנסיעה היא 20%, לעומת ההנחה בשיעור של 9% שהיתה נהוגה ברוב הכרטיסיות. ההנחה במחירי כרטיסי הלוך-ושוב הוגדלה מ-10% ל-15%. באפריל 2004, לאחר הורדת שיעור מס ערך מוסף ל-17%, הופחתו מחירי כרטיסי המנוי החודשיים ב-2.5% בממוצע. הוזלה זו חלה גם על כרטיסי המנוי של האזרחים הוותיקים.
       
       ההפחתה במחירי הנסיעה בוצעה למרות ההתייקרות המתמדת במחירי התשומות של התחבורה הציבורית, הפחתה שחייבה את הממשלה להגדיל את תשלומי הסובסידיה למפעילי התחבורה הציבורית.
       
       בראשית השנה חלה עלייה תלולה במחירי התשומות, ובמיוחד במחיר הדלק. בעקבות זאת הועלו מחירי התחבורה הציבורית ב-1.85% בלבד, כאשר תקציב המדינה נושא בנטל העיקרי של התייקרות זו.
       
       
1861. תחבורה ציבורית ביישובים הבדואיים בנגב
       
חבר הכנסת טלב אלסאנע שאל את שר התחבורה
       ביום כ"ה בתמוז התשס"ד (14 ביולי 2004):
       
       ביישובים הבדואיים בנגב בכלל ובעיר רהט בפרט אין קווי תחבורה ציבורית.
       
       רצוני לשאול:
       
       1. מדוע אין קווי תחבורה ציבורית בעיר רהט?
       
       2. מה ייעשה בנדון?
       
תשובת שר התחבורה מאיר שטרית:
(לא נקראה, נמסרה לפרוטוקול)

       1. לפני כמה שנים הופעלו בין רהט וערוער לבאר-שבע קווי שירות באוטובוסים. הפעלתם הופסקה בשל העדר נוסעים בקווים אלה, עקב חוסר היענותם של התושבים להשתמש בהם. לאור ניסיון זה, לא הופעל קו אוטובוס נוסף בין תל-שבע לבאר-שבע.
       
       2. הצורך לתת שירות לתושבי היישובים הבדואיים, על אף אי-הצלחה בהפעלת קווי השירות באוטובוסים, דרבן את משרד התחבורה לנסות לתת שירות זה בקווי שירות במוניות.
       
       לפני כשלוש שנים פורסם מכרז לקבלת רשיון הסעה לקו שירות במוניות מרהט לבאר-שבע. למכרז לא הוגשו הצעות ולפיכך לא נמצא מפעיל לקו. 
       
       
       
1919. תקצוב פרויקטים תחבורתיים בבאר-שבע
       
חברת הכנסת רוחמה אברהם שאלה את שר התחבורה
       ביום ג' באב התשס"ד (21 ביולי 2004):
       
       לאחרונה פורסם, כי למרות העלייה התלולה במספר תאונות הדרכים, משרד התחבורה אינו מאשר לעיריית באר-שבע תקציבים לפרויקטים תחבורתיים חדשים, המצילים חיי אדם, כל זמן שלא נסתיימו פרויקטים מהשנה החולפת.
       
       רצוני לשאול:
       
       1. האם הידיעה נכונה?
       
       2. אם כן – כיצד ינהג משרדך בעניין?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-2. ראשית, בכוונתי להבהיר שבאופן שיטתי ובטיפול יסודי שמבוצע על-ידי עיריית באר-שבע, בשיתוף פעולה מלא עם משרדי, יש ירידה בתאונות הדרכים בבאר-שבע.
       
       בשנים האחרונות הוגדלה באופן משמעותי השתתפות המשרד בביצוע פרויקטים תחבורתיים בבאר-שבע, ויש לזו התחייבויות לפרויקטים תחבורתיים בהיקף של כ-45 מיליון שקלים, כאשר שיעור ניצול התקציב הינו כ-15%.
       
       בשנת 2005 יתוקצבו לעיר רק פרויקטים הכרחיים, עם היתכנות ביצוע גבוהה, ובשנים הבאות העיר תתוקצב, כמו כל יישוב אחר, בין השאר על-פי רמת ביצוע הפרויקטים.
       
       
1920. מפעל "ג'ורדאל" בערד
       
חברת הכנסת נעמי בלומנטל שאלה את שר התחבורה
       ביום ג' באב התשס"ד (21 ביולי 2004):
       
       מפניית ציבור שנתקבלה בלשכתי עולה, כי הנהלת ה"דיוטי פרי" בנתב"ג מסרבת לשווק את מוצריו של מפעל "ג'ורדאל" מערד, המעסיק כ-50 עובדות ועובדים ישראלים, ומעדיפה לשווק תוצרת נוכרית.
       
       רצוני לשאול:
       
       1. האם המידע נכון? 
       
       2. אם כן - מה הם הגורמים לסירוב זה?
       
       3. האם הסירוב מתקבל על דעת משרדך?
       
       4. אם לא – מה ייעשה לתיקון המצב?
       
שר התחבורה מאיר שטרית:
       
       אדוני היושב-ראש, רשות שדות התעופה מעניקה זיכיונות במתקני הרשות בכלל ובנתב"ג בפרט בהתאם לסוג השירות ולאופי המוצרים האמורים להימכר בכל אחת מהחנויות.
       
       בחנויות ה"דיוטי פרי" הפועלות במתקני הרשות השונים מתנה הרשות עדיפות בגובה דמי ההרשאה המשולמים בגין מוצרים מתוצרת הארץ. 
       
       העסקה לרכישת המוצר, סוג המוצר ומחירו נקבעים בין בעל ההרשאה לבין היצרן או הספק. אין רשות שדות התעופה נכנסת למערכת הקשרים העסקיים של מי מבעלי הזיכיונות.
       
       בהתייחס ספציפית לשאילתא שבנדון, ב"דיוטי פרי" בנתב"ג נמכרים מוצרי ים-המלח, אשר מסופקים על-ידי כמה יצרנים מהארץ בהתאם לקשרים העסקיים של כל בעל הרשאה עם הספקים.
       
       מן הידוע הוא, שלא ניתן למכור בכל עת את כל המוצרים של כל היצרנים הקיימים בשוק במתחמי המכירה.
       
היו"ר יולי-יואל אדלשטיין:
       
       יש לך שאלה נוספת, גברתי?
       
נעמי בלומנטל (הליכוד):
       
       לא. 
       
היו"ר יולי-יואל אדלשטיין:
       
       חברת הכנסת נעמי בלומנטל מסתפקת בתשובה על שאילתא זו. יש לה עוד כמה. 
       
1942. מערך האוטובוסים בירושלים
       
חבר הכנסת יאיר פרץ שאל את שר התחבורה
       ביום ג' באב התשס"ד (21 ביולי 2004):
       
       פורסם כי תושבי ירושלים, בעיקר בשכונות החרדיות, ובתוכן קריית-בעלזא, קובלים על מחסור בקווי תחבורה ציבורית ועל ליקויים בתחנות האוטובוסים. 
       
       רצוני לשאול:
       
       1. כמה קובלנות נתקבלו בשנת 2004 מתושבי ירושלים, והאם הן טופלו?
       
       2. מה עיקר התלונות בירושלים?
       
       3. האם נבדקו התחנות בשכונות החרדיות ותדירות הקווים?
       
       4. האם שופר השירות לתושבי קריית-בעלזא?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. מתחילת שנת 2004 נתקבלו במשרדנו כ-150 תלונות בנושאי תחבורה ציבורית מתושבי ירושלים והסביבה. כל תלונה על התחבורה הציבורית נבדקת בכובד ראש ומטופלת הן באופן פרטני ונקודתי והן כחלק ממכלול של קווי שירות בתחבורה הציבורית בירושלים. 
       
       2. עיקר התלונות בירושלים נסובות על בקשות להגברת תדירות, תלונות על התנהגות נהגים ותלונות על איחור בזמן ההגעה של האוטובוסים לתחנה.
       
       3. התדירות בקווים בכל ירושלים נבדקת באופן שוטף, גם במגזר החרדי. במקביל מתבצעת בדיקה לגבי ביקושים בקווים שלפיהם מוסיפים או מורידים תדירות. בהתאם לכך מבצעים את התאמת השירות ואופיו לביקושים לאוכלוסיית היעד לתקופות שונות במשך השנה, ימי חופשות, חגים ומועדים ואירועים אחרים.
       
       4. השירות בתחבורה הציבורית לקריית-בעלזא נבחן בימים אלה, ונבדקת האפשרות להגביר את התדירות בקו 50 וכן לשנות את מסלול הקו כדי להקל על התושבים להגיע למרכז העיר ולשוק במהרה.
       
       	
1972. הוראת נהיגה ללא רשיון הוראה בתוקף
       
חבר הכנסת יגאל יאסינוב שאל את שר התחבורה
       ביום י' באב התשס"ד (28 ביולי 2004):
       
       פורסם כי נתפס על-ידי משטרת התנועה הראשית מורה לנהיגה מרמת-גן שלימד תלמידים רבים ללא רשיון הוראה בתוקף.
       
       רצוני לשאול:
       
       1. האם הידיעה נכונה? 
       
       2. אם כן - כיצד קרה שהמורה לא נתפס במשך כשנה?
       
       3. מה עושה משרדך במקרים מסוג כזה?
       
       4. כיצד תימנע הישנות מקרים כגון אלה?
       
תשובת שר התחבורה מאיר שטרית:
(לא נקראה, נמסרה לפרוטוקול)
        
       1. הידיעה בדבר מורה נהיגה שלימד ללא רשיון הוראה בתוקף אכן נכונה.
       
       2. משרד הרישוי מחדש את היתר ההוראה לרכב לימוד נהיגה מדי שנה. בעת חידוש ההיתר נבדקים רשיונות הרכב וביטוח החובה, ולכן לא ניתן היה לדעת אם רשיונו היה תקף.
       
        3. במקרים מעין אלו מזומן המורה לטיעון טענות בפני המפקח על בתי-הספר לנהיגה, ורשיון ההוראה שלו מותלה עד לבירור סיבת אי-חידוש הרשיון.
       
       4. כדי למנוע הישנות מקרים מסוג זה, משרדי יקבע נוהל אשר יחייב את מפקחי בתי-הספר לנהיגה לבדוק גם רשיון בתוקף בעת מתן היתר ההוראה להוראת נהיגה אחת לשנה.
       
       	
1989. רמזור בצומת אל-חנוק בנצרת
       
חבר הכנסת אחמד טיבי שאל את שר התחבורה
       ביום י' באב התשס"ד (28 ביולי 2004):
       
       נודע לי, כי תושבי נצרת רבים מתלוננים על כך שבצומת אל-חנוק בנצרת, שבו מוצב רמזור, הנהגים שנוסעים לכיוון נצרת מחכים בדרך כלל זמן ארוך יותר מאלה שנוסעים לנצרת-עילית. 
       
       רצוני לשאול:
       
       1. האם נבדקו טענות אלו ונמצאו מוצדקות? 
       
       2. אם כן – מה עושה משרדך בעניין?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. בצומת זה קיימת בעיה של עומסי תנועה בעיקר בשל חניית רכבים על גלאי הפעלת הרמזור, דבר המשבש לא מעט את פעולת הרמזורים.
       
       התנועה ישר לכיוון נצרת-עילית איננה רק לנצרת-עילית, אלא בעיקר לריינה, למשהד ולכפר-כנא. 
       
       2. בגלל עומסי התנועה, אנו עורכים כיום ספירות תנועה. בהתאם לממצאי הבדיקה, נעדכן את פעולת הרמזור.
       
       לגופו של עניין, יהיה שיפור ניכר בתפקוד הרמזור אם תהיה אכיפה למניעת חנייה בנתיב הנסיעה על גלאי הפעלת הרמזור.
        
       
1990. סככות בתחנות האוטובוסים
       
חבר הכנסת משולם נהרי שאל את שר התחבורה
       ביום י' באב התשס"ד (28 ביולי 2004):
       
       פורסם כי הסככות המרושתות שהתקינה עיריית ירושלים בתחנות אוטובוסים בגלל ונדליזם אינן מגינות מפני הגשם והרוח בחורף ומפני החום בקיץ. לדברי העירייה, הסככה המרושתת אושרה על-ידי משרדך.
       
       רצוני לשאול:
       
       1. האם הידיעות נכונות?
       
       2. האם אישר משרדך את הסככות המרושתות?
       
       3. מה ייעשה כדי שהתחנות יגנו מפני הגשם והשמש?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-3. הסככות בתחנות האוטובוסים עוברות לאחר ההתקנה לבעלות הרשות המקומית, אשר מתחייבת לדאוג לתחזוקת הסככות ולניקיונן.
       
       עד לפני שלוש שנים הוקמו ברשויות העירוניות סככות עם דופנות זכוכית בלבד, שנשברו לעתים תכופות וגרמו לרשויות הוצאות תחזוקה גדולות. לבקשת הרשויות, בדקה מינהלת פרויקט הסככות חלופה לדופנות הזכוכית. לאחר בדיקות רבות נמצאה דופן המתכת המחוררת כמתאימה ביותר. נוסף על בדיקת עמידותה, כללו הבדיקות גם התזת מים בלחץ לבדיקת ההגנה על הממתינים מפני גשמים, ונבדקו גם רמת האוורור וההגנה מפני השמש בקיץ. לאור תוצאות הבדיקות הוחלט להמליץ לרשויות המקומיות לעבור לסככה עם דופנות מתכת מחוררות. 
       
       ההחלטה אם להקים סככות עם דופן זכוכית או מתכת מחוררת היא של הרשות המקומית בלבד. 
       
       החלפת דופנות הזכוכית בירושלים נעשתה על-ידי עיריית ירושלים ומתקציבה.
       
       
1991. בטיחות התנועה בשכונת מטרסדורף בירושלים
       
חבר הכנסת נסים דהן שאל את שר התחבורה
       ביום י' באב התשס"ד (28 ביולי 2004):
       
       פורסם כי תושבי שכונת מטרסדורף קובלים על העדר מעבר חצייה בפינת הרחובות המ"ג ופנים- מאירות, חרף תאונות רבות. לפי דובר העירייה, ישופר המקום ויוקמו מעגל תנועה ומעבר חצייה ב-2004, אלא שהביצוע מותנה באישור משרד התחבורה.
       
       רצוני לשאול:
       
       1. האם אישר משרדך את הביצוע?
       
       2. האם העבודות בוצעו או יבוצעו במהלך 2004? 
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-2. ברחובות המ"ג ופנים-מאירות הותקנו על-ידי עיריית ירושלים פסי האטה בגובה של כ-8 ס"מ, ועל כן אין אפשרות לפתח מהירות נסיעה גבוהה.
       
       בצומת המ"ג—פנים-מאירות לא אירעו בשנים האחרונות תאונות דרכים רבות, ועל-פי נתוני הלשכה המרכזית לסטטיסטיקה, צומת זה אינו מוגדר כמוקד תאונות דרכים. בצומת קיים מעבר חצייה המחולק על-ידי אי תנועה בנוי, וקיים שדה ראייה תקין בצומת. מיקום המעבר הוא בצד הצפוני של הצומת. בצד הדרומי לא מסומן מעבר חצייה עקב שדה ראייה לקוי, והמרחק למעבר המסומן קטן.
       
       לסיכום: ההחלטה על ביצוע המעגל נתונה בידי עיריית ירושלים.
       
       
2019. בטיחות תינוקות ברכב
       
חברת הכנסת לאה נס שאלה את שר התחבורה
       ביום י"ז באב התשס"ד (4 באוגוסט 2004):
       
       לפי סקר שפרסמה לאחרונה עמותת "בטרם", 42% מהתינוקות המוסעים ברכב חגורים שלא כהלכה ו-11% מהתינוקות אינם חגורים כלל. 
       
       רצוני לשאול:
       
       1. האם הנתונים נכונים?
       
       2. כיצד יעלה משרדך את מודעות ההורים לנושא?
       
       3. האם נשקלה הדרכת ההורים בנושא בעת השחרור מבית-היולדות?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. הנתון המצוטט על-ידך אכן מופיע בדוח של עמותת "בטרם" מחודש אפריל 2004.
       
       מסקר שנערך על-ידי הרשות הלאומית לבטיחות בדרכים בנובמבר 2003, לאחר מסע הסברה גדול שנערך באמצעי התקשורת השונים בנושא חגורות ואמצעי ריתום, מצאנו כי 11%-12% מהילדים היושבים במושב הקדמי ו-24%-28% מהילדים שישבו במושב האחורי, לא היו חגורים.
       
       2. כתוצאה מכך קידם משרד התחבורה חקיקה יותר ברורה ומפורטת לגבי השימוש באמצעי ריתום וחגורות בטיחות. התיקון לתקנה 83א לתקנות התעבורה מרחיב את תחולת החוק על כל כלי הרכב וכל המושבים ברכב, למעט אופנוע ורכב ציבורי, מוניות ואוטובוסים. התיקון מפרט את האמצעים המתאימים לבני הגילים השונים, את החובה להושיב ילד עד גיל שנה במושב בטיחות שגבו מופנה לחזית הרכב ואת האיסור להושיב ילד במושב הקדמי ברכב שמותקנת בו כרית אוויר אלא אם כן הכרית נוטרלה. תיקון זה בחוק נכנס לתוקף ביום 1 בנובמבר 2004.
       
       במקביל לחקיקה, הרשות הלאומית לבטיחות בדרכים יצאה בימים אלו במבצע הסברה נוסף, שמטרתו להבהיר לציבור את חשיבות השימוש בהתקן המתאים לגיל הילד ואת אופן השימוש בהתקן. 
       
       3. הדרכת ההורים בעת השחרור מבית-היולדות נשקלה. נמצא כי בשל העומס הרב המוטל ממילא על אחיות בבתי-החולים, קיים קושי לספק פתרון מערכתי לנושא במסגרת זו. 
       
       
2043. כביש עכו—צפת  
       
חבר הכנסת ואסל טאהא שאל את שר התחבורה
       ביום כ"ד באב התשס"ד (11 באוגוסט 2004):
       
       כביש עכו--צפת הוא מהמסוכנים בארץ, מאחר שהוא חוצה את הכפר מג'ד-אל-כרום לאורכו. הכביש הסואן משרת יותר מ-1,000 תושבים, רובם תלמידי בית-הספר הנמצא מעבר לכביש, ואין מעבר בטוח. יותר מ-25 תאונות קטלניות אירעו בקטע כביש זה. משרדך הבטיח פעמים רבות כי ייבנה מעבר בטוח.
       
       רצוני לשאול:
       
       1. האם השר מודע להבטחה זו?
       
       2. מה ייעשה בנדון?
       
תשובת שר התחבורה מאיר שטרית:
(לא נקראה, נמסרה לפרוטוקול)
       							
       1. לאורך כביש עכו--צפת, בקטע נשוא השאילתא, תוכננו שני רמזורים המיועדים לפתרון המצב. החומר זמין ומוכן למכרז. לצערנו, התחלת העבודות אינה מתאפשרת משום שהשטחים הדרושים לסלילה נתפסו בבנייה בלתי חוקית של תושבי הכפר מג'ד-אל-כרום. פניותיה החוזרות ונשנות של מע"צ לוועדה המקומית ולוועדה המחוזית לפעול לסילוק הפולשים לא נחלו כל הצלחה.
       
       2. לאור האמור לעיל, משרדי עושה בימים אלו מאמצים למצוא פתרון אשר יאפשר את תחילת העבודות בכביש.
       
       
2094. קו רכבת מנתב"ג לירושלים
       
חבר הכנסת ניסן סלומינסקי שאל את שר התחבורה
       ביום ה' בחשוון התשס"ה (20 באוקטובר 2004):
       
       בכ"ה בתשרי התשס"ה נפתח קו הרכבת הישיר המתחיל בנהרייה, עובר בתל-אביב ומשם לנמל התעופה בן-גוריון. 
       
       רצוני לשאול:
       
       1. האם ייבנה קו רכבת מנתב"ג לירושלים?
       
       2. אם כן – האם יש תוכנית אופרטיבית לנושא זה?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. המשך בניית קו הרכבת מנתב"ג לירושלים מתוקצב במסגרת תוכנית החומש המאושרת של רכבת ישראל.
       
       2. הקטע בין נתב"ג למודיעין, בעלות של 1.185 מיליארד שקלים, נמצא בהליכי ביצוע, והוא צפוי להסתיים במחצית 2006. הקטע בין מודיעין לירושלים, קו מהיר לירושלים - A1 - בעלות של 3.2 מיליארדי שקלים, נמצא בהליכים לקבלת אישורים סטטוטוריים.
       
2143. מסוף אוטובוסים באור-יהודה
       
חברת הכנסת נעמי בלומנטל שאלה את שר התחבורה
       ביום י"ב בחשוון התשס"ה (27 באוקטובר 2004):
       
       בפניית ציבור שהובאה בפני נטען, כי אין התקדמות בהקמתו של מסוף האוטובוסים באור-יהודה.
       
       רצוני לשאול:
       
       1. האם נכון הדבר? 
       
       2. אם כן – מה יעשה משרדך לזירוז הקמת המסוף?
       
שר התחבורה מאיר שטרית:
       
       1. בהתאם להסכמים בין משרד התחבורה לעיריית אור-יהודה מחודש יוני 2003, עיריית אור-יהודה אחראית לבניית המסוף החדש, ומשרד התחבורה משתתף במימון 85% מעלות הקמת המסוף. משרדי עמד בהתחייבויות הכספיות, והוציא הרשאות לביצוע הקמת המסוף.
       
       2. בין עיריית אור-יהודה לחברת "קווים" נתגלעו חילוקי דעות באשר למימון יתרת הסכום. בישיבה שהתקיימה במשרדי ביום 21 באוקטובר 2004, בהשתתפות נציגי משרד התחבורה, עיריית אור-יהודה וחברת "קווים", סוכם כי חברת "קווים" תישא יחד עם עיריית אור-יהודה ב-15% הנותרים מעלויות הקמת המסוף. אני מקווה כי בניית המסוף תושלם בתוך כמה חודשים. 
       
היו"ר יולי-יואל אדלשטיין:
       
       חברת הכנסת נעמי בלומנטל מסתפקת בתשובה עד כה. 
       
       
2144. נהיגת נהגים שרשיונם נשלל 
       
חבר הכנסת אמנון כהן שאל את שר התחבורה
       ביום י"ב בחשוון התשס"ה (27 באוקטובר 2004):
       
       פורסם כי אלפי נהגים אשר ביצעו עבירות תנועה חמורות ורשיונם נשלל ממשיכים לנוע בכבישי הארץ באין מפריע, ועקומת תאונות הדרכים ממשיכה לנסוק כלפי מעלה.
       
       רצוני לשאול:
       
       1. כמה נהגים שרשיונם נשלל יש בארץ?
       
       2. כמה מהם נתפסו נוהגים בתקופת השלילה?
       
       3. כיצד יילחם משרדך בתופעה זו?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. תופעת הנהיגה בפסילה הינה רחבת ממדים, והמספרים נעים בין הערכות של 100,000 ל-180,000 נהגים. התופעה נובעת מכמה סיבות: אי-חידוש רשיון – פג תוקף, שלילות בית-משפט, שלילות רשות הרישוי, שלילות מטעם משטרת ישראל.
       
       2. קיים קושי רב בעניין מסירת ההודעה לנהג בדואר או בדואר רשום, דבר הגורם להעדר בסיס לטיפול בנהג במקרים רבים, כך שמספר הנתפסים נמוך ביותר.
       
       3. משרד התחבורה ואגף התנועה של משטרת ישראל משקיעים בחודשים האחרונים מחשבה ומאמץ כדי למגר את התופעה.
       
       במקביל לעבודה השוטפת של משרד התחבורה והמשטרה בכל הנוגע לאכיפה היומיומית כנגד הנהגים הפסולים, סוכם לאחרונה על פעילות בשני צירים עיקריים:
       
       א. קיום מבצעים מיוחדים כנגד נוהגים בפסילה. פעולה זו נגד הנהג טעונת ראיות בעיקר לצורך איתור נהג בשלילה בעת נהיגה. משטרת התנועה מקימה בימים אלו יחידה מיוחדת אשר תפעל, בין השאר, למגר את תופעת הפסולים. לכל נהג עבריין אשר יוחלט לפעול נגדו יוכן תיק פרופיל מיוחד. לאחר שהנהג יקבל הודעה על איסור נהיגה, יבוצע אחריו מעקב.
       
       ב. מתן מענה לעניין המסירה באמצעות שלילת הרשיון בנוכחות הנהג - זאת לאור העובדה כי ניתן לעצור נהג אשר ממשיך לנהוג אף שנצברו נגדו נקודות רבות, רק אם מעודכן במסוף של המשטרה כי נשלל רשיונו בנוכחותו. לאור האמור, שוטר תנועה יעצור נהג אשר לפי רישומי משרד התחבורה רשיונו נשלל או שהוא אמור להפקיד את רשיונו. השוטר ירשום כי הדוח נמסר לנהג וכי הודיע לו השוטר בפניו כי רשיונו נשלל. נתונים אלה יצוינו במחשבי התחבורה והמשטרה, ואז ניתן יהיה לעצור את הנהג אם ימשיך לנהוג.
       
       באמצעות פעילות זו מקווים במשרד התחבורה ובאגף התנועה של משטרת ישראל להקטין בשלב הראשון את היקף התופעה. באמצעות אכיפה והתרעה אפשר יהיה בהדרגה למגר את התופעה.
       
       
2167. תאונות הדרכים בישראל בשנים 1995-2003
       
חברת הכנסת נעמי בלומנטל שאלה את שר התחבורה
       ביום י"ט בחשוון התשס"ה (3 בנובמבר 2004):
       
       לאחרונה הופץ באמצעות הרשות הלאומית לבטיחות בדרכים, הפועלת במשרדך, ספר נתונים על אודות תאונות הדרכים בישראל בשנים 1995-2003.
       
       רצוני לשאול:
       
       1. האם הוסקו מסקנות מן הנתונים? 
       
       2. אם כן – מה הן המסקנות? 
       
       3. אם לא – מדוע? 
       
שר התחבורה מאיר שטרית:
       
       אדוני היושב-ראש, אני מתכבד להשיב על שאילתא של חברת הכנסת בלומנטל, שנשארה פה בודדה, יחד עם היושב-ראש ואתי. 
       
היו"ר יולי-יואל אדלשטיין:
       
       זו דוגמה טובה לאלה ששאלו שאילתות ואכפת להם לשמוע את התשובות. 
       
שר התחבורה מאיר שטרית:
       
       אני מתכבד להשיב על שאילתא מס' 2167, של חברת הכנסת נעמי בלומנטל, בנושא: תאונות הדרכים בשנים 1995-2003. 
       
       1. הנתונים המופיעים בפרסום נשוא השאילתא הם חלק ממעגל נתונים נרחב, אשר משמש את משרדי כאמצעי להפקת לקחים ולתכנון פעולות המניעה, התיקון והעמקת המחקר של תאונות הדרכים. הנתונים מהווים בסיס מרכזי לתכנון תוכניות העבודה השנתיות והרב-שנתיות ולקבלת החלטות בכל תחומי הפעילות של המאבק בתאונות הדרכים. 
       
       2. המסקנות העיקריות שהוסקו הן לגבי מצב הבטיחות בישראל על-פי מדדי בטיחות שונים ובהשוואה למדינות אחרות, ולגבי התחומים שבהם יש כשלים במערכת וקיים צורך ממוקד בהיערכות ובנקיטת צעדי מנע. קשה לפרוס מעל בימה זו את אלפי המסקנות שעולות מתוך בסיס הנתונים ואת אמצעי המנע שאנו נוקטים בעטיין. לפיכך, אתאר להלן כמה דוגמאות נבחרות. 
       
       הנתונים מראים, כי נהגים צעירים מעורבים בתאונות פי-שניים מייצוגם באוכלוסיית הנהגים הכללית. בנוסף, מספר ההרוגים בתאונות של נהגים צעירים גבוה באופן יחסי. בתגובה הרשות הלאומית לבטיחות בדרכים יוזמת ומתאמת מאבק מערכתי בתאונות צעירים. בין הצעדים הננקטים ניתן למנות: לימוד נושא החינוך התעבורתי בכיתות י"א כתוכנית הכנה, המהווה תנאי גישה למבחני בגרות; ביקורים ב"בית לוינשטיין", על מנת לחשוף תיכוניסטים לתוצאות הרות הגורל שעלולות להיות לנהיגתם; שיפור מערך ההכשרה והרישוי של הנהג הצעיר, שעובר היום רוויזיה; חובת נהיגה עם נהג מלווה מבוגר במשך שלושה חודשים והגבלת מספר הנוסעים הנוספים ברכב; אכיפה משטרתית ממוקדת בכל הנוגע לאלכוהול, נהיגה במהירות מופרזת וחגירת חגורות בטיחות. 
       
       בעניין הזה, חברת הכנסת בלומנטל, כידוע, שוטרים נכנסים בבגדים אזרחיים לתוך הפאבים בערב שבת ובמוצאי שבת, יושבים בפאב על הבר, רואים מי שותה ועוקבים אחרי אלה ששתו. ברגע שהם נכנסים לאוטו ומדליקים אותו, זו כבר עבירה. אז תופסים אותם "על חם", כמו שנקרא. לשמחתי, במארבים שהמשטרה עושה בערבי שבתות – היא עושה מארבים לצעירים שיוצאים מהפאבים ומודדת את רמת השכרות שלהם. באחד המארבים האחרונים שעשו בכוח גדול של משטרה, לשמחתי מבין הנהגים נתפסו רק 2.4% מהם היה בדמם אחוז אלכוהול גבוה מהמותר. זאת אומרת, החבר'ה בכל זאת אחראיים, וכנראה רבים מהצעירים ששותים לא נוהגים, ונוהג מישהו שלא שתה. זה דבר שאני אומר לשבחם, כי האחוזים בעולם הם בשמים. 
       
       הדבר הכי חשוב, לדעתי - בשבוע הבא אני אביא לכנסת הצעת חוק חדשה של משרד התחבורה, לקריאה ראשונה, על חילוט כלי רכב של נהגים עבריינים. אחת הנקודות שעליהן יחלטו כלי רכב, למשל, היא נהיגה עם רמת אלכוהול גבוהה מהמותר בדם. אז ייקחו לו את הרכב ל-60 יום, יעמידו אותו במגרש והוא יצטרך לשלם על אחסון הרכב בשביל להוציא אותו משם אחרי 60 יום. עד אז הוא מנוטרל מהרכב. זה אפקטיבי בעיני, ויכול להביא להרתעה מאוד משמעותית. צעירים שידעו שייקחו להם את האוטו, לא את הרשיון - זה מרתיע פי כמה יותר. 
       
       בקליפורניה החוק הזה הוריד את מספר התאונות ב-50%. בשבוע הבא החוק הזה יבוא, בעזרת השם, לכנסת בכחול, נוכל להביא אותו לקריאה ראשונה ולתת לכך "פוש" אחרון ורציני מאוד כלפי נהגים שעברו עבירות חמורות מאוד. 
       
       ממאגר הנתונים מתקבלת תמונה, היכן על רשת הדרכים הארצית והעירונית יש ריכוזי תאונות או הרוגים בשיעורים גבוהים במיוחד. ניתוח הנתונים והעמקת חקר הסיבות לתאונות וכל נקודת כשל מהווים בסיס לתכנון השיפורים הנדרשים בנקודות אלה. 
       
       הנתונים משמשים בסיס למחקר ולהשוואה בין-לאומית לגבי מצב הבטיחות בישראל. ההשוואות מתבצעות על-פי מדדי בטיחות מקובלים בעולם, כגון מספר ההרוגים למיליון תושבים, הרוגים למיליארד ק"מ נסיעה, הרוגים ל-100,000 כלי רכב. ההשוואה היא למדינות בעלות תוצר לאומי לנפש או רמת מינוע הדומים לאלה שבישראל  וכן  למדינות מערביות מתקדמות. 
       
       אגב, חברת הכנסת בלומנטל, אני מקיים אחת לשבוע, כל יום חמישי בצהריים, ישיבה של פורום בטיחות אצלי במשרד התחבורה. נמצאים בו אנשי משטרת התנועה, אנשי מחקר בתחום, אנשי מע"צ, אנשים שאחראים לאחזקת הכבישים בארץ, אנשי משרד החינוך, אנשי הסברה - כל האנשים הרלוונטים לנושאי בטיחות. 
       
       אחת לשבוע אנחנו יושבים, אני מקבל דיווח משבוע לשבוע, מה היה בתאונות הדרכים, מה קרה באותו שבוע, על-פי מדדים שונים, בהשוואה לשבוע קודם, לשבוע שהיה אשתקד, חודש קודם, מתחילת השנה ועד לאותו שבוע. אנחנו מנתחים כמה תאונות בכל שבוע, לפי תאונות קונקרטיות שקרו באותו שבוע, מנתחים את התאונה, בא חוקר תנועה שמסביר בדיוק, מביא צילומים, מביא הדמיות שמסבירות מה קרה בתאונה, איפה התקלה, אם היתה בעיה של תשתית או בעיה של נהג. אנחנו רואים את הנתונים הלכה למעשה ודנים בנושאים שונים שמקדמים את הבטיחות. 
       
       הפעילות שאני עושה בתחום תאונות הדרכים - כבר הודעתי על זה פומבית, אני אחזור על זה גם פה - מיניתי את יעקב שיינין לעמוד בראש ועדה ציבורית שאמורה לגבש תוכנית לאומית למלחמה בתאונות הדרכים, שאותה אני מתכוון להביא לממשלה בתוך חצי שנה. בתוכנית הלאומית אני רוצה שיונח על שולחן הממשלה דוח שיסכם מה הממשלה צריכה לעשות בתחום התשתיות, בתחום הבטיחות, כמה תקציב צריך לתת בטווח הקצר, בטווח הארוך, המשמעות של הטיפול למלחמה בתאונות הדרכים, תוך דרישה מהממשלה להקצות לזה את המשאבים הדרושים, את האמצעים הדרושים, את תשומת הלב, את הזמן הדרוש. אני מתכוון גם לנקוב במספרים קונקרטיים של הורדה במספר תאונות הדרכים באחוזים כל שנה, כדי להגיע ליעד מסודר, שאפשר למדוד אותו כל שנה ולבדוק אם אנחנו עומדים בו או לא עומדים בו. 
       
       כאשר התוכנית תוגש לממשלה, אני אדווח עליה לכנסת, אני אדרוש את תמיכת הכנסת ואת תמיכת הממשלה לקראת דיוני התקציב בשנה הבאה. אני מקווה שעד אז תהיה פריצת דרך, והממשלה תציב את הנושא במקום גבוה בסולם העדיפויות שלה. לא יכול להיות שנמשיך לחיות עם מצב שמדי שנה נהרגים כ-500 איש ונפצעים אלפי אנשים. כל מקרה כזה מביא הרס של משפחה שלמה. זו לא מכת טבע, זה לא גורל, זה במידה רבה מחדל בהרבה תחומים - מחדל של הנהג, מחדל של חינוך, מחדל של הסברה, מחדל של תשתיות. את אלה אנחנו צריכים לתקן. 
       
       נושא תאונות הדרכים עומד אצלי בראש סולם העדיפויות, בראש תשומת הלב שלי כשר התחבורה. אני חושב שהעניין הזה מחייב טיפול יסודי, ללא פשרות. הודעתי על צעדים אחדים שאני עושה כבר השנה. למשל, הכפלה לפחות של מספר ניידות התנועה שיעמדו על הכבישים, כי אני מאמין באכיפה. אם אין אכיפה רצינית, אנשים מצפצפים על החוק. בשנה הבאה נציב מצלמות אלקטרוניות, כ-300 מצלמות דיגיטליות, שיעשו אכיפה 24 שעות ביממה. אדם שעובר עבירה במקום מסוכן, למחרת הוא יקבל הביתה תמונה עם העבירה שלו וקנס בהתאם.  כאשר אנשים ידעו שיש מצלמה המצלמת במקומות מסוכנים, למשל רמזורים אדומים, אני מבטיח לך שאף אחד לא יחצה צומת ברמזור אדום. כשיודעים שאין צילום ואין פיקוח ואין אכיפה, לפעמים חותכים ולפעמים גם נהרגים. 
       
       אני מאמין שהעניין הזה, אפילו שהוא לא נעים, אולי ייצור הרתעה מאוד קיצונית. אני מאמין בה, כי אני חושב שמול הגזר צריך לעמוד מקל. זו הצלת נפשות ממש, כי לא מדובר רק בנפשות של הנהגים העבריינים, אלא בנפשות של אנשים תמימים, שנוסעים לתומם, ולעתים מי שעושה את התאונה דווקא פוגע במישהו אחר שנוסע כחוק. 
       
היו"ר יולי-יואל אדלשטיין:
       
       שאלה נוספת לחברת הכנסת בלומנטל, בבקשה. 
       
נעמי בלומנטל (הליכוד):
       
       מכיוון שנשארנו כאן, נדמה לי שאדוני היושב-ראש ציין את זה, כבוד שר התחבורה, אנוכי, חברת הכנסת, אדוני כיושב-ראש, אני רוצה גם לציין את עובדי הכנסת שנשארו אתנו בשעה יחסית מאוחרת, את סגנית מזכיר הכנסת, הגברת ירדנה מלר, הפרוטוקוליסטיות, שאר הסדרנים, אני רוצה להודות לכם על הפעילות המסורה בשעה כזאת. אני רוצה גם לציין את העוזר שלי - לפעמים אנחנו מקבלים פניות ציבור, והעוזרים שלנו מתרגמים את פניות הציבור לשאילתות כאשר אנחנו כמובן חותמים, רואים, מאשרים וכו'. 
       
       אני שמחה על התשובה המפורטת שנתת, אדוני שר התחבורה. אני מאוד מקווה שהנושא של תשתיות הכבישים ישופר. רכבות שנכנסו בצורה משמעותית יותר למערכת - זה בוודאי יסייע. 
       
       יש הרבה מאוד דברים שקשורים לחינוך לנהיגה. אני אתן דוגמה - אני כמעט תמיד רואה שהנתיב הימני בכביש ריק לחלוטין, בשעה שאלף-בית של נהיגה זה לנסוע בנתיב הימני. כך שיש דברים מאוד בסיסיים - - - 
       
שר התחבורה מאיר שטרית:
       
       כשאני רוצה לנסוע מהר, אני נוסע בנתיב הימני. 
       
נעמי בלומנטל (הליכוד):
       
       אני אותו דבר. אני גם בטוחה שאנחנו נפגשים בנתיב הימני. ולעניין המהירות, רציתי להעיר את תשומת לבו של השר. כידוע לי, גם השר אוהב לנהוג מהר. 
       
שר התחבורה מאיר שטרית:
       
       לא.
       
נעמי בלומנטל (הליכוד):
       
       כבר לא? 
       
היו"ר יולי-יואל אדלשטיין:
       
       חס ושלום. 
       
שר התחבורה מאיר שטרית:
       
        קודם כול, אני לא נוהג בכלל, כבר כמה שנים לא נותנים לי לנהוג, אפילו אם אני רוצה. לא נותנים לי לנהוג.
        
נעמי בלומנטל (הליכוד):
       
       ידוע לי על משהו, נרמז לי, או ציפור קטנה לחשה לי. 
       
שר התחבורה מאיר שטרית:
       
       נכון, פעם נהגתי מהר. 
       
נעמי בלומנטל (הליכוד):
       
       אני לא חושבת שהגורם מספר אחת לתאונות הדרכים, גם לא מספר שתיים, הוא המהירות. לפיכך, הייתי שמה את הדגש היכן שבאמת צריך לשים אותו, ולא סתם לומר: או.קיי., נוריד את המהירות, כי זה לא יעזור בשום דבר. או, לחלופין, כל מיני תירוצים אחרים ומסקנות אחרות, שלא בהכרח הם אלה שיפתרו את הבעיה.  
       
       סליחה שהארכתי מעט, גודל השאלה הנוספת כגודל התשובה הארוכה שהיתה קודם לכן. תודה רבה. 
       
שר התחבורה מאיר שטרית:
       
       קודם כול, אני מסכים עם חברת הכנסת נעמי בלומנטל, כל המחקרים גם מראים את זה, המהירות איננה הגורם לתאונות, היא בין הגורמים המזעריים לתאונות. 
       
היו"ר יולי-יואל אדלשטיין:
       
       בתנאי שהיא מותאמת לתנאי הכביש. 
       
שר התחבורה מאיר שטרית:
       
       כן, בוודאי. אבל מצד שני, הבעיה עם המהירות היא לא שהיא הגורם לתאונות, היא באמת הגורם המזערי ביותר לתאונות, אלא שתאונה במהירות גבוהה היא תמיד קטלנית לעומת תאונה במהירות נמוכה יותר. כאשר אדם עושה תאונה במהירות גבוהה, הוא מתנגש חזיתית עם מישהו, הוא לא צריך להיפצע בשביל למות. עצם העצירה של הגוף שלו יוצרת מצב - קראתי מחקר על זה, כשאדם נעצר במהירות גבוהה, למשל בהתנגשות חזיתית, עצם העצירה גורמת לכך שהמוח נלחץ על הגולגולת ואדם מת רק מהלחץ הזה, הוא כבר לא צריך להיפצע. מובן שאז אדם נוטל את חייו בידו אם הוא נוסע מהר, מעל המהירות המותרת, במהירות גבוהה מאוד. 
       
       אז כמו שאת אומרת, המהירות איננה הגורם. שנית, ברור  שככל שהתשתית  סלחנית יותר, כשאדם עושה טעות בנהיגה, הוא לא חייב להיהרג. אני אתן דוגמה. למשל, בכביש שיש בו ארבעה מסלולים ויש גדר הפרדה של בטון באמצע הכביש, הסיכוי לתאונה חזיתית הוא כמעט אפס, כי מכונית לא יכולה לעבור לצד השני של הכביש בגלל גדר הבטיחות. זה קורה במקום שאין גדר בכביש. אז שם, עיקר התאונות יכולות להיות, או שמישהו מתהפך לתעלה, או תאונות מאחור, שבדרך כלל מספר ההרוגים בהן קטן ביותר או אפסי. רק בתאונה חזיתית, ההתנגשות מכפילה, כוח התקיפה הרבה יותר גדול. 
       
       ככל שהתשתית תתפתח יותר ויהיו לנו אמצעים לבנות תשתית בטוחה יותר, יותר סלחנית, מספר ההרוגים בתאונות ירד. המטרות שלנו הן: א. להפחית את התאונות; ב. לגרום לכך שאם יש תאונה, שלא יהיו בה בהכרח הרוגים. נדמה לי ששילמנו די. אנחנו מדינה קטנטונת, שנהרגים בה הרבה מאוד אנשים בפח"ע, במלחמות, אנחנו לא זקוקים להרוגים נוספים בתאונות הדרכים. 
       
       לצערי הרב, אדוני היושב-ראש, עד היום, מאז קום המדינה, נהרגו בתאונות דרכים יותר אנשים מאשר בכל מלחמות ישראל ובפעילות חבלנית. יותר הרוגים בתאונות הדרכים. זה מצב שמחייב שינוי. אני מתכוון לעשות כל מה שאוכל כדי לגרום לשינוי הזה. 
       
היו"ר יולי-יואל אדלשטיין:
       
       אנחנו בוודאי מאחלים לך בהצלחה - בשם כל הכנסת - במשימה הזאת, כמו בשאר המשימות. אנחנו רק נסיים את המלאכה שלנו לפרוטוקול. 
       
2170. ידיעה על סימון מיוחד לאוטובוסים של חברת "דן" בבני-ברק
       
חבר הכנסת יוסף פריצקי שאל את שר התחבורה
       ביום י"ט בחשוון התשס"ה (3 בנובמבר 2004):
       
       לאחרונה פורסם, כי חברת "דן" מסמנת בסימון מיוחד את האוטובוסים שלה הנכנסים לבני-ברק כך שלא יישאו מודעות העלולות לפגוע ברגשות הציבור החרדי.
       
       רצוני לשאול:
       
       1. האם ידוע למשרדך על הסדר זה?
       
       2. אם כן – האם משרדך מאשר את קיומו, או שמא יפעל לביטולו של הסדר זה?
       
       3. מי בחברת "דן" קובע אילו מודעות פוגעות ברגשי הציבור החרדי ואילו לא פוגעות ברגשותיו?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1.  למשרדי לא ידוע על הסדר בעניין סימון מיוחד של אוטובוסים של "דן" הנכנסים לבני-ברק.
       
       2. משרד התחבורה אינו נוהג להתערב בשיקולי הפרסום של חברת "דן" או של חברות אחרות. המודעות נתונות לשיקולן של החברות המפרסמות וחברת "דן", כנהוג וכמקובל בכללי שוק זה.  
 
 
2194. טקס הפתיחה של טרמינל-3 בנתב"ג
       
חבר הכנסת אופיר פינס-פז שאל את שר התחבורה
       ביום כ"ו בחשוון התשס"ה (10 בנובמבר 2004):
       
       פורסם ב"הארץ" ב-31 באוקטובר 2004, כי טקס הפתיחה של הטרמינל החדש בנתב"ג   עלה 11 מיליון ש"ח.
       
       רצוני לשאול:
       
       1. האם הידיעה נכונה?
       
       2. מה היו סעיפי ההוצאה?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. טרמינל-3 בנתב"ג הוא אחד ממתקני התשתית האסטרטגיים הגדולים והמורכבים שהוקמו עד כה במדינת ישראל. כיאה וכמתבקש, בעת פתיחתו לפעילות של מתקן תשתית כה חשוב ברמה הלאומית, נערך טקס חנוכתו בהשתתפות נשיא המדינה, ראש הממשלה, נשיא בית-המשפט העליון, שרי ממשלה, חברי כנסת, ראשי העדות, הסגל הדיפלומטי ומכובדים רבים נוספים. עלות הטקס, בניגוד לנתון שהוצג בעיתון "הארץ", עמדה על כ-1.6 מיליון ש"ח בלבד, לא כולל עלות אבטחת ראש הממשלה. עלות זו סבירה ביותר בהתחשב בעלות הפרויקט בכללו ובמעמד האירוע כנקודת ציון חשובה בחיי המדינה.
       
       2. עלות הטקס כללה, כמקובל באירועים דומים, עשרות רבות של מרכיבים, ובהם: במה, אבזרי במה, צילומים, סדרנים, נגנים, זמרים, כיבוד, תאורה, כיסאות, הנחיה, הזמנות וכיוצא בזה. הסרטים אשר הופקו לטובת האירוע ישמשו בעתיד את רשות שדות התעופה במסגרת פעולות ההסברה, והם מהווים חלק בלתי נפרד מתוכנית העבודה השוטפת של הרשות.
       
2218. הסדר עם תושבי הערים הנושקות לנתב"ג-2000
       
חבר הכנסת אמנון כהן שאל את שר התחבורה
       ביום ד' בכסליו התשס"ה (17 בנובמבר 2004):
       
       פורסם כי כ-5,000 בתי-אב באור-יהודה וביישובים נוספים טרם הגיעו להסדר בנושא הנזקים שנגרמו להם כתוצאה מפתיחת הטרמינל החדש בנתב"ג-2000.
       
       רצוני לשאול:
       
       1. מה נעשה לצמצום מפגעים סביבתיים עם הפעלת נתב"ג-2000?
       
       2. האם נבדקו טענותיהם של תושבי האזור? 
       
       3. מתי יושג הסדר עמם?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. רשות שדות התעופה מפעילה מערך של מיגון אקוסטי למוסדות חינוך ולבתי תושבים המעוניינים לפי קריטריונים שנקבעו. פעולות אלה מבוצעות על-פי הוראות התמ"א. 
       
       2. נושא תביעות תושבים לפי חוק התכנון והבנייה נדון בפני וועדות ערר במחוז תל-אביב והמרכז. הדיון בפני הוועדות הינו הליך משפטי, ולפיכך יש להמתין לסיום ההליכים המשפטיים. מטרת הליכים אלה לקבוע אם אישורה של תוכנית המיתאר יש בו כדי לפגוע במקרקעין כאמור בסעיף 197 לחוק התכנון והבנייה, התשכ"ה-1965. 
       
       עמדת רשות שדות התעופה היא, כי עצם פתיחת טרמינל-3 - פרויקט נתב"ג-2000 - לפעילות, אין בה משום שינוי ו/או הגדלת "המפגע" הסביבתי שלגביו טוענים תושבי הסביבה. ההיפך מכך הוא הנכון, רשות שדות התעופה פועלת במשך שנים רבות לצמצום תנועת המטוסים הגורמים רעש, ו/או שעות הפעילות של מטוסים אלה, ומספרם הולך וקטן. 
       
       3. אשר להסדר עם התובעים המתגוררים באור-יהודה, עד כה הדחיות בסיום הדיונים בפני ועדות הערר נובעות מדרישות התובעים להביא עדים נוספים. הבאת עדים אלה מטעם התובעים מאריכה את תקופת הדיונים. לפיכך, לא ניתן במועד זה להצהיר על מועד מדויק לסיום התביעות.
 
 
היו"ר יולי-יואל אדלשטיין:
       
       אני מאוד מודה לשר התחבורה על תשובותיו, וגם לפני זה בתפקידו כשר המקשר, ולחברת הכנסת בלומנטל על כך שהקפידה להישאר לכל השאילתות שלה.
       
       חברי הכנסת, תם סדר-היום. ישיבת הכנסת הבאה תתקיים מחר, יום שלישי, י"ז בכסליו תשס"ה, 30 בנובמבר 2004, בשעה 16:00. ישיבה זו נעולה. 


הישיבה ננעלה בשעה 22:41.

     
עמוד 240 מתוך 240

