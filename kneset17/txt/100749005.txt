    תוכן העניינים
מסמכים שהונחו על שולחן הכנסת	7
מזכיר הכנסת אריה האן:	7
שאילתות בעל-פה	8
286 יחידות החילוץ ההתנדבותיות	8
יגאל יאסינוב (שינוי):	8
סגן שר הביטחון זאב בוים:	8
יגאל יאסינוב (שינוי):	9
דניאל בנלולו (הליכוד):	10
מוחמד ברכה (חד"ש-תע"ל):	10
יצחק לוי (ציונות לאומית דתית מתחדשת):	14
285. מינוי מתאם פעולות ההתנתקות	14
יצחק לוי (ציונות לאומית דתית מתחדשת):	14
שר התחבורה מאיר שטרית:	15
יצחק לוי (ציונות לאומית דתית מתחדשת):	15
עבד-אלמאלכ דהאמשה (רע"ם):	16
בנימין אלון (האיחוד הלאומי - ישראל ביתנו):	17
שר התחבורה מאיר שטרית:	18
אבשלום וילן (יחד):	23
שר התחבורה מאיר שטרית:	23
ישיבה מיוחדת לזכרו של חבר הכנסת  והשר לשעבר אבנר חי שאקי, זיכרונו לברכה	24
שר התעשייה, המסחר והתעסוקה אהוד אולמרט:	25
זבולון אורלב (מפד"ל):	27
משה גפני (דגל התורה):	29
יצחק לוי (ציונות לאומית דתית מתחדשת):	30
המשנה לראש הממשלה שמעון פרס:	32
שאילתות בעל-פה	34
287. בקשת סיוע כספי מארצות-הברית במימון תוכנית ההתנתקות	34
בנימין אלון (האיחוד הלאומי - ישראל ביתנו):	34
שר התחבורה מאיר שטרית:	35
בנימין אלון (האיחוד הלאומי - ישראל ביתנו):	35
רן כהן (יחד):	36
שר התחבורה מאיר שטרית:	37
288. שכונת נופי-אדומים, 1E, במעלה-אדומים	40
עוזי לנדאו (הליכוד):	40
שר התחבורה מאיר שטרית:	40
עוזי לנדאו (הליכוד):	41
אבשלום וילן (יחד):	42
מאיר פרוש (אגודת ישראל - יהדות התורה והשבת):	42
מסמכים שהונחו על שולחן הכנסת	48
מזכיר הכנסת אריה האן:	48
הצעת חוק נתיבים מהירים לרכב ציבורי (נתיבי אגרה)  (הוראת שעה) (תיקון), התשס"ה-2005	48
שר התחבורה מאיר שטרית:	49
הצעת חוק חסינות חברי הכנסת, זכויותיהם וחובותיהם (תיקון מס' 35)  (ביטול הסייג לאיסור כהונה כנבחר בגוף ציבורי), התשס"ה-2005	52
עמיר פרץ (העבודה - מימד - עם אחד):	52
גדעון סער (הליכוד):	56
הצעת חוק הסדרים במשק המדינה (תיקוני חקיקה להשגת יעדי התקציב)  (תיקון - התחשבות בקצבה בעת מתן הנחה בארנונה), התשס"ה-2005	63
משולם נהרי (ש"ס):	64
דברי ברכה של יושב-ראש הכנסת לנשיא האיגוד  הבין-פרלמנטרי (IPU), סרז'יו פאאש ורדוגו	65
היו"ר ראובן ריבלין:	65
הצעת חוק הטבות ליישובי קו העימות (תיקוני חקיקה), התשס"ד-2004	66
צבי הנדל (האיחוד הלאומי - ישראל ביתנו):	66
הצעת חוק נכי רדיפות הנאצים (תיקוני חקיקה - הגדרת נכה), התשס"ה-2005	73
חיים אורון (יחד):	73
הצעת חוק כביש אגרה (כביש ארצי לישראל)   (תיקון - קביעת סכומי האגרה ודרכי גבייתה), התשס"ד-2003	75
שר האוצר בנימין נתניהו:	76
רומן ברונפמן (יחד):	76
שר האוצר בנימין נתניהו:	77
אחמד טיבי (חד"ש-תע"ל):	77
הצעת חוק קרן לשיקום מאגרי מים וקרקעות, התשס"ה-2005	79
השר לאיכות הסביבה שלום שמחון:	79
הצעת חוק האזרחות (תיקון - הבעת תמיכה בשלטון הנאצי), התשס"ה-2005	81
אליעזר זנדברג (שינוי):	81
הצעת חוק משפחות חיילים שנספו במערכה (תגמולים ושיקום) (תיקון - תשלום  מענק חד-פעמי לאלמנות מילואים של כלל צה"ל - תיקון אפליה), התשס"ה-2005	82
אהוד יתום (הליכוד):	83
הצעת חוק תשלום קצבאות לחיילי מילואים ולבני-משפחותיהם  (תיקון – השבת מענק), התשס"ה-2005	84
דני יתום (העבודה - מימד - עם אחד):	85
שרת המשפטים ציפי לבני:	86
הצעת חוק התרבות והאמנות (תיקון - ייצוג הולם  לאוכלוסייה הערבית במועצה), התשס"ה-2005	86
ג'מאל זחאלקה (בל"ד):	87
סגן שרת החינוך, התרבות והספורט מגלי והבה:	88
סגן שרת החינוך, התרבות והספורט מגלי והבה:	89
ג'מאל זחאלקה (בל"ד):	90
מסמכים שהונחו על שולחן הכנסת	91
סגן מזכיר הכנסת דוד לב:	91
הצעת חוק זכויות התלמיד (תיקון - הגנה מפני  אלימות וחובת דיווח), התשס"ה-2005	92
גילה פינקלשטיין (מפד"ל):	92
סגן שרת החינוך, התרבות והספורט מגלי והבה:	93
הצעת חוק הפיקוח על מסגרות חינוכיות לפעוטות, התשס"ה-2005	94
רן כהן (יחד):	94
הצעת חוק ניסויים רפואיים בבני-אדם, התשס"ה-2005	98
שר הבריאות דני נוה:	98
הצעת חוק הירושה (תיקון - יורש שאינו על-פי דין), התשס"ה-2005	100
שרת המשפטים ציפי לבני:	100
יוסף פריצקי (צל"ש - ציונות, ליברליות ושוויון):	100
הצעת חוק לתיקון פקודת זכות יוצרים, התשס"ד-2004	102
רוני בריזון (שינוי):	102
הצעת חוק איסור מימון טרור (תיקון), התשס"ה-2005	103
מיכאל איתן (הליכוד):	103
הצעת חוק העונשין (תיקון - איסור תעמולה, פעילות והתארגנות  אנטישמית והזדהות עם תנועות, אישים וסמלים אנטישמיים), התשס"ה-2005	105
גילה פינקלשטיין (מפד"ל):	105
שרת המשפטים ציפי לבני:	107
הצעת חוק שירות לאומי (תיקון - הסדרת שירות לאומי  למתנדבים מחו"ל זכאי עלייה), התשס"ה-2005	108
מיכאל איתן (הליכוד):	108
סגן שר הרווחה אברהם רביץ:	109
חיים אורון (יחד):	109
מיכאל איתן (הליכוד):	112
הצעת חוק תקופת צינון (תיקוני חקיקה), התשס"ה-2005	113
יובל שטייניץ (הליכוד):	114
סגן שר הביטחון זאב בוים:	114
יוסף פריצקי (צל"ש - ציונות, ליברליות ושוויון):	115
רן כהן (יחד):	116
הצעת חוק דיווח על תרומות מחוץ לישראל (תיקוני חקיקה), התשס"ה-2005	117
אורי אריאל (האיחוד הלאומי - ישראל ביתנו):	117
שר התחבורה מאיר שטרית:	117
עמרם מצנע (העבודה - מימד - עם אחד):	118
הצעת חוק עידוד התנדבות (סיעוד ושיקום ביתי), התשס"ד-2004	120
שאול יהלום (מפד"ל):	120
סגן שר הרווחה אברהם רביץ:	120
סגן שר הרווחה אברהם רביץ:	122
הצעת חוק חיפוש חפצים וחומרים מסוכנים  אצל תלמידים במוסד חינוך, התשס"ה-2005	123
רוני בר-און (הליכוד):	124
שר התחבורה מאיר שטרית:	125
עבד-אלמאלכ דהאמשה (רע"ם):	125
רוני בר-און (הליכוד):	126
הצעת חוק לתיקון פקודת התעבורה (רכב המסיע תלמידים), התשס"ה-2005	127
גלעד ארדן (הליכוד):	127
שר התחבורה מאיר שטרית:	128
גלעד ארדן (הליכוד):	128
שר התחבורה מאיר שטרית:	129
הצעה לסדר-היום	129
כוונת הממשלה להרוס את בתי גוש-קטיף לאחר ההתנתקות	129
יוסף לפיד (שינוי):	130
שר התחבורה מאיר שטרית:	131
נסים זאב (ש"ס):	131
עבד-אלמאלכ דהאמשה (רע"ם):	132
הצעות לסדר-היום	133
ההזנחה בבית-העלמין בהר-הזיתים	133
שלמה בניזרי (ש"ס):	134
יעקב ליצמן (אגודת ישראל - יהדות התורה והשבת):	137
שר התחבורה מאיר שטרית:	139
שר התחבורה מאיר שטרית:	141
עבד-אלמאלכ דהאמשה (רע"ם):	142
רוני בר-און (הליכוד):	142
הצעות לסדר-היום	144
תאונות הרכבת בשבוע שעבר	144
יצחק כהן (ש"ס):	145
רוני בר-און (הליכוד):	147
דני יתום (העבודה - מימד - עם אחד):	149
רן כהן (יחד):	151
ואסל טאהא (בל"ד):	153
אברהם בייגה שוחט (העבודה - מימד - עם אחד):	154
הצעות לסדר-היום	156
הפיגועים בלונדון והתגברות הטרור בעולם	156
יוסף פריצקי (צל"ש - ציונות, ליברליות ושוויון):	156
יאיר פרץ (ש"ס):	158
עסאם מח'ול (חד"ש-תע"ל):	159
אריה אלדד (האיחוד הלאומי - ישראל ביתנו):	160
מל פולישוק-בלוך (שינוי):	161
טלב אלסאנע (רע"ם):	163
ג'מאל זחאלקה (בל"ד):	164
אברהם בייגה שוחט (העבודה - מימד - עם אחד):	165
גילה פינקלשטיין (מפד"ל):	166
אבשלום וילן (יחד):	167
משה גפני (דגל התורה):	169
שר החוץ סילבן שלום:	172
יגאל יאסינוב (שינוי):	177
הצעה לסדר-היום	181
ההשלכות של הפעלת שירותי רפואה פרטיים בבתי-החולים	181
דוד טל (נוי):	181
דוד טל (נוי):	186
הצעה לסדר-היום	187
העלאת מחירי הנפט והיערכות מדינת ישראל	187
יוסף פריצקי (צל"ש - ציונות, ליברליות ושוויון):	187
השר מתן וילנאי:	190
יגאל יאסינוב (שינוי):	192
קולט אביטל (העבודה - מימד - עם אחד):	193
מסמכים שהונחו על שולחן הכנסת	195
סגן מזכיר הכנסת דוד לב:	195
הצעות לסדר-היום	195
יישום חוק טל	195
אורי אריאל (האיחוד הלאומי - ישראל ביתנו):	195
קולט אביטל (העבודה - מימד - עם אחד):	197
סגן שר הביטחון זאב בוים:	198
השר מתן וילנאי:	200
יגאל יאסינוב (שינוי):	201
שאילתות ותשובות	203
1413. הגעת סטודנטים ישראלים לאוניברסיטה האמריקנית בג'נין	203
2101. ירי "קסאמים" אחרי יישום תוכנית ההתנתקות	205
2523. הפגנות מול בתיהם של רבנים צבאיים	208
2548. התחמשות ארגוני הטרור בעזה בטילים נגד מסוקים	208
2611. פינוי חוות האנטנות "פלנורד" בחיפה	211
2919. פינוי חוות האנטנות "פלנורד" בחיפה	211
2823, 2976, 3145, 3160. סכנת קרינה מאנטנות של משרד הביטחון ליד נען	212
2856. בנייה במאחז עמונה	215
2883. גדוד "עלייה" ושילובו בצה"ל	215
2920. המחסום הצבאי בכניסה לכפר ג'בארה	217
2948. אבטחת חסידי ברסלב על-ידי חיילי סדיר ומילואים	218
2949. הכללת היישוב בית-אריה בתוואי גדר הביטחון	218
2950. חייל אנטישמי	219
3002. המשך בנייה במאחזים בלתי-חוקיים	220
הצעות לסדר-היום	221
פגיעה באיכות הסביבה: כלור בבריכות שחייה, זיהום אוויר  בגוש-דן ומים מזוהמים בבריכות שתייה	221
נעמי בלומנטל (הליכוד):	221
אראלה גולן (שינוי):	222
עבד-אלמאלכ דהאמשה (רע"ם):	224
יגאל יאסינוב (שינוי):	225
הצעה לסדר-היום	226
הוראת משרד החינוך שלא להפעיל את מפעל ההזנה במוסדות חינוך חרדיים	226
נסים דהן (ש"ס):	227
סגן שרת החינוך, התרבות והספורט מגלי והבה:	230
יגאל יאסינוב (שינוי):	232
    
       

       									עדכון: 10.8
       
       חוברת ל"ז
       ישיבה ר"ע							
       
       									

הישיבה המאתיים-ושבעים של הכנסת השש-עשרה
יום רביעי, ו' בתמוז התשס"ה (13 ביולי 2005)
ירושלים, הכנסת, שעה 11:00
       

מסמכים שהונחו על שולחן הכנסת
       
היו"ר ראובן ריבלין:
       
       רבותי, סגני השרים ושר הרווחה, היום יום רביעי, ו' בחודש תמוז התשס"ה, 13 ביולי 2005 למניינם. אני מתכבד לפתוח את ישיבת הכנסת. 
       
       רבותי חברי הכנסת, בשעה 11:30 תתקיים ישיבת אזכרה לחברנו השר אבנר שאקי, זיכרונו לברכה. 
       
       הודעה למזכיר הכנסת - בבקשה, אדוני. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו על שולחן הכנסת – 
       
       לקריאה ראשונה, מטעם הממשלה: הצעת חוק העברת סמכויות (השר לענייני דתות) (תיקוני חקיקה), התשס"ה-2005; הצעת חוק לתיקון פקודת הרופאים (מס' 8) (הסדרת העיסוק כפודיאטר מורשה או מנתח), התשס"ה-2005; הצעת חוק חופשה שנתית (תיקון מס' 10), התשס"ה-2005. תודה רבה. 
       
היו"ר ראובן ריבלין:
       
       תודה רבה למזכיר הכנסת הנכבד. 
       
       

שאילתות בעל-פה

היו"ר ראובן ריבלין:

       השאילתא הראשונה בעל-פה היא של חבר הכנסת דניאל בנלולו. הוא אינו נוכח בשעה שמקבלים חברי הכנסת את הזכות להגיש שאילתא בעל-פה. חבל שהוא איננו נמצא. אבל, חבר הכנסת יאסינוב, אשר הגיש שאילתא זהה אבל הפור נפל על חבר הכנסת בנלולו, יקריא את השאילתא שאושרה לחבר הכנסת בנלולו, והיא נמצאת על-ידך שם. ישיב עליה סגן שר הביטחון הנכבד, שתמיד נמצא בזמן. נא להקריא בדיוק את השאילתא כפי שהיא.
       
      286 יחידות החילוץ ההתנדבותיות
       
יגאל יאסינוב (שינוי):
       
       תודה ליושב-ראש. אדוני סגן השר, פורסם כי ראש אגף קהילה ומשמר אזרחי במשטרה הורה לאחרונה להפסיק את פעילות יחידות החילוץ בהתנדבות, משום שהצבא הפסיק לקיים להם את ההכשרות. 
       
       ברצוני לשאול:
       
       1. האם הידיעה נכונה?  
       
       2. אם כן - מדוע הופסקו ההכשרות? 
       
       3. מי ימלא חלל זה ערב יציאתם של ילדי ישראל לחופשת הקיץ ולטיול משפחתי ברחבי הארץ?
       
היו"ר ראובן ריבלין:
       
       אחר כך תהיה לך כמובן גם שאלה נוספת. כבוד סגן השר בוים, סגן שר הביטחון, ישיב. 
       
סגן שר הביטחון זאב בוים:
       
       אדוני היושב-ראש, חברי הכנסת, מדור טג"ח - טיפוס, גלישה וחילוץ - הוא הסמכות האג"מית האחראית להכשרה ולשמירת כשירות יכולות הטג"ח של יחידות צה"ל ומשטרת ישראל, בכל הקשור למעבר מכשולי גובה ועומק לצורכי חילוץ אזרחים וצרכים מבצעיים, בכל תנאי ומיתאר אפשריים - בגשם, בשלג, במים זורמים, בסביבה מצוקית ומדברית וכו'.
       
       יותר מ-60% מפעילות המדור מכוונת למשטרת ישראל. בעבר נבחנה אפשרות לסגירת המדור ולמציאת פתרון חלופי להכשרות בצה"ל. אולם, לאור העובדה כי לא נמצא פתרון לכשירות יחידות המשטרה, הוחלט על שימור המדור וסיוע בחיזוקו, מהלך אשר אפשר הכשרות למשטרת ישראל בהיקף של כ-30 שבועות בשנה. 
       
       אני רוצה לציין שהיחידות של המשטרה הן יחידות התנדבותיות. יש תשע יחידות חילוץ והצלה כאלה של מתנדבים במסגרת משטרת ישראל ושלוש נוספות שהן יחידות חילוץ של צוללנים. 
       
       בתחילת שנת העבודה 2005 העבירה משטרת ישראל התחייבות חשב לכיסוי עלות האימונים וההכשרות החזויים בשנה הקרובה. יודגש, כי התחייבות חשב איננה העברה בפועל של הכסף, ובפועל אכן לא הועבר תקציב למפקדת מז"י, זרוע היבשה שאחראית על הפעלת המדור. וכך באמת, מתחילת השנה לא ניתנו הכשרות ליחידות המתנדבות של המשטרה כתוצאה מהעדר תקציב. 
       
       בתאריך 5 ביולי ניתנה הנחיה מטעם מפקדת מז"י לפעול לכך שמדור טג"ח יחל את פעילותו בהקדם האפשרי, תוך מתן עדיפות להחזרת יחידות החילוץ של האגף לקהילה והמשמר האזרחי במשטרה לכשירות. בתאריך 7 ביולי התקיים דיון בראשות מפקד זרוע היבשה בנושא חידוש האימונים במדור. בדיון נקבע, כי המדור יחל לאמן את יחידות המשטרה החל מיום ראשון, 7 באוגוסט 2005. 
       
       יובהר, כי המדור יחזור לאמן את יחידות החילוץ של המשטרה חרף אי-העברת התקציב כנדרש, אבל כמובן מתוך ציפייה כי התשלום יוסדר בהקדם. 
       
היו"ר ראובן ריבלין:
       
       חבר הכנסת יאסינוב, אני מבקש שהשאילתא תירשם על שמו מהטעם הפשוט שלצערי הרב חבר הכנסת בנלולו הגיע רק כרגע, ואתה כבר שאלת. חבר הכנסת בנלולו, אם לאדוני יש שאלה נוספת, הוא יוכל לקבל שאלה נוספת עכשיו. מה אני יכול לעשות? אנחנו מתחילים ב-11:00, ואדוני הראשון בסדר-היום. בינתיים, חבר הכנסת יאסינוב גם הגיש את אותה שאילתא, רק בחרנו בך. הוא קיבל עכשיו את הזכות המלאה לשאול את השאלה וגם שאל אותה, והשר ענה. עכשיו הוא שואל שאלה נוספת, וגם אתה תוכל לשאול. 
       
יגאל יאסינוב (שינוי):
       
       תודה, אדוני היושב-ראש. אדוני סגן השר, אני רק רוצה להבין. כרגע, עד אוקטובר, מה יהיה המצב, והאם אתם תיתנו אפשרות הכשרה - לפחות זמנית - לאותן יחידות חילוץ, כי החופשה כרגע לא יכולה לחכות? תודה. 
       
היו"ר ראובן ריבלין:
       
       תודה רבה. חבר הכנסת בנלולו, ואחריו - חבר הכנסת ברכה. אדוני ישיב על כל השאלות. 
       
דניאל בנלולו (הליכוד):
       
       אדוני היושב-ראש, תודה רבה. ידידי סגן השר, אני רק אמשיך מדברי חבר הכנסת יאסינוב. הלוא אנחנו יוצאים כרגע לחופשות, ויש גם מטיילים, ויש שתי יחידות שעובדות הכי קשה הן בגולן והן בנגב. אי-אפשר לעצור את ההכשרה שלהן ולהמתין עד אוקטובר. אני חושב שזה לא תקציב כזה גדול, ואני חושב, אולי סגן השר במשרד הביטחון יוכל להתאמץ עוד קצת על מנת להקדים את ההכשרה. תודה.
       
היו"ר ראובן ריבלין:
       
       תודה. חבר הכנסת ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, אדוני סגן השר, רבותי חברי הכנסת, למעשה, השאלה שלי היתה המשך שאלתו של חבר הכנסת בנלולו. דווקא עכשיו בקיץ, כשיש קייטנות והדברים לא מצטמצמים רק לצפון הרחוק ולדרום הרחוק, אלא הקייטנות מסתובבות בכל חלקי הארץ, הכשרת היחידה ההתנדבותית היא לא דבר שאפשר לדחות אותו. זה צריך לקבל החלטה מיידית, כי הדברים יכולים להיות כרוכים בחיי אדם. תודה רבה. 
       
היו"ר ראובן ריבלין:
       
       בהמשך למה שאמרו חברי הכנסת יאסינוב, בנלולו וברכה קודם, אני רק הייתי רוצה לומר כך: כבוד סגן השר שגם ממונה על העניינים האלה, הרי אם חלילה יהיה מצב שבו נצטרך להציל אנשים שנמצאים בסכנה. הרי מי יעשה זאת? יעשה את זה צה"ל, יחידותיו שהן מיומנות ומאומנות. כל מבצע כזה של צה"ל יעלה הרבה יותר כסף מאשר המהלך הרגיל של העניינים שבו אנחנו מקיימים את אותו שירות מתנדבים. בסופו של דבר מבחינה כלכלית, האם משרד הביטחון לא מבין? שיסביר למשרד האוצר את העניין הזה. פשוט להסביר להם שלהפעיל את יחידת החילוץ של צה"ל, איני רוצה לפרט של מי, יעלה בסופו של דבר גם למשלם המסים הרבה יותר. 
       
דניאל בנלולו (הליכוד):

       מדובר בתשע יחידות התנדבותיות, רק הכשרה. 
       
היו"ר ראובן ריבלין:
       
       בסדר גמור. חבר הכנסת בנלולו, היתה לך הזדמנות, יקירי, לפרוס את זה. אנחנו חשבנו בנשיאות שהדבר כל כך חשוב שגם חבר הכנסת יאסינוב וגם אתה תעלו את הנושא. פשוט לחבר הכנסת יאסינוב היו יותר שאילתות ממך, אז אתה זכית. 

דניאל בנלולו (הליכוד):
       
       הייתי בוועדת הכספים, הריצו אותי. 
       
היו"ר ראובן ריבלין:
       
       כשיש מליאה, זה המקום שבו חייב חבר הכנסת להיות. אתה פה משרת את כל הציבור בשאלה חשובה. כבוד סגן השר ישיב עכשיו על כל השאלות. 
       
סגן שר הביטחון זאב בוים:

       אדוני היושב-ראש, חברי הכנסת, השאילתא הזאת באמת חשובה, ונכון מאוד שחברי הכנסת מדגישים את הסוגיה דווקא כאשר אנחנו בפתיחתה של חופשת הקיץ. אני אבדוק אצל מפקד מז"י את האפשרות שהסיכום הזה של התחלת ההכשרות ב-7 באוגוסט, שזה התאריך שנקבע, אני אבחן אפשרות לבדוק אפשרות להקדים אותו ולעשות אותו לאלתר. 
       
       עם זאת, אני רוצה לענות לכל חברי הכנסת דווקא מתוך הדאגה שציינו, שהדאגה הזאת צריכה להיות משותפת - לא רק לצבא. אתם פונים למערכת הביטחון, והיא באמת כתובת אמינה ונכונה. אגב, צודק יושב-ראש הכנסת שאומר: הרי בסופו של דבר יהיה צורך, ולא יהיו היחידות המתנדבות האלה כשירות לבצע, אז יחידות החילוץ של צה"ל יעשו את זה בעלויות הרבה יותר גבוהות. הלוא כל הסידור שלפיו אנחנו נותנים את ההכשרות, נובע מאותה תפיסה שנכון וראוי שיחידות מתנדבים יוכשרו במסגרת המשטרה, שיש להן אימון טוב וכשירות ראויה, והרבה יותר זול להפעיל את זה. הלוא זה כל ההיגיון, לכן שיתוף הפעולה. 
       
        אבל, אני עדיין חוזר ואומר, הבעיה לא מונחת רק לפתחו של צה"ל, והייתי אומר אולי רובה ככולה מונחת לפתחם של גורמים אחרים, ובמיוחד המשטרה, ואולי גם האוצר. מבחינה זאת לדאגה הזאת צריך שיהיו עוד כמה שותפים, ולא רק אנחנו, קרי המערכת וצה"ל, נהיה הכתובת הראשונה, האחרונה והסופית. זה לא נכון. 
       
       לסיכום העניין אני חוזר ואומר, אני אבדוק אפשרות להקדים את לוח הזמנים כדי לתת מענה נכון בפגרת הקיץ שכבר החלה. תודה רבה, אדוני. 
       
היו"ר ראובן ריבלין:
       
       כבוד סגן השר, יש כאן שלוש שאילתות שהוגשו לראש הממשלה ואמור להשיב עליהן שר התחבורה. שלושתן שאלות מאוד מרכזיות. 
       
בנימין אלון (האיחוד הלאומי - ישראל ביתנו):
       
       אולי שר האוצר.
       
היו"ר ראובן ריבלין:
       
       כדי להשיב על שאילתות שהוגשו לראש הממשלה או לממשלה בעילום שם השר, צריך ראש הממשלה להסמיך את השר שיענה את התשובה. אני לא בטוח שהוא היה מסמיך כל שר לכל תשובה. הוא בורר את השרים לפי התשובות שמתאימות. אני לא הייתי רוצה להביך מי משרי הממשלה, לכן אני פונה לסגן שר ולא לשרים בעניין זה, שכן פעמים ודאי יש לשרים מחשבה משלהם, בין שהם נמצאים פה בין שהם נמצאים שם. 
       
סגן שר הביטחון זאב בוים:
       
       חשבתי שיושב-ראש הכנסת מחשיב את סגן שר הביטחון כשר.

היו"ר ראובן ריבלין:
       
       כי אני מדבר על שרים שהיו ראש ממשלה פעם. זאת אומרת, הם יודעים מה רואים מפה ומה רואים משם.
       
שר האוצר בנימין נתניהו:

        אפילו סגני שרים.

היו"ר ראובן ריבלין:
       
       זה נכון. 
       
מוחמד ברכה (חד"ש-תע"ל):

       אתה יכול לוותר על לשון הרבים.
       
סגן שר הביטחון זאב בוים:
       
       אני חשבתי שיושב-ראש הכנסת כדרכו גם עכשיו יחשיב את סגן שר הביטחון כשר. 
       
היו"ר ראובן ריבלין:
       
       בשבילי אתה כולך שר. יש פה: מינוי מתאם פעולות ההתנתקות; בקשת סיוע כספי בארצות-הברית למימון תוכנית ההתנתקות. ייתכן מאוד שעל עניין זה שר האוצר יוכל להשיב במקום ראש הממשלה אם הוא מסכים, אחרת אני, עם כל הכבוד, מכריז על הפסקה - הרי זה הזמן של השאילתות - עד שאני אתחיל בחקיקה. יציע לי אדוני סגן השר. 
       
סגן שר הביטחון זאב בוים:
       
       אני אומר ליושב-ראש הכנסת, אני נוהג, ומשתדל מאוד, ובדרך כלל גם עושה כך, שכאשר נשאלת שאילתא בתחום שאני צריך לענות, אני בוחן אותה, מברר אותה. נעשה סוג של עבודת מטה קטנה כדי להביא את התשובה המדויקת והנכונה. אני חושב שזה לא יהיה מכובד ולא ראוי שאני אשלוף פה, גם אם יש לי ידע כזה או אחר. אני לא ראיתי את השאילתות, ואני לא חושב שזו דרך נכונה. אם האלטרנטיבה היא לעשות הפסקה קצרה, או לתת תשובה לא ראויה, אני הייתי אומר שעדיפה האפשרות הראשונה. 
       
היו"ר ראובן ריבלין:
       
       אני יכול רק לעורר את תאבונך. אחת השאילתות היא מינוי מתאם פעולות ההתנתקות. השנייה היא בקשת סיוע כספית מארצות-הברית למימון תוכנית ההתנתקות.
       
סגן שר הביטחון זאב בוים:
       
       על זה אולי יענה שר האוצר.
       
היו"ר ראובן ריבלין:
       
        השלישית היא, האם יש התחייבות כלפי האמריקנים שלא לבנות את E1, שזו השכונה המחברת בין מעלה-אדומים לבין ירושלים. 
       
סגן שר הביטחון זאב בוים:
       
       השאלה השלישית מאוד מגרה אותי לענות עליה. אבל אני אענה - - -
       

היו"ר ראובן ריבלין:
       
       אני יודע, אתה לא הוסמכת ולכן - - - אני מאוד מודה לסגן השר. הנה השר שטרית הגיע ונפתרה הבעיה. אבל, כמובן, אם השר שטרית ישמח שאדוני יענה על העניין הזה. השאילתא הוגשה על-ידי המבקש לראש הממשלה, וטעמיו עמו. 
       
       כבוד השר שטרית יעלה ויבוא. אני כמעט הייתי צריך עכשיו להכריז על הפסקה. אני מאוד מודה לחבר הכנסת לוי, גם שעזר לי למשוך זמן כי הוא כבר עמד שם, ואם השר לא היה מגיע הוא היה מדבר. 
       
       עכשיו יעלה השר לשעבר יצחק לוי, ושר התחבורה, כשר המתאם מטעם ראש הממשלה והמקשר עם הכנסת, ישיב על שאילתא בעל-פה מס' 285 בנושא מינוי מתאם פעולות ההתנתקות. 
       
       חבר הכנסת לוי, לפני שאדוני מקריא את שאלתו, אני רוצה להודיע לכנסת כולה שמזכיר הממשלה טלפן אלי לפני כמה דקות והודיע לי שראש הממשלה ברגע זה חתם על צו אשר סוגר את שטחי עזה לכל אדם שאינו תושב. אם אדוני אחרי זה ירצה, יוכל להתייחס גם ולשאול את השר, כי אני בטוח שהשר איחר כיוון שהוא בא מצויד גם בידיעות בנושא זה. נא להקריא קודם כול את השאילתא. 
       
יצחק לוי (ציונות לאומית דתית מתחדשת):
       
       תודה רבה. אני אוסיף את זה בשאלה הנוספת.
       
285. מינוי מתאם פעולות ההתנתקות

יצחק לוי (ציונות לאומית דתית מתחדשת):
       
       אדוני השר, השאלה מופנית לראש הממשלה. פורסם כי תת-אלוף במילואים עיבל גלעדי מונה למתאם פעולות ההתנתקות, ובמקביל עומד בראש קרן "פורטלנד" הבריטית, שבבעלותה יוזמות עסקיות ברשות הפלסטינית.
       
       ברצוני לשאול:
       
       1. האם נכון הדבר? 
       
2. אם כן - האם נבדקה אפשרות של ניגוד עניינים? 

       3. האם חתם תת-אלוף גלעדי על הסכם למניעת ניגוד עניינים בכניסתו לתפקיד? אם כן - היכן ניתן לעיין בו? תודה רבה. 
       
שר התחבורה מאיר שטרית:
       
       אדוני היושב-ראש, אני מתכבד לענות על השאילתא של חבר הכנסת יצחק לוי בנושא מינוי מתאם פעולות ההתנתקות. 
       
       1. לא, עיבל גלעדי לא עומד בראש קרן "פורטלנד" הבריטית. מר גלעדי עומד בראש הסניף הישראלי של הקרן. 
       
       2. מר גלעדי איננו עובד מדינה ואינו עתיד להיות מועסק במעמד של עובד מדינה. מר גלעדי קיבל את שכרו כיועץ חיצוני למשרד ראש הממשלה, במסגרת התקשרות המשרד עם יועץ חיצוני במעמד של קבלן. נושא ניגוד העניינים נבדק בכל מקרה של העסקת יועץ חיצוני, וכך גם במקרה של מר גלעדי.  
       
       3. מר גלעדי חתם על הסכם למניעת ניגוד עניינים אשר טעון השלמה שנעשית בימים אלה. הסדרים למניעת ניגוד עניינים מועמדים לעיון הציבור על-פי הנחיות שקבע היועץ המשפטי לממשלה, ואני מניח שברגע שיושלמו בו הפרטים, הוא יעמוד לעיון הציבור באופן שנעשה הדבר ביחס להסדרים אחרים. 
       
היו"ר ראובן ריבלין:

	חבר הכנסת לוי ישאל בבקשה שאלה נוספת. אחריו - חבר הכנסת דהאמשה, ואחריו - חבר הכנסת בני אלון. 
       
יצחק לוי (ציונות לאומית דתית מתחדשת):

 	 כבוד השר, לעניין של ניגוד עניינים אין הבדל אם הוא עומד בראש קרן "פורטלנד" הבריטית או רק בראש הסניף בישראל. יש לו קשר עם הפלסטינים, הוא מקדם עניינים עם הפלסטינים. אני שואל, מדוע לא הסתיימה חתימת ההסכם של ניגוד העניינים לפני שהוא נכנס לתפקידו? אנחנו כולנו זוכרים את פסק-דין גינוסר, שם הדברים היו דומים. דבר ראשון, אני פונה לכבוד השר להפסיק את עבודתו של תת-אלוף גלעדי עד שייחתם הסכם ניגוד העניינים. כלומר, בינתיים יש ניגוד עניינים בעבודתו, וכך צריכה הממשלה לנהוג. 

       דבר נוסף, אם ירשה לי היושב-ראש - - -

היו"ר ראובן ריבלין:
       
       לא, להצטמצם.

יצחק לוי (ציונות לאומית דתית מתחדשת):
       
       אולי רק הערה אחת, לגבי הצו שנחתם היום. 

היו"ר ראובן ריבלין:
       
       זה בהחלט, כן. 

יצחק לוי (ציונות לאומית דתית מתחדשת):
       
       האם אפשר לדעת מדוע הוא נחתם היום, מה קרה? צריך לדעת שהחתימה על הצו היום היא שיבוש החיים לכל תושבי גוש-קטיף. מהיום הם בעצם הופכים להיות מגורשים. 

היו"ר ראובן ריבלין:

	אני רק רוצה לומר לך, שגם מזכיר הממשלה ביקש לומר לי שהדבר נעשה בהתייעצות עם גורמי צה"ל, בגלל החשש שעשרות אלפי אנשים מתכוונים להיכנס לשם. זה ההסבר שאני קיבלתי, השר שטרית ודאי מוכן להוסיף.

יצחק לוי (ציונות לאומית דתית מתחדשת):
       
       עשרות אלפי אנשים מתכוונים להגיע בשבוע הבא, ולא היה צריך להקדים את זה. זה דבר ראשון. דבר שני, צה"ל יכול לעצור את עשרות אלפי האנשים, אבל לא לסגור עד אמצע אוגוסט. מדובר פה בשיבוש החיים באופן מוחלט. לא רק שלוקחים מהאנשים את הבתים, אלא במשך חודש וחצי לוקחים את חייהם הנורמליים, את שגרת החיים. אני פונה לאדוני השר. אני מוחה על כך, ואני חושב שראש הממשלה צריך להסיר את הצו ולהשאיר את המקום פתוח עד להתנתקות עצמה, אם תהיה, ואני מקווה שלא תהיה. תודה. 
       
היו"ר ראובן ריבלין:
       
       תודה רבה. שאלה נוספת לחבר הכנסת דהאמשה. 

עבד-אלמאלכ דהאמשה (רע"ם):
       
       כבוד היושב-ראש, מכובדי השר, כנסת נכבדה, אני רוצה להתייחס לשאלה הנוספת, לגבי חתימת הצו. שאלתי לכבוד השר היא, למה הצו הזה נחתם רק היום, ולמה לא נחתם לפני שבועיים לפחות, כאשר מתנחלים ועוזריהם ביצעו לינץ' בבחור פלסטיני. אנחנו לא יודעים מה קרה עם המבצעים האלה, אם הם נחקרו, אם הם בחקירה, לאן זה הגיע. היינו רוצים שתאיר את עיני הכנסת, מה קרה עם העניין הזה. תודה רבה. 
       
היו"ר ראובן ריבלין:
       
       רק מה הדבר שייך להתנתקות, חבר הכנסת דהאמשה? על-ידי כך אני מונע ממישהו שרוצה לשאול שאלה בעניין ההתנתקות. לא שהשאלה שלך לא לגיטימית. 
       
עבד-אלמאלכ דהאמשה (רע"ם):
       
       לוי שאל למה זה כל כך מוקדם, אני שואל למה זה כל כך מאוחר. 
       
היו"ר ראובן ריבלין:
       
       לא שהשאלה שלך לא לגיטימית, אבל יכול להיות שמישהו רצה לשאול על ההתנתקות. בבקשה, חבר הכנסת בני אלון. 
       
עבד-אלמאלכ דהאמשה (רע"ם):
       
       גם אני שאלתי על ההתנתקות, למה זה כל כך מאוחר. 
       
היו"ר ראובן ריבלין:
       
       הרי הוא לא מוכן לשאלה שלך. בבקשה, חבר הכנסת אלון. 

בנימין אלון (האיחוד הלאומי - ישראל ביתנו):
       
       אדוני השר, אני שואל שאלה נוספת בעל-פה, ואני מבקש מכבודו להשיב לי בעל-פה ואפילו להסתכל עלי כשישיב. אני שואל אותך, עם יד על הלב, לגבי התשובה שקראת בכתב, שיש קבלנים שהם לא עובדי לשכה: דב וייסגלס הוא קבלן חיצוני, והוא יועץ מדיני; אתה אומר שעכשיו יש קבלן בשם עיבל גלעדי, שהוא לא עובד לשכה, הוא קבלן חיצוני; קראנו על אייל ארד שהוא קבלן, ועכשיו הוא קיבל תפקיד במכרז על ההתנתקות, הוא עובד חיצוני; יש קבלן בשם ליאור חורב, שעכשיו אולי יהיה מטעם צה"ל הדובר לעניין ההתנתקות. אני יכול למנות עוד שישה כאלה, ועוד לא מניתי את כל פורום החווה, וראובן אדלר, וכל המתנדבים בע"מ. האם, עם יד על הלב, נראה לכבודו - - -

היו"ר ראובן ריבלין:
       
       חבר הכנסת, מי שנזכר - אדוני רשאי, זכותו. אני מבקש לא לדבר על אנשים שלא יכולים להתגונן כאן בכנסת. 

בנימין אלון (האיחוד הלאומי - ישראל ביתנו):
       
       שלא נמצאים כאן, נכון. 

היו"ר ראובן ריבלין:
       
       שלא יכולים להתגונן. 

בנימין אלון (האיחוד הלאומי - ישראל ביתנו):
       
       אני שואל: עם יד על הלב, האם נראה לכבודו שהתשובה הזאת, שאין ניגוד עניינים, רק כיוון שהם קבלנים ועדיין לא חותמים אתם, האם זה מינהל תקין, האם יש פה יושר ציבורי, איך זה נראה?
       
היו"ר ראובן ריבלין:
       
       תודה רבה. כבוד השר ישיב על כל השאלות הנוקבות. 
       
שר התחבורה מאיר שטרית:
       
       לשאלה של חבר הכנסת לוי, מדוע לא הסתיימה חתימת ההסכם לפני הכניסה לתפקידו - זה  לא דבר שאינו שכיח. לצערי הרב, בהרבה מאוד מקרים אנשים נכנסים לעבודה בממשלה, גם במשרד ראש הממשלה וגם במקומות אחרים. קורה לעתים שאינם משלימים את כל הפרטים. קורה לא אחת ולא שתיים. 

יצחק לוי (ציונות לאומית דתית מתחדשת):
       
       הנציבות לא מאשרת. היה לי מנכ"ל במשרד שלא אפשרו לו להיכנס עד שלא סיים את ההסכם. 

היו"ר ראובן ריבלין:
       
       תודה רבה, חבר הכנסת לוי. עכשיו השר משיב. אין פה דו-שיח. 
       
שר התחבורה מאיר שטרית:
       
       אני יכול לתת לך שורה של דוגמאות של אנשים שנכנסו לעבוד בממשלה ולא סיימו את החתימה על ההסכם לפני כניסתם לעבודה, תוך התחייבות שלהם לסיים את ההסכם או להפסיק את עבודתם. ובאמת, בסופו של דבר הם  סיימו. לא אחד, לא שניים, לא שלושה – בהרבה משרדים. וכך גם פה. זה לא עומד על קוצו של יו"ד, שמפני שהוא לא גמר פרט כלשהו, אם לא גמר, בגלל זה הוא לא יכול לעבוד. לכן אני מניח שגם הדבר הזה יסתיים, והוא יוכל לעשות את עבודתו. 
       
       לשאלה השנייה, מדוע נחסם היום. אני חושב שהביאו לעניין הזה של חסימה היום האיומים שמושמעים בעיתונות השכם והערב על-ידי מועצת יש"ע, לגרום לכך שעשרות אלפי אנשים יזרמו לגוש. אני מניח שזה היה בין השיקולים כדי למנוע מצב שצה"ל יצטרך להתעסק מעכשיו בפינוים של אלפי אנשים שבכלל לא גרים שם. ראש הממשלה הפעיל את שיקול הדעת שלו, עם אנשי הביטחון, עם שר הביטחון, עם השר לביטחון פנים, על-פי החוק. הוא החליט שהיום הזמן הנכון להוציא צו. 
       
       זה לא משבש במאומה את החיים של תושבי האזור. הצו קובע שיוכלו להיכנס לתחום עזה רק תושבי האזור. אנשים חיצוניים לא יוכלו להיכנס. מותר להם לצאת ולהיכנס כראות עיניהם, אף אחד לא חוסם להם את הדרך להיכנס או לצאת לכל מקום שהם רוצים. ברור שלאחרים אסור להיכנס, זו המשמעות של הצו. 

זבולון אורלב (מפד"ל):
       
       הסבתא שגרה מחוץ לגוש-קטיף לא תוכל לבקר חודש ימים. 

שר התחבורה מאיר שטרית:
       
       נכון, חודש. נכון. 

זבולון אורלב (מפד"ל):
       
       חודש ימים. 

שר התחבורה מאיר שטרית:
       
       אמת, אז מה? ילכו לבקר את הסבתא. 

זבולון אורלב (מפד"ל):
       
       אתה אומר "אז מה"?
       
שר התחבורה מאיר שטרית:
       
       שילכו לבקר את הסבתא, אז מה? 

היו"ר ראובן ריבלין:
       
       שאלתך חשובה ביותר, ותשובתו של השר ברורה ביותר. 

שר התחבורה מאיר שטרית:
       
       זבולון, עם כל הכבוד, גם תשובתי ברורה. אפשר לחשוב שביקרו את הסבתא הזאת כל יומיים. תפסיקו עם המשחקים האלה, עם ההצעות לדברים הקיצוניים ביותר. אפשר לחשוב שביקרו אותה כל יומיים. 

אבשלום וילן (יחד):
       
       כבוד השר, כבוד השר, תיאמו אתו על הצעת חוק לגיטימית שלו ש-100,000 ייכנסו, למה אתה מגלגל עיניים?

שר התחבורה מאיר שטרית:
       
       למה אתה עוזר לי? 

היו"ר ראובן ריבלין:
       
       חבר הכנסת וילן, אני לא שמעתי על הפרוצדורה שאתה עונה במקום השר. אלא אם כן אתה מסכים, אני אשאל את רשות ראש הממשלה. 

שר התחבורה מאיר שטרית:
       
       אני לא מסכים. 

אבשלום וילן (יחד):
       
       זאת זכות הזעקה. 
       
זבולון אורלב (מפד"ל):
       
       השר עונה במקומו במקרה הזה. 
       
היו"ר ראובן ריבלין:
       
       זו כבר פרשנות שהיא איננה מרחיקת לכת, אבל היא פרשנות. 

שר התחבורה מאיר שטרית:
       
       אורלב, עם כל הכבוד, אף אחד לא עונה במקומי. אני עונה בשמי. 

היו"ר ראובן ריבלין:
       
       אגב, חבר הכנסת זבולון אורלב, הוא היחיד שמעולם לא הוליך שולל איש ממצביעיו, אפילו. 

זבולון אורלב (מפד"ל):
       
       אין כאן עניינים אישיים, אני מכבד את השר. 

היו"ר ראובן ריבלין:
       
       חבר הכנסת שטרית אמר את דבריו כבר בתקופות קודמות. 

שר התחבורה מאיר שטרית:
       
       לפני 20 שנה. 

היו"ר ראובן ריבלין:
       
       אני מאשר. 

שר התחבורה מאיר שטרית:
       
       אם היו שומעים לי, לא היו צריכים לפנות אף אחד. אני התנגדתי לישיבה בעזה בכלל, אמרתי את זה לפני 20 שנה, לא היום. 

היו"ר ראובן ריבלין:
       
       כל כך אוהבים אותו בליכוד, שמה שהוא לא יאמר, אוהבים אותו. 

שר התחבורה מאיר שטרית:
       
       ידידי חבר הכנסת אורלב, לכן אני אומר לך: מה שהביא לעניין הזה, זה באמת מסכת האיומים שהיתה בתקשורת, שיזרימו לשם עשרות אלפי אנשים, שילכו לגוש. מחר, חלילה וחס, ייווצר מאבק נוסף, מיותר, עם כוחות הביטחון ועם הצבא, במקום לעסוק בעניינים הרבה יותר בוערים. בגלל זה החליטו היום על החסימה עד לפינוי. תסכים אתי שלא הגיוני לגרום שיותר אנשים ייכנסו כדי להחריף את המאבק, זה לא עוזר לאף אחד. זה יוצר קרע מיותר בעם. 
       
       ההחלטה נפלה, ולשמחתי גם חלק גדול מהמתיישבים מתחיל להבין שאין ברירה, והם מתחילים להגיש בקשות לפיצויים ולחתום על הסכמים מול המינהלת. אני תקווה שעד שנגיע ליום הפינוי, רוב המתיישבים אכן יגיעו להסכם, הדבר ייעשה בהסכמה רחבה, בפחות מחלוקת. זה לא תורם לאף אחד שום דבר. אני בהחלט מבין את הכאב ואת הצער שלהם. אני מסוגל להבין את זה. צר לי שהשלו אותם במשך שנים, ממשלות שונות, לחשוב שאפשר לשבת שם קבע. אני מבין את הכאב שלהם של העקירה. אני מבין את זה, וכואב יחד אתם. אבל זה לא צריך למנוע ממדינת ישראל לעשות מה שנכון בעיניה. 
       
       לשאלה של חבר הכנסת דהאמשה, אני חושב שהסברתי למה נחתם העניין הזה היום. לשאלה שלך, בניגוד לפלסטינים, כאשר דבר כזה קורה מדינת ישראל לא עוברת לסדר-היום. כפי שידוע לך, חוקרים את העניין, מצאו את האנשים שהיו בצילומים, ואני מקווה שהם גם יטופלו בהתאם. מדינת ישראל לא נותנת גיבוי למעשה לינץ' או לכל מעשה אחר, ויהיו העושים אשר יהיו. לצערי, זה בניגוד למצב ברשות הפלסטינית, שאותם עושי מעשה לינץ' בחיילי צה"ל נהיו פתאום גיבורי האומה. לדעתי, זו פשוט בושה וחרפה לפלסטינים, שאנשים כאלה מייצגים אותם. 
       
       לבני אלון, ידידי בני אלון, אתה שאלת אותי על שורה של אנשים שאני לא יודע על כל אחד מהם. אני מאמין לדבריך, כי אתה אומר זאת כעובדה, ואתה אולי לא ממציא את הדברים. אבל ודאי שכשאנשים מעסיקים קבלן, הם יכולים לבחון את האיש שרוצים שיהיה קבלן על-פי תנאי המכרז. אין איסור. 

בנימין אלון (האיחוד הלאומי - ישראל ביתנו):
       
       זה היה במכרז. 

שר התחבורה מאיר שטרית:
       
       אם אתה חושב שמשהו לא בסדר בהעסקת הקבלנים הללו, אני מציע לך להגיש תלונה קונקרטית. אני חושב שהדברים נעשו על-פי הדין, על-פי חוקי המדינה. אם לדעתך נעשה משהו לא בסדר, אתה מוזמן לפעול בעניין. 
       
היו"ר ראובן ריבלין:
       
       תודה. השר ממשיך להיות כאן גם כשר המתאם. יש לי בקשה מהשר באופן מיוחד. בעוד כמה דקות אנחנו מתכוונים לקיים את האזכרה למנוח השר אבנר שאקי זיכרונו לברכה, כאשר תגיע המשפחה. האם אדוני מוכן, כשר התחבורה – קיבלתי עשרות טלפונים מחקלאים ומאנשים בציבור שמוטרדים מאוד ממקרה הרכבת. 
       
שר התחבורה מאיר שטרית:
       
       זו שאילתא בעל-פה של היושב-ראש.
       
היו"ר ראובן ריבלין:
       
       לא, אני מבקש מחבר הכנסת וילן, כנציגם של החקלאים. האם אדוני מסכים, כשר התחבורה, לענות על שאלה מאוד חשובה. בבקשה, חבר הכנסת וילן. אין שאלות נוספות בעניין זה. 

אבשלום וילן (יחד):
       
       אדוני היושב-ראש, אדוני שר התחבורה, בעקבות שני אסונות הרכבת הוצאת הוראה למנהל הרכבת לחסום את כל המעברים החקלאיים. באמצע עונת הבציר, קטיף האפרסקים, איסוף האבטיחים, יש מאות חקלאים שלא יכולים לעבור, לא יכולים לבצור. במקום להגיע להסדר איפה עוברים ואיך עוברים, תצפיתנים וכו', נוצר מצב שטרקטורים עוברים מעל למסילה במקומות שאסור לעבור בהם, וייגרם אסון גדול עוד יותר. אני יודע שמנכ"ל משרד החקלאות אוסף את כל המנכ"לים והם מחפשים פתרון. תגיע למצב שלא יסכנו חיי אדם וגם לא ייפסקו העבודות. 

שר התחבורה מאיר שטרית:
       
       אדוני היושב-ראש, אני מתכבד לענות על השאלה הזאת. לצערי הרב, בעקבות שתי תאונות הרכבת שקרו במעברים חקלאיים באותו אזור פחות או יותר, הוריתי למנהל הרכבת לבדוק אם המעברים האלה סטטוטוריים. התברר שמתוך 17 מעברים חקלאיים שיש במסילות הנוסעים, 13 אינם סטטוטוריים, כלומר הם אינם מאושרים לפי חוק. אני שואל אותך, מה היה קורה אם מחר, חלילה, תהיה תאונה נוספת במעבר כזה, לא סטטוטורי. איך אני יכול להסביר, איך אתה יכול להסביר? אני מבין את חשיבות הבציר, גם תפוחי האדמה, אתה יודע כמה אני ער לענייני החקלאים, כמה פעלתי בדברים יותר מסובכים כדי לעזור לחקלאים, אבל אני לא יכול לקחת את הסיכון שיקרו תאונות נוספות על-ידי נהיגה לא אחראית במעברים הללו, על-ידי כל מיני כלי רכב, שאיש לא נותן להם - - 
       
אילן ליבוביץ (שינוי):
       
       - - -  בצפון, גם שם יש. 

שר התחבורה מאיר שטרית:
       
       סלח לי. בכלל אין להם אישור לעבור שם. לכן, בשלב הראשון חסמו את המעברים. עם זאת, מעבר רבדים נשאר פתוח, ומציבים שם מחסום עד יום שישי זה. 
       
       הוריתי למנהל הרכבת, שהוא ראש ועדת המפגשים, לכנס את ועדת המפגשים, לעבור על כל המחסומים החקלאיים האלה, לראות מה קריטי לחקלאים, לעשות יחד אתם, מייד, את הסידורים הדרושים כדי להבטיח חצייה בטוחה, ולפתוח רק את הנקודות הקריטיות. העבודה הזאת נעשית השבוע. אז כמה ימים יהיה סגור, ואני מקווה שהשבוע העניין ייפתר וימצאו את הנקודות הקריטיות כדי לתת תשובה בכל המעברים. לא חייב להיות לכל אחד מעבר ליד הבית. הוא ייסע עוד כמה קילומטרים ויעבור, אבל יעבור בביטחון.
       
       לכן, ביקשתי מהרכבת, עם מנכ"ל המשרד. הם בודקים את כל שורת המעברים הללו, יחליטו אילו נקודות הן קריטיות, יציבו שם את כל אמצעי הבטיחות הנדרשים ויפתחו את המעברים האלה, כדי שלחקלאים יהיה שירות. 
       
היו"ר ראובן ריבלין:
       
       כבוד השר, לפניך עוד שתי שאילתות בעל-פה, האחת של חבר הכנסת בני אלון, שעניינה בקשת סיוע כספי מארצות-הברית במימון תוכנית ההתנתקות, והשנייה, של חבר הכנסת עוזי לנדאו, בנושא שכונת נופי-אדומים, 1E; מעלה-אדומים ועתיד הגשמתה ובניינה. אלו שתי שאלות חשובות ביותר. אבל עכשיו נפסיק לזמן מה את הדיון בשאילתות, ואדוני יחזור לאחר האזכרה ליקירנו כבוד השר וחבר הכנסת אבנר שאקי, שהיום אנחנו מציינים שלושים להסתלקותו. 


ישיבה מיוחדת לזכרו של חבר הכנסת 
והשר לשעבר אבנר חי שאקי, זיכרונו לברכה

היו"ר ראובן ריבלין:
       
       אדוני ממלא-מקום ראש הממשלה, חברי הממשלה, חברי הכנסת, גברת נחמה שאקי, בניו ובנותיו של אבנר, נכדיו ונכדותיו, תלמידיו ומוקיריו הרבים, בחלוף הימים מאז הלך מאתנו, ניכר חסרונו יותר מתמיד. 
       
       ראש לכול היה פרופסור אבנר שאקי תלמיד חכם, ולא היה לו דומה בבקיאותו בהלכה היהודית ובענייני דת ומדינה. איש תוסס ומתסיס, שידע להתהלך בנועם עם הבריות. הוא היה איש שחיבר בין הניגודים: נצר למשפחת רבנים שהיה לאיש המשפט; נער מן הגליל שהיה לדוקטור באוניברסיטת קיימברידג'; איש שלבו נתון היה לדלת העם, לכל נצרך ונזקק, אך הוא עצמו נטוע היה בלב העולם האקדמי; פרופסור, חוקר, הוגה ומרצה, שהצליח לשרוד בעולם הפוליטי האכזר.
       
       "תפקידנו", כך אמר פעם אבנר שאקי, "לשמש מהנדסי גשרים; גשר ללבבות, לחבר בין חלקי העם". ובחייו אכן היה לגשר. את משימת חייו ראה בקידום ההבנה בין דתיים לחילונים כלשונם – או כפי שהוא היה אומר, בין שומר מצוות יותר לשומרי מצוות פחות. כך בארבע הכנסות שבהן כיהן וכך בממשלה, עת היה שר הדתות. 
       
       אבנר שאקי נלחם כארי על אמונותיו, ועל סוגיית מיהו יהודי אף התפטר מן הממשלה; איש חברה, שזעקת הדל לנגדו היתה תמיד; איש ארץ-ישראל, מאוהביה, שקינא לה תמיד. איש שחיבר בין קצוות בחביבותו וביושר לבו. בהפטרת השבת, הפטרת בלק, מגדיר הנביא מיכה את מגמת חיי האדם בעולמו, ואין כדבריו מתאימים לדמותו של פרופסור שאקי: הגיד לך אדם הטוב ומה ה' דורש ממך, כי אם עשות משפט ואהבת חסד והצנע לכת עם אלוהיך.
       
       חבל, חבל על דאבדין ולא משתכחין. תהא נשמתו צרורה בצרור החיים. זכיתי לשמש יושב-ראש הכנסת בימים קשים אלה לכם, המשפחה. כתלמידו של אבנר שאקי אומר לכם שהפעם אין אומרים זאת כאמירה. חבל, אני אומר, חבל על דאבדין ולא משתכחין, שכן האיש היקר הזה לא יישכח מלבותינו כל עוד נשמה באפנו. 
       
       אני מזמין את כבוד ממלא-מקום ראש הממשלה אהוד אולמרט, על מנת לשאת את דבריו לזכרו של המנוח השר אבנר שאקי. בבקשה, אדוני. אחריו יישא את דברו ראש תנועת המפד"ל, חבר הכנסת זבולון אורלב. 
       
שר התעשייה, המסחר והתעסוקה אהוד אולמרט:
       
       כבוד יושב-ראש הכנסת, רבותי חברי הכנסת, בני משפחתו של אבנר חי שאקי זיכרונו לברכה – משפחתו הענפה – גבירותי ורבותי, לכבוד לי לדבר בשם ממשלת ישראל ולומר דברים לזכרו של ידידי, השר לשעבר, פרופסור אבנר חי שאקי זיכרונו לברכה. 
       
       אמרת, אדוני היושב-ראש, שאבנר שאקי היה בראש ובראשונה תלמיד חכם. ואכן, נדמה לי שאם מתבוננים לרגע במרחק הזמן הזה מאז הלך מאתנו וסוקרים את כל דרכו – את כל אשר עשה, את כל אשר פעל, את כל אשר אמר, את כל אשר כתב בכל חייו – בסוף הדבר הנכון ביותר, המדויק ביותר, לומר עליו הוא, שהוא היה תלמיד חכם, בר-אוריין במובן העמוק ביותר של התואר הזה. 
       
       הוא היה ידען מופלג, מאין כמוהו. הוא התמצא בכל ספרות החוכמה היהודית, כפי שמעטים בלבד יכלו. כתב ספרים על מסכתות בתלמוד הבבלי ואין-ספור מאמרים ומספר רב של חוברות על משפט בין-לאומי פרטי, על דיני משפחה, על דיני ירושה. כל שיחה אתו, כל נאום שלו היו שזורים במעיינות בלתי פוסקים של ידע, של רוחב יריעה ושל עומק התמצאות. במרחב כה גדול של תחומי ידיעה, בתרבות היהודית שלנו בראש ובראשונה, אבל הרחק מעבר לכך.
       
       הוא היה מסור לסוגיית מיהו יהודי. אני זוכר אותו כאן, באותה הצבעה היסטורית שהתקיימה כאשר כיהן כסגן שר החינוך בכנסת השביעית. הוא הגיע לכנסת ההיא כמטאור, ככוכב שביט, כהבטחה גדולה, כמי שעתיד ביום מן הימים להוביל את הציונות הדתית כמנהיגה. איש שבלט בהברקה האינטלקטואלית שלו, במרץ הבלתי-נדלה שלו. הוא היה אז סגן שר ועלתה הסוגיה של מיהו יהודי. עמדת הממשלה היתה שונה מדעתו, והוא ידע, היטב ידע, שההצבעה שלו תקבע מעט מאוד לגבי התוצאה הסופית, בהתחשב ביחסי הכוחות הפרלמנטריים כפי שהיו אז, אבל היא עלולה או עשויה לקבוע הרבה מאוד ביחס למעמדו האישי. הופעלו עליו לחצים כבירים מבפנים ומבחוץ, מבין חבריו ומבין גורמים שמחוץ למערכת הפוליטית. אבנר חי שאקי הצביע כפי שהאמין. הוא תמך באותה הצבעה היסטורית בהגדרה של מיהו יהודי על-פי ההלכה, סוגיה שממשיכה להיות חלק בלתי נפרד מסדר-היום הציבורי שלנו ועולה מדי פעם, אלא שאז הוא נאלץ לוותר על תפקידו ולשלם מחיר פוליטי, אישי, שמעטים בדרך כלל מוכנים לשלם אותו.
       
       אבנר חי שאקי חי כל הזמן בשני מעגלים. המעגל הציבורי, הפוליטי - הוא האמין באמונה שהיתה בה תמימות לא מעטה, שעקב הנסיבות האישיות המיוחדות שלו, הידע שלו, היכולת שלו, רוחב הדעת שלו, רוחב הידיעה שלו, הוא באמת יוכל לשמש גורם מלכד, שיסחף את היהדות הדתית הלאומית, השורשית, הציונית ולעבות אותה ולחזק אותה ולהרחיב את שורותיה. זה היה מעגל אחד. המעגל השני היה המעגל האקדמי. הוא היה, כפי שאמרתי, בראש ובראשונה תלמיד חכם, למדן מובהק, פרופסור, מורה - מורה כפי שמורה צריך להיות; מורה שתלמידיו העשירו את עולמם הרוחני בהרצאותיו, לא רק את ידיעותיהם בתחום הנזכר שעמד על הפרק. 
       
       אבנר, כפי שכולנו הכרנו אותו, ידע לסחוף ולהיסחף. מעולם לא ראה את עצמו מוגבל רק לתחום שעליו עמד להרצות או לדבר, אלא תמיד היה חובק עולם ברעיונותיו, בדבריו, בהצעותיו, במחשבותיו. הוא חי במקביל בשני המעגלים הללו, ואף פעם, נדמה לי, לא נתן ביטוי מושלם לכל מה שיכול היה לעשות בכל אחד מהם בנפרד, אילו השקיע את כל עוצמתו רק בו.
       
       אנחנו, המערכת הציבורית של מדינת ישראל, נזכור אותו תמיד כאחד החכמים, הידענים, הלמדנים, רחבי הדעת שהילכו בתוכנו. הוא השאיר חותם שיישאר אתנו ויהווה מצבת כבוד לזכרו לתמיד. 
       
       יהי זכרו ברוך.

היו"ר ראובן ריבלין:
       
       תודה רבה. הזכרתי שהיה תלמיד חכם ופרופסור, כי להווי ידוע לראש העיר ירושלים לשעבר, שבירושלים החרדית, כאשר אומרים "פרופסור" אומרים: הוא היה פרופסור, אבל תלמיד חכם. זאת המשמעות.
       
       אני מזמין את חבר הכנסת זבולון אורלב לשאת את דבריו, ואחריו - חבר הכנסת משה גפני.

זבולון אורלב (מפד"ל):
       
       אדוני היושב-ראש, חברי חברי הכנסת, חברי הממשלה, משפחת שאקי היקרה, נחמה, הבנים, הבנות, הכלות והחתנים, איתן ופרדי, חנה ומשה, סמדר וחנן, מוריה וסרג'יו, דוד ותמר, אביתר ודינה וכל המשפחה היקרה, עבורנו, אבנר חי שאקי, זיכרונו לברכה, הוא מנהיג שמתקיים בו השילוב המופלא של הציונות הדתית: אדם עם שורשים עמוקים מאוד בתורת ישראל, אדם עם מחויבות עמוקה מאוד לתורה ולהלכה, אדם שהיה קשור בכל נימי נפשו למנהיגות הרוחנית במדינת ישראל, ועם זאת, אדם ממלכתי, ציוני, שעושה כל דבר אפשרי לחיזוקה של החברה, לחיזוקה של מדינת ישראל.
       
       עבורנו, אבנר היה גם סמל של הדרך. מהדירה הצנועה בצפת עד לקדמת הבמה הציבורית והאקדמית מן השורה הראשונה. אבנר, חבר מפד"ל מהכנסת השביעית ולאחר מכן, בכנסת האחת-עשרה, השתים-עשרה, השלוש-עשרה והארבע-עשרה. תחילה, חבר הכנסת, סגן שר כפי שהוזכר, סגן שר החינוך והתרבות, שדאג דאגה מיוחדת לתלמידים מעוטי יכולת. לאחר מכן, שר בממשלתו של ראש הממשלה שמיר, ולאחר מכן גם שר הדתות, ואף זכיתי להיות מנכ"ל משרדו שבועות מספר, עד שעברתי למשרד החינוך. הוא נבחר בתשנ"ח, 1988, לעמוד בראש המפד"ל בהתמודדות בקלפי, ומנהיגותו הוכרה על-ידי רבים. לאחרונה, שימש יושב-ראש לשכת המפד"ל, שהיא בעצם הנהלת המפד"ל.
       
       אבנר היה מנהיג חשוב, חשוב מאוד, ששילב בתוכו גם את המידות התרומיות והאצילות של יושרה, של הגינות. מעולם לא שמענו איזה דיבור שהוא על אבנר שעושה תרגילים כאלה ותרגילים אחרים, או שהבטיח לאחד דבר אחד ולשני הבטיח דבר שני. היושרה שלו ניכרה בכול. 
       
       לכן, היו מי שסברו ואמרו לו שעשה טעות גדולה שעזב את האקדמיה לטובת השדה הפוליטי. הוא לא היה בנוי לכוחנות. שפתו היתה נקייה, העורמה הפוליטית היתה ממנו והלאה. אני חושב שהוא בחר נכון. הוא העשיר מאוד את החיים הפוליטיים, את התנועה שלנו, את הכנסת. אני חושב שדווקא החלטתו לפעול בשדה המדיני, בשדה הפוליטי, בשדה המפלגתי, חשובה בכך שהיא מאותתת שאנשים ברמה הזאת, אנשים אצילים, אנשים תלמידי חכמים כמוהו, זהו מקומם הראוי, כדי להגביר את האמון של העם בכנסת, במפלגות ובכל המערכת הפוליטית. ואכן, השתתפותו של אבנר בתנועתו באמת הגדילה במידה רבה מאוד את האמון של ציבורים רחבים בעיירות הפיתוח, של תנועת חב"ד - הוא היה הגשר בין תנועתנו לבין תנועת חב"ד.
       
       אבנר, היו לו הרבה פנים שהציבור לא מכיר. הוא יזם הרבה חוקים, והיתה בו דאגה מיוחדת לניצולי השואה. לכאורה, אתה יכול לשאול את עצמך, מה לאדם עם הרקע הזה ולניצולי השואה? הרגישות האנושית. הרגישות האנושית המדהימה לכל עוול, לכל מצוקה, לכל בעיה שיש לאנשים, ופעילותו בתחומי הרווחה ידועות. הוזכרה כמובן פעילותו המרכזית בכל הנוגע לזהותה היהודית של מדינת ישראל. אין ספק שאבנר הוא המומחה, הגדול, של מדינת ישראל, לפחות בשדה הפוליטי, בכל הקשור בתחומי דת ומדינה. 
       
       אזכיר דברים שאמר נשיא בית-המשפט העליון, השופט ברק, באירוע במלאות יובל שנים לפעילותו האקדמית של אבנר בתחום המשפט; וכך אמר: לאבנר יש תרומות חשובות ביותר בתחום המשפט. כמובן שספרו "מיהו יהודי" הוא ספר ייחודי וחשוב. איני חושב שמישהו יכול לעסוק בשאלה מיהו יהודי בלי לקרוא בספר לפני. אין פסקי-דין שנכתבו על שאלת מיהו יהודי בלי לצטט מהספר של אבנר חי שאקי. הוא עסק בשאלות רבות מאוד בסוגיה של מעמד המשפחה, של חשיבות המשפחה.
       
        אבל, דווקא בימים הרי גורל אלו, כשחברתנו מצויה במחלוקת כל כך עמוקה, אני חושב שחשוב לומר ולצטט את דבריו של אבנר מעל במה נכבדה זו בתשנ"ז בנושא סכנת ההחרפה ביחסי דתיים-חילונים ופשרת הבג"ץ בנושא כביש בר-אילן; וכך אמר: המשותף רב מן המפריד. לא רק ברעיון, באידיאה, באידיאל, אלא גם במעשה, בקיום יומיומי. הרוב הגדול של אזרחי ישראל היהודים מעוניין לתת צביון יהודי למדינה. בשבילו המושג "מדינה יהודית ודמוקרטית" איננו מושג ריק מתוכן. יש מקום להבנה, יש מקום להידברות, יש מקום לשכנוע הדדי, אבל אין מקום להצעות כמו אלה שקראנו עליהן רבות לאחרונה: בואו ניפרד. בואו נקיים יישובים נפרדים ללא מפגש בכלל. 
       
       אני סבור, כך אמר אבנר, שהציונות באה כדי ליצור עם אחד ולא לחלק את העם לקבוצות ולפלגים. 100 שנים לציונות פירושן, ללא ספק, שנים שבהן למדנו לחיות ביחד, לכבד זה את זה ולהוקיר זה את דעותיו של זה. יש לשפר את סגנון הוויכוח. תרבות הוויכוח לקויה מאוד בחיינו הציבוריים. בנושא הקטן ביותר מטיחים זה בזה ואלה באלה האשמות כבדות, המגיעות לידי שנאת חינם. וכבר אמר הרב קוק זצ"ל: אם שנאת חינם החריבה את הבית השני, רק אהבת חינם תבנה את הבית השלישי. בואו נידבר, בואו נדגול בהידברות כדרך להבנה. בואו נטפח את הסובלנות ואת הכבוד ההדדי. סיים ואמר: בתפילה נאמר "מי כעמך ישראל גוי אחד בארץ". אחד – תרתי משמע, גם שבעולם כולו יש רק עם אחד כזה, וגם שבתוכו הוא עם אחד ומאוחד.
       
       צדיקים, כידוע, אין מקימים להם בתים ואנדרטאות. על-פי מסורתנו, תורתם היא צוואתם; תורתם היא זיכרונם. תורתו האקדמית והפוליטית והמדינית של אבנר, משנתו, הליכותיו ואורחותיו הם הזיכרון שילך אתנו. 
       
       יהי זכרו ברוך.

היו"ר ראובן ריבלין:
       
       אמן. תודה רבה. יעלה חבר הכנסת משה גפני לשאת את דברו. אחריו - חבר הכנסת יצחק לוי.

משה גפני (דגל התורה):
       
       אדוני יושב-ראש הכנסת, אדוני ראש הממשלה, הרעיה נחמה, הבנים, הבנות, נכדים, נכדות, בני-המשפחה, קרובים, ידידים, שרים, חברי כנסת, קשה לדבר על אבנר חי שאקי זיכרונו לברכה בלשון עבר. אשתדל שלא לחזור על דברי קודמי, מכיוון שכל מה שנאמר עד עכשיו היה נכון. מי שהכיר את אבנר יודע שהדברים אכן מדויקים. 
       
       אדוני יושב-ראש הכנסת, הוא אכן היה תלמיד חכם, אבל אצלו גם היתה דרך-ארץ שקדמה לתורה. הוא דיבר גם עם יריביו הפוליטיים. הוא דבר בנועם, בדרך-ארץ, הוא היה איש נעים שיחה והוא היה איש שהיה רך כקנה בדיבוריו עם הבריות, בשיחותיו על מערכת היחסים הסבוכה והלא-פשוטה בין דתיים לחילונים, אבל הוא היה קשה כארז כאשר הוא נאבק על עמדות עקרוניות.
       
       הוא דיבר במליאת הכנסת והוא נאם בפני אלפי איש ובשיחה בארבע עיניים - באותה מידה; מה שאנחנו, במערכת הפוליטית האכזרית, אנחנו איננו מכירים את זה. יש שיחות שאומרים בפני ציבור, אבל יש שיחות אחרות שנאמרות בארבע עיניים. אבנר היה איש ישר. את מה שהוא אמר בשיחה, את מה שהוא אמר בין חברים, את מה שהוא אמר בין ידידים, הוא אמר בציבור. לא היה אצלו אחד בפה ואחד בלב. לא היה אצלו דבר אחד שאומר לכאן ודבר שני שאומר לכאן. הלהט שבו הוא דיבר על הדברים שהאמין בהם היה לסמל, לשם דבר. אני הייתי סגנו בהיותו שר בממשלה, והיו לי אתו הרבה מאוד שיחות. התפעלתי באופן יוצא מן הכלל מן הדרך האמיצה שבה הוא נאבק על עקרונותיו, שחלקם הגדול היו גם עקרונותי. 
       
       היה לו בית חם, ואני מתגעגע לימים האלה שיכולתי לשבת אצלו בבית, עם רעייתו, ולנהל שיחות שבעיני היו חשובות מאוד.
       
       הוא היה פרופסור למשפט בין-לאומי פרטי; אחד המקצועות הקשים ביותר באוניברסיטת קיימברידג'. אבל כמו שרבי יהודה הלוי בשירתו הידועה: "אני במזרח ולבי בסוף מערב", הוא היה פרופסור למשפט בין-לאומי, אבל כשחזר לארץ הרצה באוניברסיטת תל-אביב לא על זה, אלא על דת ומדינה. הרצאותיו היו מלאות - באוניברסיטת תל-אביב ובמוסדות אקדמיים נוספים. אנשים האמינו בדבריו. לא תמיד קיבלו אותם, אבל ידעו שהוא מדבר בכנות.
       
       אני, אדוני היושב-ראש, מבקש להתייחס למאבק המאוד קשה שהוא ניהל, ואני רוצה להקדים משפט אחד על פרשת השבוע, כי אתה, אדוני היושב-ראש, כבר הזכרת את ההפטרה, ואני רוצה להזכיר את הפרשה. 
       
       בתחילת פרשת בלק כתוב, כאשר מואב ראה את בני ישראל מגיעים, כתוב שהוא הביא את בלעם, וכתוב בתחילת הפרשה: "ויגר מואב מפני העם מאד כי רבו". מואב חשש מבני ישראל כי הם היו הרבה אנשים. נשאלת השאלה, מדוע התורה אומרת "ויגר מואב מפני העם מאד כי רבו". היה צריך לומר: כי רבים הם, בני ישראל הגיעו לארץ-ישראל, הגיעו רבים. התשובה היא שמלך מואב לא חשש מרבים, מעטים, זה לא משנה. הוא חשש מזה שכולם יחד, שעם ישראל כי רבו, הם כולם יחד. כמו שכתוב במתן תורה: "ויחן שם ישראל נגד ההר כאיש אחד בלב אחד". עם גדול, מפוזר ומפורד, אין מה לפחד ממנו. עם, אפילו קטן, אך כשהוא יחד, ממנו חשש מלך מואב. 
       
       אבנר ניהל מלחמה והיא אקטואלית, וכפי שידוע ביהדות, כשמספידים את המת, הדבר הכי חשוב הוא ללמוד מדרכו. יש ויכוח גם היום, ועל זה היתה מלחמתו של אבנר, האם אנו צריכים עם גדול, להביא לתוכו כל מיני אנשים נוספים מאומות העולם, שבסופו של דבר, כשיש שעת מבחן, אנו מפוזרים ומפורדים, אנשים שאינם יהודים, אבל הם חלק מההגדרות המודרניות בעם. ופרופסור אבנר חי שאקי נאבק על זה: אל תעשו טובות. אנו רוצים להיות עם אחד. כשתגיע שעת מבחן, כשתגיע השעה שבה נצטרך לעמוד יחד  במאבקים קשים שיהיו לנו, שנהיה כי רבו, לא חשוב אם נהיה רבים; אפילו נהיה פחות, אבל שנהיה יחד, שנהיה עם אחד. על זה היה מאבקו, שבגללו הוא פרש מהממשלה. הוא סיכן את עתידו הפוליטי, ואצלנו הרבה פעמים נוהגים להתפשר. הוא לא היה כזה.
       
       אני מבקש, אבנר, כפי שדאגת לעם ישראל בכל השנים שחיית בתוכנו, אנו מבקשים ממך, אתה נמצא בשמים, תבוא לפני כיסא הכבוד, תבקש מהקדוש-ברוך-הוא, על רעייתך שתהיה בריאה, על המשפחה שכל כך אוהבת אותך, עלינו, העם בישראל, העם היהודי בכלל - אתמול נהרגו בנתניה שוב בפיגוע ונפצעו רבים חפים מפשע - תתפלל בפני הקדוש-ברוך-הוא, שיאמר לצרותינו די, ובילע המוות לנצח ומחה ה' אלוקים דמעה מעל כל פנים. 
       
       יהי זכרו ברוך.
       
היו"ר ראובן ריבלין:
       
       תודה לחבר הכנסת משה גפני. אני מזמין את חבר הכנסת יצחק לוי, השר לשעבר, לבוא ולשאת את דבריו.
       
יצחק לוי (ציונות לאומית דתית מתחדשת):
       
       אדוני היושב-ראש, רבותי חברי הכנסת, משפחת שאקי היקרה, אני מחזיק בידי את הספר "מיהו יהודי" של ד"ר אבנר שאקי, ספר שהוצאתי הבוקר מן הספרייה כאן בכנסת, ספר של שני חלקים. הבאתי אותו כדי לצטט כמה משפטים מהמבוא, המבוא שכתב אבנר, שמבטאים גם את אופי מאבקו אך גם את תמימותו הרבה. 
       
       אמרו שאבנר היה תלמיד חכם, ואכן היה תלמיד חכם, והשתמש בכל חוכמת התורה שלו לנושאים האקדמיים ולנושאים האקטואליים ולנושאים הציבוריים.
       
       לפני מספר לא רב של שנים, נדמה לי שנה או שנתיים, העניק לי אבנר ספר שהוציא מכתבי יד של אביו, רבנו עובדיה שאקי זכר צדיק לברכה. הספר מלא חוכמה, ורק תלמיד חכם יכול לכתוב ספר כזה או לההדיר ספר כזה או להגיה ספר כזה. והוא עסק בתורה ממש, הוא ידע לצטט בעל-פה מקורות, והמקורות מקורות שלמים, ארוכים, ונראה היה שהוא היה משנן, לומד, שהיה חוזר עליהם ובקיא בהם. היה יכול לצטט הלכות שלמות ברמב"ם מהלכות דעות, מהלכות יסודי התורה, מהלכות ברכות ומהלכות מספר שופטים של הרמב"ם, וכך שהאמירה שהיה תלמיד חכם לא היתה בעינינו אמירה ריקה או אמירה של אחד שלמד לימוד מסוים, אלא שלומד כל הזמן ויודע ומשתמש ומשלב את תורתו בלימודים האקדמיים שלו ובמחקרים האקדמיים שלו.
       
       מאידך גיסא, אדוני היושב-ראש, היתה בו תמימות מסוימת, שהיתה בולטת. למשל, היה נוהג לומר, איך ייתכן שהקנדים במשפט הראשון שלהם בחוקה הזכירו את הקדוש-ברוך-הוא, ובמדינת ישראל לא מזכירים. וכך היה נוהג לומר בכל שיחה כמעט. החוקה הקנדית פותחת בהזכרת שמו של הקדוש-ברוך-הוא כבורא עולם, והנה במדינת ישראל, שהיא מדינת היהודים לא יזכירו זאת - הרי זה היה פלא גדול בעיניו, דבר זה. 
       
       והנה, אני רוצה לקרוא מתוך ההקדמה שהוא כתב כמה משפטים, כדי להראות את גישתו ואת תמימותו ואת תרומתו לעם ישראל, שהיא תרומה לנצח, לא לרגע, כי הרי אין ספר מקיף יותר בנושא מיהו יהודי ובנושא הגדרת היהדות בהקשר של תורה ושל משפט מאשר ספרו של פרופסור אבנר חי שאקי, שני החלקים, ואת החלק הראשון אני מחזיק בידי. אצטט שניים-שלושה משפטים בלבד מהמבוא שאבנר כתב. 
       
       הוא פותח את הספר כך: "ככל שייראה הדבר תמוה, עובדה היא כי במדינת ישראל שואלים יהודים את עצמם ברציפות כמעט בלתי פוסקת, מאז זכו בחידוש עצמאותם המדינית, מי נחשב ליהודי, או מיהו יהודי". תמה אבנר שאקי ואומר, אף פעם לא שאלנו את השאלה הזאת בגלות, תמיד ידענו מיהו יהודי, והנה כאשר חזרנו למדינת ישראל, כאשר חזרנו לארץ-ישראל, כאשר אנו זוכים לתחייה חדשה של אומתנו בארץ-ישראל, פתאום כל הזמן אנו שואלים מיהו יהודי, כאילו 2,000 שנה לא ידענו, כאילו הדבר הזה נעלם מאתנו, כאילו אנו ממציאים את הגלגל, וזה המשפט שאבנר שאקי פותח בו את ספרו, שהוא מחקר על הנושא הזה, ואומר - מה קרה לנו, יהודים, מה פתאום אנו שואלים היום מיהו יהודי, כאשר כל השנים ידענו מיהו יהודי?
       
       ואבנר ממשיך בשאלה זו ואומר: "יש להודות כי עצם הצגת השאלה מיהו יהודי בדיני מדינת ישראל ועצם החתירה למציאת פתרון משפטי מחייב לה התמיהה ומוסיפה להתמיה רבים בארץ ובעולם היהודי". ואכן, כמה וכמה עניינים ומחקרים ופסקי-דין הוא מצטט בספרו, וכמה הצעות הוא מציע כדי לפתור בעיה זו, וכמה ענייני חוק וענייני משפט ופלפולים משפטיים - הספרים של אבנר שאקי, שני הכרכים האלה מלאים בסוגיה זאת.
       
       הוא היה יהודי עם אומץ, ולכן הוא החליט שהוא לא מתחמק משאלה זו. הוא מבין שזו שאלה מסובכת, הוא לא מבין מדוע שואלים אותה, אך הוא מבין שנוצרה מציאות שמדובר בשאלה מסובכת. לכן הוא כותב בהמשך ההקדמה: "משוכנעים אנו על כן, כי בירור הנושא של טיב הזהות היהודית במשפטנו הינו דבר בעתו, לגיטימי ובלתי נמנע. דחיית פתרונן של שאלות סבוכות, במיוחד כאשר כל חוסר הכרעה מחיל בהכרח הכרעה מסוג כלשהו לטובת דעה כלשהי, לא זו בלבד שאינה פותרת את הסיבוך, אלא גם עלולה להעמיקו ולהנציחו, במיוחד כשמדובר במונח יהודי, שאנו רואים בו את אחד המושגים החשובים ביותר במשפט של מדינת ישראל". 
       
       אבנר שאקי קרא לפתור את הבעיה. הוא אמר, אם לא נפתור את הבעיה, יימצאו פתרונות לא טובים, אם לא נעשה זאת, הרי אחרים יפסקו לנו מיהו יהודי, וכל אחד יבוא וימצא פתרון למיהו יהודי. יש המתחמקים מבעיות קשות ודוחים אותן, ואומרים: לא כדאי להתעסק אתן עכשיו, נדחה אותן ליותר מאוחר. אבנר לא היה מן הסוג הזה. אבנר היה האיש שאמר: בואו נתעסק בעניין ובואו נפתור את הבעיה.

	אני אומר לכנסת, שהבעיה הזאת לא נפתרה, וצוואתו של אבנר במבוא הזה, צוואתו של אבנר, בואו נמצא פתרון למיהו יהודי, פתרון מוסכם, ולא - זה ייקח אותנו לכל מיני מחוזות, ואנחנו לא יודעים לאן זה יכול לקחת אותנו. 

	אנחנו מעריכים מאוד את תרומתו של אבנר לאקדמיה, אבל לא רק לאקדמיה - לאקדמיה, לתורה, לציבור, לאנשים פרטיים. הכרנו איש גדול עם לב גדול, עם אינטלקט גדול ועם נשמה גדולה. עוד לא דיברנו על אהבתו לארץ-ישראל ועוד נעשה זאת בהזדמנות אחרת. 

       תהי נשמתו צרורה בצרור החיים.  

היו"ר ראובן ריבלין:
       
       אני מתכבד להזמין את המשנה לראש הממשלה, ראש הממשלה לשעבר שמעון פרס. בבקשה, אדוני - אחרון הדוברים.
       
המשנה לראש הממשלה שמעון פרס:
       
       אדוני היושב-ראש, חברי הכנסת, נחמה היקרה, בני משפחה, בעיני כולנו אבנר היה בר-אוריין. בעיני אחדים מאתנו הוא היה בר-פלוגתא, גם בעיני. לא הסכמנו בינינו הרבה זמן. אבל גם כבר-אוריין הוא מעולם לא התנשא וגם כבר-פלוגתא הוא מעולם לא ביזה ומעולם לא התבזה. בשני המקרים הוא שמר על רמה של עצמו ושל זולתו. על כן שמענו את דבריו בהרבה קשב.
       
       כשהסתכלתי עליו ראיתי שאלה בעצם לא שני דברים שהאחד משלים את השני, אלא שני דברים הסותרים האחד את השני. להיות אינטלקטואל זה דבר מאוד קשה ודורש הרבה בקרה, איפוק ומשמעת עצמית. אבל הוא היה אינטלקטואל והיה לו טמפרמנט סוער שסחף אותו בלי הרף. חייו הם התנגשות בלתי פוסקת בין האיש ההוגה לבין האיש הנאבק, בין הלוחם לבין המגשר. 
       
       קראתי את שני הכרכים של "מיהו יהודי" שלו, ולפי דעתי יש בהם החוכמה האמיתית, מפני שהשאלה מיהו יהודי איננה בתשובה, אלה בשאלה עצמה. ככל שאנחנו מנסחים את השאלה יותר נכון, יותר לעומק, יותר לגובה, אנחנו מתחילים לגלות את התשובה הטמונה בשאלה הזאת. היהדות לא נועדה לפתור את כל הבעיות, היא נועדה לא להתעלם מהן ולתת להן את הממד הנכון, את הממד של שאר רוח; את הממד של סקרנות עמוקה שתמיד אפיינה את העם שלנו, היינו עם מסוקרן, לא עם קונפורמי. 
       
       מצד שני, ראיתי שאבנר, בהיותו חד-משמעי בהרבה מאוד דברים, מאוד נזהר שלא להיות חד-צדדי. הוא לא רצה להתנגח. הוא היה מוכן לעמוד על שלו, אבל בלי לאבד קשרים. אחת האגודות שהוא עמד בראשן היתה השדולה להבנה בין אנשים דתיים לאנשים חילונים, מפני שגם כאן הוא חיפש את הגשר. אני מסתכל על אבנר ובני דורו, על המפד"ל באותה תקופה - הם מילאו תפקיד מיוחד במינו, תפקיד של גשר, של מרכז, של חיבורים. גם כשיש לך דעה, אתה לא עושה ממנה קרדום להרוס בו או לחפור בו.
       
       אחד המשוררים אמר פעם: מה זה מזח? הוא אמר: מזח זה גשר מתוסכל, יש לו צד אחד. אבנר נזהר שלא להיות מזח, הוא עמד על זה שהוא יהיה גשר. בכל מקום שהוא נמצא, בכל נושא שהוא עסק - לעמוד על שלו אבל לשמור על האפשרות של הידברות, של הקשבה, של השמעת דברים.
       
       אני מסתכל על התקופה ההיא, שהוא פעל בה, ועוד לפני זה, תמיד היו בבית הזה דעות שונות וקיצוניות. אבל כל דעה רצתה להתנהל כמו גשר, כל דעה לא רצתה להתנתק מזולתה, להאזין, לחפש דרכים, לגבור על חילוקי דעות, לגבור על הצורך שכל אחד יעמוד על שלו.
       
       ואכן, זה היה ייחודו של אבנר. עם כל עמדותיו השופעות, המעמיקות, עם כל הידע שלו, השופע מעצמו - וראיתי שגם בידע שלו יש לו בעיה עם הטמפרמנט שלו. הוא דיבר כל כך מהר, ותמיד שאלתי את עצמי, למה הוא מדבר כל כך מהר? התשובה היתה שהוא חושב עוד יותר מהר. הלשון בקושי משגת את המרץ, את המהירות של השכל. 
       
       כל דיבורו היה כאילו הוא מוכרח להספיק, שמא הוא יאבד את החוט המקשר בין מה שהוא יודע לבין מה שהוא רוצה להשמיע. זה היה תענוג לראות. אף פעם לא סבלתי מהמהירות שלו, להיפך. הרי להיות אינטלקטואל ולהיות פוליטיקאי בישראל זה כמו לנסות ולחבר את הנהר השקט, השילוח, עם הסמבטיון הסוער עם האבנים. זה לא ניתן לחיבור. זה בעצם שתי התנסויות בזרימה במהירויות שונות, תוך התנגחות מתמדת. מבחינה זאת, זה באמת היה מראה כובש לב ומראה מרומם נפש.
       
       הוא יחסר לכולנו, לאלה שהיו עמו, לאלה שעמדו מולו, לאלה שידעו להעריך את עומקו, ולאלה, לא פחות מזה - ואלה כולנו - שלמדו לכבד את כוונותיו ואת תרומתו. 
       
       יהי זכרו ברוך.
       
היו"ר ראובן ריבלין:
       
       תודה למשנה לראש הממשלה, ראש הממשלה לשעבר שמעון פרס.
       
       אדוני ראש הממשלה, חברי הממשלה, חברות וחברי הכנסת, משפחת שאקי היקרה לדורותיה, תם חלק זה של ישיבת הכנסת באזכרה שאנחנו קיימנו ליקירנו השר וחבר הכנסת אבנר חי שאקי ז"ל. יהיה זכרו ברוך. 
       
       רבותי חברי הכנסת חצי דקה הפסקה ומייד יעלה השר שטרית להמשך הדיון בשאילתות בעל-פה. רבותי, בשעה 13:00 נקדם פה בברכה את נשיא ה-IPU, נשיא הארגון הבין-לאומי של כל הפרלמנטים בעולם, אשר ויתר על זכות הדיבור בפני הכנסת. 
       

שאילתות בעל-פה

היו"ר ראובן ריבלין:
       
       השר שטרית ישיב בשם ראש הממשלה על שאילתא בעל-פה של חבר הכנסת בנימין אלון בנושא סיוע כספי מארצות-הברית במימון תוכנית ההתנתקות, ולאחר מכן על שאילתא בעל-פה של חבר הכנסת עוזי לנדאו, השר לשעבר, בנושא הבנייה ב-1E. בבקשה. 

287. בקשת סיוע כספי מארצות-הברית במימון תוכנית ההתנתקות

בנימין אלון (האיחוד הלאומי - ישראל ביתנו):
       
       פורסם שישראל תבקש מארצות-הברית 2 מיליארדי דולר למימון ההוצאות האישיות והעקיפות הכרוכות בהתנתקות. 

       רצוני לשאול:
       
       1. האם הידיעה נכונה?  
       
       2. אם כן – מה היא העלות הכוללת של התוכנית, ובאיזה סכום מתבקשת ארצות-הברית לסייע?
       
       3. האם התחייבה ישראל לפנות יישובים נוספים תמורת הסיוע?
       
       4. כיצד תשמור ישראל על עצמאותה בתנאים כאלה?

שר התחבורה מאיר שטרית:
       
       אדוני היושב-ראש, אני מתכבד לענות על השאילתא של חבר הכנסת בנימין אלון.
       
       1. ישראל הציגה בפני ארצות-הברית תוכנית לפיתוח הנגב והגליל, ואחרי צפי העלויות של תוכנית ההתנתקות, הן בהיבט הביטחוני והן בהיבט האזרחי, מסך כל התוכניות האלה, ייגזר הסיוע האמריקני.
       
       2. העלות המשוערת של המרכיבים האזרחיים של תוכנית ההתנתקות פורסמה בפירוט פעמים רבות בעבר, על-פי החוק ליישום תוכנית ההתנתקות, כך שהמספרים ברורים.
       
       3. לא, ישראל לא התחייבה לשום פינוי נוסף.
       
       4. בדיוק כפי שישראל שמרה על עצמאותה קודם לכן - הסיוע האמריקני לא התחיל השנה, כמובן. 2 מיליארדי דולרים זה הסיוע השנתי השוטף; ישראל בכל זאת שומרת על עצמאות.
     
היו"ר ראובן ריבלין:
       
       תודה רבה. חבר הכנסת בני אלון, שאלה נוספת. עכשיו אתה יכול להרחיב.
       
בנימין אלון (האיחוד הלאומי - ישראל ביתנו):
       
       העצמאות שנוסחה – אני לא יודע למה בשאילתא זה נמחק – המדינית, לא ראיתי אותה בשיא תפארתה. ודאי שלהרחיב תלות בגורם כזה על-ידי קבלת סיוע, זה לא דבר שאפשר לענות עליו ככה. ודאי שאמרנו: התלות הנוספת שאתה כל הזמן מוסיף – לא יודע אם השר, אם אתה רגוע. 
       
 	אבל אני רוצה לשאול: האם גם גורמים נוספים – כי דווח שהיו גם פניות לסיוע כספי מהאיחוד האירופי ומגורמים נוספים - - -

שר התחבורה מאיר שטרית:
       
       של ישראל?
       
בנימין אלון (האיחוד הלאומי - ישראל ביתנו):
       
       של ישראל - מגורמים נוספים בקוורטט, והאם אפשר לפרט כמה התבקש ואם יש התחייבויות בדברים האלה? 

היו"ר ראובן ריבלין:
       
       תודה רבה לחבר הכנסת בני אלון. ישיב כבוד השר - - -
       
קריאה:
       
       - - -
       
היו"ר ראובן ריבלין:
       
       אה. לא הצבעת. לשאילתא הבאה, ל-E1 ביקשת – כבר נרשמו לשאילתא הבאה. חבר הכנסת רן כהן, בבקשה. רבותי, רק לקצר, כי יש לנו היום הרבה הפסקות בסדר-היום.
       
רן כהן (יחד):
       
       אדוני היושב-ראש, כבוד השר שטרית, הבקשה להלוואה הזאת או למענק הזה מארצות-הברית – וזה מה שאני מבקש שתבהיר, אם מדובר במענק או בהלוואה – היא העונש על ההתנחלויות המיותרות ברצועת-עזה, שהשחיתו את כספה ואת תקציבה של המדינה הזאת עשרות שנים, ועכשיו צריך להושיט יד ולבקש בתחינות מארצות-הברית לקבל את המיליארדים של משלם המסים האמריקני. לא רק זה, אלא שהיום צריך להוציא גם צו סגירה – בצדק – על רצועת-עזה, מפני הפרובוקציות של המתנחלים ותומכיהם, כדי להגן על אזרחי מדינת ישראל, שיוכלו לקיים חיים נורמליים. אין דרך, אלא להגן על מדינת ישראל ואזרחיה מפני ההתנחלויות האלה. תודה. 
       
היו"ר ראובן ריבלין:
       
       תודה רבה. השר ישיב. רבותי, לא באים פה להצביע – צריכים להצביע כאשר השואל שואל. בבקשה, השר משיב. 
       
שר התחבורה מאיר שטרית:
       
       חבר הכנסת בני אלון, אתה מדבר על עצמאות מדינית, כאילו לישראל אין עצמאות מדינית, וזו קביעה לא נכונה. 
       
היו"ר ראובן ריבלין:
       
       אנחנו לא אישרנו את המלה "עצמאות מדינית". הנשיאות לא אישרה את המלה "מדינית".
       
שר התחבורה מאיר שטרית:
       
       כן, אבל הוא שואל בעל-פה.
       
היו"ר ראובן ריבלין:
       
       כן. אה, זה בסדר. 
       
שר התחבורה מאיר שטרית:
       
       אבל זו קביעה לא נכונה, חבר הכנסת בני אלון. לקבל סיוע אמריקני מול המוסדות הבין-לאומיים במוסדות האו"ם נגד כל מיני כוונות של מדינות אחרות לפגוע בישראל, זה לא ויתור על עצמאות מדינית. להיפך. זו קבלת תמיכה של ידיד חזק, שבלעדיו מי יודע מה היה יכול לקרות לישראל. ללא עמידה איתנה של ארצות-הברית לצדה של ישראל בהצבעות של וטו באו"ם ובמועצת הביטחון, מי יודע מה היה קורה לנו. אנחנו גיבורים גדולים, אבל אנחנו לא יכולים להיות לבד בעולם. אנחנו לא עם לבדד ישכון, לצערי, ואנחנו לא יכולים בגויים לא להתחשב. 

בנימין אלון (האיחוד הלאומי - ישראל ביתנו):
       
       - - -
       
שר התחבורה מאיר שטרית:
       
       במצב הנוכחי כנראה אין ברירה. אנחנו בכל זאת תלויים בגויים וצריכים להתחשב בגויים, ואנחנו לא עם לבדד ישכון, ולכן נדמה לי שהתוספת לסיוע שישראל מבקשת, של 2 מיליארדי דולרים, או כל סכום אחר שארצות-הברית תסכים לסייע בו לישראל במהלך הזה, לא משנה במאומה את עצמאותה של ישראל; לא את העצמאות הכללית ולא את העצמאות המדינית. כי לפי גרסתך – בוא, אם כן, נוותר על הסיוע הטוטלי האמריקני, נהיה עצמאים לגמרי. אז תראה לי מאיפה לקצץ את 2 מיליארדי הדולר בשנה - - 
       
בנימין אלון (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       לא להתווכח עכשיו. 
       
שר התחבורה מאיר שטרית:
       
       - - מתקציבי המדינה, או מהביטחון או ממקום אחר. 
       
צבי הנדל (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       חבר הכנסת הנדל. 
       
שר התחבורה מאיר שטרית:
       
       אז אולי זה רעיון לא רע. אם יש לך מקורות תקציביים לכסות את זה, זה רעיון לא רע. 
       
צבי הנדל (האיחוד הלאומי - ישראל ביתנו):
       
       יש. יש. 
       
היו"ר ראובן ריבלין:
       
       חבר הכנסת הנדל. 
       
שר התחבורה מאיר שטרית:
       
       טוב. אז אני מקווה שנגיע ליום, חבר הכנסת הנדל - - -
       
היו"ר ראובן ריבלין:
       
       זה לא ויכוח, זאת שאילתא ותשובה. כל אחד שואל את שאלתו והממשלה מוסרת את תשובתה. ויכוחים בעיתונים - אחרי זה, לא פה. בבקשה. 
       
שר התחבורה מאיר שטרית:
       
       חבר הכנסת הנדל, הלוואי שנגיע ליום שבו ישראל לא תזדקק לסיוע כלשהו ונכסה באמת את הוצאותינו בעצמנו. 
       
בנימין אלון (האיחוד הלאומי - ישראל ביתנו):
       
       תודה רבה. 
       
שר התחבורה מאיר שטרית:
       
       לשאלה של רן כהן – לא היתה שאלה. 
       
רן כהן (יחד):
       
       השאלה היתה אם זה מענק או הלוואה. 
       
שר התחבורה מאיר שטרית:
       
       אה. הבקשה שלנו היא למענק, לא להלוואה. 
       
עבד-אלמאלכ דהאמשה (רע"ם):
       
       - - -

היו"ר ראובן ריבלין:
       
       אין שום צורך. חבר הכנסת דהאמשה, אין לך כאן איזו חזקה על דברים. רבותי, כבוד השר ישיב - - -
       
עבד-אלמאלכ דהאמשה (רע"ם):
       
       - - -
       
היו"ר ראובן ריבלין:
       
       אמרתי לא. צריכים להיות בזמן. זה לא כניסות, יציאות והצבעות. 
       
       כבוד השר ישיב על שאילתא בעל-פה של חבר הכנסת עוזי לנדאו בנושא שכונת נופי-אדומים, 1E במעלה-אדומים. בבקשה, אדוני, להקריא את השאילתא בהתחלה כפי שהיא. אחרי זה, בסיבוב השני, יוכל להרחיב. בבקשה. 
       
288. שכונת נופי-אדומים, 1E, במעלה-אדומים
       
עוזי לנדאו (הליכוד):
       
       אדוני היושב-ראש, חברי הכנסת. שכונת נופי-אדומים, E1, במעלה-אדומים, היא חלק מתוכנית מיתאר מאושרת ומיועדת להיות השכונה הבאה שתיבנה בעיר ביוזמת משרד הבינוי והשיכון על קרקעות מדינה, בשטח שבשנת 1994, ביוזמת ראש הממשלה המנוח יצחק רבין, צורף לשטח השיפוט העירוני. 
       
       רצוני לשאול: 
       
       1. מה הוא לוח הזמנים לבניית השכונה? 
       
       2. האם מסר ראש הממשלה הבטחות כלשהן לארצות-הברית בנושא שכונת 1E, ואם כן – אילו?
       
היו"ר ראובן ריבלין:
       
       תודה רבה. השר ישיב.
       
שר התחבורה מאיר שטרית:
       
       אני מתכבד להשיב על השאילתא של חבר הכנסת עוזי לנדאו. 
       
       1. חבר הכנסת לנדאו, אני מציע להפנות את השאלה הזאת למשרד הבינוי והשיכון, ששולט בבנייה וקובע מתי ואיך ייבנה. זה לא משרד ראש הממשלה. 
       
       2. ראש הממשלה לא מסר שום התחייבות לארצות-הברית בנושא בניית השכונה. 
       
היו"ר ראובן ריבלין:
       
       בבקשה. 
       
עוזי לנדאו (הליכוד):
       
       אני חשבתי לשמוע תשובה רצינית יותר מראש הממשלה - - 
       
שר התחבורה מאיר שטרית:
       
       הנה, התשובה רצינית. 
       
עוזי לנדאו (הליכוד):
       
       - - שבמשך תקופה ארוכה, אדוני השר, היה מן המדרבנים את כל משרדי הממשלה להאיץ את הבניה ב–E1 ובמעלה-אדומים, כחלק מירושלים רבתי, והעובדה היום היא – בוודאי כעולה מן התשובה שלך – שאין בונים ב-1E. אני אוסיף, שלא כפי שהשבת בתשובה על שאלה מס' 2, ראש הממשלה התחייב במכתב לנשיא בוש שלא לבנות אפילו בית אחד, ואפילו לא לצורך הגידול הטבעי, באף אחד מן היישובים המוגדרים התנחלויות. 
       
       ואני רוצה לשאול, אדוני השר: באיזו מידה של אמון ניתן להתייחס להכרזותיו של ראש הממשלה רק בימים האחרונים, שירושלים היא בירתנו המאוחדת והלא-מחולקת לנצח נצחים, אחרי שאמר לא מזמן שדין נצרים כדין תל-אביב, והאם אדוני יהיה - - -
       
היו"ר ראובן ריבלין:
       
       נא להתרכז בשאלה לגבי ירושלים. 
       
עוזי לנדאו (הליכוד):
       
       אני מייד מגיע לירושלים. האם יהיה דין מעלה-אדומים כדין נצרים, והאם ראש ממשלה מוביל ופועל למדיניות שעל-פיה דין ירושלים כדין נצרים, והוא מוביל לחלוקת ירושלים?
       
היו"ר ראובן ריבלין:
       
       תודה. בבקשה. שאלות נוספות. חבר הכנסת אבשלום וילן, בבקשה, ואחריו - חבר הכנסת פרוש. 
       
בנימין אלון (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       לא מפריעים בשאילתות בעל-פה. 
       
אבשלום וילן (יחד):
       
       אדוני השר, האם אתה לא חושב שהמשך הבנייה של מעלה-אדומים בשכונת E1 תחתוך את הגדה המערבית – יהודה ושומרון - לשתיים, ולא תאפשר שום הקמת מדינה פלסטינית עתידית? איך זה מתיישב עם מפת הדרכים ותוכניות ממשלת ישראל להסדר מדיני?
       
היו"ר ראובן ריבלין:
       
       E1 תוכנן כשאתם הייתם בממשלה. 
       
אבשלום וילן (יחד):
       
       לא אנחנו, אבל גם למפלגת העבודה מותר לטעות, והיא טעתה לא מעט. 
       
היו"ר ראובן ריבלין:
       
       אהה. טוב. 
       
אבשלום וילן (יחד):
       
       ושאלה שנייה, אדוני השר. בהקשר זה שאלתי את שר השיכון על שרידי העבודות שנמצאים במקום, ושר השיכון הודיע לי במכתב, שמשרדו אינו מבצע שום עבודות. האם אכן זו מדיניות הממשלה, או מדיניותו הפרטית של שר השיכון? 
       
היו"ר ראובן ריבלין:
       
       תודה רבה. חבר הכנסת פרוש, בבקשה. האם לאדוני, חבר הכנסת דהאמשה, יש שאלה בקשר  ל-1E? כי הצבעתם יחד. אני אאפשר לך. כן, חבר הכנסת פרוש. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, מכובדי השר, אם הקשבתי היטב לתשובתך הראשונה לחבר הכנסת לנדאו, אמרת שראש הממשלה – דרך אגב, בסוגריים, אני לא מבין מדוע ראש הממשלה לא עונה כשהוא נמצא במליאה – לא הבטיח שום דבר לארצות-הברית על שכונה זו. אני יודע שבביתר-עילית אזלו המגרשים לבנייה, ואין שטחים זמינים. האם יש הבטחה של ראש הממשלה שלא יבנו שם עוד? זה מאוד מעניין את הציבור.
       
שר התחבורה מאיר שטרית:
       
       לא הבנתי את השאלה, חבר הכנסת פרוש.
       
היו"ר ראובן ריבלין:
       
       הוא אומר שאמרת לגבי שכונה זו - האם גם לגבי דברים אחרים יש הבטחה? זה מה שהוא שאל. זה באותה מערכת של E1. השכונה היא שכונה בתוך E1. חבר הכנסת דהאמשה, לעניין, אני מבקש.
       
עבד-אלמאלכ דהאמשה (רע"ם):
       
       אדוני, יש לי שאלה פשוטה אחת. אנחנו מבקשים תשובה ברורה וחד-משמעית, האם ייבנו המבנים בשכונה הזאת ויקטעו את הרצף בין ירושלים למעלה-אדומים, ימלאו את זה בשכונה יהודית, או שזה יישאר למדינה הפלסטינית?
       
היו"ר ראובן ריבלין:
       
       אתה שואל את השאלה ששאל חבר הכנסת לנדאו, בכיוון ההפוך. תודה רבה. בבקשה, כבוד השר ישיב.
       
שר התחבורה מאיר שטרית:
       
       אדוני היושב-ראש, חבר הכנסת לנדאו, לצערי אני לא יכול למסור בשמו של משרד השיכון תשובות לגבי מועד הבנייה, מפני שהמשרד האחראי הוא משרד השיכון ולא משרד ראש הממשלה.
       
עוזי לנדאו (הליכוד):
       
       הצ'ופצ'יק של הקומקום.
       
שר התחבורה מאיר שטרית:
       
       חבר הכנסת לנדאו, אתה נכנס לוויכוחים פוליטיים. ראש הממשלה ידוע כמי שהיה מיישב - - -
       
היו"ר ראובן ריבלין:
       
       האם זו מדיניות של משרד השיכון או מדיניות של הממשלה?
       
שר התחבורה מאיר שטרית:
       
       אדוני היושב-ראש, תן לי לענות מה שאני רוצה.
       
היו"ר ראובן ריבלין:
       
       רבותי.
       
עוזי לנדאו (הליכוד):
       
       - - -
       
היו"ר ראובן ריבלין:
       
       חבר הכנסת לנדאו, השאלות ברורות והתשובות ברורות. מספיק.
       
אבשלום וילן (יחד):
       
       האם חבר הכנסת לנדאו והשר מאותה מפלגה?
       
היו"ר ראובן ריבלין:
       
       זו שאלה שתגיש לי בשאילתא בשבוע הבא, ונשקול אם לאשר אותה.
       
מאיר פרוש (אגודת ישראל - יהדות התורה והשבת):
       
       מי יענה עליה?
       
היו"ר ראובן ריבלין:
       
       מספיק, רבותי.
       
שר התחבורה מאיר שטרית:
       
       חבר הכנסת לנדאו, ראש הממשלה מוכר כחלוץ של ההתיישבות וכמי שבנה את רוב היישובים בארץ-ישראל - - -
       
בנימין אלון (האיחוד הלאומי - ישראל ביתנו):
       
       בעבר הרחוק. 
       
שר התחבורה מאיר שטרית:
       
       אתה לא יכול - - -
       
בנימין אלון (האיחוד הלאומי - ישראל ביתנו):
       
       הוא גם לחם בטרור.
       
שר התחבורה מאיר שטרית:
       
       חבר הכנסת אלון, אתה רוצה שאני אחפש בהיסטוריה של דבריך מתי אמרת משהו ולא קיימת אותו, או לא עמדת בו או שינית את דעתך? מותר לך. מותר לאדם לשנות את דעתו. אם הוא מגיע למסקנה שצריך לפעול אחרת, חובתו לפעול אחרת, ובעיקר כראש ממשלה. לכן אני לא מבין את הוויכוח הפוליטי הזה – אמר נצרים כדין זה. אז מה אם הוא אמר?
       
צבי הנדל (האיחוד הלאומי - ישראל ביתנו):
       
       - - -
       
שר התחבורה מאיר שטרית:
       
       הוא אמר בזמנו. מותר לראש ממשלה, אם הגיע למסקנה שטובת מדינת ישראל לעשות פעולה מסוימת, לעשות אותה. זה תפקידו לעשות אותה.
       
בנימין אלון (האיחוד הלאומי - ישראל ביתנו):
       
       אסור לו.

צבי הנדל (האיחוד הלאומי - ישראל ביתנו):
       
       הוא מושחת.
       
היו"ר נסים דהן:
       
       חבר הכנסת הנדל, תודה. לא להפריע. חבר הכנסת בני אלון.
       
שר התחבורה מאיר שטרית:
       
       אני מבין, בוודאי אני מבין, עוזי לנדאו, שזה לא עולה בקנה אחד עם תפיסת עולמך. את זה אני מבין. אבל במירב השיקולים שעומדים בפני ראש הממשלה - -
       
צבי הנדל (האיחוד הלאומי - ישראל ביתנו):
       
       חקירות משטרה.
       
שר התחבורה מאיר שטרית:
       
       - - הוא מביא בחשבון את הכול, גם את זה שהוא גם אמר מה נכון למדינת ישראל לעשות, ואת זה הוא עושה.
       
מאיר פרוש (אגודת ישראל - יהדות התורה והשבת):
       
       לא באמצע קדנציה. לא באמצע קדנציה.
       
שר התחבורה מאיר שטרית:
       
       נכון, זה לא מוצא חן. לא נורא.
       
היו"ר נסים דהן:
       
       תודה רבה. נא לסיים.
       
מאיר פרוש (אגודת ישראל - יהדות התורה והשבת):
       
       לא באמצע קדנציה.

היו"ר נסים דהן:
       
	שמענו.

שר התחבורה מאיר שטרית:
       
       חבר הכנסת פרוש, מותר בתחילת קדנציה, באמצע קדנציה, בסוף קדנציה. מאיפה אתה לוקח את זה? מאיפה אתה לוקח את זה? כל ראשי הממשלות לשעבר עמדו בכל מה שהם אמרו בתחילת הקדנציה? איפה זה כתוב בחוק? אני לא מקבל את זה. כל עוד יש רוב בממשלה ובכנסת לקבל החלטות - -
       
צבי הנדל (האיחוד הלאומי - ישראל ביתנו):
       
       אין רוב, לא בממשלה ולא בכנסת.
       
שר התחבורה מאיר שטרית:
       
       - - ויש רוב ברור, אין יכולים לערער על ההחלטה.
       
צבי הנדל (האיחוד הלאומי - ישראל ביתנו):
       
       אין רוב.
       
היו"ר נסים דהן:
       
       חבר הכנסת הנדל, אני קורא אותך לסדר.
       
שר התחבורה מאיר שטרית:
       
       מותר לממשלה לשנות את עמדתה, מותר למערכת הפוליטית לשנות את עמדתה כשיש לה רוב בממשלה או בכנסת, ויש רוב בממשלה ובכנסת בכל ההצבעות.
       
צבי הנדל (האיחוד הלאומי - ישראל ביתנו):
       
       אין רוב.
       
היו"ר נסים דהן:
       
       בזה הסתיים העניין. תודה רבה.
       
שר התחבורה מאיר שטרית:
       
       מה לעשות. כולם יודעים לספור. תודה.
       
קריאה:
       
       - - -
       
שר התחבורה מאיר שטרית:
       
       על השאלות של דהאמשה ואחרים כבר עניתי, אדוני, שאני לא יכול לתת תשובות על לוח-זמנים לבנייה בשכונה הזאת.
       
היו"ר נסים דהן:
       
       תודה רבה. תם הנושא של השאילתות. 

       
מסמכים שהונחו על שולחן הכנסת
       
היו"ר נסים דהן:
       
       אנחנו ממשיכים בסדר-היום. הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת מסקנות ועדת העלייה, הקליטה והתפוצות בנושא: רבע מיליון ישראלים אינם יכולים להתחתן בישראל. תודה רבה.
       
היו"ר נסים דהן:
       
       תודה למזכיר הכנסת.

       
הצעת חוק נתיבים מהירים לרכב ציבורי (נתיבי אגרה) 
(הוראת שעה) (תיקון), התשס"ה-2005
["דברי הכנסת", חוברת ל"ו, עמ' .]
(קריאה ראשונה)
       
היו"ר נסים דהן:
       
       אנחנו ממשיכים בסדר-היום: הצבעה בקריאה ראשונה על הצעת חוק נתיבים מהירים לרכב ציבורי (נתיבי אגרה) (הוראת שעה) (תיקון). הדיון תם בישיבה הקודמת. אנחנו עוברים להצבעה.
       
שר התחבורה מאיר שטרית:
       
       אדוני, יש תשובה.
       
שר הפנים אופיר פינס-פז:
       
       מה זה? רק הצבעה.
       
היו"ר נסים דהן:
       
       לא כתוב תשובה, רק הצבעה. היתה תשובת ממשלה.
       
שר התחבורה מאיר שטרית:
       
       אדוני, לא היתה תשובה.
       
היו"ר נסים דהן:
       
       אדוני השר, נא לשבת במקום. תודה רבה.
       
שר התחבורה מאיר שטרית:
       
       אדוני, לא היתה תשובה, סלח לי. 
       
היו"ר נסים דהן:
       
       נא לשבת במקום, בינתיים אני מנהל את הישיבה, ואני אתן לך רשות לעלות כשזה יתברר. נא לשבת במקום.

שר התחבורה מאיר שטרית:
       
       לא היתה תשובה. אני לא עניתי, אדוני היושב-ראש.
       
היו"ר נסים דהן:
       
       קיבלתי עכשיו הודעה ממזכירות הכנסת, שהיתה טעות ולא היתה תשובה. בבקשה, תשובת הממשלה, ומייד לאחר מכן - הצבעה.
       
שר התחבורה מאיר שטרית:
       
       אדוני היושב-ראש, בתחילת הדיון בשבוע שעבר בהצעת החוק ביקשתי שהתשובה וההצבעה יהיו במועד אחר. זה כתוב בפרוטוקול. אין לי שום סיבה "לסבן" אותך, כידוע.
       
היו"ר נסים דהן:
       
       אצלנו כתוב רק הצבעה.
       
שר התחבורה מאיר שטרית:
       
       אדוני, אני לא אשם, זו טעות של המזכירות, לא שלי.
       
היו"ר נסים דהן:
       
       נתתי לך, גמרנו.
       
שר התחבורה מאיר שטרית:
       
       רבותי, החוק שעומד להצבעה הוא חוק נתיבי אגרה. הרעיון שעומד בבסיס ההצעה הוא לסלול כביש אגרה מהיר בכניסה לתל-אביב, ובעתיד גם בכניסה לירושלים. 
       
       במצב הנוכחי הכניסות לתל-אביב בשעות הבוקר, מי שנוסע מכיוון ירושלים לכיוון תל-אביב ער לזה שהוא נתקע בפקקים במשך חצי שעה, לפעמים שלושת-רבעי שעה, עד הכניסה לתל-אביב. לשם כך יזמה הממשלה תוכנית שיוצאת למכרז לביצוע באמצעות יזם פרטי. על-פי התוכנית ייסלל נתיב נוסף - - -
       
חיים אורון (יחד):
       
       למה? אין כסף? 
       
היו"ר נסים דהן:
       
       נא לא להפריע.
       
שר התחבורה מאיר שטרית:
       
       מה זה "אין כסף"?
       
חיים אורון (יחד):
       
       אמר שר האוצר פה, שיש 11 מיליארד.
       
שר התחבורה מאיר שטרית:
       
       אין בעיה של כסף.
       
חיים אורון (יחד):
       
       מסתבר שאין.
       
היו"ר נסים דהן:
       
       חבר הכנסת אורון, תודה. הערה זה בסדר, יותר מזה – לא. נא לא להתווכח, להמשיך.
       
שר התחבורה מאיר שטרית:
       
       הנתיב ייסלל בכניסה לתל-אביב, משפירים ועד קיבוץ-גלויות, ויאפשר בכביש הזה גישה מהירה לתוך תל-אביב. הרעיון הוא שכל התחבורה הציבורית - אוטובוסים ומוניות - יוכלו לנסוע בכביש הזה חינם. לא רק זאת, אלא המדינה מקימה בשפירים מגרש חנייה גדול, שכל אדם יוכל לבוא עם הרכב שלו, להחנות את הרכב ולנסוע לתל-אביב ב"שאטל" חינם, שיופעל על-ידי הזכיין. 
       
       הרעיון הוא לאפשר לרוב האוכלוסייה שנוסעת בתחבורה הציבורית או שרוצה לנסוע בתחבורה הציבורית להיכנס לתל-אביב במהירות בבוקר חינם. עודף הביקוש לכביש, אם עדיין יהיה מקום בכביש למכוניות נוספות, יינתן לאנשים שישלמו אגרה לפי מהירות הנסיעה.

חיים אורון (יחד):
       
- - -
       
היו"ר נסים דהן:
       
       נא לא להפריע. הדיון הסתיים. חבר הכנסת אורון, אני מזכיר לך שהדיון הסתיים.
       
שר התחבורה מאיר שטרית:
       
       הדבר קיים בעולם, והחוק הזה בא לאפשר ביצוע של זה. אני מבקש מהכנסת, על-פי החלטת הממשלה, לתמוך בהצעת החוק.
       
היו"ר נסים דהן:
       
       תודה רבה. אנחנו עוברים להצבעה, נא לשבת במקומות, חברי הכנסת והשרים. ניתן זמן לשר להגיע. עוברים להצבעה. נא לשבת במקומות. 
       
       ההצבעה החלה.
       
הצבעה מס' 1
       
בעד ההצעה להעביר את הצעת החוק לוועדה – 47
נגד – 11
נמנעים – אין
ההצעה להעביר את הצעת חוק נתיבים מהירים לרכב ציבורי (נתיבי אגרה) (הוראת שעה) (תיקון), התשס"ה-2005, לוועדת הכלכלה נתקבלה.
       
היו"ר נסים דהן:
       
       47 בעד, 11 נגד, אין נמנעים. הצעת החוק התקבלה. לפרוטוקול – הצבעת היושב-ראש, הכוונה לסגן היושב-ראש, חבר הכנסת דהן.
       

הצעת חוק חסינות חברי הכנסת, זכויותיהם וחובותיהם (תיקון מס' 35) 
(ביטול הסייג לאיסור כהונה כנבחר בגוף ציבורי), התשס"ה-2005
["דברי הכנסת", חוברת זו, עמ' .]
(קריאה ראשונה)
       
היו"ר נסים דהן:
       
       אנחנו ממשיכים בסדר-היום: הצעת חוק חסינות חברי הכנסת, זכויותיהם וחובותיהם (תיקון מס' 35) (ביטול הסייג לאיסור כהונה כנבחר בגוף ציבורי), של חברי הכנסת גדעון סער, אריה אלדד וכן הלאה. חבר הכנסת עמיר פרץ נואם אחרון, ואחריו – חבר הכנסת גדעון סער כמשיב על התנגדותו של חבר הכנסת פרץ. מייד אחר כך נעבור להצבעה.
       
עמיר פרץ (העבודה - מימד - עם אחד):
       
       אדוני היושב-ראש, חברי הכנסת, אני מכיר היטב את דרכו ואת אופן פעולתו של חבר הכנסת גדעון סער. ראיתי הרבה מקרים שבהם יושב-ראש קואליציה, נושא תפקיד כזה או אחר, משתמש בצורה בוטה בכנסת, מבזה אותה בראש חוצות, רק כדי לקדם אינטרס פוליטי. אני אומר לכם שאני מאוד מכבד את הכנסת, אבל למצוא מצב שבו עוד לא יבשה הדיו על הצעת החוק שעברה בוועדה, כאילו מדובר עכשיו בחוק שלפיו מקימים מתחם שפותר את כל בעיות הביטחון בישראל - הכול דחוף, הכול בהול. ראש הממשלה מתפנה מכל עיסוקיו ומגיע הנה. שר האוצר - - - 
       
גדעון סער (הליכוד):
       
       - - - 
       
עמיר פרץ (העבודה - מימד - עם אחד):
       
       יש לי הרגשה, חבר הכנסת סער, שאתה תביא אותו גם ביום שני. 
       
גדעון סער (הליכוד):
       
       יכול להיות שאתה תבוא ואתה לא יודע - - - 
       
עמיר פרץ (העבודה - מימד - עם אחד):
       
       חבר הכנסת סער, למה אתה מתרגז? הרי אני מעריך אותך מאוד. אני הרי יודע שבכל הצעת חוק שתביא כולם יתייצבו ב"שמאל-ימין", מראש הממשלה ועד אחרון חברי הכנסת שלך. אני מאוד מעריך אותך על כך. שמע, יש כושר מנהיגות בסיעה, מה יש לדבר. 
       
       אבל, חבר הכנסת סער, צריך גם להיות חכם. לא צריך להיות בוטה בכל מקרה. אין שום סיבה שבעולם שמדינת ישראל כולה תצפה היום בכנסת שמשמשת כלי פוליטי מהסוג המכוער ביותר שהיה בשנים האחרונות. לא היה תקדים כזה שנוגע לחוק חסינות חברי הכנסת, שבאים ואומרים שעכשיו, מייד. 
       
       חבר הכנסת סער, גם בתוך תליין אתה נמרץ מדי. גם בתור תליין אתה נמרץ מדי, רק שיש לך בעיה, שמי שעומד כאן בפני גזר-הדין של הכנסת לא מתכוון בשום פנים ואופן לתת לך להתחמק מהמוטיבציה האמיתית שלך. המוטיבציה האמיתית שלך היא לא שהפכת להיות שוחר צדק והפכת לפתע להיות שוחר הדמוקרטיה בישראל. כך לא מתקנים הליכים בדמוקרטיה. כשמתקנים הליכים בדמוקרטיה עושים זאת בצורה מכובדת, תוך כדי כך שמאפשרים לציבור בישראל לקיים דיון ציבורי. שום דיון ציבורי לא התקיים בעניין. לא ניתנה הזדמנות לשום גורם -  בחוקים הכי פשוטים מזמינים את כל הגורמים כדי שיופיעו בוועדות. האם ועדת הכנסת לא מחויבת לפרסם ולשאול אם יש מישהו נוסף שרואה את עצמו נפגע, שתהיה לו הזדמנות לומר את דברו? 
       
       אני רוצה לומר לך, אדוני היושב-ראש, וגם לחברי הכנסת, בעיקר משינוי - - - 
       
היו"ר נסים דהן:
       
       חברי הכנסת והשרים, נא לשבת ולהפסיק את ההפרעות. שר הפנים, חבר הכנסת ליצמן, נא לשבת במקומות. השר שטרית, חבר הכנסת לוי, נא לשבת. חברי הכנסת, אי-אפשר לנהל דיון ולשמוע בכובד ראש את חבר הכנסת פרץ. תודה רבה. 
       
עמיר פרץ (העבודה - מימד - עם אחד):
       
       אדוני היושב-ראש, אני רוצה לפנות גם לחבר הכנסת טומי לפיד, מי שהיה שר המשפטים -  אני יודע שבני-פלוגתא אנחנו, ואני יודע יפה מאוד שאתה מחזיק בדעותיך, אבל לפעמים, במאזן האינטרס הציבורי, לפי המידתיות והדרך שבה מתבצעים דברים, הציבור יוצא נפסד ולאו דווקא נשכר על-פי דעותיך, שאני חולק עליהן. 
       
       תראו מה קרה בכנסת - וחבל שיושב-ראש הכנסת לא נמצא כאן. יושב-ראש הכנסת פונה לפרופסור זמיר, שופט בית-המשפט העליון בדימוס במדינת ישראל, ומבקש ממנו להקים ועדה שתדון בנושאים רבים ומגוונים בכנסת. בין היתר הוא אומר לו, שאחד הנושאים שהוועדה תקיים עליו דיון ותחווה עליו דעתה יהיה הנושא הקשור בשאלות של כפל תפקידים. מכובד.
       
יוסף לפיד (שינוי):
       
       הוועדה של פרופסור זמיר מציעה בדיוק את מה שאנחנו מציעים בהצעת החוק הזאת.
       
עמיר פרץ (העבודה - מימד - עם אחד):
       
       טומי - -  
       
היו"ר נסים דהן:
       
       אתה שוב פונה אליו? אם אתה תפנה אליו, הוא יענה. 
       
עמיר פרץ (העבודה - מימד - עם אחד):

       - - אני מציע לך שתיתן לי קצת קרדיט. הרי אתה לא מניח שאני לא יודע מה הרוח שנושבת בוועדה. אני יודע. למרות הכול אני אומר: תגידו לי, למה שבעתיד פרופסור זמיר, או יהיה האיש אשר יהיה, שופט בית-המשפט העליון, יסכים לשמש בראש ועדה שהכנסת מטילה עליו. אין גבול? יכול להיות שיבוא פרופסור זמיר ויציג אותה עמדה כמו גדעון סער - - - 
       
גדעון סער (הליכוד):
       
       אתה יודע - - -  אתה משקר - - - 
       
עמיר פרץ (העבודה - מימד - עם אחד):
       
       תפסיק, גדעון סער, אתה גורם נזק לכנסת. אתה גורם נזק לכנסת. אתה הרי גורם נזק לכנסת ולמעמדה. אני חרד לדמוקרטיה הישראלית, כי חרב פיפיות -  איש לא יודע מה היא תעשה כאשר היא מופנית כלפי הדמוקרטיה. אם ועדה בראשות זמיר תחליט החלטות, אלה יהיו לפחות החלטות שהציבור יראה, ישמע, ידבר, יאמר את דעתו, הכנסת תקיים דיונים ראויים, רציניים.
       
חמי דורון (שינוי):
       
       יוסיפו אותך - - - איזו צביעות.
       
היו"ר נסים דהן:
       
       חבר הכנסת דורון, מי נתן לך רשות לדבר? חבר הכנסת חמי דורון, אני קורא אותך לסדר פעם ראשונה. 
       
עמיר פרץ (העבודה - מימד - עם אחד):
       
       אני יודע, כמה אנשים כאן מרגישים לא נוח, אבל יש תכונה להיסטוריה הפוליטית, היא יוצרת קונסטלציה של נסיבות שבהן כוחות רבים ומנוגדים חוברים האחד לשני כדי להעביר מהלך פוליטי. אבל אני אומר לכם שמהלך פוליטי ממוקד נגד אדם – שאיש לא ינסה לטשטש זאת – מדובר במהלך פרסונלי על חבר כנסת אחד שנבחר, שקיבל את אמון בוחריו, גם אם אתם לא אוהבים אותם – שקיבל את אמון בוחריו פעמיים, פעם אחת כשהוא התייצב מול בוחרי ההסתדרות וקיבל אמון אישי מוחלט ופעם אחת כשהוא נבחר לכנסת וקיבל אמון אישי מוחלט. 
       
       האמת פשוט עירומה. חבל שחבר הכנסת גדעון סער לא נמצא כאן. חבר הכנסת גדעון סער, אתה יודע יפה מאוד שחבר הכנסת היחיד שיוכיח לאנשי הליכוד שהם בגדו בבוחריהם, זה אני. אתה וחבריך בליכוד תעשו הכול לעצור את הרכבת החברתית, אבל לא יעזור לך. אתה תעמוד פה ותנסה בלשון החלקה שלך לצייר כמה החלוקה של שר האוצר ברפורמה שלו צודקת - שהוא נותן 40 שקלים לעניים ו-4,000 שקלים לעשירים. לא יעזור לך שום דבר. בליכוד מפחדים, אבל למה פניקה? למה בפניקה? למה לעשות זאת בבהלה כזאת? מה הסיפור הזה שעושים את זה בקצב שלא נעשה מעולם בחוקים החשובים ביותר במדינת ישראל.
       
       אין לי ספק שמה שהכנסת תקבל כהחלטה, יהיה. אני בטוח שהיום חבר הכנסת סער גורם נזק קשה מאוד לדמוקרטיה הישראלית, למעמדה של הכנסת, פוגע קשה מאוד בציבור העובדים בישראל, בציבור הגמלאים בישראל. עם זאת, אין לי ספק, חבר הכנסת סער, אתה ומפלגתך תקבלו זאת בחזרה כפל כפליים, כי הציבור לא יסלח לכם. גם אם איש סלחן אני, בבוא העת הציבור יבוא אתכם חשבון. תודה רבה.  
       
היו"ר נסים דהן:
       
       תודה רבה. חבר הכנסת גדעון סער, אחרון הדוברים. מייד לאחר מכן נעבור להצבעה. חבר הכנסת טומי לפיד, אני מבין שאתה רוצה להתייחס למה שנאמר עליך – על-פי התקנון, בכתב, בסוף הדיון.  
       
       חברי הכנסת, יש יותר מדי רחש שמפריע לניהול הדיון בכובד ראש. אני מבקש מחברי הכנסת לשבת במקומות, ואלה שרוצים לשוחח ביניהם, נא לצאת מהמליאה. חברי הכנסת רשף חן וזהבה גלאון, אליכם הכוונה. חבר הכנסת רשף חן, אנחנו מתנצלים על שאנחנו מפריעים לך בשיחה. נא לצאת מהמליאה או לשבת. 

גדעון סער (הליכוד):
       
       אדוני היושב-ראש, כנסת נכבדה, מכובדי יושב-ראש ההסתדרות הכללית, שמעתי אותך. דווקא אתה נראית לי בפניקה.
       
עמיר פרץ (העבודה - מימד - עם אחד):
       
       - - -
       
גדעון סער (הליכוד):
       
       כן, כך נראית. אתה לא יכול לראות את עצמך בזמן שאתה מדבר, אבל בוודאי נאומך הוקלט ותוכל לבקש מערוץ-99 את הקלטת. אתה לא הדמוקרטיה הישראלית ואתה לא מעמדה של הכנסת. זה לא אתה - וגם ציבור העובדים לא הולך להיפגע. יש פה בכנסת רבים שמייצגים את ציבור העובדים. זה לא שמאות אלפי עובדים ברחבי ישראל אינם יכולים לישון בלילות האחרונים כי לא תוכל להמשיך להחזיק בכפל התפקידים המקודש. תאמין לי שהם ישנים טוב בלילה. מתי הם לא ישנים טוב בלילה? משלטון הפחד שלך, מהמיפקדים המזויפים שלך - -
       
רן כהן (יחד):
       
       הממשלה - - -
       
גדעון סער (הליכוד):
       
       - - מהשיטה שבה אתה מערב פוליטיקה בפרנסה, ואתה חי מכוח של עיוות בחוק עשר שנים עם כפל התפקידים הזה.
       
רן כהן (יחד):
       
       אם לא ישנים, זה בגלל - - -
       
גדעון סער (הליכוד):
       
       היום אנחנו באים לתקן עיוות ולא ליצור עיוות. העיוות נוצר לפני עשר שנים, כאשר על איסור כפל התפקידים הצלחת, באמצעות כוח פוליטי, ליצור את האי הזה שבו אתה מוגן ויכול להמשיך, בניגוד לכל נורמה שקיימת במערכת הפוליטית.

אבשלום וילן (יחד):
       
       חבר הכנסת גדעון סער, שאלה - - -  דמוקרטיה - - -
       
היו"ר נסים דהן:
       
       חבר הכנסת אבשלום וילן, שאלה תשאל כאשר - חבר הכנסת וילן, מי נתן לך רשות לשאול? אל תענה לו. מה זה? הוא החליט לשאול שאלות.
       
גדעון סער (הליכוד):
       
       השאלה, הסוגיה שהעלה חבר הכנסת וילן תידון בפתיחות בוועדת הכנסת לקראת הקריאה השנייה והקריאה השלישית, ואני אומר זאת גם על דעת יושב-ראש ועדת הכנסת. מה שנאמר לעניין זה בסעיף 3, לעניין התחולה, אנחנו בהחלט מוכנים לשקול ולבחון גם  חלופות אחרות שונות.
       
       הוויכוח איננו על מועד התחולה. הוויכוח הוא על הניסיון של חבר הכנסת עמיר פרץ, שהגיע לשיאו בשעות האחרונות - ואני אחראי לכל מה שאני אומר - להפעיל לחצים על הכנסת, על יושב-ראש הכנסת, להפעיל לחצים על חברי כנסת, כדי למנוע את השלמת החקיקה במושב הזה. אחרי שזה עבר בקריאה טרומית, אתה אמרת: זה לא יושלם במושב הזה. אני מודיע לך כאן, שהחקיקה תושלם במושב הזה.
       
       דרך אגב, בניגוד לרושם שאתה מנסה ליצור, החוק הזה הוא חוק שהוגש עוד במושב הכנסת הקודם. לא ביקשתי פטור מחובת הנחה, והתקדמנו בהליכי חקיקה מסודרים. אבל, כשאתה מפסיד, אתה שובר את הכלים, אתה מאיים ואתה משתולל. רק אתמול כתבת ליושב-ראש הכנסת - הרי אתה יודע הכי טוב לאיים, אז מה כתבת לו? - אם הדיון יתקיים היום, אני לא אשתתף בדיון. בכל זאת, שמעתי אותך כאן על הדוכן. רק אתמול איימת, וכבר לא קיימת.
       
עמיר פרץ (העבודה - מימד - עם אחד):
       
       בדיון של אתמול.
       
גדעון סער (הליכוד):
       
       אה, תשתתף בדיון: לא אתמול, אבל היום - כן.

עמיר פרץ (העבודה - מימד - עם אחד):
       
       בהצבעות - להשתתף.
       
גדעון סער (הליכוד):
       
       אבל, גם השתתפת בדיון מעל הדוכן הזה.
       
עמיר פרץ (העבודה - מימד - עם אחד):
       
       אמרתי לך שאתה צריך - - -
       
היו"ר נסים דהן:

       חבר הכנסת עמיר פרץ, נא לא להפריע. תודה.
       
עמיר פרץ (העבודה - מימד - עם אחד):
       
       - - - פרלמנטריזם.
       
היו"ר נסים דהן:
       
       אמרתי - תודה.
       
גדעון סער (הליכוד):
       
       ממש לא. גם לא מדובר בעניין אישי. מדובר בשלוש הצעות חוק יחד עם שותפי, שאני רוצה להודות להם: חבר הכנסת טומי לפיד, יושב-ראש שינוי, חבר הכנסת יולי אדלשטיין וחבר הכנסת אריה אלדד מהאיחוד הלאומי. יש פה בבית הזה רוב לחקיקה. אתה לא תצליח, בכוח האיומים שלך, למנוע חקיקה מסודרת ומושכלת.
       
היו"ר נסים דהן:
       
       תודה.
       
גדעון סער (הליכוד):
       
       אדוני היושב-ראש, לא סיימתי.

היו"ר נסים דהן:
       
       בסדר. עוד דקה - - -
       
גדעון סער (הליכוד):
       
       איך? יש לי עשר דקות.
       
היו"ר נסים דהן:
       
       לא. יש לך חמש דקות. תמשיך.
       
גדעון סער (הליכוד):
       
       זה לא מה שנאמר לי כאשר עליתי.
       
       אני רוצה להודות ליושב-ראש ועדת הכנסת, חבר הכנסת רוני בר-און, אשר טיפל בעניין הזה בצורה המקצועית ביותר, בצורה הטובה ביותר ובצורה היעילה ביותר. אני רוצה להודות לו על שיתוף הפעולה הזה.
       
       אדוני היושב-ראש, אני רוצה לומר עוד משהו, כי חבר הכנסת עמיר פרץ יודע מה תכלית ועדת-זמיר. פתאום הוא העלה את ועדת-זמיר על ראש שמחותיו. הוא רוצה לערב מין בשאינו מינו, כדי למנוע את הרוב בכנסת לחקיקה הזאת. 
       
       אני רוצה לומר, שברור שביטול החריג של סעיף 13(א)(1) אין בו מניעה שחברי הכנסת יעמדו בראש גופים אחרים, מ"הפועל תל-אביב" ומעמותות ספורט או אגודות רווחה או ועדי עובדים. מדובר רק על החריג שבכוח הלחץ הכנסתם לחוק, של יושב-ראש ההסתדרות ושל יושב-ראש ההסתדרות העובדים הלאומית. ההצעה הזאת, שהבאנו, נועדה רק למנוע כפל תפקידים מסוים, שבו חבר כנסת מכהן בו-זמנית כראש ההסתדרות הכללית, כראש הסתדרות העובדים הלאומית, מהנימוקים שציינתי. לנימוקים הללו אין השלכה על גופים או תפקידים אחרים, כי אין עוד גוף הדומה בעוצמתו להסתדרות הכללית ואין עוד תפקיד שכוחו והשפעתו הם כשל מי ששולט בהסתדרות הכללית.
       
       אדוני היושב-ראש, אני רוצה להביא לסיום דברי מתוך מאמרו של ראש בית"ר, זאב ז'בוטינסקי, שנכתב לפני 73 שנים: "כן, לשבור".
       
חיים אורון (יחד):
       
       - - - לחם.

גדעון סער (הליכוד):
       
       נכון, אתם זוכרים את המאמר הזה.
       
היו"ר נסים דהן:
       
       נא לא להפריע. נא לא להפריע.
       
גדעון סער (הליכוד):
       
       אתם זוכרים אותו טוב.
       
עסאם מח'ול (חד"ש-תע"ל):
       
       - - -
       
היו"ר נסים דהן:
       
       נא לא להפריע. אני קורא אתכם לסדר.
       
גדעון סער (הליכוד):
       
       תשמעו אותו עוד הרבה פעמים כאן מעל הדוכן הזה.
       
היו"ר נסים דהן:
       
       חבר הכנסת מח'ול.
       
גדעון סער (הליכוד):
       
       באותו מאמר כותב ראש בית"ר ומתאר בהרחבה - - -
       
היו"ר נסים דהן:
       
       חבר הכנסת מח'ול.
       
גדעון סער (הליכוד):
       
       אדוני היושב-ראש, הרי אני מבקש לסיים.

היו"ר נסים דהן:
       
       אני נותן לך לסיים.

חיים אורון (יחד):
       
       אתם - - - בהסתדרות.
       
היו"ר נסים דהן:
       
       חבר הכנסת אורון, נא לא להפריע. חבר הכנסת אורון.
       
גדעון סער (הליכוד):
       
       אבל, אני מציע שתקשיב. אתה ידעת את כותרת המאמר, אבל אני לא משוכנע שאתה מכיר את התוכן.
       
חיים אורון (יחד):
       
       תאמין לי שאני גם מכיר את התוכן.
       
גדעון סער (הליכוד):
       
       בסדר. יש אחרים שלא מכירים. למה להפריע להם?
       
חיים אורון (יחד):
       
       השכלה זה תמיד טוב.
       
היו"ר נסים דהן:
       
       חבר הכנסת אורון.
       
גדעון סער (הליכוד):
       
       חבר הכנסת אורון, בזה אף אחד לא כופר לגביך.
       
       ראש בית"ר מתאר בהרחבה, כאילו זה נכתב היום, את הנגע החדש של השביתות: כל שבוע, כמעט כל יום, מגיעה ידיעה על שביתה חדשה. הוא מתאר את ההרס הכלכלי שנגרם מכך למשק.

רן כהן (יחד):
       
       עכשיו ברור מה אתה - - -
       
עסאם מח'ול (חד"ש-תע"ל):
       
       - - -
       
יולי תמיר (העבודה - מימד - עם אחד):
       
       - - -
       
גדעון סער (הליכוד):
       
       חבר הכנסת רן כהן, תקשיב היטב.
       
היו"ר נסים דהן:
       
       חבר הכנסת מח'ול. חברי הכנסת, אתם - - -
       
גדעון סער (הליכוד):
       
       כל דיון אני מוכן לצטט את ראש בית"ר בסוגיה אחרת, ואני גם עושה את זה בדרך כלל.
       
היו"ר נסים דהן:
       
       חבר הכנסת דני יתום. חברת הכנסת יולי תמיר. תודה רבה. נא לא להפריע.
       
גדעון סער (הליכוד):
       
       איש אינו רוצה לשבור את ההסתדרות של הפועלים העבריים, חס ושלום. פועלים חייבים להיות מאורגנים. רוצים לשבור וגם ישברו את התביעה שלה למונופולין ולשלטון. זה נכון. כן, לשבור.
       
חיים אורון (יחד):
       
       מה - - - 
       
היו"ר נסים דהן:
       
       חבר הכנסת אורון.
       
גדעון סער (הליכוד):
       
       לפני 73 שנים הבטיח ראש בית"ר לשבור צעד אחר צעד את השיטה הגרועה והמזיקה הזאת, והיום אנחנו מקיימים. תודה רבה.
       
קריאות:
       
       - - -
       
היו"ר נסים דהן:
       
       תודה רבה. אנחנו עוברים להצבעה. נא לשבת במקומות, כדי שלא תיווצר הרגשה למישהו שנחטפה כאן הצבעה. 
       
       ההצבעה החלה.
       
הצבעה מס' 2
       
בעד ההצעה להעביר את הצעת החוק לוועדה - 53
נגד - 42
נמנעים - 1
ההצעה להעביר את הצעת חוק חסינות חברי הכנסת, זכויותיהם וחובותיהם (תיקון מס' 35) (ביטול הסייג לאיסור כהונה כנבחר בגוף ציבורי), התשס"ה-2005, לוועדת הכנסת נתקבלה.
       
היו"ר נסים דהן:
       
       בעד - 53, נגד - 42 ונמנע אחד. הצעת החוק התקבלה בקריאה ראשונה, והיא תחזור לוועדת הכנסת להמשך הכנתה לקריאה שנייה ולקריאה שלישית.

       
הצעת חוק הסדרים במשק המדינה (תיקוני חקיקה להשגת יעדי התקציב) 
(תיקון - התחשבות בקצבה בעת מתן הנחה בארנונה), התשס"ה-2005
 [הצעת חוק פ/3276; נספחות.]
(הצעת קבוצת חברי הכנסת)
       
היו"ר נסים דהן:
       
       אנחנו ממשיכים בסדר-היום - הצעות לדיון מוקדם. ראשון המציעים הוא חבר הכנסת משולם נהרי - הצעת חוק הסדרים במשק (תיקוני חקיקה להשגת יעדי התקציב) (תיקון - התחשבות בקצבה בעת מתן הנחה בארנונה). חבר הכנסת נהרי, בבקשה. חבר הכנסת נהרי. אני קורא שוב לחבר הכנסת נהרי, אחרת נמשיך בסדר-היום. חבר הכנסת נהרי, בבקשה; עשר דקות.
       
משולם נהרי (ש"ס):
       
       אדוני היושב-ראש, חברי הכנסת, ההצעה שלי באה לתקן ולו במעט מזעיר את העוול שנעשה למבקשי הנחות בארנונה, כאשר לצורך מבחני הכנסה נכללות גם קצבאות הילדים. עד 1999 לא נכללה קצבת הילדים במבחני הכנסה למשפחה עד ארבעה ילדים. מהילד הרביעי ומעלה לא נכללה קצבת הילדים במבחני הכנסה, אלא רק עד הילד הרביעי. בג"ץ קבע, בעקבות עתירה לבג"ץ, שהדבר נתון לשיקול דעתו של שר הפנים. בג"ץ, בדבריו, התייחס לשני היבטים: א. לאפליה הזאת של עד הילד הרביעי - כן לכלול, ומהילד הרביעי ומעלה לא לכלול; הוא טען שזו אפליה פסולה וצריך להתייחס לכל הקצבה בכללותה. אבל, באשר לשאלה אם לקבוע את זה במבחני הכנסה או לא, הדבר נתון לשיקול דעתו של שר הפנים. 
       
       בא שר הפנים ב-2004, חבר הכנסת אברהם פורז, והחליט, משיקוליו, להכליל את קצבאות הילדים במבחני ההכנסה. לא רק שקיצצו בקצבאות הילדים בצורה חדה, לא רק שפגעו במשפחות מרובות ילדים, אלא מוסיפים לפגוע בהם כאשר לוקחים את קצבת הילדים ומצרפים אותה להכנסה הכללית כדי להגדיל אותה, וממילא הסיכוי להנחה בארנונה הולך ופוחת.
       
       בג"ץ לא פסל את האפשרות שלא להכליל את כל קצבת הילדים, אלא נתן זאת לשיקול דעתו של השר. אבל, במקום שהשר יבוא ויאמר, אינני מכליל את כל קצבת הילדים בתוך ההכנסה, הוא החליט לכלול את כל קצבת הילדים בהכנסה.
       
       חברי הכנסת, קצבת הילדים נועדה לילדים, לטובתם של הילדים. הכסף הזה, שנמצא אצל ההורים, זה כסף שנמצא בנאמנות עבור הילדים. הנכס קשור להורים, וזה נכס של ההורים, ועליו הם חייבים את הארנונה. אבל, קצבת הילדים היא כסף של הילדים שנמצא אצל ההורים בנאמנות. מדוע ללכת ולקחת את קצבת הילדים ולהוסיפה להכנסה, כדי להקטין את הסיכויים של אותו אחד, של אותו הורה, לקבל הנחה בארנונה אם היא מגיעה לו? 
       
       עד מחצית 2004 זה היה טוב, ואני לא מבקש לעשות רפורמה במסים. אדוני ראש הממשלה, אני לא מבקש לשנות את המסים. אני מבקש פשוט להחזיר את המצב לקדמותו. אחרי שההורים בלאו הכי נפגעו קשות, אחרי שמשפחות מרובות ילדים הקצבה שלהן ירדה בלמעלה ממחצית, אני מבקש: אל תעשו להם את העוול הנוסף ותגידו: בואו ניקח גם את קצבת הילדים, נגדיל בזה את ההכנסה ונקטין את הסיכויים שלהם להנחות.
       
       אני ביקשתי משר האוצר, כיוון שאני יודע שהממשלה מתנגדת, לשקול את הדברים פעם נוספת ולמצוא דרך שתהיה מקובלת. על כן, ביקשתי שהתשובה וההצבעה יהיו במועד אחר. אני מודה לשר האוצר שנענה לבקשתי.
       
היו"ר ראובן ריבלין:
       
       תודה רבה לחבר הכנסת משולם נהרי.

       
דברי ברכה של יושב-ראש הכנסת לנשיא האיגוד 
הבין-פרלמנטרי (IPU), סרז'יו פאאש ורדוגו
       
היו"ר ראובן ריבלין:
       
       אדוני ראש הממשלה, אדוני שר החוץ, שראיתי אותו פה, רבותי השרים, גבירותי ורבותי, חברות וחברי הכנסת, אנו מארחים כאן היום את נשיא ה-IPU, מר סרז'יו פאאש ורדוגו - Sergio Paes Verdugo, את שגרירת צ'ילה בישראל, את ממלאת-מקום זקן הסגל הדיפלומטי הגברת סאלי בנדרסקי. נשיא הארגון העולמי הגיע אלינו לביקור היכרות, ובמהלכו נקיים עמו דו-שיח בנושאי מפתח שעל סדר-יומו של האיגוד הבין-פרלמנטרי העולמי, שהכנסת חברה ותיקה בו. ברוך בואך לבית-הנבחרים של מדינת ישראל, הכנסת, מר סרז'יו פאאש ורדוגו.
       
       בוודאי ידוע לך כי חברי הכנסת מעורים ביצירת קשר עם עמיתים מפרלמנטים שונים ונותנים כתף, באמצעות הארגון לקידום הפרלמנטריזם הדמוקרטי בעולם כולו. בבית-הנבחרים שלנו מכהנים 120 חברי כנסת, שרובם נמצאים פה עתה, הבאים מכל המגזרים ומשכבות האוכלוסייה השונות. יש כאן חברי כנסת יהודים, מוסלמים, דרוזים ונוצרים השייכים למפלגות שונות ומבטאים השקפות עולם שונות.
       
       כאן, באולם המליאה, באות לידי ביטוי מחלוקות חריפות לצד הסכמות. אולם, כל ההכרעות כאן מתקבלות באורח דמוקרטי, והרוב הוא המכריע, אפילו יהיה רוב של אחד. מסורת זו נוצקה עם הקמת המדינה, מדינת ישראל, והיא נשמרת מאז בקפדנות.
       
       בצל פיגועי הזוועה, פיגוע זוועה שאירע אתמול בעיר נתניה ובשבוע האחרון בלונדון, פרי אכזריותם של טרוריסטים, קנאי דת קיצונים, אני פונה אליך, כנשיאם של 141 פרלמנטים בעולם, להאיץ ולדרבן כל פרלמנט ופרלמנט לגנות את הטרור, להכריז על מלחמה בו ולהוקיע את מבצעיו השפלים. הפיגועים בלבה של נתניה ובלבה של בירת בריטניה היו תזכורת נוראה לסכנה האיומה הטמונה בטרור. 
       
       המלחמה בטרור ועקירתו משורש הן בעייתו הדחופה של כל העולם. הדרך היחידה למגר את הטרור היא להילחם בו בעקשנות וללא הרף. על כל מדינות העולם לקדש מלחמה נחרצת בטרור בכל השיטות ובכל האמצעים. מי כמונו בישראל, למודי טרור, לצערנו, מי כמונו מכיר את הכאב והסבל שהטרור מסב. מעולם ולעולם לא נכנענו ולא ניכנע לטרור. מעולם לא הרכנו ראש בפניו. לעולם גם לא ניכנע. מניסיוננו אנחנו יודעים, כי כל כניעה לטרור תעודד את מחולליו להמשיך בדרך זו.
       
       אנחנו בטוחים כי אתה, מר פאאש, תדע להביא מסר זה לפרלמנטים החברים באיגוד.
       
       אני מאחל לך ביקור פורה ומעניין בארצנו, בעירנו ירושלים, עיר בירתנו, ובכנסת ישראל, מקדש הדמוקרטיה הישראלית. ברוך הבא, אדוני נשיא הפרלמנט הבין-לאומי. תודה רבה.
       
       (מחיאות כפיים)
       

הצעת חוק הטבות ליישובי קו העימות (תיקוני חקיקה), התשס"ד-2004
[הצעת חוק פ/2512; נספחות.]
(הצעת חבר הכנסת צבי הנדל)

היו"ר ראובן ריבלין:
       
       אנו ממשיכים בסדר-היום. אני מזמין את חבר הכנסת צבי הנדל לעלות ולנמק את הצעת חוק הטבות ליישובי קו העימות (תיקוני  חקיקה), התשס"ד-2004. בבקשה, אדוני. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת - - - 

היו"ר ראובן ריבלין:
       
       אדוני סגן השר, לא מדברים מהמרפסת. האם יש תשובת ממשלה והצבעה לאחר דבריך?

צבי הנדל (האיחוד הלאומי - ישראל ביתנו):
       
       כן.

היו"ר ראובן ריבלין:
       
       תודה רבה. הוא מבקש להצביע על זה. אם הממשלה תסכים - כן, אם לא - - - 

צבי הנדל (האיחוד הלאומי - ישראל ביתנו):
       
       אני מסכים להפוך את ההצעה להצעה לסדר-היום.

היו"ר ראובן ריבלין:
       
       השר יציע ואתה תסכים. בבקשה, חבר הכנסת הנדל.
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברות וחברי הכנסת, כבוד השרים, אדוני היושב-ראש, עכשיו בברכתך הסברת עד כמה אנחנו למודי ניסיון בטרור ויודעים להיאבק בו. פעם זה היה נכון. פעם, בשנות ה-70, אנחנו הובלנו בקנה-מידה עולמי. אם אתה זוכר, כשהיו חטיפות מטוסים בכל העולם, אנחנו, המדינה הקטנה, למודת הניסיון, הובלנו מהלך שלאורך עשרות שנים נפסקו חטיפות המטוסים, כי אמרנו שלא מדברים עם רוצחים אלא מנהלים אתם משא-ומתן דרך חיסולם. כך נהגנו, כך הם הבינו את המסר, כך למד כל העולם וכך הופסקו חטיפות המטוסים. זה היה פעם, אדוני היושב-ראש. 
       
       היום אנחנו מלמדים את העולם הפוך מזה, שעם רוצחים מדברים. טרור - בורחים ממנו עם זנב בין הרגליים. ונגד מי נלחמים? נגד העם שלך. אנשים חלשים נלחמים נגד העם של עצמם במקום להילחם בטרור. אנשים חלשים לוקחים את החיילים והמשטרה שיתאמנו איך לגרש מביתם יהודים חלוצים ציונים.

קולט אביטל (העבודה - מימד - עם אחד):
       
       אוי ואבוי.

צבי הנדל (האיחוד הלאומי - ישראל ביתנו):

        אנשים חלשים דואגים שפרובוקטורים יחלקו מסמרים ושמן - והעניין נבדק עד תום - על כבישי ישראל, בשביל להבאיש את ריחם של חפצי אהבת הארץ והמולדת. 

אבשלום וילן (יחד):
       
       גם בלון גז בתחנה המרכזית בירושלים?

צבי הנדל (האיחוד הלאומי - ישראל ביתנו):
       
       עדיין לא בדקתי, אני לא רוצה להתייחס. האמן לי שבדקתי היטב את הנושא של ה"נינג'ות" והשמן. האמן לי, לא הייתי עומד פה לולא ידעתי בוודאות שאפילו לא הסהרורים של חב"ד, שחשדנו בהם, ולא החוליגנים של מרזל - בדקנו עד תום, לא מצאתי - - - 

קולט אביטל (העבודה - מימד - עם אחד):
       
       אתה יודע מי זה?

עמרם מצנע (העבודה - מימד - עם אחד):
       
       מי זה?
       
צבי הנדל (האיחוד הלאומי - ישראל ביתנו):
       
       מי רוצה להבאיש את ריחנו יותר מאשר החבורה שנאספה מסביב לראש הממשלה.

היו"ר ראובן ריבלין:
       
       חבר הכנסת הנדל, האם הגשת תלונה במשטרה על הדבר הזה?
       
צבי הנדל (האיחוד הלאומי - ישראל ביתנו):
       
       אין לי נגד מי. הלוואי שהייתי יודע. 

היו"ר ראובן ריבלין:
       
       אבל, אדוני, מאשימים באופן עקיף אותך.
       
עמרם מצנע (העבודה - מימד - עם אחד):
       
       מאוד חשוב לדעת מי זה.

צבי הנדל (האיחוד הלאומי - ישראל ביתנו):
       
       אני אומר לך שסביב ראש הממשלה היום יש כמה משרדי פרסום, יחסי ציבור, הם מובילים את המדיניות. כל עניינם, איך לסדר שהסקרים יחזרו למעלה. פתאום כשראו שהעם לא תומך - העם אני מתכוון כל המדינה הזאת; כשעושים סקר כוללים ערבים ויהודים גם יחד - זה הגיע למצב שפחות מ-50% תומכים במהלך הזה. הם היו בטראומה. גייסו את כל המסבירנים לצורך זה.   

	לכן, כשבאתי לדבר על יישובי קו עימות, על חלק קטן מהמדינה, בצפון הארץ, חשבתי שזה כבר לא רלוונטי. ראש הממשלה שלנו הולך להפוך לקו עימות את כל הארץ שלנו. צפון השומרון שהוא בשטחו כמו ארבע פעמים חבל-עזה כולו אחרי הוצאת או עקירת ארבעת היישובים, כל זה שולט כמניפה מבית-שאן עד נתניה, מהגבעות של השומרון, מהמקומות שאתה הובלת אליהם סיורים להראות מה חשיבות החזקת השטח הזה בידי ישראל. כל זה  יהיה בידי החברים הטובים שלנו, כל האבו-מאזנים, הדחלאנים, כל אלה שעוד לא הספיקו להשתמש מצפון השומרון בטילים ובמרגמות המשופרים, שעכשיו, בימים האלה, אתה יודע טוב ממני שהם שופרו לאין-ערוך לעומת מה שהיה לפני חודשיים, שלושה חודשים, כשעדיין נלחמנו בהם.

       היום לא נלחמים בהם. היום האיפוק הוא כוח וכל המדינה נכנסת לסחרור וכולם יהיו בסכנה ביטחונית. אתה יודע כמה מאות מיליונים משקיעים בהתקנת מערכות התרעה בערי הטרור - באשקלון, בנתיבות, בשדרות. מערכות התרעה בשביל מה, אם יהיה יותר טוב? למה משקיעים מאות מיליונים במיגון קיבוצים, מושבים, את גני-הילדים? מה קרה פתאום שירדה הוראה לטרקטורים? אדוני ראש הממשלה, אתה זוכר מתי היו טרקטורים ממוגנים? אתה זוכר איפה זה היה? יש היום הנחיה של צה"ל למגן את הטרקטורים.

היו"ר ראובן ריבלין:

       להנמיך מעט את הרמקול.
       
צבי הנדל (האיחוד הלאומי - ישראל ביתנו):
       
       האמת לא תשתנה גם אם יונמך קולי. זאת האמת. לפעמים אתה יכול להכתיב לקצין זה או אחר מה להגיד, כי אחרת תסלק אותו, וכך עשית, אבל צה"ל יש לו אחריות, ובפועל בשטח הוא ממגן, הוא מדבר ואומר - דמוקרטיה, הוא מדבר ואומר שזה דבר טוב, אבל בפועל, בשטח, הוא ממגן, הוא משקיע מאות מיליונים.
       
       לבי לבי לליכוד, על כולם, אם איש אחד - יהיו אשר יהיו המניעים, טהורים יותר וטהורים פחות - אין אחד בליכוד שמאמין באמת, אולי אולמרט, שזה יביא יתרון - - 

מגלי והבה (הליכוד):
       
	- - - 

צבי הנדל (האיחוד הלאומי - ישראל ביתנו):
       
       סליחה, אולי גם אתה. 
       
       - - שמאמין באמת שזה יביא תועלת למדינת ישראל, תועלת כלכלית כלשהי. הרי ההשקעות ייפסקו, אדוני שר האוצר, כשהמלחמה תפרוץ. אני יודע שהשכנים שלי מילאו את אסמיהם במאות ובאלפי רקטות חדשות משופרות. הם מחכים לרגע. למה עושים את זה אם הולך להיות שלום? אתה, אדוני ראש הממשלה, יודע את זה טוב ממני, כי אני שומע מאלה שמספרים לך אילו מחסנים מלאים של רקטות, טילים ופצצות הוכנו בחודשיים האחרונים כשאתה אמרת לא להגיב - הבלגה היא כוח, איפוק הוא כוח. ואחר כך מה נעשה? - נשיב מלחמה שערה. למה אתה לא עושה את זה היום? מה יהיה אחר כך? אחר כך תוכל להפציץ נשים וילדים? זה ישתנה במשהו? אחר כך אזרחים יוכלו להיות מופצצים מהאוויר יותר מהיום? מה ישתנה? 
       
       למה אתה בורח מהטרור? למה אתה מוביל קו בעולם כולו שהטרור מנצח? למה כל הפונדמנטליזם האסלאמי בכל העולם לומד היום את מה שהפוך ממנו לימדנו בשנות ה-70, שמשתלם הטרור, שכשאתה עושה עוד ועוד טרור העולם המערבי, ובראשו ישראל, הדגל העולמי, בורח ממנו עם הזנב בין הרגליים. אפשר להגיד אלף פעמים שלא תהיה אש, שכן תהיה אש, כשאתה בורח מטרור גם אם אתה לא בורח בגלל זה, הם מבינים שזה בגלל זה, והם צודקים כנראה. הם כנראה לא יודעים את הסיבות האחרות שאני יודע.
       
       לכן, רבותי, כל הכנסת הזאת צריכה לדעת, יגיע היום וההיסטוריה תשפוט. יכול להיות שאנשי השמאל ינסו בכוח לשכתב את ההיסטוריה ולעשות איזה גיבור לאומי מאיש שהפך את הזיגזגיות וחוסר תום הלב למקצוע ברמה העליונה, ואתם יודעים את זה, רק בשביל להשיג את המטרות שלכם. יגיע היום ויגידו, תראו, הרי הוא עשה מהלך שאפילו אתם לא מסכימים לו. אתם רוצים שנצא משם, אבל חשבתם שאפשר להשיג שלום. הרי הוא עקף את כולם משמאל במרחק ת"ק פרסה, הוא עקף את כולם. לצאת בלי שום הסכמים, בלי שום דבר. על שלום כבר לא מדברים, מתביישים לדבר על שלום, כי יודעים שזה לא אמיתי, כי יודעים שזה בא לנו בפנים בנתניה ואיפה לא.
       
        לכן, כל אחד ישלם את המחיר בסופו של דבר. אני מאוד מקווה שאזרחי המדינה, שאת קולם אנחנו שומעים דרך הסקרים, סקרי האמת, לא הסקרים – אני לא רוצה לנקוב בשמות בשביל לא להלל אותם - המוזמנים, שחיים על-חשבון ההזמנה הזאת של עיתונות השמאל והממשלה, אלא סקרי האמת אומרים בפירוש, שמתחת ל-50% מכלל אזרחי המדינה תומכים בתוכנית הזאת. זה לא מגיע ל-50%. 
       
       לכן ראש הממשלה, בצדק מבחינתו, פחד לחזור לעם, פחד להגיע לבחירות, פחד לעשות משאל עם. אל תספרו לאף אחד שגם כשהקמנו את היישובים לא עשינו משאל עם. זה שקר. כל שלוש-ארבע שנים היה משאל עם בקלפי על הנושא הזה.

אבשלום וילן (יחד):
       
       משאל עם?

צבי הנדל (האיחוד הלאומי - ישראל ביתנו):
       
       כנסת אחרי כנסת אחרי כנסת.

קריאה:
       
       גם עכשיו.

צבי הנדל (האיחוד הלאומי - ישראל ביתנו):
       
       לא, הוא אמר: דין נצרים כדין תל-אביב. מצנע אמר, לצאת מעזה, והוא כתש אותו. עכשיו לא. עכשיו הוא הלך על אג'נדה אחרת לגמרי. הוא אמר, ויתורים כואבים, אז נאחזתם בקש. אבל, על חבל-עזה הוא אמר, שמצנע מטורף שהוא מציע דבר כזה באמצע מלחמה. 
       
       לכן, כל אחד מכם, משמאל ומימין, יום יבוא והוא יעשה את חשבון הנפש האמיתי. מעבר להרס הציונות, מעבר להרס ההתיישבות והאידיאולוגיה הציונית, מעבר לדברים הבסיסיים שעליהם חונכנו, הוא הורס עד יסוד את כושר ההרתעה של צה"ל, הוא מפלג וקורע את העם, הוא דואג שהחיילים יצטרכו לעשות משימה - אף אחד מתושבי גוש-קטיף לא ירים עליהם יד. אם אלף פרובוקטורים תשלח לשם, אף אחד לא ירים עליהם יד, אבל הם ייקרעו מבכי. כי מי יכול להוציא את הסבא והסבתא מהכורסה סתם? מי יכול לתלוש תמונה מהקיר של אבות אבותינו שנרצחו בשואה, סתם, כי מישהו רוצה? 
       
       אין לו רוב, לא בכנסת, לא בממשלה, לא בעם. בכל מקום הוא פיטר שרים כדי שיהיה לו רוב, נתן שוחד לחברי כנסת בדמות תיקים בשביל להשיג רוב. לא היה רוב אמיתי אף פעם.
       
       לכן, אני אומר לכולנו, מגיעים רגעים בחיים – לא כיוון שאני גר שם, הבעיה הפרטית שלי היא בעיה משנית לחלוטין. אני אסתדר בחיים, בעזרת השם, גם חברי, הם אנשים טובים. אבל הם היו שליחים של המדינה הזאת, היו שליחים ששנים אתה טיפחת בהם את השליחות. אתה אמרת שבזכותכם לא תל-אביב, לא אשקלון ולא חיפה מופגזות. ספגנו אבדות קשות, הדם שלנו ספוג בחול, כי האמנו שמה שאמרת נכון, שבזכות הדם שלנו צה"ל נמצא שם, נאבק, והארץ יכולה לחיות בשקט.
       
       פתאום הכול השתנה. וייסגלס לחש לאוזנך, לאן זה מוביל. אוי לנו, אוי לבושה, אוי לבושה. 
       
היו"ר ראובן ריבלין:
       
       תודה רבה. אני מבין שאתה מסכים שהנושא שלא דיברת עליו אבל העלית אותו יהיה הצעה לסדר-היום, או שאתה מסתפק בתשובתך? כי אחרת אני לא יודע מה שר האוצר יכול לענות לך בעניין זה, ואהיה חייב להפעיל את סמכותי. הרי לא אמרת דבר אחד בקשר לחוק, והסכמת שהדבר יעבור. 
       
       אדוני השר מציע להעביר לוועדה את ההצעה לסדר-היום. השר מסתפק בהודעה שהוא מעביר לוועדה. אתה רוצה שהשר יענה?
       
חיים אורון (יחד):
       
       אני רוצה, אבל מוותר.
       
היו"ר ראובן ריבלין:
       
       תגיש לי הצעה לסדר, ונשקול אם להביא את השר להשיב. זו סמכותו של השר לבקש להעביר לוועדה. האם חבר הכנסת הנדל מסכים להעביר את הנושא לוועדה? תודה רבה. 
       
אבשלום וילן (יחד):
       
       כהצעה לסדר-היום.
       
היו"ר ראובן ריבלין:
       
       ודאי. הצעת חוק פרטית, עד שהיא לא מאושרת היא הצעה לסדר-היום. אבל עכשיו הוא אומר: תצביעו עליה כהצעה לסדר-היום. 
       
       נא להצביע, רבותי. מי בעד, מי נגד, מי נמנע?
       
נסים דהן (ש"ס):
       
       לאיזו ועדה?
       
היו"ר ראובן ריבלין:
       
       העניין יועבר לוועדת הכספים.
       
חיים אורון (יחד):
       
       אני מציע את ועדת האתיקה.
       
היו"ר ראובן ריבלין:
       
       יועבר לוועדת הכנסת, שתקבע לאיזו ועדה.
       
הצבעה מס' 3
       
בעד ההצעה להעביר את הנושא לוועדה - 30 
נגד – 5
נמנעים – 1
ההצעה להעביר את הנושא לוועדה שתקבע ועדת הכנסת נתקבלה.
       
היו"ר ראובן ריבלין:
       
       30 בעד, חמישה נגד, אחד נמנע. אני קובע שההצעה לסדר-היום התקבלה, והיא תועבר לדיון בוועדה שתקבע ועדת הכנסת. תודה רבה.


הצעת חוק נכי רדיפות הנאצים (תיקוני חקיקה - הגדרת נכה), התשס"ה-2005
 [הצעת חוק פ/3268; נספחות.]
(הצעת קבוצת חברי הכנסת)

היו"ר ראובן ריבלין:
       
       הצעת חוק נכי רדיפות הנאצים (תיקוני חקיקה – הגדרת נכה), התשס"ה-2005, של חבר הכנסת חיים אורון - גם לאחר דיון זה השר לא ישיב, אלא ישיב במועד מאוחר יותר, וגם ההצבעה תהיה במועד מאוחר יותר.
       
חיים אורון (יחד):
       
       אדוני היושב-ראש, חברי הכנסת, בתאריך 18 במאי 2005, לפני כמעט חודשיים, התקיים במליאת הכנסת בעקבות הצעות לסדר-היום של כמה חברי כנסת - יוסי שריד, קולט אביטל ואהוד רצאבי - דיון על יחס המדינה לניצולי השואה. בדיון הזה אמר ידידי חבר הכנסת שריד: למה אני פותח, אדוני היושב-ראש, בעניין הבושה? הוא נשא נאום על הבושה. אני חושב שלפחות בכל הקשור לניצולי השואה, תהיה בינינו תמימות דעים מלאה, שבעניין זה באמת איבדנו את הבושה. שר האוצר, בדברי תשובתו, אמר: הבעיה לא צריכה להיפתר במובן הזה שאנחנו צריכים להיפטר מן העולם. הבעיה צריכה להיפתר כדי שהם יוכלו להמשיך את חייהם בנחת. 
       
       אדוני שר האוצר, הצעת החוק שאני מתכבד להגיש כאן עכשיו כבר אושרה על-ידי הכנסת, ממש בלשון הזאת. בשנת 2001 חבר הכנסת, השר עכשיו, אברהם הירשזון, הגיש הצעת חוק שאושרה בכנסת. במסגרת הזריקה לסל של שורה של הצעות חוק פרטיות היא בוטלה. אז, בהסכמה שבין ראש הממשלה - ואני שמח שהוא יושב כאן - לבין חבר הכנסת הירשזון, הוסכם על הקצבה של 60 מיליון שקלים, כדי לנסות לפתור את הבעיה, של מי? של קבוצת ניצולי השואה נכים - כי אם הם לא מוכרים כנכים על-פי הכללים המקובלים, ממילא החוק לא יחול עליהם - שמסיבות שונות ב-1 בינואר 1947 היו בגרמניה. התאריך הזה היה התאריך האחרון שבו ניתן היה לפנות לשלטונות הגרמניים ולבקש את זכויות הפיצויים, והם לא ביקשו. 
       
       יצא לי בשבועות האחרונים להיפגש עם רבים מהם. אגב, כפי שכולם מבינים, אנשים בשנות ה-70, לעתים מתקרבים לגיל 80, רובם היו באותן שנים במחנות עקורים. אחוז מאוד גדול מהם היה חניכי תנועות נוער וחניכי "עליית הנוער", שלא בדיוק חשבו אז במונחים של נכות, גמלה וקצבה. כנראה גם אנחנו כשהיינו בגיל הזה לא בדיוק חשבנו שפעם נהיה גם בני 70 ואולי יותר, ואולי גם נהיה נכים. יצא לי להיפגש, אדוני שר האוצר, עם כמה אנשים מאוד טובים ממשרדך, שהסבירו לי למה הם לא פנו. היו להם זכויות פה, ועד שנה זו יכלו לפנות גם לממשלת ישראל וויתרו.
       
       כאשר הוגשה הצעת החוק של אברהם הירשזון היה מדובר ב-3,000-3,500 איש. אדוני היושב-ראש, בל יישמע הדבר לא מספיק רגיש: היום כבר מדובר על פחות, ויש מי שאומר כי מדובר על די הרבה פחות. אני שואל את הכנסת, אחרי כל האמירות ואחרי כל הפורמליסטיקה, וגם בעקבות החלטתו של ראש הממשלה ללכת לקראתם באופן חלקי, נוצר פער בזכויות. חלק מהפער בזכויות הוא שאין להם סמכות לפנות לוועדה הרפואית. הרי מדובר בנכויות שבהרבה מאוד מקרים מופיעות בגיל מאוחר או מתגברות בגיל מאוחר, עם כל המשמעויות שלהן. 
       
       לא מדובר במיליונים רבים, לא מדובר במאות מיליונים. יש הערכה, חשבו אז ש-60 מיליון יספיקו. אגב, לא מוצעים, אדוני שר האוצר, 60 מיליון. על-פי הנתונים שיש לי פה, מוצעים בסביבות 45 מיליון. כלומר, עדיין נשאר למטרה הזאת סכום כסף, שלכאורה סומן. הוא לא יספיק, יכול להיות שצריך להוסיף לו עוד 10 מיליוני שקלים, עוד 15 מיליון שקלים. 
       
       אבל, בסופו של דבר יש מבחן לכנסת, יש איזה קשר בין הדיונים שאנחנו מקיימים, כמו הדיון שהתקיים פה רק לפני חודשיים, על היחס של עם ישראל והחברה הישראלית לניצולי השואה, לבין התחושות הקשות - וראינו את ההפגנות הכל-כך מבישות, ראינו את התסכולים הכל-כך קשים. הנציגים של הציבור הזה מסתובבים בכנסת על פתחי לשכותיהם של חברי הכנסת שבוע אחר שבוע ומתנים צרות ומצוקות חמורות מאין כמותן. זה לא מאותם חוקים שבהם העבירו בזמנו מאות מיליונים, ותוך כדי ניקוי השולחן מחוקים ניקו גם את החוק הזה. 
       
       גם ראוי היה לכנסת שזה לא יהיה הסדר שיש ויכוח אם הוא מכיל את זה או לא מכיל את זה, אלא הם יוכרו בחוק הראשי כנכי רדיפות הנאצים ויקבלו את הזכויות, שאגב הן רחוקות מאוד מלהיות זכויות בשמים. נעשה צדק, ולו באיחור, עם קבוצה שלצערנו הולכת ומתמעטת, הולכת ומתבגרת. מצוקותיה הולכות וגדלות, וקשה לי לתאר סיטואציות שבהן מוצדק יותר לממש את החובה שלנו כלפי ציבור שבאמת אין שום מחלוקת על החובה של מדינת ישראל כלפיו.
       
       שר האוצר, נציגו פנה אלי ביום ראשון, היות שהוא לא היה בארץ, שלא תתקיים היום הצבעה כי עמדת האוצר וועדת השרים לחקיקה היתה נגד. נאמר לי שהעניין ייבחן מחדש. בכל מקרה, אדוני היושב-ראש, אני עומד על כך שההצבעה תהיה בשבוע הבא, כי אחר כך אנחנו בפגרה, ואחר כך העניין ימות, אני לא יודע עד מתי. אני גם יודע, אדוני שר האוצר, שזה חוק שעלותו גבוהה מ-5 מיליוני שקלים, ואם לא יהיו פה 50 חברי כנסת הוא ממילא ייפול. אבל בקריאה טרומית יעבור החוק, נמשיך להתדיין. 
       
       שר התיירות מאוד ביקש ממני להעלות את הנושא הזה, הוא בעצם טיפל בו שנים, הוא ממשיך גם עכשיו לדחוף אותו והוא ביקש ממני להעלות אותו, משום שכשר הוא לא יכול להעלות את הנושא הזה. אני מקווה שתימצא הדרך להיענות לפנייה הזאת, ולא לקשור אותה, אני כבר שמעתי את ההנמקות, בהשלכות רוחב ענקיות, של מיליארדים, שאני יודע שתמיד מפחידים אותי בהם. במקרה הזה, אין לכך הצדקה. תודה רבה.
       
היו"ר ראובן ריבלין:
       
       תודה רבה. כאמור, תשובת שר האוצר והצבעה במועד מאוחר יותר, ומבקש חיים אורון להעלות את ההצעה בשבוע הבא.
       

הצעת חוק כביש אגרה (כביש ארצי לישראל)  
(תיקון - קביעת סכומי האגרה ודרכי גבייתה), התשס"ד-2003
 ["דברי הכנסת", חוב' י', עמ'  .]
(הצעת קבוצת חברי הכנסת)


היו"ר ראובן ריבלין:
       
       עכשיו אנחנו עוברים להצעת חוק כביש אגרה (כביש ארצי לישראל) (תיקון - קביעת סכומי האגרה ודרכי גבייתה). אדוני, שר האוצר צריך להציג את עמדת הממשלה, ולאחר מכן אנחנו מצביעים. נא לצלצל. נא להזעיק את חברי הכנסת או להתריע בפניהם.
       
       עד שיעלה שר האוצר, אני מבקש בשם חברי הכנסת לברך את חבר הכנסת שלגי לרגל הבר-מצווה שלו. היום אתה בן 60, איש צעיר ועול ימים, ואנחנו מאחלים לך הרבה שנים טובות ופוריות בכנסת ובכל מקום שבו תייצג את הציבור בישראל. מזל טוב.

אילן שלגי (שינוי):
       
       תודה רבה.
       
שר האוצר בנימין נתניהו:
       
       אדוני היושב-ראש, חברי הכנסת, הממשלה מתנגדת להצעת החוק של חבר הכנסת טיבי, כי יש בה משום שינוי כללי המכרז שקבענו. לזה יש השלכות ישירות על הסכמי המימון של הזכיין, על חשיפה תקציבית של המדינה ויצירת קושי של ביצוע פרויקטים בשיטת BOT בעתיד. אנחנו מאוד מקפידים על זה. קבעת מסגרת, אל תסטה ממנה. אני לא נכנס אפילו לשאלת ההצעה שלך, חבר הכנסת טיבי, אבל אנחנו מאוד מקפידים היום משני הצדדים, גם של הממשלה וגם של הזכיין, שמה שנקבע הוא שיהיה. אחרת, אנשים זוכים במכרז ומשנים אותו אחר כך. אומרים: טוב, התכוונו למחיר x או לסידור פיננסי y, אבל בעצם אנחנו צריכים סידור אחר. באותה מידה אנחנו, כמדינה, לא יכולים לתת יד לזה, ובעצם פעלנו והפעלנו סנקציות על מפירי מכרזים או משני מכרזים, כך שזה פשוט הולך ישירות נגד המדיניות שאנחנו נוקטים.
       
       לגבי ההצעה שלך לחייב את הזכיין לשלוח הודעות חיוב בדואר רשום: תראה, זה מגדיל את העלות פי-חמישה, זה ייפול על הממשלה, ואני לא בטוח שהייתי נותן את ההצעה שלך לגבי התראה נוספת, משום שזה כאילו תמריץ לא לשלם על סמך ההתראה הראשונה. כך שגם בעניין הזה יש לנו הסתייגויות, אבל, כאמור, הבעיה היסודית והראשונית שלנו, שבגללה אנחנו מתנגדים לחוק, היא שיש בה משום שינוי כללי מכרז.

היו"ר ראובן ריבלין:
       
       אדוני השר, בטרם תרד מהדוכן, הואיל ואין לך סגן שר, חבר הכנסת ברונפמן ביקש מהנשיאות כמה פעמים לשאול אותך שאלה, ואני נותן לו אפשרות. זו הערה כללית בנוגע לשאילתות. בבקשה.
       
רומן ברונפמן (יחד):
       
       אדוני היושב-ראש, תודה רבה על ההזדמנות. אדוני שר האוצר, מהיכרותי אותך כפרלמנטר דגול, אני הופתעתי לגלות שיש על שולחנך 82 שאילתות שהוגשו על-ידי חברי הכנסת בשנתיים האחרונות, בתוכן חמש שלי. אני מופתע מאוד מכך שאתה לא עונה על השאילתות האלה ובכך מעביר מסר מאוד שלילי, לדעתי, על חובות הרשות המבצעת מול הפרלמנט.
       
היו"ר ראובן ריבלין:
       
       יש 69 שאילתות, שרק שבע מהן מהזמנים שאתה מדבר עליהם, אבל, כמובן - - -
       
רומן ברונפמן (יחד):
       
       אדוני, אני מודה לך על התיקון. אני חושב שההבדל בין המספר שאני נקבתי בו לבין המספר שאתה נקבת בו אינו גדול. אני חושב שהמסר ברור. שר האוצר, לדעתי, חייב לענות על שאילתות כפי שמקובל אצל  שרי הממשלה, ואני מבקש משר האוצר שיתייחס לנושא הזה בכללותו בלי לרדת לגופה של שאילתא זו או אחרת.
       
היו"ר ראובן ריבלין:
       
       תודה רבה. אדוני, לתשומת לבו, אם רוצה להשיב על עניין זה - - -
       
שר האוצר בנימין נתניהו:
       
       אני חושב שיש טעם בהערה שלך כמו גם בצבר של השאילתות שלא הושבו. אני לא מכחיש. אני עובד לא מעט ולא פחות מבמשרדים אחרים, אבל נוצר כאן מצב ייחודי, בפעם הראשונה בתולדות המדינה, שלשר האוצר אין סגן. כיוון שאני לא מעריך שהוא עומד לקבל סגן שר, אדוני היושב-ראש, אולי אתה תואיל לארגן, או אם יש דרך פרלמנטרית  פרוצדורלית לארגן מרתון - - -

היו"ר ראובן ריבלין:
       
       בבקשה. אם אדוני יקבע יום, אנחנו נשמח לייחד לו מרתון.  אין שום בעיה.
       
שר האוצר בנימין נתניהו:
       
       אנחנו נקבע יום ונתחיל להקטין את המלאי.
       
היו"ר ראובן ריבלין:
       
       תודה רבה לשר. אנחנו נמצאים בסדר-יום. זכות התשובה לחבר הכנסת אחמד טיבי. האם אדוני רוצה להשיב על התנגדות הממשלה? בבקשה, לרשותך שלוש דקות תמימות.

אחמד טיבי (חד"ש-תע"ל):
       
       תודה, אדוני. לא הופתעתי מהתנגדות שר האוצר, חבר הכנסת נתניהו, אבל לא השתכנעתי מהנימוקים, כבוד השר, כי המציאות כופה שינוי נסיבות. 
       
       המציאות אומרת, שרבים מהמשתמשים בכביש האגרה סובלים מעיקול מכוניות בגלל העדר התראה מוקדמת, וכן בגלל אי-קבלת ההתראה עצמה או מכתב בדואר רגיל. לכן, יש צורך לשלוח את זה בדואר רשום ולהיות בטוח שהנמען קיבל את ההתראה ואת הודעת הקנס. 
       
       יתירה מזאת, אדוני, כביש האגרה משמש ציר תנועה מרכזי בישראל, מאפשר מעבר מהיר מהצפון לדרום. כמו בכבישי אגרה אחרים בעולם, גובה התשלום למשתמשים נקבע בהתאם לשימוש בקטעי הכביש. למשתמש מוצעות שתי שיטות גבייה: שיטה מתאימה למשתמשים קבועים, כאלה בעלי משיב אלקטרוני, תג חיוב - "פסקל", והשנייה, המתאימה יותר למשתמשים מזדמנים, והיא מתבצעת על-ידי צילום לוחיות רישוי.  
       
       החוק במתכונתו הנוכחית מציב כמה בעיות הן בפני המשתמשים הקבועים והן בפני המשתמשים המזדמנים. התשלום גבוה יותר והקנסות מחושבים בשיטה שגורמת לעומס אדיר, באופן שמי שמשתמש בכביש ולא משלם ולא חשוב מה הסיבה, גם עקב אי-קבלת מכתב, מגיע לקנסות של 20,000, 25,000 שקלים או לעיקול. מדובר באזרח טוב, שמעקלים לו את הרכב, מורידים אותו מהכביש. הדבר הזה הוא בלתי אפשרי. שינוי הנסיבות, אדוני שר האוצר, הוא המחייב התייחסות אחרת. תודה רבה.

היו"ר ראובן ריבלין:
       
       תודה רבה. רבותי חברי הכנסת, תם הדיון. נא לשבת. אני עובר להצבעה. הצעת חוק כביש אגרה (כביש ארצי לישראל) (תיקון – קביעת סכומי האגרה ודרכי גבייתה), התשס"ד-2003 - הממשלה מתנגדת. 
       
       נא להצביע - מי בעד, מי נגד, מי נמנע.
       

הצבעה מס' 5
       
בעד ההצעה להעביר את הצעת החוק לדיון מוקדם בוועדה – 11
בעד ההצעה להסיר מסדר-היום את הצעת החוק – 39
נמנעים - אין
ההצעה להסיר מסדר-היום את הצעת חוק כביש אגרה (כביש ארצי לישראל) (תיקון – קביעת סכומי האגרה ודרכי גבייתה), התשס"ד-2003, נתקבלה.

היו"ר ראובן ריבלין:
       
       11 בעד, 39 נגד, אין נמנעים. אני קובע שהצעת החוק לא נתקבלה.


הצעת חוק קרן לשיקום מאגרי מים וקרקעות, התשס"ה-2005
 ["דברי הכנסת", חוב' כ"ט, עמ'    .]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, גם בהצעת החוק הבאה לפנינו תשובה והצבעה - השר לאיכות הסביבה ישיב על הצעת חוק קרן לשיקום מאגרי מים וקרקעות. אם הממשלה מתנגדת תהיה זכות התשובה לחבר הכנסת זנדברג. ההצבעה היא מייד לאחר שחבר הכנסת זנדברג יסיים את דבריו. אם הוא לא ירצה לדבר - מייד אחרי השר. בבקשה, אדוני.
       
השר לאיכות הסביבה שלום שמחון:
       
       אדוני היושב-ראש, חברי הכנסת, המשרד לאיכות הסביבה רואה חשיבות רבה בהסדרת הקמתה של קרן למימון פעולות לאיתור ולטיפול בזיהומי קרקע ומים אשר נגרמו מהפעלתן של תחנות דלק, ואף מקדם נושא זה בשיתוף עם משרד המשפטים ומשרדי האוצר והתשתיות הלאומיות יחד עם חברות הנפט. 
       
       קידום נושא זה הינו צעד חשוב בהתמודדות עם בעיות זיהום מקורות המים והקרקע של המדינה, שנגרמו בין היתר מהזנחה ומתחזוקה לקויה של מתקני תחנות דלק במשך שנים רבות. בשל כך, ולנוכח הסכנה המתמדת של זיהום מקורות המים הדלים בלאו הכי של המדינה על-ידי דלקים, פסולת מוצקה, שפכים, חומרי גלם ותוצרים תעשייתיים, יש צורך בהיערכות מקצועית וארגונית על בסיס של תשתית חוקית מתאימה. 
       
       לפיכך, ומאחר שהצעת החוק במתכונתה המוצעת כוללת הוראות שאינן עולות בקנה אחד עם עמדת משרדי הממשלה, החליטה ועדת שרים לענייני חקיקה להתנגד להצעת החוק, לאחר שהמציעים התבקשו להמתין חודש ימים עם העלאת הצעתם לדיון במליאת הכנסת. 
       
       חבר הכנסת מודי זנדברג הודיע לי, שאם הצעת החוק שלו תעבור הוא יפעל במשותף ובמתואם עם המשרד לאיכות הסביבה, והתיקונים יהיו כאלה שיהיו תואמים את עמדת הממשלה. תודה.
       
היו"ר ראובן ריבלין:
       
       תודה. חבר הכנסת זנדברג, הממשלה מציעה לך הצעה שכמעט אי-אפשר לסרב לה. האם יושב-ראש הקואליציה מכריז על חופש הצבעה?

גדעון סער (הליכוד):
       
       בהנחה שמה שנאמר משקף הסכמה בין המציע לבין השר, אנחנו נאפשר חופש הצבעה.
       
היו"ר ראובן ריבלין:
       
       אני רואה זאת כהסכמת הממשלה בהסכמתו של חבר הכנסת זנדברג לתנאיה. אם אין חבר כנסת שמתנגד, אנחנו נעבור להצבעה. ואכן אין חבר כנסת שמתנגד, ואנחנו נעבור להצבעה.
       
       רבותי חברי הכנסת, הצעת חוק לשיקום מאגרי מים וקרקעות - מי בעד, מי נגד, מי נמנע? חופש הצבעה מוחלט.
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה – 31
נגד – 2
 נמנעים – אין
ההצעה להעביר את הצעת החוק לשיקום מאגרי המים וקרקעות, התשס"ה- 2005, לדיון מוקדם בוועדת הכלכלה נתקבלה.
       
שרת המשפטים ציפי לבני:
       	
       אני מבקשת לתקן את ההצבעה שלי. אני הצבעתי נגד - - -
       
היו"ר ראובן ריבלין:
       
       שרת המשפטים שנוכחת כרגע באולם מודיעה לי שהיא הצביעה נגד. אני מקבל את הודעתה ולא משנה את ההצבעה. רבותי, לאיזו ועדה זה עבר? 
       
קריאה:
       
       כלכלה.
       
היו"ר ראובן ריבלין:
       
       אני קובע שהצעת החוק בהסתייגות הממשלה שנתקבלה על-ידי חבר הכנסת זנדברג עברה בקריאה טרומית ותעבור לדיון בוועדת הכלכלה להכנתה לקריאה ראשונה באותן הסתייגויות שעליהן הצביע השר ונתקבלו על-ידי המציע. בבקשה, אמרו - בוועדת הכלכלה, אין ועדה אחרת. 
       
       
הצעת חוק האזרחות (תיקון - הבעת תמיכה בשלטון הנאצי), התשס"ה-2005
       ["דברי הכנסת", חוב' ל"ו, עמ'  .]
(הצעת קבוצת חברי הכנסת)

היו"ר ראובן ריבלין:
       
       החוק הבא. שר התחבורה, עם ישראל רואה אותך בטלוויזיה מדבר בטלפון. אני יודע כמה אתה עסוק, אבל אין לנו ברירה, יש תקנון לכנסת. 
       
       חבר הכנסת זנדברג, איפה שר הפנים? ובכן, שר הפנים לא נוכח. אנחנו עוברים להצבעה. אין תשובה לממשלה, אני עובר להצבעה. אני רואה זאת כהתנגדות. אדוני רוצה להשיב על ההתנגדות, בבקשה.
       
אליעזר זנדברג (שינוי):
       
       אדוני היושב-ראש, רק משפט אחד. הגעתי לסיכום עם משרד הפנים בשבוע שעבר, כשהיה צריך לעבור את ועדת השרים לחקיקה עניין טכני. אני רק רוצה להפנות את תשומת לבם של חברי הכנסת שהיתה הבנה גם בעניין הזה.
       
היו"ר ראובן ריבלין:
       
       תודה רבה. השר שטרית אומר לי שהממשלה תומכת. אדרבה. הנה, שרת המשפטים פה. רבותי חברי הכנסת, אנחנו עוברים להצבעה. אין תשובת ממשלה, יש הודעה של השר שטרית שהממשלה תומכת. 
       
       נא להצביע. 
       
הצבעה מס' 7 
       
בעד ההצעה להעביר את הצעת החוק לדיון מוקדם בוועדה – 42
נגד – 2
נמנעים – אין 
ההצעה להעביר את הצעת חוק האזרחות (תיקון – הבעת תמיכה בשלטון הנאצי), התשס"ה–2005, לדיון מוקדם בוועדת החוקה, חוק ומשפט נתקבלה. 
       

היו"ר ראובן ריבלין:
       
       אני קובע שהצעת חוק האזרחות (תיקון – הבעת תמיכה בשלטון הנאצי), התשס"ה–2005 - הנוסח של החוק קצת צורם: הבעת תמיכה, זאת אומרת כאילו יש הבעת תמיכה. אני מציע לתקן את נוסח החוק: התנגדות להבעת תמיכה, או איסור הבעת תמיכה בשלטון הנאצי. אני מבקש גם מהמזכירות לדאוג שהשם ישונה. צריך להקפיד על זה. 
       
       על כל פנים, חוק זה עבר בקריאה טרומית ויעבור לוועדת החוקה, חוק ומשפט, על מנת להכינו לקריאה ראשונה. תודה רבה.
       
רוני בר-און (הליכוד):
       
       יש יותר הצעות חוק כאלה מאשר חברי כנסת.
       
היו"ר ראובן ריבלין:
       
       אם היתה לי היכולת לצנזר הייתי מתחיל בדברים אחרים, חבר הכנסת בר-און. אבל אין לי יכולת, את זה לא נתנו לי. 
       

הצעת חוק משפחות חיילים שנספו במערכה (תגמולים ושיקום) (תיקון - תשלום 
מענק חד-פעמי לאלמנות מילואים של כלל צה"ל - תיקון אפליה), התשס"ה-2005
       [הצעת חוק פ/3463, נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, חבר הכנסת אהוד יתום הגיש הצעת חוק משפחות חיילים שנספו במערכה (תגמולים ושיקום) (תיקון – תשלום מענק חד-פעמי לאלמנות מילואים של כלל צה"ל – תיקון אפליה), התשס"ה–2005. ישיב סגן שר הביטחון. סגן שר הביטחון, הממשלה מסכימה?
       
סגן שר הביטחון זאב בוים:
       
       מסכים - - -
       
היו"ר ראובן ריבלין:
       
       לעניין זה מודיע לי סגן שר הביטחון שתשובה והצבעה יהיו במועד מאוחר. האם זה כך, חבר הכנסת יתום?
       
אהוד יתום (הליכוד):
       
       כן, אדוני.
       
היו"ר ראובן ריבלין:
       
       המבקש וגם השר ביקשו להודיע שהתשובה וההצבעה במועד מאוחר יותר. כך גם החוק הנלווה של חבר הכנסת דני יתום.
       
אהוד יתום (הליכוד):
       
       אדוני היושב-ראש, אדוני ראש הממשלה, חברי השרים, חברי הכנסת, אנחנו מבקשים לתקן עוול היסטורי. לא יעלה על הדעת בכל חשיבה הגיונית ובכל הפעלה של רגש ולב שיהיו בארץ סוגים שונים של אלמנות, לא עלינו - כאלה של טייסים וכאלה של שאר צה"ל. 
       
       אני חי בארץ הזאת כבר מספיק שנים, ולעתים אתה חי בארץ ואתה ממאן להאמין שדברים מסוימים מתרחשים בה. בט"ו בשבט האחרון, כאשר עשיתי את דרכי משדרות לכיוון ירושלים, שמעתי ברדיו על מאבקה של הגברת פנינה כהן, שעומדת בראש הפורום של אלמנות צה"ל, אשר מדבר על מצב שבו שר הביטחון לשעבר עזר ויצמן, זכרו לברכה, החליט בהחלטה שלו להעדיף מבחינה הונית – של כסף – את אלמנות חיל האוויר על פני חברותיהן לצרה, אלמנות שאר צה"ל.
       
       כאשר שמעתי את זה, סירבתי להאמין, ומייד ביקשתי את מספר הטלפון של הגברת פנינה כהן ושאלתי האומנם כן. כאשר התברר לי שכך הדבר, החלטתי עם חברי מודי זנדברג וחברי אפרים סנה וחבר הכנסת דני יתום, שרץ בהצעת חוק מקבילה, לנסות לתקן את העוול הזה, שהוא ממש ממש מקומם. בדקתי את כל הצדדים של העניין ונפגשתי עם הרבה מאוד אנשים ועם ארגון האלמנות, ותהיתי וחשבתי. 
       
       בסיכומו של דבר, בתוך המהלך הזה, אדוני היושב-ראש, התברר שגם בג"ץ עוסק בעניין. בין היתר, התייחסותו של בג"ץ לסוגיה לפני שבועות מספר היא כזאת – ואני אצטט: לאחרונה פסק בג"ץ בעתירת ארגון אלמנות צה"ל, כי אין שונות רלוונטית בין אנשי צוות אוויר המשרתים במילואים ויתר חיילי מערך המילואים בצה"ל לעניין זכויות שאיריהם  לאחר מותם. 
       
       אכן, פסק נכון בג"ץ, הוא לא התערב יותר מכך, ואני בא לבקש מהממשלה - ועל זה גם החלטנו יחד עם חברי להמתין שבוע-שבועיים, על מנת למצוא את הדרך לפתרון הזה, כפי שטענה כאן שרת המשפטים וכפי שהחלפתי כמה מלים עם שר הביטחון; לנסות ולמצוא מוצא לסוגיה הזאת, ללכת עם הממשלה בעניין. האוזן לא יכולה לשמוע, השכל לא יכול להבין, הלב לא יכול לקבל מצב עובדתי כזה. 
       
       וזה אומנם עולה כסף, אדוני שר האוצר, אדוני ראש הממשלה, וזה עולה כסף לפחות על-פי החישובים שאנחנו עשינו. אנחנו מציעים לקבוע תשלום של מענק חד-פעמי בסך 308,000 שקלים למי שהיתה אלמנה של חייל מילואים שנספה בין שנת 1954 לשנת 1998 ולא היתה זכאית למענק לפי החלטת שר הביטחון משנת 1980, שלפיה ניתן מענק לאלמנות חיילי הקבע של אנשי צוות האוויר בלבד. 
       
       אני פונה לכנסת על מנת לתקן את העוול. אני רוצה לומר לכם, שבמהלך השבועות האחרונים או החודשים האחרונים העוזרים שלי והעוזרים של חברי הכנסת מודי, אפרים ודני עשו מאמץ לגייס, לפחות בהסכמה ובחתימה, גברתי היושבת-ראש, 61 חברי כנסת מכל סיעות הבית, על מנת שיתמכו בהצעת החוק שלנו. הצלחנו לגייס רק 61, כי לאחר שהיו לנו 61 חתימות של חברי הכנסת פשוט הפסקנו לבקש, כי חשבנו שזה מוכיח שהמהלך הזה מקובל על רוב רובם של יושבי הבית. כמובן, כל מי שיש לו לב ושכל ישר ונשמה בלבו, חייב לתקן את העוול הזה. 
       
       גם אם היום אין הצבעה - כך סיכמנו עם יושבת-ראש ועדת השרים לחקיקה – הטיעונים האלה עולים בצורה הכי אמיתית שיכולה להיות, ואחרי ודאי יטען טיעונים דומים בדרכו שלו גם חבר הכנסת דני יתום. אני מבקש מהבית הזה, כאשר יעלה הנושא הזה להצבעה ולדיון, לאשר את הצעת החוק ולתקן את העוול הקשה הזה, כפי שהוא התרחש בשנים האחרונות, מ-1980. אני מודה לך, גברתי היושבת-ראש. 
       
היו"ר קולט אביטל:
       
       תודה רבה. כאמור, תשובה והצבעה בפעם אחרת. 
       

הצעת חוק תשלום קצבאות לחיילי מילואים ולבני-משפחותיהם 
(תיקון – השבת מענק), התשס"ה-2005
       [הצעת חוק פ/3323; נספחות.]
(הצעת קבוצת חברי הכנסת)
       
היו"ר קולט אביטל:
       
       אנחנו עוברים להצעת חוק תשלום קצבאות לחיילי מילואים ולבני-משפחותיהם (תיקון – השבת מענק), של חבר הכנסת דני יתום, שיעלה וינמק. תשובה והצבעה גם כן בפעם אחרת.  
       
דני יתום (העבודה - מימד - עם אחד):
       
       גברתי היושבת-ראש, ראש הממשלה, שרים, החליט שר הביטחון עזר ויצמן זיכרונו לברכה את אשר החליט, כפי שתיאר קודם לכן חבר הכנסת אהוד יתום, והדבר נגע אז ל-37 משפחות; 37 אלמנות זכו לקבל קצבה חד-פעמית בגובה ביטוח החיים שמשולם לשאירי חלל ששירת בצבא הקבע. 
       
       עד שנת 2002 לא נעשה בעניין הזה דבר, והאפליה זעקה לשמים, אף שעד שנת 2002 נפלו חלל במערכות ישראל ותוך כדי שירותם הצבאי רבים מטובי בנינו והותירו אחריהם אלמנות ויתומים. הכנסת חשה שיש כאן עוול, אבל היא עשתה רק חצי צעד כדי לתקן את העוול. 
       
       ב-19 במאי 2002 חוקקה הכנסת חוק שהוא רלוונטי, וחל משנת 1999, קרי בין השנים 1954 – שמאז, לפי החלטת שר הביטחון מ-1980 חל החוק הזה על אלמנות טייסי חיל האוויר – ועד שנת 1998, כל מי שהפכה לאלמנה בשנים הללו, ומדובר על כ-1,000 אלמנות, אדוני ראש הממשלה, איננה זכאית למה שזכאיות אלמנות חיל האוויר ולמה שזכאיות האלמנות החדשות, שהפכו להיות אלמנות החל משנת 1999. זה דבר שהדעת איננה סובלת, כל שכן, לא יכול הלב לקבל. לכן עולה ההצעה ועולה הצורך לתקן עוול. 
       
       אני רוצה לצטט דברים שאמר בית-הדין הגבוה לצדק, ובכך אני אסיים. הוא אמר דברים כדרבונות: צוין כי במהלך הדיונים שקדמו לחקיקת חוק הקצבאות, דרש ארגון האלמנות ויתומי צה"ל, כי החוק יוחל באופן רטרואקטיבי, כך שגם שאיריהם של חיילים שנספו לפני 1999 ייהנו מההטבות. אבל בעקבות בדיקה הגיע משרד הביטחון למסקנה, כי מבחינה תקציבית - לא מבחינה ערכית, לא מבחינה אנושית, לא מבחינת הסבל שעוברת המשפחה - מבחינה תקציבית, הוא איננו יכול לעמוד במעמסה. בלתי מתקבל על הדעת. 
       
       יותר מזה, הוסיף ואמר בית-הדין הגבוה לצדק, ששר הביטחון דאז, הנשיא עזר ויצמן, זיכרונו לברכה, חרג מסמכותו כאשר אישר זאת רק ל-37 אלמנות של טייסי צה"ל. אבל אומר עוד בג"ץ – ובכך אני מסיים – שנראה אפוא כי בין חיילי צוות אוויר במילואים לבין כלל חיילי המילואים האחרים לא היתה שונות רלוונטית, אשר הצדיקה להבחין בין אלה לאלה, אדוני ראש הממשלה. המסקנה המתבקשת היא, כי בהחילם את ההסדר הביטוחי על חיילי צוות אוויר בלבד, הפלו המשיבים לרעה את חיילי המילואים האחרים. 
       
       יש לנו הזדמנות יוצאת דופן, היסטורית, לתקן את העוול, ולהחזיר מעט מהחוב שהחברה חבה למי שאיבדו את יקיריהם במערכות ישראל ובעת שירותם הצבאי, לאותן אלמנות שהתאלמנו בשנים 1954-1998. תודה. 
       
היו"ר קולט אביטל:
       
       תשובה והצבעה במועד אחר, וזאת מתוך מגמה להגיע להסכמות כלשהן.  
       
שרת המשפטים ציפי לבני:
       
       משרד האוצר ומשרד הביטחון משוחחים גם עם האלמנות. 
       
קריאה:
       
       לא שומעים אותך. 
       
היו"ר קולט אביטל:
       
       התשובה היא שהגיעו להסכמות. 
       
שרת המשפטים ציפי לבני:
       
       מאחר שהנושא הזה מאוד רגיש, אני לא רוצה להשאיר את הדברים האלה בחלל האוויר. בעקבות דיונים שנערכו גם בין משרד האוצר לבין משרד הביטחון, גובשו הסכמות, ובמהלך השבוע הקרוב, עד להצבעה בשבוע הבא, אני מקווה שההסכמות האלה יהיו גם על דעת האלמנות, ובכך נוכל להסדיר את הנושא באופן אמיתי ולתת פתרון נכון. לכן ביקשנו את השבוע הזה, והכוונה היא שבשבוע הבא לא נזדקק להצעת החוק הזאת.  
       
היו"ר קולט אביטל:
       
       תודה רבה. 

       
הצעת חוק התרבות והאמנות (תיקון - ייצוג הולם 
לאוכלוסייה הערבית במועצה), התשס"ה-2005
       [הצעת חוק פ/3257; נספחות.]
(הצעת קבוצת חברי הכנסת)
       
היו"ר קולט אביטל:
       
       אנחנו עוברים להצעת חוק התרבות והאמנות (תיקון – ייצוג הולם לאוכלוסייה הערבית במועצה), התשס"ה-2005. יעלה וינמק חבר הכנסת ג'מאל זחאלקה, בבקשה. 
       
ג'מאל זחאלקה (בל"ד):
       
       גברתי היושבת-ראש, רבותי חברי הכנסת, יש אומרים שהיום בכנסת זה יום הרוב הדורסני, שבו מצביעים בסיטונות. כל הצעה של האופוזיציה נופלת, וכל הצעה של הממשלה עוברת ברוב גדול. אני מקווה שחברי הכנסת יפעילו שיקול דעת לגופו של עניין. 
       
       מדובר בנושא מאוד חשוב, שאפילו אדם שדעותיו הפוליטיות שונות משלי יכול להסכים לו. מדובר בקידום התרבות, מדובר בייצוג הולם לאוכלוסייה הערבית במועצה לתרבות ואמנות. המועצה מונה מינימום 19 חברים, עד 31. אני מציע שיהיו לפחות שלושה חברים ערבים, כלומר יכולים להיות יותר אם מספר החברים במועצה יגדל מ-19 ל-25, נגיד, או ל-30, אך מספר המינימום הוא שלושה חברים. 
       
       כיום יש 21 חברים במועצה, יש נציג ערבי אחד, ולגופו של עניין, יהיה אשר יהיה, הנציג הערבי במועצה זו מייצג תחום מסוים של התרבות והאמנות. תחומים אחרים אינם מקבלים שום ייצוג. ההשקעה בתרבות הערבית כיום היא מזערית, שולית. אין כמעט תשתיות לציבור שמונה יותר ממיליון אנשים, אין תיאטרון אחד, אין היכל תרבות אחד, אין תמיכה ממשלתית בפעילות יומיומית; התמיכה היא מזערית, ממש בשוליים.
       
       אני חושב שאם יהיה ייצוג הולם לציבור הערבי במועצה זו, גם התרבות הערבית וגם התרבות העברית יצאו נשכרות. פיתוח התרבות הערבית בארץ, יכולים ליהנות ממנו לא רק האזרחים הערבים, אלא גם האזרחים היהודים. גם הם יכולים לשמוע מוזיקה, לראות הצגות תיאטרון, לקרוא ספרים. בהעדר פיתוח של התרבות הערבית, קשה שתהיה אינטראקציה תרבותית בארץ. מי שרוצה אינטראקציה תרבותית לא יכול שלא לתמוך בהצעת חוק כזאת. זו זכות אלמנטרית, שגם החוק הבין-לאומי מכיר בה - הזכות של מיעוט במדינה לייצוג הולם במוסדות המדינה, ובמיוחד בנושא התרבות, שהוא המייחד אותו, את הציבור, משאר חלקי הציבור. 
       
       אם אנו תבענו, ובחלק מהחקיקה הזאת הממשלה תמכה, ייצוג הולם לציבור הערבי בתחומים שונים - תחום התרבות הוא התחום שחייבים בו את הייצוג ההולם, כי אנו מדברים על משהו שונה. הם מדברים על עבודה, כולם עובדים. הם מדברים על פעילות כלכלית, אנו עושים את הייצוג ההולם כדי שתהיה אפשרות להתקדם, אבל בנושא התרבות - יכול להיות שביום מן הימים נגיע לשוויון ולא נצטרך חוקים אלה, אך בתחום התרבות אין דבר כזה. תמיד, זה מקובל בכל העולם, יש חוקים כאלה, כי השוני התרבותי קיים וימשיך להתקיים. הצורך בייצוג הולם אינו עכשווי או כזה שנגרם עקב מצב מסוים, אלא הוא צורך לעצם העניין, כי מדובר בתרבות אחרת, שחייבת את הייצוג הזה. 
       
       לכן, בתחום התרבות לא יכול הציבור הערבי להיות מיוצג על-ידי בני לאום אחר, בני תרבות אחרת, אפילו יקבל את כל האמפתיה שבעולם, ונגיד - מצד מי שתומכים בשוויון. לא יכול להיות, רק בן-התרבות יכול לייצג את תרבותו.
       
       לכן, רבותי חברי הכנסת, אני קורא לכם לתמוך בהצעת החוק, שהיא צעד קטן לקידום התרבות הערבית, למימוש זכותה של האוכלוסייה הערבית לביטוי תרבותי ואמנותי. תודה.
       
היו"ר חמי דורון:
       
       תודה. אדוני סגן שרת החינוך, בבקשה.
       
סגן שרת החינוך, התרבות והספורט מגלי והבה:
       
       אדוני היושב-ראש, אדוני ראש הממשלה, השרים, חברי הכנסת, אני בעד ייצוג הולם לאוכלוסייה הערבית במיוחד בנושאים שציינת, חבר הכנסת זחאלקה. לפי החוק הקיים, אמורים להיות שלושה נציגים ערבים לפחות, לשון החוק, ולכן לא צריך עכשיו לעשות תיקון חקיקה כדי להבטיח ייצוג הולם לאוכלוסייה הערבית. 
       
       הצעת החוק קובעת, כי במועצה שתפקידה לייעץ לממשלה ולשר בנושאי תרבות ואמנות ומונתה לפי סעיף 2 לחוק התרבות והאמנות, התשס"ג-2002, ימונו, אני מצטט לך, לפחות שלושה נציגים מקרב האוכלוסייה הערבית בישראל.
       
       ראוי לציין, שלאור רוחב תפקידיה של המועצה ומטרות הקמתה, נקבע במפורש בסעיף 4(ג) לחוק, שהרכב המועצה יהיה כזה שיבטיח ייצוג הולם למגוון תחומי תרבות ואמנות, לרבות ספרות, מוזיקה, אמנות פלסטית, תיאטרון, מחול ותרבות עממית. כן יינתן ייצוג הולם במועצה למגזרי האוכלוסייה השונים.
       
       היום, מי שמייצג מטעם האוכלוסייה הערבית את התרבות ועוסק בנושאים שהעלית, כדי שלא נהיה בתחושה שאין תרבות ואמנות ואין כל מה שציינת, הוא השחקן יוסף אבו-ורדה, ואנו - תן לי את הקרדיט כסגן שר, אף שחלק מחבריך עדיין לא מעכלים שצריך להיות גם סגן שר שהוא בן מיעוט וצריך לדאוג למיעוט, ולדאוג שיהיה שוויון במימוש החוק - נעשה הכול כדי שכל המגזרים יהיו מיוצגים, ובוודאי נשלים את המספר בהרכב המועצה ונשלים את המספר כפי שצריך.
       
       לשם כך לא צריך את החוק ולא צריך לשנות את החוק. לא כל דבר צריך לעשות בחקיקה. אני לוקח את הקרדיט, שאדאג - - -
       
ג'מאל זחאלקה (בל"ד):
       
       מאז קמה המועצה היה אפס או אחד.
       
סגן שרת החינוך, התרבות והספורט מגלי והבה:
       
       אני בתפקיד בסך הכול שבועיים. נשלים את המניין של המגזר הערבי במועצה, נוסיף שני אנשים, ולכן אין צורך בשינוי החקיקה. אני תומך אפוא בהחלטת ועדת השרים לענייני חקיקה להתנגד להצעת החוק.
       
קולט אביטל (העבודה - מימד - עם אחד):
       
       מתי תוסיפו את האנשים?
       
סגן שרת החינוך, התרבות והספורט מגלי והבה:
       
       אני שבועיים בתפקיד, וכבר התחלתי בנושא זה של התרבות, ובייחוד למגזרים השונים. גם מבחינת הסעיף התקציבי, שהוא סעיף - - -
       
קולט אביטל (העבודה - מימד - עם אחד):
       
       מדובר על ייצוג.
       
סגן שרת החינוך, התרבות והספורט מגלי והבה:
       
       אל תיקחי את הקרדיט שאת לבד דואגת לייצוג המיעוטים. אנו נעשה את זה בהקדם.
       
גדעון סער (הליכוד):
       
       שכנעת את הבית.
       
ג'מאל זחאלקה (בל"ד):
       
       אתה משוכנע.
       
סגן שרת החינוך, התרבות והספורט מגלי והבה:
       
       אתה לא היית מעולם, חבר הכנסת זחאלקה, בשום דבר. קודם תתחיל להכיר במדינה כמו שצריך. תודה.
       
היו"ר חמי דורון:
       
       אני מודה לאדוני סגן שרת החינוך. חבר הכנסת זחאלקה, בבקשה, יש לך זכות תגובה.
       
ג'מאל זחאלקה (בל"ד):
       
       כבוד היושב-ראש, כפי שאמרתי בהתחלה, יש נציג אחד במועצה לתרבות ואמנות, נציג ערבי אחד, והוא דווקא נציג ראוי, שמבין עניין ומעורה בחיי התרבות. אין לנו טענות. הבעיה היא שאחד מתוך 21 זה לא מתאים, לא למשקל של האוכלוסייה הערבית ולא למשקלה של התרבות הערבית. עכשיו, בא סגן השר ואומר: אנחנו רוצים שלושה, החלטנו שלושה. אתה יודע מה? נגיד שכן – אף שאני לא מאמין – אבל נגיד שכן. תבוא ממשלה אחרת, זה יחזור לאפס. 
       
       אנחנו רוצים לשריין דווקא בתחום התרבות. יש היגיון שדווקא בתחום התרבות, שגם אם יהיו שלושה, צריך חקיקה שיהיו שלושה. את עניין התרבות צריך לשריין, כי זה דבר שונה, וימשיך להיות שונה. שלא יבוא אלינו ויעמוד כאן סגן שר, בשפה פטרונית, ידבר אלינו כפטרון – אני מוכן לתת לכם שניים ושלושה – כשהוא לא מבצע. רק מלים. רק דיבורים. מלים, מלים, מלים. זו זכות. אף אחד לא עושה לנו טובה בעניין הזה. 
       
       אתם יודעים מה? תחשבו על זה שאנחנו מסכימים להיות שם. כי אם לא יהיה לנו ייצוג הולם, אנחנו נקים מועצה נפרדת לתרבות. זה מה שיהיה. זכותנו המלאה. החקיקה הבין-לאומית תומכת בנו, האו"ם תומך בנו בעניין הזה. זו זכות אלמנטרית ביותר של מיעוט, לשמור על תרבותו ולפתח אותה. אם לזה אתם לא מוכנים, למה אתם מוכנים? אני חושב שרק עיוורון דוחף ממשלה להתנגד לדבר כזה. 
       
       לכן, לא צריך לסמוך על טוב הלב של סגן השרה ושל השרה. אנחנו לא מקבצי נדבות כאן. אנחנו רוצים זכויות, וזו זכות. לכן, אני קורא לחברי הכנסת, אפילו אלה שמתנגדים – תקשיבו טוב – אפילו אלה שמתנגדים לייצוג הולם בתחומים רבים, דווקא בעניין התרבות צריכים להסכים לזה. כי זה דבר שונה. אף אחד לא מייצג את אף אחד בעניין התרבות. בעניין התרבות, בני-התרבות עצמם מייצגים את עצמם. וזה חשוב ביותר. צריך לשריין את זה בחוק. ואפילו יש מספר כזה או אחר, זה לא משנה. אנחנו רוצים שהייצוג ההולם לתרבות שלנו יהיה מעוגן בחקיקה, ויהיה זכות, ולא נדבה של פטרון, שהיא נדבה ריקה מתוכן, עד עכשיו לפחות. תודה רבה. 
       
היו"ר חמי דורון:
       
       תודה רבה. 
       
       רבותי חברי הכנסת, אנחנו עוברים להצבעה.  
       
הצבעה מס' 8
       
בעד ההצעה להעביר את הצעת החוק לוועדה –  9
בעד ההצעה להסיר מסדר-היום את הצעת החוק –  25
נמנעים – 2
ההצעה להסיר מסדר-היום את הצעת חוק התרבות והאמנות (תיקון – ייצוג הולם לאוכלוסייה הערבית במועצה), התשס"ה-2005, נתקבלה. 
       
היו"ר חמי דורון:
       
       רבותי, בעד - 9, 25 מתנגדים, שני נמנעים. אני קובע שהצעת החוק לא עברה. 


מסמכים שהונחו על שולחן הכנסת
       
היו"ר חמי דורון:
       
       הודעה לסגן מזכיר הכנסת. 
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת -
       
       לקריאה שנייה ולקריאה שלישית: הצעת חוק חסינות חברי הכנסת, זכויותיהם וחובותיהם (תיקון מס' 33), התשס"ה-2005, שהחזירה ועדת הכנסת. 
       
       דוח משלחת הכנסת לפרלמנט האירופי, בראשות חברת הכנסת נעמי בלומנטל. תודה. 
       
היו"ר חמי דורון:
       
       תודה רבה, אדוני סגן המזכיר. 
       

הצעת חוק זכויות התלמיד (תיקון - הגנה מפני 
אלימות וחובת דיווח), התשס"ה-2005
 [הצעת חוק פ/3284; נספחות.]
(הצעת קבוצת חברי הכנסת)

היו"ר חמי דורון:
       
       אנחנו עוברים להצעת החוק הבאה: הצעת חוק זכויות התלמיד (תיקון – הגנה מפני אלימות וחובת דיווח), התשס"ה-2005, של חברת הכנסת גילה פינקלשטיין. בבקשה. ישיב סגן שרת החינוך, התרבות והספורט. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, תופעת האלימות הופכת לאחרונה למכת המדינה בחברה בכלל ובבית-הספר בפרט. בעקבות גילויי האלימות החמורים של תלמידים כלפי מוריהם, פגיעות חמורות ברכוש בית-הספר, גיבשתי הצעת חוק המשלבת חלק ממסקנות ועדת-רוטלוי בתחום החינוך. לצערנו, ניטלו מהמורה האמצעים הפדגוגיים שהיו לו בעבר. ככל שנמגר את בעיית האלימות רמת הלימודים תעלה. המורה עומד חשוף בפני הטחת עלבונות - - -
       
היו"ר חמי דורון:
       
       חברת הכנסת פינקלשטיין, אבקש את רשותך. סליחה, רבותי, כל מי שמבקש לנהל קבוצת דיון – בחוץ. אדוני שר הפנים, אתם מנהלים פה קבוצת דיון, זה באמת מפריע. עם כל הכבוד. די. אתם יכולים לצאת, לנהל את הדיון בחוץ. אני מבקש. אדוני יושב-ראש הקואליציה, אנא מכם, אני מבקש להפסיק לנהל את קבוצות הדיון כאן. חבר הכנסת בר-און, במטותא. קבוצות דיון – בחוץ בבקשה, הרעש מגיע לכאן. 
       
עמרי שרון (הליכוד):
       
       אנחנו מפריעים לך? אנחנו בשקט, יחסית. 
       
היו"ר חמי דורון:
       
       סליחה, חבר הכנסת שרון. בשקט יחסי – טוב אמרת. צדקת. נכון. שר הפנים הפריע יותר, הוא המשיך לעשות את זה. חבר הכנסת משולם נהרי, אני מבקש להפסיק לנהל את קבוצות הדיון כאן. בבקשה, חברת הכנסת פינקלשטיין. 
       
גילה פינקלשטיין (מפד"ל):
       
       לצערנו, ניטלו מהמורה האמצעים הפדגוגיים שהיו לו בעבר. ככל שנמגר את בעיית האלימות, רמת הלימודים תעלה. המורה עומד חשוף בפני הטחת עלבונות, המורים סופגים הכול בשקט כדי לא להסתבך, ומעבר לזה, יש מנהלים שמונעים מהמורים להתלונן וכך מחזקים את האלימות. כאשר אין תגובה מיידית על אלימות, האלימות הולכת ומתגברת. 
       
       על-פי ההצעה, יוגדרו מעשי האלימות כהפרות משמעת חמורות ויטופלו בוועדת משמעת בית-ספרית מיוחדת שתוקם לצורך זה. בסמכות הוועדה יהיה להרחיק תלמידים לפרקי זמן  ארוכים יותר מהמקובל כיום, על-ידי הליך מיוחד שבו ישמיע התלמיד גם את גרסתו האישית להאשמות כלפיו. 
       
       כמו כן, ההצעה משמרת את העיקרון שכבר מעוגן בחוק זכויות התלמיד, ולפיו התלמיד זכאי שהמשמעת במוסד החינוכי תונהג באופן ההולם את כבוד האדם, לרבות מניעת אמצעי משמעת גופניים או משפילים. 
       
       יחד עם זאת ההצעה החדשה מפרטת באילו מקרים יכול המורה להשתמש במידה סבירה של החזקה מרסנת לצורך הגנה עצמית או למניעת פגיעה בתלמידים אחרים. 
       
       עד היום עמדו המורים חסרי אונים מול גילויי אלימות כלפיהם, מול פגיעה ברכוש בית-הספר, עקב העמימות הקיימת בחוק זכויות התלמיד. מטרת תיקון החוק היא לאזן את זכויות התלמיד וזכויות המורה, לתת כלים ואמצעים חדשים בידי המורים, להתמודד עם תלמידים מתפרעים המסכנים את חייהם, לשם הגנה עצמית על חיי אדם, על חיי המורה ועל חיי תלמידיו בכיתתו.  
       
       קיבלתי על עצמי לקבל כל שינוי שמוצע על-ידי משרד החינוך או שרת החינוך. תודה. 
       
היו"ר חמי דורון:
       
       תודה רבה. אדוני סגן השר. 
       
סגן שרת החינוך, התרבות והספורט מגלי והבה:
       
       אדוני היושב-ראש, חברי הכנסת, אני רוצה לציין בפניכם שעמדתנו, עמדת המשרד – גם השרה, גם אנוכי – אנחנו תומכים בהצעת החוק, ובמיוחד כפוף לשינויים ולהצעות שיתואמו אתנו. כמובן, בדיונים שהתקיימו – צריך לציין - גם השר לביטחון פנים, השר גדעון עזרא, ומשרדו – זאת עמדת משרדו – אכן תומכים בהצעת החוק. כפי שציינה פה חברת הכנסת פינקלשטיין, היא מוכנה לתנאים ולהתניות בתיאום עם משרד החינוך, ולכן אנחנו תומכים בהצעת החוק. תודה. 
       
היו"ר חמי דורון:
       
       תודה רבה. יש מישהו שמתנגד, לאור העובדה? 
       
       בבקשה, עוברים להצבעה. חברים. 
       
       
הצבעה מס' 9

בעד ההצעה להעביר את הצעת החוק לוועדה – 22
נגד – אין
נמנעים – אין
ההצעה להעביר את הצעת חוק זכויות התלמיד (תיקון – הגנה מפני אלימות וחובת דיווח), 
התשס"ה-2005, לדיון מוקדם בוועדת החינוך, התרבות והספורט נתקבלה. 
       
היו"ר חמי דורון:
       
       ובכן, 22 בעד, אין מתנגדים, אין נמנעים. אני קובע שהצעת חוק זכויות התלמיד (תיקון – הגנה מפני אלימות וחובת דיווח), התשס"ה-2005, עברה בקריאה טרומית, והיא תועבר לדיון בוועדת החינוך, התרבות והספורט. תודה רבה. 
       

הצעת חוק הפיקוח על מסגרות חינוכיות לפעוטות, התשס"ה-2005
[הצעת חוק פ/3503; נספחות.]
(הצעת קבוצת חברי הכנסת)

היו"ר חמי דורון:
       
       תודה רבה. אנחנו עוברים להצעת חוק הפיקוח על מסגרות חינוכיות לפעוטות, התשס"ה-2005. חבר הכנסת רן כהן. תשובה והצבעה במועד אחר, כפי שסוכם. 
       
רן כהן (יחד):
       
       אדוני היושב-ראש, רק מפאת ההתנגדות של הממשלה, ההתנגדות האבסורדית, הייתי אומר - תיכף תראו במה מדובר - לא היתה לי דרך אחרת אלא להסכים עם סגן השר והבה שנדחה את התשובה וההצבעה למועד אחר, בתקווה שסגן השר והמשרד יפעלו לשנות את רוע הגזירה. 
       
       מדובר, אם כן, אדוני ראש הממשלה, שרים, חברי הכנסת, בהצעת חוק, הייתי אומר, יותר מאלמנטרית. את הצעת החוק, אגב, יזם קודמי בתפקיד יושב-ראש הוועדה לזכויות הילד, סגן השר מלכיאור, ומגיע לו בהחלט כל הקרדיט עליה. לזכותו ייאמר, שכשהוא היה סגן שר במשרד החינוך, הוא גם תמך בהצעת החוק. 
       
       תראו לאיזה אבסורד הגענו. נכון להיום כל מעונות הילדים מעל גיל שלוש נמצאים בפיקוח ובבדיקה של תקינות כדי להגן על הילדים, וזאת מתוקף חוק חינוך ממלכתי. כלומר, כל ילד מעל גיל שלוש מובטח שלא תהיה סכנה לחייו, שהמורה או הגננת יהיו ראויים, שהמבנה שבו הוא לומד יהיה סביר ונכון ומגן על בטיחותו. עד גיל שלוש הילדים מופקרים. 
       
       נוצר מצב, שעשרות אלפי ילדים עד גיל שלוש נמצאים בכל מיני מסגרות חינוכיות לפעוטות שאין עליהן שום כללים ושום פיקוח. אפילו לא צריך רשיון. כל אדם יכול לפתוח ואף אחד לא יכול לסגור. אני מדבר על מה שמתקיים היום בשוק הפרטי. זה מתקיים ללא כל פיקוח, גם לא של משרד העבודה והרווחה. יש למשרד העבודה והרווחה מתקנים שבהם הוא מטפל, אבל כל שאר הילדים שאינם בטיפול משרד הרווחה, בעצם מופקרים.
       
       בשוק כל אחד יכול לפתוח, גם אדם נקלה, גם אדם חסר אחריות, חסר הכשרה, חסר ידע, חסר מיומנות, גם בבתים מעופשים שלא ראוי לנשום בהם. כל אדם יכול לפתוח היום מעון לפעוטות ובו עד שמונה ילדים, ואף אחד לא חייב בכלל דין-וחשבון ושום דבר. אף משרד ממשלתי לא יכול לבוא ולהגיד: פה זה לא יכול להיות ואני סוגר. מדוע? כי אין חוק ואין הסמכה.
       
       הצעת החוק באה בעצם להבטיח, לסדר, את התחום הפרוץ הזה של הפיקוח על פעוטונים, גנים ומסגרות חינוכיות עד גיל שלוש, והיא באה מדאגה לעשרות אלפי ילדים ששוהים במסגרות הללו ללא תקן וללא פיקוח.
       
יוסף פריצקי (צל"ש - ציונות, ליברליות ושוויון):
       
       אפשר לשאול שאלה?
       
רן כהן (יחד):
       
       ברשות היושב-ראש. 
       
היו"ר חמי דורון:
       
	חבר הכנסת פריצקי, אני שמח שאתה מבקש רשות, אבל לא יכול להיות שעוד בטרם עניתי אתה כבר שואל.

יוסף פריצקי (צל"ש - ציונות, ליברליות ושוויון):
       
       הנהנת בראשך וחשבתי שהסכמת.

רן כהן (יחד):
       
       אדוני היושב-ראש, מבחינתי, בבקשה. 
       
יוסף פריצקי (צל"ש - ציונות, ליברליות ושוויון):
       
       זוג צעיר שם את בנם הקטן אצל שכנה, החוק שלך חל על המצב הזה? איפה הגבול?

רן כהן (יחד):
       
       אם השכנים פתחו מסגרת של פעוטון בשכר וזה נוהל קבוע, אז כן. אם שמת אצל השכנים, מעשה שכנות וחברות, אז מובן שלא. אם שכנך מקיים מסגרת חינוכית של פעוטון שבו שוהים בקביעות ילדים ומטפלים בהם ומחנכים אותם – זה בהחלט יחול. אתה יודע מה? אולי להגדרה המדויקת של הנושא הזה יהיה כדאי להיכנס במסגרת הוועדה.

משולם נהרי (ש"ס):
       
       ואם זאת אשה שמטפלת בשלושה ילדים בביתה?
       
רן כהן (יחד):
       
       אם זה פעוטון בשכר אז כן, בוודאי. אם זאת אשה שמטפלת בילדי שכנתה – לא. ההבדל הוא הבדל בין מעשה שכנות, משפחה, קרבה, לבין פעוטון שבא לקיים את המסגרת הזאת כמסגרת חינוכית. מה כל כך מסובך? למה זה כל כך מסובך? האם בכלל בטענה ובשאלה הזאת רוצים להשאיר את כל התחום פרוץ כאילו הוא לא קיים?
       
       אדוני היושב-ראש, אדוני סגן השר, היום אדם בארץ שרוצה לפתוח קיוסק ברחוב, חייב לקבל רשיון והוא מפוקח. בה בשעה שמה שהוא עושה רגיש הרבה פחות מטיפול בילדים. אז אולי חבר הכנסת נהרי יכול היה לשאול, אם אדם מחזיק בקבוקים במקרר שלו, צריך לפקח? לא, במקרה שלו, לא צריך לפקח. אבל איך זה יכול להיות שכדי לפתוח קיוסק ברחוב צריך שיהיה פיקוח וצריך שיהיה רשיון, צריך שתהיה הכשרה, אבל אדם שמטפל בילדים, אין לו הכשרה? הרי זה דבר שלא יתואר. 

משולם נהרי (ש"ס):
       
       אדם שמגדל את הילדים שלו, הוא לא צריך?
       
היו"ר חמי דורון:
       
       חבר הכנסת בריזון שאל שאלה שעברה, חלפה. אתה לא צריך - - - 
       
רן כהן (יחד):
       
       חבר הכנסת נהרי, תאמין לי, אני נדהם דווקא מההתפרצות שלך. היית במשרד הזה סגן שר ואני מאמין שאתה שהיית מאוד רוצה שבני ישראל לא יהיו מופקרים.
       
משולם נהרי (ש"ס):
       
       נכון, אני עדיין חושב שזה לא משרד החינוך. 
       
היו"ר חמי דורון:
       
       חבר הכנסת רן כהן, אני מבקש ממך לא לפנות. אתה פונה לכנסת, אתה לא מנהל דיאלוג עם חבר הכנסת נהרי, עם כל הכבוד.
       
רן כהן (יחד):
       
       אדוני היושב-ראש, לפי ממצאים שנמצאים היום בידי אנשים שנמצאים בסביבה, יש מקומות שהם  פשוט למטה מכל ביקורת, מבחינת רמת התחזוקה שלהם, רמת הבניין, האוויר שבו. 
       
       גם בכל הנושא של הרמה המקצועית, אדוני סגן השר, של מי שמטפל בילדים. אני מדבר עכשיו על מסגרת חינוכית שבה כמובן מי שמטפל צריך להיות איש חינוך ראוי שעבר הכשרה, שנמצא במסגרות שהוא יכול ללמוד מהן, שיכול לטפח את הילדים ולהעשיר אותם. היום כל אדם, חסר כל הכשרה -  ואתה יודע מה? גם אנשים שיכולים לגרום נזק לילדים, אין עליהם שום פיקוח, כיוון שאין פיקוח על המסגרות החינוכיות לגילאים האלה. 
       
       ההצעה הזאת באה להסמיך את שר החינוך, התרבות והספורט לקבוע תקנות שיסדירו את הפעלת המסגרות החינוכיות עד גיל שלוש. בין השאר קובעת הצעת החוק תקן מספרי לעובדי מסגרת חינוכית ביחס למספר הפעוטות ולגילם, וכן היא קובעת דרישה לתנאי סף של השכלה והכשרה לעובד במסגרת חינוכית.
       
       אני מבקש, אדוני היושב-ראש, שלאחר תשובה של סגן שרת החינוך, בפעם הבאה - בתקווה שהיא תהיה חיובית - ההצעה תעבור לוועדה לזכויות הילד להכנה לקריאה ראשונה.
       
היו"ר חמי דורון:
       
       תודה רבה. תשובה והצבעה יהיו מאוחר יותר.
       

הצעת חוק ניסויים רפואיים בבני-אדם, התשס"ה-2005
["דברי הכנסת", חוב' ל"ה, עמ'  .]
(הצעת קבוצת חברי הכנסת)
       
היו"ר חמי דורון:
       
       הנושא הבא: הצעת חוק ניסויים רפואיים בבני אדם, התשס"ה-2005, של חברי הכנסת מלי פולישוק-בלוך ואפריים סנה - תשובה והצבעה בלבד. שר הבריאות אמור להשיב, בבקשה. 

שר הבריאות דני נוה:
       
       אדוני היושב-ראש, חברי חברי הכנסת, מדובר בהצעת חוק שבאה להסדיר את נושא הניסויים הרפואיים בבני-אדם בישראל. את הצעת החוק הגישה חברת הכנסת מלי פולישוק-בלוך. הצעת החוק דומה מאוד להצעת חוק ממשלתית שמתגבשת כבר תקופה ארוכה ואמורה להיות מונחת על שולחן הכנסת בקרוב. 
       
       אין ספק שיש צורך להסדיר בחקיקה ראשית את כל נושא הניסויים הקליניים, לקבוע כללים ברורים בנושא הזה, ולהחליף את המצב הקיים, שבו הנושא הזה לא מוסדר במסגרת חקיקה ראשית. שש ועדות עסקו בנושא הזה במסגרת משרד הבריאות, בשורה ארוכה של תחומים: הליכי אישור הניסויים, בקרה על ניסויים, מקרים של ניסויים מחוץ לבתי-החולים, ניסויים phase 1, מה שנקרא, ניסויים גנטיים, סוגיות של הסכמה מדעת של מי שמשתתף בניסוי, תיעוד הניסויים. חברי הוועדות האלה היו אנשי מקצוע, ובאמת נעשתה עבודה רבה, יסודית ומעמיקה. 
       
       חברת הכנסת מלי פולישוק-בלוך מבקשת לקדם את הנושא הזה, ועל כך אני מברך כמובן, כי זה נושא שאני מקדם במשרד הבריאות, ואנחנו משקיעים בזה מאמץ רב מאוד. הסכמנו עם חברת הכנסת מלי פולישוק-בלוך, לאור העובדה שההצעה דומה מאוד להצעה הממשלתית, שההצעה תועבר בקריאה טרומית בתמיכת הממשלה, ובלבד שמציעת החוק לא תקדם אותה לקריאה שנייה ושלישית, אלא בהסכמה של הממשלה ובתיאום עמה. כרגע היא מעבירה את ההצעה שלה בקריאה טרומית. ברגע שהממשלה תניח על שולחן הכנסת את הצעתה ונעביר בקריאה ראשונה את הצעת החוק הממשלתית, ודאי שהוועדה תדון בשתי ההצעות האלה במשולב, כך מקובל, ואפשר יהיה לקדם את שתיהן הלאה, לקראת קריאה שנייה ושלישית. 
       
היו"ר חמי דורון:
       
       תודה רבה, אדוני השר. גברתי מסכימה?

מל פולישוק-בלוך (שינוי):
       
       כן. 
       
היו"ר חמי דורון:
       
       לאיזו ועדה גברתי רוצה שזה יעבור? ועדת המדע, ועדת העבודה, הרווחה והבריאות?

מל פולישוק-בלוך (שינוי):
       
       ועדת הבריאות. 

היו"ר חמי דורון:
       
       ועדת העבודה, הרווחה והבריאות. ההצעה תעבור לוועדה הזאת, אם תעבור. 
       
       אנחנו מצביעים, רבותי. 


הצבעה מס' 10

בעד ההצעה להעביר את הצעת החוק לדיון מוקדם בוועדה - 24
נגד – אין
נמנעים – אין
ההצעה להעביר את הצעת חוק ניסויים רפואיים בבני-אדם, התשס"ה-2005, לדיון מוקדם בוועדת העבודה, הרווחה והבריאות נתקבלה. 

היו"ר חמי דורון:
       
       בעד - 24, אין מתנגדים, אין נמנעים. אני קובע שהצעת חוק ניסויים רפואיים בבני-אדם, התשס"ה-2005 עברה בקריאה טרומית, והיא תעבור לדיון בוועדת העבודה, הרווחה והבריאות. 
       
       למען הפרוטוקול, חבר הכנסת בר-און, יושב-ראש ועדת הכנסת, מודיעני כי בטעות לחץ על כפתור במקומה של חברת הכנסת ענבל גבריאלי. ההצבעה צריכה להירשם על שמו של חבר הכנסת בר-און ולא על שמה של חברת הכנסת גבריאלי. תודה רבה. 


הצעת חוק הירושה (תיקון - יורש שאינו על-פי דין), התשס"ה-2005
 ["דברי הכנסת", חוב' ל"ו, עמ'  .]
(הצעת חבר הכנסת יוסף פריצקי)

היו"ר חמי דורון:
       
       ובכן, אנחנו עוברים להצעת חוק הירושה (תיקון – יורש שאינו על-פי דין), התשס"ה-2005 - תשובה של שרת המשפטים והצבעה בלבד. 

שרת המשפטים ציפי לבני:
       
       אדוני היושב-ראש, כנסת נכבדה, חבר הכנסת פריצקי מבקש להטיל את נטל השכנוע לגבי תוקפה של צוואה על הזוכה, אם הוא אינו מקרוביו של המנוח שהם יורשיו על-פי דין, או אם הוא בעדיפות נמוכה יותר מקרובים אחרים. 
       
       מבחינת המטרה, מטרתו של המציע להילחם בתופעת ציידי צוואות, אולם הדרך המוצעת קיצונית, בלתי מידתית ופוגעת באופן קשה בעקרונות היסוד של דיני הצוואות, וזה החופש לצוות וכיבוד רצון המת. המציע יוצא מנקודת הנחה, כי כל זוכה על-פי צוואה שאינו קרוב משפחה של המנוח הוא בהכרח מישהו שהפעיל השפעה בלתי הוגנת. ההנחה הזאת לא נכונה, היא לא ראויה, ולמורישים יש סיבות ראויות שונות ומשונות להעדיף יורש כזה או אחר, לאו דווקא מישהו מבין קרובי המשפחה היורשים על-פי דין. גם הוועדה הציבורית לתיקון חוק הירושה בראשות השופט טירקל דנה בפתרון ודחתה אותו על הסף. 
       
       לכן אנחנו מתנגדים להצעת החוק. 
       
היו"ר חמי דורון:
       
       תודה רבה. בבקשה, חבר הכנסת פריצקי. 

יוסף פריצקי (צל"ש - ציונות, ליברליות ושוויון):
       
       אדוני היושב-ראש, גברתי השרה, חברי הכנסת, אין לנו מחלוקת שכולנו רוצים לדעת מה היתה כוונתו של המצווה, ואנחנו רוצים לקיים את כוונתו המקורית. כל מה שהצעתי הוא, שבצוואה שיש בה עדים, גברתי, או שנעשתה בפני רשות – כלומר ממילא יש מישהו שנמצא בחיים ויכול להעיד מה כוונת המצווה – שאני, אין שום בעיה בכך. הבעיה מתמצה בצוואה בכתב, גברתי השרה. יושב אדם וכותב צוואה אל המגירה. ברגע שהוא חותם עליה ומתארך אותה, והיא כתובה כולה בכתב ידו, היא תקפה בישראל. אין איש שיכול להעיד מה היה מצבו הנפשי, משום שיכול להיות שהוא עשה את זה בד' אמותיו. זו צוואה מאוד לא מקובלת. אני לא מכיר הרבה מדינות שיש בהן צוואה הולוגרפית כזאת. לא מכיר.
       
       נכון, יש ציידי צוואות, ואלו הן הצוואות ששם צדים, משום שזאת הצוואה הכי נוחה. אם יש שני עדים, והם עדים נייטרליים, אין שום בעיה. אם הצוואה נעשתה בפני דיין או בפני שופט או בפני רשות, ונדמה לי שגם בפני ראש עיר מותר – אין שום בעיה, ובוודאי צוואת שכיב מרע, ששניים כותבים את צוואתו. אבל כאשר יושב אדם אחד וכותב, זאת הבעיה. 
       
       זה לא עניין פוליטי. באמת רוצים לרדת לרצונו של המצווה. מוכרחים לצאת מנקודת הנחה כלשהי. אגב, יש מדינות שבהן המוריש לא יכול להוריש אלא לבני משפחתו חלק מעיזבונו. בכלל לא מכירים במצב אחר. 

שרת המשפטים ציפי לבני:
       
       אתה הופך את הנטל. 
       
יוסף פריצקי (צל"ש - ציונות, ליברליות ושוויון):
       
       בדיוק זה מה שאני עושה. אני הופך את הנטל, אבל במקרים מאוד ספציפיים, שבהם אדם כותב את הצוואה לבד, זה בדיוק המצב, וכאשר הוא מוריש את זה לא לבני משפחתו. אחרת, מה שתעשו, אם אתם משאירים את המצב כפי שהוא, איך אתם מתכוננים להילחם בציידי הצוואות? מה בדיוק תעשו אז? אם אתם משאירים את המצב כפי שהוא, וגברתי השרה מודה שיש ציידי צוואות, איך אתם נלחמים בתופעה הזאת? מה אתם מתכוננים לעשות בעניין? 
       
שרת המשפטים ציפי לבני:
       
       לא זאת הבעיה, ציידי צוואות. 

יוסף פריצקי (צל"ש - ציונות, ליברליות ושוויון):
       
       ודאי שזאת הבעיה. בכל הכבוד הראוי, אני קורא לכנסת להצביע בעד לפחות בקריאה הטרומית. אני חושב שהדבר ראוי לפחות לדיון בוועדת החוקה, חוק ומשפט. יש עם זה בעיות לא פשוטות, גברתי יודעת. אני רוצה לומר שוב: אני מביא את ההצעה הזאת לבקשתם לא רק של עורכי-דין העוסקים בענייני ירושה, אלא של שופטים העוסקים בענייני ירושה ושל דיין העוסק בענייני ירושה, משום שיש בעיה אמיתית לדעת מה רצונו של המצווה בשעה שמדובר בצוואה בלי עדים. תודה רבה. 
       
היו"ר חמי דורון:
       
       תודה רבה. 
       
       אנחנו עוברים להצבעה. 
       
       
הצבעה מס' 11
       
בעד ההצעה להעביר את הצעת החוק לדיון מוקדם בוועדה - 3
בעד ההצעה להסיר מסדר-היום את הצעת החוק – 17
נמנעים – אין
ההצעה להסיר מסדר-היום את הצעת חוק הירושה (תיקון – ירושה שאינה על-פי דין), 
התשס"ה-2005, נתקבלה. 

היו"ר חמי דורון:
       
       שלושה חברי כנסת בעד, בהתנגדות 17, אני קובע שהצעת חוק הירושה נפלה ולא עברה בקריאה טרומית. אנחנו עוברים לנושא הבא. 


הצעת חוק לתיקון פקודת זכות יוצרים, התשס"ד-2004
 [הצעת חוק פ/1974; נספחות.]
(הצעת קבוצת חברי הכנסת)

היו"ר חמי דורון:
       
       הצעת חוק לתיקון פקודת זכויות יוצרים, התשס"ד-2004, של חבר הכנסת רוני בריזון וקבוצת חברי הכנסת - בבקשה. תשיב שרת המשפטים. 

שרת המשפטים ציפי לבני:
       
       תשובה והצבעה במועד אחר.

רוני בריזון (שינוי):
       
       יש הסכמה. 
       
       אדוני היושב-ראש, חברי חברי הכנסת, הצעת החוק המונחת לפניכם עיסוקה בהגנה על זכויות יוצרים, והיא נועדה למנוע את המצב של – כמעט הייתי אומר - הפקרות. היום, על-ידי חאפערים ומאכערים למיניהם נפגעות זכויות היוצרים של מפיקים ומפיצים, ובעלי בתי-קולנוע מנסים להציג סרטים כאשר הבכורה נחטפת מידיהם. 

       בהסכמת משרד המשפטים, וכדי לאפשר לנו דיון נוסף לנסות ו"לגהץ" כמה מן הפינות, יהיו תשובה והצבעה במועד אחר. תודה.
       
היו"ר חמי דורון:
       
       אני מודה לאדוני.
       

הצעת חוק איסור מימון טרור (תיקון), התשס"ה-2005
[הצעת חוק פ/3712; נספחות.]
(הצעת חבר הכנסת מיכאל איתן)
       
היו"ר חמי דורון:
       
       ובכן, אנחנו עוברים להצעת החוק הבאה: הצעת חוק איסור מימון טרור (תיקון), התשס"ה-2005. חבר הכנסת מיכאל איתן - הנמקה מהמקום.
       
מיכאל איתן (הליכוד):
       
       אדוני היושב-ראש, חברי הכנסת, במסגרת המאבק הישראלי והכלל-עולמי בטרור, אחת הנקודות האפקטיביות היא המאבק במימון הטרור. הכנסת חוקקה חוק שנתן לרשות המבצעת כלים להיאבק במימון הטרור, אבל בקשר לאחד הסעיפים או לחלק מהסעיפים הוטלו חובות גם על מוסדות פיננסיים שהיו כרוכות בהיערכות ובקביעת דיווחים שקשורים בפעולות שונות שקשורות במימון טרור.
       
       הצעת החוק הנדונה באה לפשט ולאפשר את הליכי הביצוע ולהעביר חלק מביצוע המטלות לתקנות. אם היא תאושר במליאה, נדון ונקיים דיון מדוקדק על מנת לאפשר מתן כלי מצד אחד, ומצד שני לא לתת אפשרות לרשות המבצעת להחמיר מעבר לנדרש במסגרת הפיקוח על מוסדות פיננסיים, במסגרת המלחמה במימון הטרור.
       
שרת המשפטים ציפי לבני:
       
       בתיאום עם הממשלה.
       
מיכאל איתן (הליכוד):
       
       שכחתי להגיד שזה בתיאום עם הממשלה. אני כאן רק באופן טכני. ביקשו ממני שאני אגיש, וזה ילך יותר מהר.
       
היו"ר חמי דורון:
       
       הממשלה מסכימה?

שרת המשפטים ציפי לבני:
       
       ועדת השרים לענייני חקיקה החליטה לתמוך בהצעת החוק, כפוף לתיאום הנוסח עם משרד המשפטים והמשרד לביטחון הפנים. מאחר שהמציע אומר שממילא, בהגדרה, זה מה שייעשה, אנחנו תומכים בהצעה בתנאים האלה.
       
היו"ר חמי דורון:
       
       תודה רבה. יש מתנגדים? אין. 
       
       אנחנו עוברים להצבעה. 
       
       חבר הכנסת איתן, אתה לא מצביע על ההצעה שלך.
       
מיכאל איתן (הליכוד):
       
       השר לביטחון פנים - - -
       
היו"ר חמי דורון:
       
       השר לביטחון פנים - ואתה עוד מעט תפספס את ההצבעה שלך. פספסת לדעתי. כל הכבוד. אדוני הגיש הצעת חוק, והוא לא הצביע עבורה.
       
היו"ר ראובן ריבלין:
       
       מיקי, כשהוא בניגוד עניינים, הוא לא משתתף בהצבעה.
       
היו"ר חמי דורון:
       
       הבדיחה טובה.
       
הצבעה מס' 12
       
בעד ההצעה להעביר את הצעת החוק לדיון מוקדם בוועדה – 16
נגד – אין
נמנעים – אין
ההצעה להעביר את הצעת חוק איסור מימון טרור (תיקון), התשס"ה-2005, לדיון מוקדם בוועדת החוקה, חוק ומשפט נתקבלה.
       

היו"ר חמי דורון:
       
       16 בעד, אין מתנגדים, אין נמנעים. לא הצבעת. הצעת החוק עוברת לוועדת החוקה, חוק ומשפט.

       
הצעת חוק העונשין (תיקון - איסור תעמולה, פעילות והתארגנות 
אנטישמית והזדהות עם תנועות, אישים וסמלים אנטישמיים), התשס"ה-2005
[הצעת חוק פ/3742; נספחות.]
(הצעת חברת הכנסת גילה פינקלשטיין)
       
היו"ר חמי דורון:
       
       אנחנו עוברים להצעת החוק הבאה: הצעת חוק העונשין (תיקון - איסור תעמולה, פעילות והתארגנות אנטישמית והזדהות עם תנועות, אישים וסמלים אנטישמיים), התשס"ה-2005, של חברת הכנסת גילה פינקלשטיין. הנמקה מהמקום. תשיב שרת המשפטים.

גילה פינקלשטיין (מפד"ל):
       
       אדוני היושב-ראש, כנסת נכבדה, בשנה האחרונה נחשפנו לתופעה חסרת תקדים במדינת ישראל - - - 
       
היו"ר חמי דורון:
       
       חבר הכנסת איתן, לא שומעים את חברת הכנסת פינקלשטיין. מה קרה לכם היום? כמו גן-ילדים.
       
גילה פינקלשטיין (מפד"ל):
       
       כבוד היושב-ראש, מבקשים ממני להיות יותר עדינה, וקשה לי. הגברים במפד"ל קוראים לי למניין, ופה הם אומרים לי: תהיי יותר עדינה.
       
היו"ר חמי דורון:
       
       חבר הכנסת בר-און, אתה יודע שאם אתה רוצה לדבר בקריאות ביניים אתה צריך לשבת. אתה לא יכול לעמוד - גם לקרוא קריאות ביניים וגם לעמוד בניגוד לכל הכללים.
       
שרת המשפטים ציפי לבני:
       
       אפשר להתקדם?
       
היו"ר חמי דורון:
       
       חברת הכנסת פינקלשטיין. בבקשה.
       
גילה פינקלשטיין (מפד"ל):
       
       בשנה האחרונה נחשפנו לתופעה חסרת תקדים במדינת ישראל, תופעה שאיש לא העלה בדעתו שבכלל תיתכן במדינה היהודית, תופעת האנטישמיות. בעוד מנהיגי המדינה לדורותיהם ידעו תמיד להביע מחאה חריפה על כל גילוי של אנטישמיות ברחבי תבל, ובעוד ארגונים יהודיים בחוץ-לארץ פעלו ועודם פועלים בנחישות למיגור התופעה באמצעים שונים, לרבות חקיקה בפרלמנטים במדינות מושבם, דווקא כאן, במדינת ישראל, הבית הלאומי של העם היהודי, נושא האנטישמיות לא טופל כנדרש, אם בכלל טופל. 
       
       הסיבה לכך שבחוק הישראלי אין התייחסות לנושא האנטישמיות - איש לא תיאר לעצמו שממש כאן במדינת ישראל תופעה כזאת תופיע באחד מן הימים, אך כנראה במדינת ישראל הכול אפשרי, ועוד יותר, כנראה עוד לא ראינו הכול. 
       
       על כן אני מציעה לעגן את הנושא בחקיקה. 
       
היו"ר חמי דורון:
       
       חבר הכנסת פריצקי. מה קרה לכם היום? חברת הכנסת פינקלשטיין.
       
גילה פינקלשטיין (מפד"ל):
       
       אל גלי העלייה הגדולים בשנים האחרונות הסתפחו לא יהודים רבים, וביניהם כאלה שאינם חוששים להביע הזדהות עם תעמולה אנטישמית, להתארגן בתנועות אנטישמיות וגזעניות ולעשות שימוש בסמלים אנטישמיים מהעבר ומהווה. אנשים כאלה אינם חשים כל הזדהות עם המדינה היהודית ועם סמליה הריבוניים, אלא רואים בה רק אמצעי סוציו-אקונומי לשיפור איכות חייהם. 
       
       הצעת החוק המונחת לפניכם נועדה למנוע ולאסור קיומן של תופעות מסוג זה ולקבוע ענישה מתאימה במקרה שאכן יתרחשו. אודה לכם על תמיכתם בהצעת חוק חשובה זו.
       
היו"ר חמי דורון:
       
       ובכן, עמדת הממשלה.
       
שרת המשפטים ציפי לבני:
       
       אדוני היושב-ראש, חברי הכנסת, בדומה להצעות שאושרו על-ידי הכנסת בשבוע שעבר בקריאה טרומית, גם הצעת החוק של חברת הכנסת פינקלשטיין מבקשת לטפל בבעיה של גילויי אנטישמיות. הממשלה החליטה להעביר את ההצעות האחרות במשותף - לנוסח אחד שיתואם עם משרד המשפטים. התיקונים יהיו במסגרת הסימן הקיים לנושאים האלה, ובתנאי שיימחק מההצעה הזאת הסעיף הדן בשלילת אזרחות, שאינו מופיע בהצעות אחרות. המציעה הסכימה.
       
גילה פינקלשטיין (מפד"ל):
       
       כן.
       
שרת המשפטים ציפי לבני:
       
       אכן, היא חוזרת על הסכמתה. בתנאים אלה אנחנו תומכים.
       
היו"ר חמי דורון:
       
       יש מי שמתנגד להצעת החוק?
       
יולי תמיר (העבודה - מימד - עם אחד):
       
       אני רק רוצה להבין. אתם לא מביאים - - -
       
שרת המשפטים ציפי לבני:
       
       לא.

היו"ר חמי דורון:
       
       ובכן, אנחנו עוברים להצבעה. חבר הכנסת זנדברג. חבר הכנסת בריזון. אנחנו עוברים להצבעה. בבקשה.
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה – 21
נגד – אין
 נמנעים – 1
ההצעה להעביר את הצעת חוק העונשין (תיקון - איסור תעמולה, פעילות והתארגנות אנטישמית והזדהות עם תנועות, אישים וסמלים אנטישמיים), התשס"ה-2005, לדיון מוקדם בוועדת החוקה, חוק ומשפט נתקבלה.

היו"ר חמי דורון:
       
       ובכן, 21 בעד, אין מתנגדים, נמנע אחד. אני קובע שהצעת חוק העונשין (תיקון - איסור תעמולה, פעילות והתארגנות אנטישמית והזדהות עם תנועות, אישים וסמלים אנטישמיים), התשס"ה-2005, עברה בקריאה טרומית ותעבור לדיון בוועדת החוקה, חוק ומשפט.

       
הצעת חוק שירות לאומי (תיקון - הסדרת שירות לאומי 
למתנדבים מחו"ל זכאי עלייה), התשס"ה-2005
[הצעת חוק פ/3485; נספחות.]
(הצעת חבר הכנסת מיכאל איתן)

היו"ר חמי דורון:
       
       אנחנו עוברים להצעת החוק הבאה: הצעת חוק שירות לאומי (תיקון - הסדרת שירות לאומי למתנדבים מחו"ל זכאי עלייה), התשס"ה-2005, של חבר הכנסת מיכאל איתן. הנמקה מהמקום, בבקשה.
       
מיכאל איתן (הליכוד):
       
       אדוני היושב-ראש, כנסת נכבדה, במסגרת פעילויות שונות שאנחנו עושים במגמה לחזק את הקשר בין מדינת ישראל ליהודי התפוצות, יש כוונה, במסגרת כבר מתוקצבת במרביתה, לאפשר - כמו בפרויקט "תגלית", אלה שמכירים - ליהודים, בני-נוער צעירים, שזכאים לעלייה, לבוא לארץ, להשתתף כאן במסגרת תוכנית של שירות לאומי, לעבוד כאן, לשהות כאן איזו תקופה. הסתבר שזאת הפעולה האפקטיבית ביותר על מנת לחזק את הקשרים, אם האנשים האלה יישארו אחר כך בארץ ואם לא, ואז הם יחזרו למקומותיהם ויהפכו לשגרירים של מדינת ישראל.
       
היו"ר חמי דורון:
       
       מה זה יקנה לאנשים האלה אחרי שהם עשו שירות לאומי כזה?
       
מיכאל איתן (הליכוד):
       
       זה יקנה להם אותן זכויות שיש לבת שמשרתת בשירות לאומי, כאשר חלק מהעלויות התקציביות של התוכנית כבר ממומן על-ידי יהדות התפוצות. 
       
       נעבד את הפרטים בוועדה. מבחינת הצעת החוק, זה מה שהיא אומרת ברמה העקרונית. תידרש עבודת הכנה נוספת ופירוט, ואני אשמח להביא את זה בפני המליאה אם היא תאשר את ההצעה בקריאה טרומית, לקראת הקריאה הראשונה. תודה.
       
היו"ר חמי דורון:
       
       תודה רבה. עמדת הממשלה.

מיכאל איתן (הליכוד):
       
       הממשלה תומכת.
       
סגן שר הרווחה אברהם רביץ:
       
       ועדת שרים לענייני חקיקה תומכת בהצעת החוק. כמובן, היא תצטרך – כפי שאמר חבר הכנסת איתן – לעבור תיקון והשלמות. 
       
       אני רוצה להוסיף, שבוועדה נצטרך גם לתת את דעתנו על הצורך לדאוג לכך שהחוק הזה לא ינוצל שלא לפי כוונת המחוקק, ולא יהיה פתח נוסף לכניסה למי שהם כאילו, אשר במקום לעזור לנו יזיקו לחברה בישראל. לא לכך נועדה הצעת החוק הזאת.

       כפי שאמרתי, ועדת השרים תומכת בהצעת החוק ומציעה להכינה לקריאה ראשונה. 
       
היו"ר חמי דורון:
       
       חבר הכנסת אורון, ביקשת להתנגד להצעה.
       
חיים אורון (יחד):
       
       אדוני היושב-ראש, חבר הכנסת איתן, אני לא מתנגד להצעה שלך כמו לעובדה שזה שנים, בשורה של הצעות חוק, חברי הכנסת מבקשים מהממשלה להסדיר את הנושא של השירות הלאומי, למשל לבנות משוחררות מצה"ל שאינן דתיות ואשר אין להן כתובת, למשל לבנים משוחררים מצה"ל שאין להם כתובת.
       
שאול יהלום (מפד"ל):
       
       - - - 
       
חיים אורון (יחד):
       
       6,000 בנות דתיות משרתות, והרבה בנות שאינן דתיות - - - 
       
שאול יהלום (מפד"ל):
       
       יש להן כתובת.
       
חיים אורון (יחד):
       
       האמן לי, כל פעם שהנושא עולה - - -
       
מיכאל איתן (הליכוד):
       
       השירות הלאומי הוא להתפלל - - - 
       
חיים אורון (יחד):
       
       חבר הכנסת איתן, יש לי הרגשה שאתה לא מצוי בנושא. השירות הלאומי איננו להתפלל, אבל ברגע שבת אומרת שהיא רוצה שירות לאומי ולא שירות בצה"ל, היא נכנסת לשירות לאומי עם כל הזכויות. בת שאיננה דתייה – ואני לא מדבר כרגע על בעיות של סרבנות שירות - פסולת שירות, כלומר שהצבא לא קיבל אותה - - -
       
שאול יהלום (מפד"ל):
       
       אתה טועה, יש עמותה שמטפלת - - -
       
היו"ר חמי דורון:
       
       חבר הכנסת יהלום, אני מבקש.
       
חיים אורון (יחד):
       
       חבר הכנסת יהלום, לא הציעו פה עמותה. הציעו פה להחיל את החוק גם על הקבוצה הזאת, דבר שהתנגדו לו עד היום מכול וכול. ביקשו להחיל את החוק גם על קבוצות אחרות של ישראלים. מתנגדים. למה מתנגדים? כי מסבירים, חבר הכנסת איתן, פעם זה עלויות תקציביות, פעם זה נימוקים אחרים, ופתאום פה זה מסתדר.
       
מיכאל איתן (הליכוד):
       
       נכון.
       
חיים אורון (יחד):
       
       סליחה, אז אני אומר שלא נכון, משום שהנתונים על שיעור המתגייסים ועל מי שאינם מתגייסים - ואני עוזב עכשיו את שאלת "תורתו אומנותו" ואת שאלת הסרבנות שהיא לגמרי בשוליים - אני מדבר על אוכלוסיות של בני 18, שאם היה נפתח בפניהם המסלול המסודר והרשמי, לא בעמותה אלא בחוק – גם אתה לא הסכמת שהדתיות יהיו בעמותה, אלא יש חוק ויש עמותה. הם מטלפנים לחבר הכנסת ומבקשים שיסדר להם כי כבר נגמר התור, כי כבר אין מקום, כי כבר אין תקציב. 
       
שאול יהלום (מפד"ל):
       
       תקציב.
       
חיים אורון (יחד):
       
       אה, פה אין בעיה של תקציב. בחוק אין בעיה של תקציב. ברגע שבת מחויבת גיוס והיא בשירות לאומי, אי-אפשר לומר לה ללכת הביתה. זה הבדל מאוד גדול; חבר הכנסת איתן, אתה בדרך כלל רגיש להבדלים הללו.
       
        אין לי בעיה עם יהודי מארצות-הברית שרוצה לשרת פה שנתיים ולמצוא לו מסגרת, אבל לא יכול להיות שהשער הזה יהיה פתוח באופן כל כך סלקטיבי, כל כך שונה, ועוד לא אמרתי אף מלה על אזרח ישראלי-ערבי שרוצה לעשות שירות לאומי. אני מדבר על אחד שרוצה ולא על אחד שחייבו אותו בחוק. כל הדוגמאות הללו – שלכולן יש לי שם פרטי ושם משפחה – לא מוסדרות ובורחים מהסדרתן כי תמיד רומזים שזה עולה הרבה כסף.
       
היו"ר חמי דורון:
       
       תודה רבה. חבר הכנסת איתן, בבקשה. 
       
מיכאל איתן (הליכוד):
       
       חבר הכנסת אורון, אחת הבעיות שדיברת עליהן היא באמת הבעיה התקציבית, אלא שלצורך העניין הזה נמצאו הסדרים, כדי שלפחות חלק מהעניין ייפתר. לכן זה שונה. 
       
       דבר שני, אני רוצה לומר ברמה העקרונית, שאני תומך תמיכה נלהבת בשירות לאומי לציבורים נוספים שאינם משרתים בצבא. אני מוכן לתת יד לכל הצעה שתהיה אם אכן מדובר בשירות לאומי, שהוא מטבעו שירות שיש בו הזדהות עם מדינת ישראל בתחום האזרחי או בתחום אחר, אבל שירות לאומי למען מטרות לאומיות, אשר סמלה של מדינת ישראל מתנוסס עליהן. גם בזה אני אתך.
       
       עכשיו השאלה היא כזאת: האם כיוון שלא פתרנו את הבעיות האלה אנחנו נסגור גם את הדרך הזאת? יש כאן מטרה שהיא מטרה בסיסית באתוס הציוני של מדינת ישראל: הבאת עלייה, עידוד אנשים לבוא לארץ. מתוכניות אחרות שאנחנו עושים בקרב הצעירים היהודים בעולם אנחנו יודעים שאלה התוכניות האפקטיביות ביותר. 
       
       לכן אני חושב, שבמסגרת היותה של מדינת ישראל מדינה יהודית, עם מחויבות לשמירת קשר עם העולם היהודי, זה אחד הדברים הבסיסיים ביותר, שבו אנחנו מגשימים את ה-raison d`etre של מדינת ישראל כמדינה יהודית. אני מקבל את הביקורת שלך ומוכן ללכת להרחבות, אבל ארגיש מאוד מאוד גרוע אם אני אראה את חבר הכנסת אורון – ולא משנה מה תהיה התוצאה - מרים יד נגד ניסיון לחזק את הקשר שלנו ולעודד סיכויי עלייה למדינת ישראל. 
       
חיים אורון (יחד):
       
       בוא נסכים - - - ונשתף פעולה בהכנת החוק.
       
מיכאל איתן (הליכוד):
       
       נדון בזה בקריאה הראשונה.
       
היו"ר חמי דורון:
       
       אנחנו עוברים להצבעה.
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 17
בעד ההצעה להסיר מסדר-היום את הצעת החוק - 6
נמנעים - 6
ההצעה להעביר את הצעת חוק שירות לאומי (תיקון – הסדרת שירות לאומי למתנדבים מחו"ל זכאי עלייה), התשס"ה-2005, לדיון מוקדם בוועדה שתקבע ועדת הכנסת נתקבלה. 
       
היו"ר חמי דורון:

       17 בעד, שישה מתנגדים ושישה נמנעים. אני קובע שהצעת חוק שירות לאומי (תיקון – הסדרת שירות לאומי למתנדבים מחו"ל זכאי עלייה), התשס"ה-2005, של חבר הכנסת איתן, עברה בקריאה טרומית, והיא תעבור לדיון בוועדה החוץ והביטחון.
       
שאול יהלום (מפד"ל):
       
       - - - 
       
היו"ר חמי דורון:
       
       זה יעבור לוועדת הכנסת, שתקבע.

       
הצעת חוק תקופת צינון (תיקוני חקיקה), התשס"ה-2005
 [הצעת חוק פ/3547; נספחות.]
(הצעת קבוצת חברי הכנסת)

היו"ר חמי דורון:
       
       מאחר שיושב ראש ועדת החוץ והביטחון צריך לצאת לפגישה עם שר החוץ הגרמני, אנחנו נקדים את הדיון בהצעת החוק שלו.
       
רוני בר-און (הליכוד):
       
       יש לי פגישה עם נסים זגורי ב-15:00, גם אני יכול להקדים?
       
היו"ר חמי דורון:
       
       אתה יכול לבקש ויכול להיות שאני אאשר לך. 
       
       ובכן, הצעת החוק שעל סדר-היום היא הצעת חוק תקופת צינון (תיקוני חקיקה), התשס"ה-2005. חבר הכנסת יובל שטייניץ, הנמקה מהמקום.
       
יובל שטייניץ (הליכוד):
       
       אדוני היושב-ראש, תודה שהתחשבת בסדר-היום של ועדת החוץ והביטחון. 
       
       מדובר בהצעת חוק שקובעת תקופת צינון של שנתיים לאלופים ולרבי-אלופים בצה"ל ולבעלי תפקידים בשב"כ, במוסד ובמשטרה לכהונה בכנסת או בממשלה. זו רצועת הפרדה מינימלית בין צבא לפוליטיקה, היא טובה לדמוקרטיה בישראל, היא טובה לצה"ל, כדי למנוע תהליכים של פוליטיזציה בצבא. 
       
       הרמטכ"ל רב-אלוף דן שומרון הופיע בוועדה לפני כחודש, ואף שהחוק כאילו מתייחס אליו הוא אמר שהחוק נראה לו הכרחי וחיוני.

היו"ר חמי דורון:
       
       אתה מדבר על דן שומרון? אתה מתכוון לדן חלוץ?
       
יובל שטייניץ (הליכוד):
       
       דיברתי על הרמטכ"ל הקודם בוגי יעלון. הוא הופיע בוועדה לפני חודשיים ואמר שהחוק חיוני כדי להגן על צה"ל בפני תהליכי פוליטיזציה. לכן אני קורא לכל חברי הכנסת לתמוך. 
       
       אני רוצה להודות לכל חברי שהגישו אתי את החוק - אורי אריאל, אריה אלדד, שלמה בניזרי, מגלי והבה, יחיאל חזן, אלי ישי, אהוד יתום, אליעזר כהן, רן כהן, עמרם מצנע ועמרי שרון; חוק שמונח על-ידי חברים מכל המפלגות כמעט. תודה.
       
היו"ר חמי דורון:
       
       תודה רבה. תשובת סגן שר הביטחון.

סגן שר הביטחון זאב בוים:
       
       אדוני היושב-ראש, חבר הכנסת יובל שטייניץ, הממשלה תומכת בחוק הזה.

היו"ר חמי דורון:
       
       תודה רבה. חבר הכנסת פריצקי מתנגד לחוק. 

יוסף פריצקי (צל"ש - ציונות, ליברליות ושוויון):
       
       אדוני, אני אעשה זאת מן הצד. חבל על זמן המליאה.
       
       אני רוצה לומר כך: זו הגבלה חמורה על זכותו של אדם להיבחר, שאינני מבין אותה. היו לנו כאן שרי ביטחון שפשטו את מדיהם והלכו לפוליטיקה והיו שרי ביטחון טובים מאוד. אחד מהם - נשיא המדינה לשעבר, עזר ויצמן זיכרונו לברכה. מה זה הדבר הזה? למה על חברי כנסת? למה לא על ראשי עיריות, חבר הכנסת עמרם מצנע? למה אתה לא רוצה שזה יחול על אלוף שילך לעירייה? ובכלל, איפה ההגבלה הזאת? 
       
       אני בעד שקיפות. ידע הבוחר שהוא בוחר ברמטכ"ל לשעבר. זה בסדר גמור.
       
שר התחבורה מאיר שטרית:
       
       זה יגרום פוליטיזציה בצבא.

יוסף פריצקי (צל"ש - ציונות, ליברליות ושוויון):
       
       סליחה, בכל הכבוד הראוי, או שיש או שאין פוליטיזציה בצבא. אם אתם מעלים בדעתכם שעד היום - רבותי, מה שאתם אומרים הוא אחד הדברים הכי חמורים. אתה יודע מה שאתה אומר, אדוני השר שטרית? אתה אומר שלמעשה רמטכ"לים קודמים הלכו ועשו מעשים בתקופת שירותם הצבאי מטעמים פוליטיים. רק על זה צריך להקים פה ועדת חקירה ולזעזע את הבית, אם זה מה שאתה אומר. אני לא חושב שכך היה הדבר. אני חושב שהיו רמטכ"לים, נכון, שנטו לכאן או לכאן, וזכותם לעמוד למשפט הבוחר ולהיבחר. איזה מין דבר זה להגביל זכות היבחרות כזאת, בכל הכבוד הראוי? תודה רבה. 

היו"ר חמי דורון:
       
       תודה רבה. חבר הכנסת שטייניץ, אתה יכול לענות?

רן כהן (יחד):
       
       אני רוצה לענות.

היו"ר חמי דורון:
       
       האם חבר הכנסת רן כהן הוא אחד מהחותמים על ההצעה?

רן כהן (יחד):
       
       כן. 
       
       אדוני היושב-ראש, יושב-ראש ועדת החוץ והביטחון וכל חברי הוועדה, רק משפט אחד: כל מה שאומר חבר הכנסת פריצקי יכול להיות נכון, אלא שהוא פשוט מפספס את העניין. הבעיה איננה ביום שבו האדם עומד למשפט הבוחר. הבעיה מתחילה במקום שבו אדם עדיין בשירות וכבר מתחיל לבנות לעצמו את כל הקריירה הפוליטית בתוך שירותו. אם הפוליטיקה לא תיצור את החיץ הזה בינו לבין הפוליטיקה, הרי היא ממעידה את האנשים הללו לעסוק בזה.

יוסף פריצקי (צל"ש - ציונות, ליברליות ושוויון):
       
       כשאתה היית אלוף-משנה בצה"ל, עשית פוליטיקה?

רן כהן (יחד):
       
       לא, אני לא עשיתי פוליטיקה.

יוסף פריצקי (צל"ש - ציונות, ליברליות ושוויון):
       
       זה מה שאתה אומר.

רן כהן (יחד):
       
       אתה לא מבין את הדינמיקה שנגדה החוק הזה פועל. תודה רבה. 
       
היו"ר חמי דורון:
       
       תודה רבה. 
       
       רבותי, אנחנו עוברים להצבעה. 
       
הצבעה מס' 15
       
בעד ההצעה להעביר את הצעת החוק לדיון מוקדם – 26
בעד ההצעה להסיר מסדר-היום את הצעת החוק – 4
נמנעים – 4
ההצעה להעביר את הצעת חוק תקופת צינון (תיקוני חקיקה), התשס"ה-2005, לדיון מוקדם בוועדת החוקה, חוק ומשפט נתקבלה.

היו"ר חמי דורון:
       
       26 בעד, ארבעה מתנגדים, ארבעה נמנעים. אני קובע שהצעת חוק תקופת צינון (תיקוני חקיקה), התשס"ה-2005, עברה בקריאה טרומית, והיא תעבור לדיון להכנה לקריאה ראשונה בוועדת החוקה, חוק ומשפט. תודה רבה.

       
הצעת חוק דיווח על תרומות מחוץ לישראל (תיקוני חקיקה), התשס"ה-2005
 [הצעת חוק פ/3695; נספחות.]
(הצעת קבוצת חברי הכנסת)

היו"ר חמי דורון:
       
       נחזור לסדר הרגיל: הצעת חוק דיווח על תרומות מחוץ לישראל (תיקוני חקיקה), התשס"ה-2005. חבר הכנסת אורי אריאל, בבקשה.
       
אורי אריאל (האיחוד הלאומי - ישראל ביתנו):
       
       אדוני היושב-ראש, מדובר על הצעת חוק דיווח על תרומות מחוץ-לארץ (תיקוני חקיקה), 2005. אני מבקש לאשר את החוק. תודה.

היו"ר חמי דורון:
       
       תודה רבה. תשובת השר.
       
שר התחבורה מאיר שטרית:
       
       אדוני היושב-ראש, הצעת החוק של חבר הכנסת אריאל מבקשת לקבוע חובה לעמותות ולחברות לדווח על תרומות שנתקבלו ממדינות זרות. נוסח ההצעה הוא נוסח שתואם עם משרד המשפטים בהצעה דומה של חבר הכנסת אריאל, אשר נפלה בקריאה שלישית לפני זמן לא רב, לאחר שנתקבלו הסתייגויות בקריאה שנייה. 
       
       הממשלה תומכת בהצעת החוק, כפוף לכך שהמשך החקיקה ייעשה בתיאום עם משרד המשפטים. חבר הכנסת אריאל מסכים, נכון?

היו"ר חמי דורון:
       
       חבר הכנסת אריאל?

אורי אריאל (האיחוד הלאומי - ישראל ביתנו):
       
       מסכים.

היו"ר חמי דורון:
       
       חבר הכנסת אריאל מסכים. חבר הכנסת מצנע, ביקשת להתנגד. בבקשה.

עמרם מצנע (העבודה - מימד - עם אחד):
       
       אני מתנגד לחוק הזה. החוק הזה נפל במליאה הזאת לפני זמן לא רב בקריאה שלישית, משום שהוא חוק לא ראוי.
       
       החוק הזה נולד בעקבות יוזמת ז'נבה, והוא מנסה ליצור ביורוקרטיה ומערכת של מכשולים לגבי תרומות המגיעות מארגונים וממשלות, ארגונים הקשורים לממשלות.

אליעזר כהן (האיחוד הלאומי - ישראל ביתנו):
       
       קיבלתם מיליונים.

היו"ר חמי דורון:
       
       חבר הכנסת אליעזר כהן, תירגע, בבקשה.

עמרם מצנע (העבודה - מימד - עם אחד):
       
       קודם כול, תסתכלו על עצמכם, כמה קיבלו פה כל מיני ארגוני ימין, ארגונים קיצוניים.

חיים אורון (יחד):
       
       הם מקבלים ממאפיונרים.

היו"ר חמי דורון:
       
       חבר הכנסת אורון, אתה ויתרת לחבר הכנסת מצנע על האפשרות לדבר, ועכשיו אתה מפריע לו לדבר.

עמרם מצנע (העבודה - מימד - עם אחד):
       
       זעקת הקוזק הנגזל. אבל הבעיה היא מעבר לזה. הבעיה היא שלמדנו תוך כדי חקיקת החוק, ואני הייתי מעורב בכל שלביו, שהחוק הזה ישים מכשולים גדולים מאוד, ואני אומר את זה לכל יושבי הבית, לפני כל מיני ארגונים – ארגוני רווחה, ארגוני  חינוך, תרומות למיניהן שמגיעות מארגונים שונים שיש להם קשר כזה או אחר לממשלות. זה ישים הרבה מאוד מכשולים בפני תרומות שלפי דעת רוב החברים הן תרומות ראויות. 
       
       על כן אני חושב שצריך להתנגד לחוק הזה. הוא מגיע לכאן פעם שנייה, אחרי שנפל. הוא חוק לא ראוי, וצריך להתנגד לו.

חיים אורון (יחד):
       
       אבל עכשיו מייצבים את החזית של ביבי, החזית הימנית.

יוסף פריצקי (צל"ש - ציונות, ליברליות ושוויון):
       
- - - 
       
היו"ר חמי דורון:
       
       ממש לא. 
       
       חברי הכנסת, אנחנו עוברים להצבעה.

חיים אורון (יחד):
       
       מפלגת העבודה, אפשר להשתגע מכם.
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה – 27
בעד ההצעה להסיר מסדר-היום את הצעת החוק – 15
נמנעים – אין
ההצעה להעביר את הצעת חוק דיווח על תרומות מחוץ לישראל (תיקוני חקיקה), התשס"ה-2005, לדיון מוקדם בוועדה שתקבע ועדת הכנסת נתקבלה.

היו"ר חמי דורון:
       
       27 בעד, 15 נגד, אין נמנעים. אני קובע שהצעת חוק דיווח על תרומות מחוץ לישראל (תיקוני חקיקה), התשס"ה-2005, עברה בקריאה טרומית, והיא תועבר לדיון בוועדת החוקה, חוק ומשפט.

עמרם מצנע (העבודה - מימד - עם אחד):
       
       לוועדת הפנים.

היו"ר חמי דורון:
       
       הצעת החוק תעבור לוועדת הכנסת להחלטה.

       
הצעת חוק עידוד התנדבות (סיעוד ושיקום ביתי), התשס"ד-2004
 [הצעת חוק פ/2598; נספחות.]
(הצעת קבוצת חברי הכנסת)

היו"ר חמי דורון:
       
       אנחנו עוברים להצעת החוק של חבר הכנסת שאול יהלום: הצעת חוק עידוד התנדבות (סיעוד ושיקום ביתי), התשס"ד-2004. הנמקה מהמקום. בבקשה, חבר הכנסת יהלום.
       
שאול יהלום (מפד"ל):
       
       אדוני היושב-ראש, לפני שאני מציג את החוק אני מודה לממשלה ולקואליציה על התמיכה. 
       
       הצעת חוק זו באה לעודד את ההתנדבות בתחום הסיעוד והשיקום הביתי של חולים, של נפגעים, של נכים וקשישים, ועל-ידי כך לשפר את איכות חייהם תוך חיסכון במשאבים מתקציב המדינה, מצד אחד, ושילוב תושבי ישראל בפעילות התנדבותית למען הציבור הזה, מצד שני.

       הגופים הגדולים העוסקים בעניין יקבלו עידוד על-ידי קבלת החוק. העידוד יהיה על-ידי הקלות מס שונות לגופים ולמתנדבים, והכול בהסכמה עם רשויות המס של מדינת ישראל, כפי שנאמר בהצעת החוק. תודה.
       
היו"ר חמי דורון:
       
       תודה רבה. עמדת הממשלה - סגן השר רביץ, בבקשה.
       
סגן שר הרווחה אברהם רביץ:
       
       אדוני היושב-ראש, חברי הכנסת, יש כאן איזה דבר מעניין מאוד. לא הבנתי למה המפד"ל נמצאת באופוזיציה, ואני יכול לומר שעכשיו אני מבין. מאז הלכה המפד"ל לאופוזיציה היא יכולה להרשות לעצמה להביא חוקים טובים שאני, בהיותי באופוזיציה, לא הצלחתי. זה אחד החוקים הטובים, שאני עצמי עשיתי כמה ניסיונות להביאו עוד בהיותי בוועדת הכספים של הכנסת. זה חוק צודק, אמיתי, נכון, ישר ומעודד. לכן, אני מודיע בזה שהממשלה תומכת בהצעת החוק.
       
היו"ר חמי דורון:
       
       אני מניח שאין מתנגדים. 
       
       אנחנו עוברים להצבעה.
       
הצבעה מס' 17
       
בעד ההצעה להעביר את הצעת החוק לדיון מוקדם בוועדה - 22
נגד - אין
נמנעים - 1
ההצעה להעביר את הצעת חוק עידוד התנדבות (סיעוד ושיקום ביתי), התשס"ד-2004, לדיון מוקדם בוועדת העבודה, הרווחה והבריאות נתקבלה.
       
סגן שר הרווחה אברהם רביץ:
       
       זה צריך ללכת לוועדת העבודה והרווחה.
       
היו"ר חמי דורון:
       
       בעד - 22, אין מתנגדים ויש נמנע אחד. אני קובע שהצעת חוק עידוד התנדבות (סיעוד ושיקום ביתי), התשס"ד-2004, עברה.

שאול יהלום (מפד"ל):
       
       לוועדת העבודה.
       
היו"ר חמי דורון:
       
       אתה רוצה ועדת העבודה והרווחה. על-פי התקנון זה צריך להיות ועדת הכספים. ועדת הכנסת תחליט.
       
רוני בר-און (הליכוד):
       
       למה?
       
שאול יהלום (מפד"ל):
       
       למה? כולם מציעים ועדת העבודה.
       
היו"ר חמי דורון:
       
       למה אדוני צועק?
       
סגן שר הרווחה אברהם רביץ:
       
       אדוני, ברשותך, אני מבקש לנמק מדוע ועדת העבודה והרווחה.
       
רוני בר-און (הליכוד):
       
       אין דבר כזה. יש קונסנזוס.
       
סגן שר הרווחה אברהם רביץ:
       
       מה "אין דבר"? תחליט שלא.
       
היו"ר חמי דורון:
       
       חבר הכנסת בר-און, שים לב שאתה כל הזמן מדבר, אתה כל הזמן עומד ואתה כל הזמן מעיר. אם אצלך בוועדה מישהו היה עושה את זה, היית ישר מדבר אליו בצורה קצת שונה וגם מעיף אותו מהוועדה. עכשיו אני מבקש ממך: אם אתה רוצה לשבת - תשב. אם אתה לא רוצה לשבת - אנא תצא אל מחוץ לאולם. אי-אפשר כך.
       
רוני בר-און (הליכוד):
       
       אין עוד אופציה?
       
היו"ר חמי דורון:
       
       לא, אין עוד אופציה. או לשבת או לעמוד בחוץ. זה הכול. די, מספיק. אתה לא מפסיק לדבר. זה מספיק.
       
רוני בר-און (הליכוד):
       
       - - - שלך היא לא בהתאם לתקנון.
       
שאול יהלום (מפד"ל):
       
       דוד לב, מה אתה - - -
       
היו"ר חמי דורון:
       
       חבר הכנסת יהלום, תפקיד סגן המזכיר הוא להאיר את עיני בכל הנחוץ בתקנון, וכך הוא עושה.
       
רוני בר-און (הליכוד):
       
       - - - להאיר את עיניך בעניין ההערה שנתת לי.
       
היו"ר חמי דורון:
       
       בעניין ההערה שנתתי לך, הוא יודע שאני צודק, כך שהוא לא היה צריך להאיר את עיני.
       
סגן שר הרווחה אברהם רביץ:
       
       אדוני היושב-ראש, כל ארגוני ההתנדבות נמצאים במשרד הרווחה. משרד הרווחה מוביל את מערכת ההתנדבות במדינת ישראל. אנחנו ערים לכך שארגוני ההתנדבות מסייעים במגוון רחב של שטחים בארץ, של שטחי התנדבות. משום כך אני חושב שראוי מאוד שהדיון ייערך בוועדת הרווחה.
       
היו"ר חמי דורון:
       
       הבנתי. המציע מסכים, ואין התנגדות. אנחנו נעביר את ההצעה לוועדת העבודה, הרווחה והבריאות.

       
הצעת חוק חיפוש חפצים וחומרים מסוכנים 
אצל תלמידים במוסד חינוך, התשס"ה-2005
[הצעת חוק פ/3743; נספחות.]
(הצעת חבר הכנסת רוני בר-און)
       
היו"ר חמי דורון:
       
       אנחנו עוברים לנושא הבא: הצעת חוק חיפוש חפצים וחומרים מסוכנים אצל תלמידים במוסד חינוך, התשס"ה-2005. חבר הכנסת רוני בר-און, הנמקה מהמקום, בבקשה. סגן שרת החינוך, התרבות והספורט אמור להשיב והוא איננו נמצא. האם השר המקשר יענה על זה?
       
שר התחבורה מאיר שטרית:
       
	אני פה. אני אענה על זה.
       
רוני בר-און (הליכוד):
       
       אדוני היושב-ראש, אדוני השר, חברי חברי הכנסת, התופעה של שימוש - אני לא רוצה להשתמש במלים "נשק קר" אף שזו ההגדרה שלו בחוק הפלילי - באולרים, דוקרנים וכו' בקרב תלמידי בתי-הספר היא חזון נפרץ, לצערנו, בימים אלה. הגיעו הדברים לידי כך, שלאחרונה קראנו על ילדה בת 12 שדקרה באולר את חברתה או את חברה. 
       
       אומרים לי אנשי חינוך - ובדקתי זאת לפני שהצעתי את הצעת החוק - שהילדים מביאים בתרמיל לבית-הספר את כל הארון הפרטי שלהם: סכינים, דוקרנים, נרגילות, בקבוקי אלכוהול, חומרי הרחה, טינרים ומדללים. החוק אוסר את האחזקה של כל הדברים האלה, אלא שאין אפשרות לאכוף זאת. כדי לחפש בילקוט של תלמיד, אתה צריך להביא משטרה. אתה לא רוצה להביא משטרה לבית-ספר, בוודאי לא לחטיבת הביניים ועוד פחות לבית-הספר היסודי, וגם לא לבית-הספר התיכון. למורה או למנהל או לאיש המרות בבית-הספר, מבחינה חוקית, אין סמכות להגיד לילד: תהפוך את התיק; או - תראה לי מה יש לך בתיק.
       
       אני מציע מנגנון שבו מנהל המוסד החינוכי ימנה ממונה, שיכול להיות סגן המנהל, מורה או המאבטח של בית-הספר, שידע לעשות זאת בדרך מסודרת, בדרך אלגנטית ובדרך שלא תפגע בצנעת הפרט, כמו שכתוב בחוק. הוא ייקח את הילד הצדה ויגיד לו: אני מבקש לראות מה יש בתיק. 
       
       אני אומר שלא צריך לעשות זאת לכל הילדים. הרי אנחנו יודעים שילדים מדברים. אם הילד ישוויץ בהפסקה שיש לו אולר או שהוא קיבל דוקרן יפה במתנה, ילד אחר בטח יגיד למורה: תשמעי, לפלוני יש כך וכך בתיק. ואז ידי המורה לא תהיינה כבולות והוא יגיד למנהל בית-הספר וישלחו את הממונה והוא יחפש. ילד שיסרב לעניין הזה יוכל מנהל בית-הספר להשתמש בסמכויותיו ולהגיד לו שהוא לא נכנס במצב זה לבית-הספר.
       
       אני מודה לממשלה שהסכימה. זה חלק מהמאבק באלימות בבתי-הספר. אני מודה מראש לחברי הכנסת על התמיכה.

היו"ר חמי דורון:
       
       תודה.
       
שר התחבורה מאיר שטרית:
       
       אדוני היושב-ראש, הממשלה תומכת בהצעת החוק, בתנאי שהמשך החקיקה אכן יתואם עם משרד החינוך ומשרד המשפטים. לדעתי, המציע איננו מתנגד לכך. אני מצטט נכונה?
       
רוני בר-און (הליכוד):
       
       - - -
       
שר התחבורה מאיר שטרית:
       
       המציע לא מתנגד לכך. לכן, הממשלה תומכת בהצעת החוק ומציעה להעביר אותה להכנה לקריאה ראשונה בוועדת החינוך.
       
היו"ר חמי דורון:
       
       חבר הכנסת דהאמשה מתנגד.
       
בנימין אלון (האיחוד הלאומי - ישראל ביתנו):
       
       שלא ילבין את פניו.
       
רוני בר-און (הליכוד):
       
       כתוב: "חיפוש כאמור ייעשה, ככל שניתן, באופן שלא יפגע בפרטיותו ובכבודו".
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, מטרת ההצעה טובה, ואף אחד לא רוצה שחס וחלילה תהיה אלימות בבתי-ספר או שתלמידים יגיעו לכיתות עם דוקרנים ועם נשק קר. אבל נדמה לי שהדרך שבה ההצעה הזאת תטפל בעניין נוגדת את החינוך, ויכול להיות ששכרה יצא בהפסדה. 
       
       חבר הכנסת בר-און, אינני יודע איך אנחנו נהפוך את בתי-הספר ואיך נסווג את התלמידים: לזה כן נעשה חיפוש, ולזה לא נעשה חיפוש, וזה מהסוג הזה וזה מהסוג האחר. הרי ממילא יש שמירה על בתי-הספר. מקרים שהם בודדים או שבאמת יש תלמידים שהם חשודים בהחזקת נשק או דברים כאלה - חייבים לטפל בהם. אבל נדמה לי שהחיפוש בשער איננו הדרך הנכונה ואיננו הדרך הטיפולית שיכולה להביא לנו מזור בעניין הזה. 
       
       אני מסכים שחייבים לחפש דרכים לטיפול בתופעה הזאת. התופעה חייבת להיות מטופלת במישור החינוכי, ובטיפול יותר עמוק ושורשי, ודאי בעניין של חינוך הילדים, חינוך בבית וליווי התלמידים האלה על-ידי עובדים סוציאליים נוסף על החינוך בכלל. אלה המישורים, ואין לי שום בעיה. אבל הדרך המוצעת בחוק יכולה להזיק ואיננה נראית לי. אני חושב שהיא לא במקום, ולכן אתנגד להצעת החוק. אדוני, תודה.
       
היו"ר חמי דורון:
       
       תודה רבה. חבר הכנסת בר-און, אתה רשאי להשיב.
       
רוני בר-און (הליכוד):
       
       אדוני היושב-ראש, אינני רוצה להיגרר לפרובוקציה. אני חושב שדברי ההתנגדות של חבר הכנסת דהאמשה לא מאפשרים לעבור על זה לסדר-היום. המציאות בבתי-הספר בישראל היא שיש מאבטחים בשערים ובודקים את הנכנסים, אבל זה לא בגלל האלימות של ילדי ישראל אלא בגלל האלימות של השכנים הפלסטינים שלנו. כך או כך, בארצות-הברית, מאז האירוע שהיה להם ב-11 בספטמבר, בכל בית-ספר מותקן מגנומטר. אינני מציע להפוך את בתי-הספר למבצרים של מגנומטרים, אבל חיפוש רנדומלי אצל ילדים שיודעים שיש להם משהו חשוד בתיק - אי-אפשר למנוע את זה, ואי-אפשר לאפשר את זה בלי החוק הזה. תודה.
       
היו"ר חמי דורון:
       
       תודה רבה. 
       
       אנחנו עוברים להצבעה. 
       
הצבעה מס' 18
       
בעד ההצעה להעביר את הצעת החוק לדיון מוקדם בוועדה – 20
בעד ההצעה להסיר מסדר-היום את הצעת החוק – 1
נמנעים – אין
ההצעה להעביר את הצעת חוק חיפוש חפצים וחומרים מסוכנים אצל תלמידים במוסד חינוך, התשס"ה-2005, לדיון מוקדם בוועדת החינוך, התרבות והספורט נתקבלה.
       
היו"ר חמי דורון:
       
       20 בעד, מתנגד אחד, אין נמנעים. אני קובע כי הצעת חוק חיפוש חפצים וחומרים מסוכנים אצל תלמידים במוסד חינוך, התשס"ה-2005, עברה בקריאה טרומית, והיא תעבור לדיון להכנה לקריאה ראשונה בוועדת החינוך, התרבות והספורט.
       
       

הצעת חוק לתיקון פקודת התעבורה (רכב המסיע תלמידים), התשס"ה-2005
 [הצעת חוק פ/3403; נספחות.]
(הצעת חבר הכנסת גלעד ארדן)
       
היו"ר חמי דורון:
       
       אנחנו עוברים להצעת חוק לתיקון פקודת התעבורה (רכב המסיע תלמידים), התשס"ה-2005, של חבר הכנסת גלעד ארדן. הנמקה מהמקום. אני מבקש להקפיד על זמני ההנמקה מהמקום.
       
גלעד ארדן (הליכוד):
       
       אדוני היושב-ראש, חברי חברי הכנסת, כל שנה נפגעים במדינת ישראל, לצערנו, כ-15 תלמידים בתאונות שבהן מעורב רכב הסעה בנסיבות שקשורות ברכב ההסעה. 
       
       הצעת החוק הזאת מציעה בדיוק מה שמקובל בעולם, שכאשר רכב אשר מסיע תלמידים עוצר על מנת להעלות או להוריד ילד, כלי הרכב הנמצאים מאחוריו עוצרים ומחכים עד שתהליך הורדת והעלאת התלמידים מושלם - כך יהיה גם במדינת ישראל. 
       
       כמו כן, הצעת החוק באה לקבוע נהלים ברורים בכל הקשור להתנהגותו של נהג המתקרב לרכב המסיע תלמידים ועוצר על מנת להעלות או להוריד תלמידים. 
       
       החוק גם מסדיר את התנהגותו של נהג רכב ההסעה, כמו לדוגמה חובתו לוודא שהתלמידים יורדים רק מהדלת הקדמית של רכב ההסעה. 
       
       כמו כן, כיום אין כמעט הבדל בין מראה חיצוני של רכב רגיל למראה של רכב להסעת תלמידים. לכן מוצע בזאת שנהג יחויב להשתמש בסימנים חיצוניים, כגון פנס אזהרה מהבהב באור אדום ואמצעים נוספים, שייקבעו על-ידי שר התחבורה בתקנות. 
       
       אני מבקש מהכנסת לתמוך בהצעת החוק בקריאה הטרומית ולהעבירה לוועדת הכלכלה לשם הכנתה לקריאה ראשונה. תודה. 
       
היו"ר חמי דורון:
       
       עמדת הממשלה, אדוני השר.
       
שר התחבורה מאיר שטרית:
       
       אדוני היושב-ראש, כנסת נכבדה, הצעת החוק שלפנינו מחילה את שלושת המרכיבים הבאים: 1. חיוב נהג המסיע תלמידים להתקין ברכבו פנס אזהרה אשר יהבהב בצבע אדום בעת עצירה לשם העלאה והורדה של נוסעים; 2. קביעת חובת עצירה של רכב עוקב או רכב במסלול נגדי בעת שרכב המסיע תלמידים עוצר להורדה או להעלאה של נוסעים; 3. חיוב הנהג לוודא כי התלמידים יעלו וירדו מדלת הרכב הקדמית בלבד.
       
       הצעת חוק זהה בעיקרה, מס' פ/2675, של חבר הכנסת שאול יהלום, עלתה בעבר לדיון בקריאה טרומית במליאת הכנסת. משרדי התנגד אז ומתנגד גם עכשיו נחרצות לחובת עצירה של כלי רכב הנוסעים אחרי רכב הסעת תלמידים, משום שהדבר יגרום להפרעה קשה בזרימה התקינה של התנועה, וכן כי יש יותר מדי מקום לשיקול דעת של הנהגים הנוסעים, וחשש כבד כי הם לא ימלאו כראוי את הוראות החוק ויגרמו לפגיעה בילדים ובעוברי אורח.
       
       המרכיב השני בהצעתו של חבר הכנסת ארדן, וידוא עלייה וירידה של ילדים מדלת ספציפית, כבר הוסדר ביוזמת משרד התחבורה בתקנות בחתימתי ואושר על-ידי ועדת הכלכלה שחבר הכנסת חבר בה בחודש מרס האחרון. 
       
       עם זאת, אין לנו התנגדות שחבר הכנסת ארדן יצטרף להצעת החוק של חבר הכנסת יהלום, המדברת על התקנת פנס אזהרה, שאושרה לקריאה ראשונה לפני כמה שבועות.
       
       על כן, ועדת השרים לחקיקה החליטה לתמוך במוצע בתנאי שחבר הכנסת ארדן יצטרף להצעתו של חבר הכנסת יהלום כפי שגובשה בוועדת הכלכלה ובדיונים במשרד התחבורה. אם חבר הכנסת ארדן מסכים, אנחנו תומכים בחוק. 
       
גלעד ארדן (הליכוד):
       
       לא כך הבנתי את החלטת ועדת השרים לחקיקה. אני לא מצליח להבין מדוע המשרד מתנגד לאיסור שקיים בכל העולם לעקוף רכב להסעת תלמידים כשהוא עוצר להוריד תלמידים. שם זה לא גורם כנראה לבעיות בזרימת התנועה, או שלפחות חיי התלמידים חשובים יותר מזרימת התנועה. אבל, אני מוכן לקבל את תנאי הממשלה כדי שהחוק יתקדם ונרוויח לפחות את הרכיבים שהממשלה תומכת בהם. תודה.
       
שר התחבורה מאיר שטרית:
       
       אדוני היושב-ראש, אני מציע, אם כן, להעביר את החוק, על-פי הסכמתו של חבר הכנסת ארדן, לוועדת הכלכלה.
       
היו"ר חמי דורון:
       
       תודה רבה. 
       
       אנחנו מצביעים.
       

הצבעה מס' 19
       
בעד ההצעה להעביר את הצעת החוק לדיון מוקדם בוועדה – 19
נגד – 1
נמנעים – אין
ההצעה להעביר את הצעת החוק לתיקון פקודת התעבורה (רכב המסיע תלמידים), התשס"ה-2005, לדיון מוקדם בוועדת הכלכלה נתקבלה. 
       
היו"ר חמי דורון:
       
       19 בעד, מתנגד אחד, אין נמנעים. אני קובע שהצעת החוק לתיקון פקודת התעבורה (רכב המסיע תלמידים), התשס"ה-2005, עברה בקריאה טרומית, והיא תועבר לדיון בוועדת הכלכלה. 
       
       חבר הכנסת דהאמשה, אני מתנצל, לא ראיתי שאתה רשום כמביע התנגדות, אני מבקש את סליחתך.
       
       
הצעה לסדר-היום
כוונת הממשלה להרוס את בתי גוש-קטיף לאחר ההתנתקות
       
היו"ר חמי דורון:
       
       אנחנו עוברים להצעות לסדר-היום. הצעה לסדר-היום מס' 7247, כוונת הממשלה להרוס את בתי גוש-קטיף לאחר ההתנתקות, של חבר הכנסת יוסף טומי לפיד. ישיב השר שטרית. 
       
יוסף לפיד (שינוי):
       
       אדוני היושב-ראש, אדוני השר, אני חושב שממשלת ישראל, שעוד לא החליטה סופית בנושא הריסת או אי-הריסת הבתים בגוש-קטיף, חייבת להחליט נגד הריסת הבתים. פניתי בנושא זה גם לראש הממשלה. 
       
       אני רוצה למנוע קטסטרופה של יחסי ציבור של מדינת ישראל. במשך שלושה שבועות בטלוויזיות בעולם לא יראו שום דבר מלבד בולדוזרים ישראליים הורסים בתים, ובאותו זמן יראו במחצית השנייה של המסך פלסטינים שחיים בחושות. לכן, אם אנחנו לא רוצים להפסיד את כל הרצון הטוב, את כל היחס החיובי שרכשנו בחודשים האחרונים בזכות הצעד הכואב הזה של ההתנתקות, מוטב להשאיר את הבתים, אפילו אם הם ירקדו יומיים על הגגות. 
       
       נאמר לי: מה אתה רוצה? הרי הפלסטינים מסכימים שתהרסו את הבתים. היא הנותנת, למה הם מסכימים? כי הם יודעים שזה ישחיר את פנינו בעיני העולם. הם רוצים את ההצגה הזאת. הם לא רוצים שנצא מהפרשה הזאת כשידנו על העליונה מבחינת הציבור, מבחינת כלל דעת הקהל בעולם. 
       
       אדוני השר, דיברתי עם ראש הממשלה בארבע עיניים. הוא אמר לי: זה עוד יובא לדיון בממשלה. אני פונה לאנשים כמוך, הצד היותר שפוי של המערכת הפוליטית. תעזור לי ותעזור לחברי לשכנע את הממשלה שלא לעשות את השגיאה הפטאלית הזאת, שתיזכר לנו לשנות דור. אף אחד לא יזכור שנטשנו את גוש-קטיף. כל אחד יגיד: אלה הברברים, שכאשר יש רבבות פלסטינים מסכנים שאין גג מעל ראשם, הלכו והרסו את הבתים שהם נטשו ללא כל תועלת, ואז עוד צריך לפנות גם את ההריסות, שזה ייקח עוד שלושה שבועות, ואולי יגרום להרג חיילים ומפנים וגם להוצאה כספית אדירה.
       
       החוק הבין-לאומי אומר, שאם אתה נוטש שטח שכבשת, אתה יכול לעשות אחד משני דברים: או להשאיר אותו במצב יותר טוב, או להחזיר אותו לקדמותו. לכן, אי-אפשר להרוס את הבתים ולהשאיר שם את ההריסות. אם אתה הורס את הבתים, אתה חייב לפנות את ההריסות. להשאיר את הבית או להשאיר כביש - אתה לא חייב לנתץ את הכביש הזה, אתה יכול להשאיר אותו כי זה שיפור. אפשר לנסות למכור את הבתים האלה לבנק העולמי בדולר, אפשר למצוא פתרון פורמלי, אבל לא לעשות את ההצגה הכי גרועה של השנה בטלוויזיה.
       
       אדוני, אני מבקש להעביר את הנושא לדיון במליאת הכנסת.
       
היו"ר חמי דורון:
       
       תודה רבה. תשובת השר.
       
שר התחבורה מאיר שטרית:
       
       אדוני היושב-ראש, אני מתכבד לענות על הצעתו של חבר הכנסת טומי לפיד, ואני עונה בתור השר המקשר בממשלה את תשובת ראש הממשלה. 
       
       בהחלטה מס' 1996, מיום 6 ביוני 2004, נקבע כי לא יושארו בתי-המגורים של המתיישבים, לרבות בתי-כנסת. ישראל תשאף להעביר מתקנים אחרים, לרבות תעשייתיים, מסחריים וחקלאיים, לגורם שלישי בין-לאומי, על מנת שייעשה בהם שימוש לטובת האוכלוסייה הפלסטינית, שאיננה מעורבת בטרור.
       
       במגעים שקיימה ישראל מול הפלסטינים, הם ביקשו כי הבתים ייהרסו. עמדה זו סוכמה גם בפגישת ראש הממשלה עם יושב-ראש הרשות, והיא מקובלת על הממשל האמריקני, כפי שבאה לידי ביטוי בהצהרת מזכירת המדינה בעת ביקורה בישראל. גם הקהילה הבין-לאומית תומכת בעמדה זאת. הסיכום עם הפלסטינים בנושא זה הוא שישראל תהרוס את הבתים והפלסטינים יטפלו בפינוי ההריסות. 
       
       אחרי שעניתי בתור השר המקשר, למען הגילוי הנאות, אדוני, אני רוצה לומר שעמדתי זהה לחלוטין כמעט בכל מלה שאמר טומי לפיד. אם זה יובא לממשלה, חבר הכנסת לפיד, אני מזמן משוכנע – הודעתי על כך פומבית בכל מקום – אני אצביע נגד הריסת הבתים. כי אני חושב, ואני מסכים אתך לחלוטין שזה מהלך מיותר. זה עולה בין 50 ל-100 מיליון שקל, סכום שהמדינה תצטרך לשלם. אם הדבר תלוי בעמדתי – הבתים לא ייהרסו. אני חושב שכך צריך לנהוג מכל הבחינות שאתה ציינת, ואני לא רוצה לחזור על דבריך. 
       
       אין לי התנגדות, אדוני, שהנושא יעבור למליאה כמו שהוא ביקש.
       
היו"ר חמי דורון:
       
       תודה רבה. חבר הכנסת נסים זאב, יש לך הצעה אחרת? וגם חבר הכנסת דהאמשה.
       
נסים זאב (ש"ס):
       
       אדוני היושב-ראש, כבוד השר, אני חושב שכל הסוגיה הזאת צריכה לבוא לא לדיון בכנסת, אלא להכרעת הכנסת כהצעת חוק. לנושא זה יש משקל כבד והשלכות כמו שאמר טומי, וגם שמעתי אתמול - - -
       
שר התחבורה מאיר שטרית:
       
       בל תשחית.
       
נסים זאב (ש"ס):
       
       לא עניין של בל תשחית. דעת הקהל העולמית כלפי מדינת ישראל. אבל מדוע לא חושבים חשיבה נוספת? אם עושים טרנספר ליהודים, מגרשים אותם מגוש-קטיף, למה אי-אפשר להציע את זה ל-8,000 משפחות ערביות, לתת להם רווחה? טרנספר מול טרנספר.
       
       דבר נוסף, אדוני השר, מה יקרה אם הנסיגה תהיה תחת אש ויצטרכו לעצור את הפינוי הזה באמצע, ואז ראש הממשלה יגיד: געוואלד, אני מתחרט, מה עשיתי, הפלסטינים יורים עלינו. צריך לתת צ'אנס ואפשרות לישראלים לחזור, כי זה מה שיהיה בסוף - נצטרך לחזור לעזה גם שלא ברצוננו. 
       
היו"ר חמי דורון:
       
       חבר הכנסת נסים זאב, מה הצעתך?
       
נסים זאב (ש"ס):
       
       הצעתי היא להביא את זה לדיון במליאת הכנסת.
       
היו"ר חמי דורון:
       
       במליאת הכנסת - זאת הצעתו של חבר הכנסת לפיד ושל השר. אתה רוצה להעביר את זה לוועדה או להסיר?
       
נסים זאב (ש"ס):
       
       לוועדת החוקה, חוק ומשפט.
       
היו"ר חמי דורון:
       
       תודה רבה. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, חברי השר, חברי חברי הכנסת, אני רוצה להחזיר את הנושא לרצינות הראויה. אני חושב שלא זו הדרך הראויה לטיפול בבתים, אלא יש לנצל אותם כלכלית בצורה כלשהי ולהעביר אותם לרשות הפלסטינית. רק הבוקר דיברנו על כמה מיליארדים שיבואו מארצות-הברית למימון ההתנתקות. ממילא הפלסטינים לא מקבלים פיצוי על אדמתם שנגזלה ונשדדה במשך עשרות שנים ולא יכלו לגור בה ולהיות בה, אז לפחות אפשר לפצות אותם בהעברת הבתים האלה לרשותם, כשהם בעלי ערך כלכלי ולא כהריסות - - -
       
שר התחבורה מאיר שטרית:
       
       למה הם הסכימו להריסה?
       
עבד-אלמאלכ דהאמשה (רע"ם):
       
       כנראה לממשלות יש דרכים משלהן. מה, הם יגידו לך לא? הם רוצים שהכיבוש יסתיים. תהרוס, לא תהרוס – מבחינתם רק שיצאו משם המתנחלים והחיילים. תודה רבה, אדוני.
       
היו"ר חמי דורון:
       
       תודה רבה. 
       
       אנחנו מצביעים על ההצעה לסדר-היום: כוונת הממשלה להרוס את בתי גוש-קטיף לאחר ההתנתקות. בעד זה דיון במליאה, נגד זה הסרת הנושא מסדר-היום. 
       
הצבעה מס' 20
       
בעד ההצעה לכלול את הנושא בסדר-היום – 12
בעד ההצעה שלא לכלול את הנושא בסדר-היום – אין
נמנעים – אין
ההצעה לכלול את הנושא בסדר-היום של הכנסת נתקבלה.

היו"ר חמי דורון:
       
       12 בעד, אין מתנגדים, אין נמנעים. אני קובע שההצעה לסדר-היום תעבור לדיון, כאשר יגיע תורה, במליאת הכנסת. 
       

הצעות לסדר-היום
ההזנחה בבית-העלמין בהר-הזיתים 

היו"ר חמי דורון:
       
       אנחנו עוברים להצעות הבאות לסדר-היום, שמספריהן 7251 ו-7254: ההזנחה בבית-העלמין בהר-הזיתים. חבר הכנסת יעקב ליצמן - איננו נמצא. חבר הכנסת שלמה בניזרי, בבקשה. המשיב – השר שטרית.
       
שלמה בניזרי (ש"ס):
       
       זאת הצעה רגילה?
       
היו"ר חמי דורון:
       
       הצעה רגילה.
       
שלמה בניזרי (ש"ס):
       
       אדוני היושב-ראש, רבותי חברי הכנסת, אדוני השר, הר-הזיתים נחשב למגילת תולדות ירושלים. אלף שנות קבורה על רקע אמונה בוערת שתחיית המתים תתרחש בו, בעזרת השם, לפי מקורות חז"ל. 
       
       המתחם משתרע על כ-320 דונם. בימים קדומים נקברו בו בני משפחות הכוהנים, הנביאים חגי, זכריה, מלאכי. במורדות ההר ניצבת יד-אבשלום; בדורות שלאחר החורבן נקברו רבי עובדיה מברטנורא, רבי חיים בן עטר, אור-החיים הקדוש, מגדולי רבני מרוקו, שבשבוע הבא ההילולה שלו. הרש"ש – רבי שלום שרעבי; הראשונים לציון – רבי משה פרנקו, רבי נסים דנון, רבי אליהו פניז'ל, בעל "יישא ברכה"; רבה של ארץ-ישראל, הרב קוק זצ"ל, ועוד גדולי עולם שנקברו שם, בהר-הזיתים.
       
       ולמרות מרכזיותו של הר-הזיתים בתולדות העם היהודי וקדושתו, שוררת ברחבי בית-העלמין ההיסטורי הזה הזנחה כל כך עצומה: הוא אינו מגודר, אין בו שירותים, חסר בו אפילו ברז לנטילת ידיים, אין סככות להגנה מפני שמש יוקדת או מפני מטר סוחף. יתר על כן, שוב ושוב מזדקרות באתר המקודש מצבות מנותצות וסביבן צמיגי מכוניות, מזרנים קרועים, פחיות שתייה ריקות, גללי בהמות. 
       
       כל המצב הזה תואר גם במציאות - כשאני הולך לבקר שם בקברות צדיקים אני רואה את המצב הזה, וגם בתיאורים עיתונאיים. יש שם, דרך אגב, במרחק של כמה מאות מטרים מהר-הזיתים, בית-עלמין יהודי עתיק אחר, שנמצא במורדות הדרום-המזרחיים של הר-ציון, והוא נקרא: בית-קברות הסמבוסקים. שם התיאור עוד יותר חריף: אבני המצבות נעקרו ונוסרו כדי לשמש לבנייה, עצמות אדם נשטפו במי גשמים לוואדי קדרון. האתר משמש שדה מרעה לעדרי הכפר בסילואן; ועוד ועוד תיאורים באמת מזוויעים של בית-קברות יהודי. 
       
       דרך אגב, אם אנחנו נשמע תיאורים כאלה על בית-קברות יהודי בחו"ל, או כשמחללים בתי-קברות של העם היהודי בארצות הגולה, כולנו מזדעקים ומזדעזעים: אנטישמיות, איך מחללים את כבודם של קברי ישראל. כאשר לנגד עינינו בעיר בירתנו, סמוך ונראה בירושלים אנחנו רואים את כל ההזנחה הנוראית - אני חושב שבית-הקברות הוא דבר שאין עליו מחלוקת, הוא דבר מקודש לכולם. כל בית-קברות במדינת ישראל, ובוודאי אצלנו, שהוא דבר כל כך מקודש – ההפגנות של האוכלוסייה היהודית בכביש 6 – אדוני השר היה מעורב בכך – צודקים או לא צודקים, הם רק מלמדים על החשיבות המרובה בעינינו של כבודם של אותם מתי עולם. אפילו קוראים אצלנו לבית-הקברות "בית החיים" ולא בית המתים, מכיוון שאנחנו רואים בזה ערך כל כך מקודש. 
       
       אני חושב שכל בית-קברות, לא בהר-הזיתים – אני מניח שאם בית-הקברות בהר-הרצל, או כל בית-קברות אחר היה מוזנח בצורה נוראית כזאת, הזעקה היתה זעקה גדולה ומרה: איך אפשר לפגוע בכבודם של חיילים או של אזרחי מדינת ישראל. שם, בהר-הזיתים, נכון, רוב הקברים עתיקים, אבל יש אנשים מהדור שלנו שעדיין נקברים שם, ואינני מפריד בין סוג של קבורה ישנה לחדשה. 
       
       כאשר הנושא הזה עלה לדיון בשנת 1967/68 הוקמה ועדה, המלצותיה הובאו לממשלות, והממשלות אישרו אותן. אבל כרגיל הביורוקרטיה חוגגת, לא נעשה שום דבר; לא היו התקציבים. הנושא עלה שוב ב-1998, ושוב לא נעשה שום דבר, עד שלפני כשמונה חודשים, בחודש חשוון, הממשלה הקימה ועדת שרים לענייני שירותים דתיים, והם החליטו, לנוכח המצב הירוד שבו שרוי בית-העלמין בהר-הזיתים ולנוכח חשיבותו ורגישותו של האתר מן ההיבטים הדתיים, הלאומיים וההיסטוריים - כרגיל במקומותינו, זכור לי עוד בהיותי שר, למדנו כלל שכשרוצים לקבור דבר במדינת ישראל, נקים ועדה ואחרי שהוועדה תסיים את דיוניה ותביא את מסקנותיה, נקים ועדה על הוועדה שתיישם את החלטות הוועדה שלא יושמו על-ידי הוועדה שהוקמה לפני הוועדה האחרונה. וכך למעשה אנחנו רואים שבמשך שמונה חודשים היתה התלהבות. יצאו עם הודעות מרנינות לב, שסוף-סוף יש תקווה לאחריתך נאום השם. 
       
       ומה היו התפקידים של הוועדה? למפות את הגורמים שיש להם נגיעה לבית-העלמין בהר-הזיתים, או שיש להם אינטרסים בהר-הזיתים, לרבות מיפוי הסטטוס המשפטי והמינהלי בכל הקשור לגורמים הנ"ל; להציע תוכנית-אב כוללת לשיקום בית-העלמין, אחזקתו, שמירתו באורח שוטף, לרבות לוח זמנים לביצוע של תוכנית-העל, וכן המסגרת התקציבית למימושה, לרבות המקורות התקציביים הנדרשים ועוד ועוד ועוד. דרך אגב, קראתי התכתבויות של אחד מיקירי ירושלים, הרב חיים מילר, שהיה פעם חבר מועצת העיר בירושלים - התכתבויות עם המשרדים השונים, שבהן כולם מפילים את התיק זה על זה: זה לא אחראי לזה וזה לא אחראי לזה. 
       
       עשינו בדיקה מה קורה היום. מנהל שירותי הדת במשרד ראש הממשלה הוא מר שפיגלר. הרי אמרו שיסגרו את משרד הדתות, כי הוא סתם מיותר וחבל על התקציבים. אמרו: אל תדאגו, כל נושאי הדת ייפתרו. למה צריך לבזבז את כספם של אזרחי מדינת ישראל? אבל כולנו יודעים באמת מה קרה בסופו של דבר, שכן זאת היתה אך ורק מניפולציה של אנשים מסוימים שהחליטו, יענו, לסגור את משרד הדתות ואת המועצות הדתיות. היום בכל רחבי מדינת ישראל ממונים להם במועצות הדתיות – שהן עדיין גופים אנכרוניסטיים, כמו שתיארו – ראשי מועצות דתיות ועומדים להעביר חוק שהם יקבלו משכורות, שלא מקבלים היום ראשי מועצות דתיות, ושוב חוזרים על כל אותן ססמאות יפות למיגור השחיתות. 
       
       מה קורה עם כל הדברים הללו? אז זה נמצא במשרד ראש הממשלה. הרי מה טענו כל הזמן? אם לא יהיה גוף, משרד של אנשים שבאמת אכפת להם מהעניין שיטפל בנושאים הדתיים, אף אחד לא יטפל בזה, בסופו של דבר. כל הנושאים הדתיים הם זניחים, את מי זה מעניין בכלל? זה מה שקורה היום. 
       
       אז מה מודיע לנו מר שפיגלר בעיתונות? תגובתו היתה, שהוכנה התוכנית לשיפוץ האתר המפרטת את המצב הקיים; בקרוב יובא כל הנושא לדיון בפני ועדת שרים לענייני קבורה לשם קבלת החלטות אופרטיביות. ישתבח שמו לעד. נו, יש תקווה ויש סיכוי. 
       
שר התחבורה מאיר שטרית:
       
       אם המשיח לא יבוא עד אז.
       
שלמה בניזרי (ש"ס):
       
       מה שבטוח - נראה לי שהמתים יקומו לפני שישקמו את בית-הקברות הזה. זאת התחושה שיש לנו מכל הסיפור הזה. אדוני השר, אם זה באמת לא היה כואב, זה היה מצחיק.
        
       כל הסיפור התגלגל משנת 1967, 1968, מהיותי עוד ילד קטן, ינוקא, עד היום, והנושא הזה עדיין לא בא על תיקונו. מכיוון שכמו שאמרתי, בכל העולם היינו קוראים לזה אנטישמיות; בכל העולם היינו מזדעזעים, אם היו פוגעים, חלילה וחס, בכבודם של בתי-קברות. 
       
       חמי, אבא שלו קבור במרוקו. הוא נסע לשם לפני כמה זמן. מדובר בבית-קברות במדינה מוסלמית. הוא הגיע לשם ומצא את בית-הקברות מטופח ושמור. הוא עוד לקח מארץ-ישראל מצבה כדי להחליף את המצבה הישנה. הוא זיהה את בית-הקברות בכפר – אתה יודע, הכפרים שלנו במידלט קראו לזה, מידלט, east שלנו, של מרוקו, הקברות קיימים שם, והכול בסדר, לעומת המצב אצלנו, מדינה יהודית. אתה יודע מה? אני רואה איך אנחנו מסתכלים על קברים, כשסוללים כבישים וכדומה, ואומרים: מילא, מה זה עוד בית-קברות ישן ועתיק?
       
       אדוני השר, אני מקווה שתהיה לנו היום איש בשורות בנושא הזה. האמן לי שאף שהיו לי דברים חשובים לעשות, נשארתי פה בגלל חשיבות הנושא, כבודם של מתי עולם. תודה, אדוני. 

היו"ר חמי דורון:
       
       תודה רבה, חבר הכנסת בניזרי. חבר הכנסת יעקב ליצמן, בבקשה. 
       
יעקב ליצמן (אגודת ישראל - יהדות התורה והשבת):
       
       תודה, אדוני היושב-ראש, שנתת לי לפנים משורת הדין אפשרות להעלות את הנושא. 
       
       אדוני היושב-ראש, כנסת נכבדה, הנושא של הר-הזיתים הוא פשוט בושה. אגב, זה לא רק בהר-הזיתים, אלא גם בחלק גדול מבתי-העלמין בארץ. אני מבין שבצפת התחילו לשפץ קצת לאחרונה. הייתי בצפת וראיתי שהמצב שם יותר טוב מאשר בהר-הזיתים, אך עדיין המצב לא טוב. כך גם בטבריה ובעוד מקומות. 
       
       לצערי, אף אחד לא לקח את המצב בידיים. עם כל ועדת השרים - גם אני וגם אתה, אדוני השר, לא מאמינים בוועדת שרים. תכל'ס צריך כסף וצריך לקחת את העניינים בידיים, ולא צריך להגיד "בתקציב הבא", אלא בתקציב הנוכחי. 
       
       אני חייב להגיד לכם שטמונים שם גדולי האדמו"רים הצדיקים, קדושי עליון, כמו הרבי מגור. אנשים עולים לשם באלפים, עשרות אלפים ביום. איזו בושה. 
       
רוני בר-און (הליכוד):
       
       מנחם בגין. 
       
יעקב ליצמן (אגודת ישראל - יהדות התורה והשבת):
       
       זה מבחינת הפוליטיקאים, מנהיגים. 
       
רוני בר-און (הליכוד):
       
       קדושי עליון. 
       
יעקב ליצמן (אגודת ישראל - יהדות התורה והשבת):
       
       בסדר, אצלי רבנים קדושי עליון. 
       
היו"ר חמי דורון:
       
       חבר הכנסת בר-און מתכוון לצדיקים. 
       
יעקב ליצמן (אגודת ישראל - יהדות התורה והשבת):
       
       אני לא מזלזל באנשים, אבל אני מדבר על יום השנה של גדולי האדמו"רים. האדמו"ר מזוועהיל, יש כמה ממש קדושים. אתה יודע מה, לקבר של אור-החיים, ביום השנה, בט"ו בתמוז, 10,000 אנשים עולים בבוקר, כל הלילה - אולי יותר, אני לא יודע כמה.  
       
נסים זאב (ש"ס):
       
       בין 30,000 ל-40,000 בתוך 24 שעות. 
       
יעקב ליצמן (אגודת ישראל - יהדות התורה והשבת):
       
       אני מדבר על יממה. ביום השנה, בטח. אדוני השר, אתה צריך לראות איך הולכים בין הקברים והכול הרוס שם. הגיע הזמן לעשות שם סדר. איזו בושה. 
       
       אני רוצה לגלות לך עוד דבר. אני לא מדבר על זה שיש תיירות במקומות האלה. היום לבאים לקבר שמעון בר יוחאי אלפי אנשים מחוץ-לארץ. אתה יודע כמה אנשים באים מחוץ-לארץ לקברי אור-החיים, הרבי מגור ולעוד מקומות? אלפים. זאת פשוט בושה. אתה יודע מה, אם היו מראים את הר-הזיתים באלג'יריה, כפי שהיום המצב בקבר רבי שמעון בר יוחאי, שבאים אליו אלפי אנשים מחוץ-לארץ, אתה יודע כמה באים? אלפים. זאת פשוט בושה. אתה יודע מה? אם היו מראים את הר-הזיתים בתחנת "אל-ג'זירה" – איך זה נקרא שם? איך היינו צועקים, לא רק אני ובניזרי. כל חברי הכנסת היו זועקים כאן על המצב הזה. ואנחנו עומדים בתוך ירושלים. זה סיפור אחד. 
       
       אגב, באותה נשימה אפשר לדבר גם על הביטחון בהר-הזיתים. אני לא בטוח שיש – נדמה לי שעדיין יש - קו מיוחד להר-הזיתים, כי אנשים פחדו לעלות ליום השנה של הוריהם בהר-הזיתים, וזה ירושלים. 
       
       במקום לעודד את זה, במקום לעשות את זה באופן מסודר, שלא יהיה לכלוך - אתה יודע שיש מקומות שאני יודע ששוברים כל יום, גם בימים אלה, קברים, ויש תלונות למשטרה, ואני לבד מטפל בזה, ואני לא רוצה להגיד שמות ואיפה, כי עושים פה ושם גם מעקבים – במקום לעשות את כל הדברים האלה, צריך להתחנן? צריך להעלות את זה כהצעה לסדר-היום? 
       
       הדבר המינימלי הוא שהממשלה תודיע הרגע, שהחל מהשנה תהיה תוכנית פיילוט - השנה, ולא בעוד כמה שנים. צריך לעשות סדר במקום הזה. אנחנו מקווים, בעזרת השם, שההמשך יבוא בקרוב, ואז ייבקע הר-הזיתים. אבל אנחנו לא מתכוונים שזה ייראה ככה לפני שהמשיח בא. 
       
מל פולישוק-בלוך (שינוי):
       
       אל תסמוך על הממשלה שתדאג - - -
       
יעקב ליצמן (אגודת ישראל - יהדות התורה והשבת):
       
       אז כבר תהיה ממשלה לגמרי אחרת, מנהיגים לגמרי אחרים. 
       
       רבותי, לכן אני אסיים ואחזיר כמה דקות ליושב-ראש הישיבה. אדוני, אני מבקש וגם מתחנן, אנא תצילו את המצב. תודה.
       
היו"ר חמי דורון:
       
       תודה רבה, חבר הכנסת ליצמן. אדוני השר. 
       
שר התחבורה מאיר שטרית:
       
       אדוני היושב-ראש, ראש הממשלה מודע למצבו הקשה של הר-הזיתים. אתר זה ראוי לכל השקעה שתושקע בו. לצורך הטיפול הממשלתי, הטיל ראש הממשלה על השר המופקד על ענייני ירושלים לרכז את העניין.  
       
       אני מציע, אדוני היושב-ראש, ואני מסכים לתיאור המצב שהחברים פה העלו, אין שום סיבה שהר-הזיתים יהיה כך. אם מ-1967, כדברי חבר הכנסת בניזרי, המצב בהר-הזיתים הוא כזה, סלח לי שאני אומר את זה, אבל זו פשוט בושה לכל שרי הדתות לדורותיהם מאז 1967 ועד היום, שאיש מהם לא טרח להקדיש לעניין זה תקציב משלל התקציבים שעברו ממשרד הדתות. 
       
       אני רואה כמוך את חשיבות העניין, ואתה צודק לגבי שמירת הקברים במרוקו. אני עצמי, כשביקרתי במרוקו בפעם הראשונה ב-1984, זו היתה הפעם הראשונה שיצאה משלחת ישראלית, שהוזמנו חברי כנסת ישראלים למרוקו על-ידי מלך מרוקו דאז, חסן השני, לקונגרס של יהודי מרוקו שהתקיים ברבאט - זו היתה הפעם הראשונה אחרי 30 שנה שיכולתי בכלל להיכנס שוב למרוקו. אז לקחתי מונית ונסעתי לעיר הולדתי, לקצר א-סוק, ובין היתר - הורי עוד היו בחיים, שאלתי אותם עוד לפני נסיעתי איפה נמצאים הקברים של אבותי לדורותיהם, של סבי, סבתי - משפחת לסרי. היא תיארה לי תיאור כללי, איפה נמצאים הקברים; אני לא ידעתי כלום, עזבתי את מרוקו בגיל תשע. 
       
       כשהגעתי לשם הראו לי את האזור הכללי, ליד קבר של צדיקים, הקברים של הצדיקים היו קיימים, מטופחים ומסודרים, והסתכלתי בחוץ – אני לא רואה בית-קברות, אני רואה מרחב עצום, מלא חלוקי נחל גדולים ומפוזרים על כל השטח, ואין מצבה, אין כלום. שאלתי את מי שליווה אותי: איפה בית-הקברות? אמרו לי: פה. שאלתי: איפה הקברים? אמרו לי: אין פה קברים. מסתבר שבגלל מצוקת הימים דאז היו קוברים את המתים באדמה והיו בונים עליהם גל של חלוקי נחל, ושמים עליהם חמרה, ומהדקים את זה, ובראש גל האבנים היו שמים אבן אחת גדולה שעליה היו חורטים את שם הנפטר ואת שנת הפטירה והתאריך בעברית, וזה היה המצבה. במשך השנים הגשמים שטפו את החמרה מהאבנים והאבנים התפזרו.
       
       אמרתי, אל ייאוש, אלך לחפש, והלכתי לחפש בין האבנים, לראות אם אצליח למצוא את המצבות, את הקברים של אבותי, כי הם היו קבורים באותו אזור, משפחה של צדיקים גדולים. הדבר הראשון שמצאתי היה הקבר של סבי זיכרונו לברכה, דוד משה לסרי. מצאתי את הקבר של אביו ושל אבי-אביו. לפני שעזבתי את מרוקו הם בנו מחדש את שלושת הקברים הללו, אומנם מבטון פשוט, לא עשינו שם שיש, שמנו את אבן הראשה בתוך הבטון, משוקע, הם קיימים עד היום הזה. כשחזרתי לשם כמה פעמים נוספות, ראיתי את הקברים שם. אך במקומות אחרים, כמו שאתה מציין, בפז, במקנס - יש שם הקברים של רבי רפאל אלנקווה, קברי הצדיקים במרוקו, שורה ארוכה של קברים, רבי חיים פינטו במוגדור, רבי עמרם בן-דיוון, רבי דוד ומשה, באיזה חור שאפשר להגיע אליו רק עם ג'יפים, ועוד קברים רבים של צדיקים, חיים בן עטר, רבי שלמה בלחנש, על-יד מראקש, עוד רבים אחרים - הקברים שמורים בצורה יוצאת מן הכלל.
       
       אגב, בקבר של רבי עמרם בן-דיוון, כשיש הילולה, במרוקו עושים דבר אחד - הילולה בל"ג בעומר, עושים לכל הצדיקים במרוקו את ההילולות, כל מי שקבור שם. רבי עמרם בן-דיוון, האגדה מספרת שיש שם עץ שצומח, והוא לא נשרף. מדליקים שם אש ענקית ביום ההילולה, העץ נשאר בחיים כל הזמן, מאחר שכבר אין יהודים באזור של עמרם בן-דיוון, במקום שהקבר נמצא, אז בימי ההילולה יש שם עדיין ערבי מרוקאי, שכל מי שבא לשם מברך אותו בעברית, קורא קדיש, הכול הוא עושה, שר את הפיוטים בעברית; הוא מכיר את כל הפיוטים, זה מדהים. אני אומר את כל זה כדי להסביר כמה חבל על הימים, איך חיו במרוקו עם ערבים בשלווה ובשקט, ולהסביר ששם הקברים נשמרים גם במקומות שגרים יהודים, גם במקומות שלא גרים יהודים. 
       
       לדעתי, ממש לא יאה למדינת ישראל שהר-הזיתים נראה במצב שהוא נראה. לכן ראש הממשלה החליט להטיל על השר לענייני ירושלים לטפל בזה, ותיכף אציע מה לעשות כדי שזה יצא לפועל. 
       
       למען הציבור אומר, שעל-פי האגדה אומרים, למה הר-הזיתים כל כך חשוב ואנשים כל כך רוצים להיקבר שם – כי לפי המסורת שלנו, אומרים שכשיבוא המשיח ייבקע הר-הזיתים; המשיח יבוא מכיוון הר-הזיתים, משום כך העיר העתיקה בירושלים, שיש לה שבעה שערים, השער שפונה להר-הזיתים נקרא שער הרחמים, כי משם המשיח אמור להיכנס לירושלים. לכן הערבים לדורותיהם, מאחר שפחדו שהמשיח יבוא וכל מה שבנו שם ייעלם וירד בית-המקדש משמים, סגרו את שער הרחמים באבנים. שער הרחמים סגור עד היום הזה, רואים את השער אטום. זה על-פי המסורת, כי מאמינים שמשם יבוא המשיח.
       
עבד-אלמאלכ דהאמשה (רע"ם):

	- - -

שר התחבורה מאיר שטרית:
       
       אם יסגרו את השער, זה לא יעזור, כשהמשיח יבוא הכול יכול להיעלם בבת-אחת. 
       
       לכן אני מציע, אדוני היושב-ראש, להעביר את הנושא הזה לוועדה, ואני מציע להזמין לוועדה את השר לענייני ירושלים ולקיים דיון בנוכחותו של השר לענייני ירושלים. הוא יביא לוועדה דוח. 
       
שלמה בניזרי (ש"ס):
       
       מי זה השר הזה?
       
שר התחבורה מאיר שטרית:
       
       צחי הנגבי. הוא ימסור לוועדה דוח, איך זה מתקדם. 
       
היו"ר חמי דורון:
       
       לאיזו ועדה אדוני מציע?
       
שר התחבורה מאיר שטרית:
       
       אני חושב שהוועדה הרלוונטית היא ועדת הפנים.
       
עסאם מח'ול (חד"ש-תע"ל):
       
       זה לא סימן מעודד, שכולם שואלים מי השר.
       
שר התחבורה מאיר שטרית:
       
       כדאי לעקוב אחרי זה. אני מניח שאם חברי הכנסת בניזרי וליצמן, העניין הזה חשוב להם, יעקבו אחרי זה, לדעתי זה יקרה.
       
היו"ר חמי דורון:
       
       תודה רבה, אדוני השר. יש לנו שתי הצעות אחרות. אך לפני כן אני רוצה לשאול את המציעים, אתם מסכימים להצעתו של השר, להעביר את הנושא לוועדה? טוב. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, באב אל-רחמה, או בתרגום מילולי, שער הרחמים, אכן קיים בקיר של המסגדים, ואגב, הוא מפריד בין בית-הקברות המוסלמי שמסביב למסגד ובאותו מקום, למסגדים והרחבה עצמה, ולא יכול להיות שסוגרים את שער הרחמים בפני אותם מתים מוסלמים, כשבבוא העת, כאשר כולם יקומו לפני בורא עולם, הם אמורים להיכנס לשם. אנו מאמינים, יש גם מקום לאמונה, שביום הדין אנשים יבואו לעמוד שם ברחבת המסגדים בפני בורא עולם. המשיח שיבוא יבוא כאיש מוסלמי, ויילחם עם המוסלמים נגד הכופרים ונגד הפושעים, והוא ישליט חוק, סדר וצדק בארץ זו. הוא יבוא כמוסלמי, נהיה חייליו, נילחם אתו יחד, מי שיהיה בחיים, ונדביר את כוחות הרשע בעולם כולו.
       
היו"ר חמי דורון:
       
       חבר הכנסת דהאמשה, הצעה אחרת זה דקה. מה אתה מציע?
       
נסים זאב (ש"ס):
       
       הוא מלמד את הקוראן.
       
עבד-אלמאלכ דהאמשה (רע"ם):
       
       לעניין בית-הקברות, אני בעד לשמור את בתי-הקברות של כל הדתות, לשמור על כבודם, אם של יהודים ואם של מוסלמים. יש הרבה מה לשמור במדינה הזאת, חבר הכנסת בניזרי, יש בתי-קברות מוזנחים, בעיקר של מוסלמים. הצעתי היא להעביר את הנושא לוועדה. אם פורמלית זה לא ניתן - להסיר את ההצעה מסדר-היום.

היו"ר חמי דורון:
       
       אני מודה לאדוני. חבר הכנסת בר-און, הצעה אחרת, בבקשה. זה לא המקום לוויכוח תיאולוגי.
       
רוני בר-און (הליכוד):
       
       אדוני היושב-ראש, אני מודה לחבר הכנסת בניזרי ולחבר הכנסת ליצמן שהעלו את הנושא לסדר-היום. כיושב-ראש השדולה למען ירושלים, ניסיתי לטפל בעניין הזה ונתקלתי בחומה בצורה של אטימות, זלזול, חוסר התייחסות. בית-הקברות בהר-הזיתים הוא חלק בלתי נפרד מירושלים. לכאורה - משום שאני לא בטוח שהממשלה מתייחסת אליו כך. הלכתי לשם. אנחנו לא נותנים כבוד לחיים, אבל למרבית הצער אנחנו עוד פחות נותנים כבוד למתים. 
       
       הייתי שם, זו בושה. זה פשוט קורע את הלב. חברים דיברו על הצדיקים שקבורים שם. קבורים שם גדולי האומה הזאת, ואנשים באים לשם ופשוט - - - אני לא רוצה לעשות אלגוריה למה שאומרים הצעירים. החבר'ה אומרים, "החיים בזבל", ואני לא רוצה להמשיך את העניין הזה, אידך זיל גמור. זאת בושה וחרפה, וצריך לטפל בזה.
       
היו"ר חמי דורון:
       
       טוב, אנחנו נצביע. השר הציע להעביר לוועדת הפנים, והמציעים קיבלו את ההצעה. המציעים האחרים יכולים להציע או מליאה או הסרה. לכן אנחנו נצביע - בעד זה לוועדת הפנים, נגד זה הסרה.
       
נסים זאב (ש"ס):
       
       ועדת הכנסת תטפל בזה. 
       
היו"ר חמי דורון:
       
       חבר הכנסת נסים זאב הוא לא מציע. 

יצחק כהן (ש"ס):
       
       אני המציע ואני לא מסכים.
       
היו"ר חמי דורון:
       
       אין שום בעיה מבחינתי. אדוני השר, האם אתה רוצה להצטרף, שזה יהיה בוועדת הכנסת?
       
שר התחבורה מאיר שטרית:
       
       אני מציע שוועדת הכנסת תחליט. 
       
היו"ר חמי דורון:
       
       אז אין בעיה. אנחנו נעביר את זה לוועדת הכנסת שתחליט. אנחנו נחליט בוועדת הכנסת היכן יידון הנושא. אין שום בעיה, רבותי. 
       
       ובכן, כמו שאמרתי, בעד זה להעביר לוועדה, נגד זה הסרה. 
        
הצבעה מס' 21
       
בעד ההצעה להעביר את הנושא לוועדה – 11
בעד ההצעה שלא לכלול את הנושא בסדר-היום - אין
נמנעים - 1
ההצעה להעביר את הנושא לוועדה שתקבע ועדת הכנסת נתקבלה. 
       
היו"ר חמי דורון:
       
       ובכן, 11 בעד, אין מתנגדים, נמנע אחד. ההצעה תעבור לוועדת הכנסת להחלטה היכן היא תידון. 

       
הצעות לסדר-היום
תאונות הרכבת בשבוע שעבר 
       
היו"ר חמי דורון:
       
       אנחנו עוברים להצעות לסדר-היום מס' 7258, 7271, 7276, 7282, 7294 ו-7299: תאונת הרכבת בשבוע שעבר. חבר הכנסת יצחק כהן, בבקשה. 

נסים זאב (ש"ס):
       
       יש ועדת שרים לענייני קבורה ויש ועדת קבורה לענייני שרים. 
       
היו"ר חמי דורון:
       
       חבר הכנסת נסים זאב, לפעמים סייג לחוכמה שתיקה. בבקשה, חבר הכנסת יצחק כהן. 

נסים זאב (ש"ס):
       
       אני רק מתפעל מחוכמת היושב-ראש.
       
היו"ר חמי דורון:
       
       חבר הכנסת זאב, אני שוב אומר לך: סייג לחוכמה שתיקה. 
       
יצחק כהן (ש"ס):
       
       אדוני היושב-ראש, חברי חברי הכנסת, כבוד השר מאיר שטרית. כבוד השר, אם באסון הרכבת ברבדים - - - 

שר התחבורה מאיר שטרית:
       
       אני מתנצל, אני חייב לעזוב.

היו"ר חמי דורון:
       
       בכל מקרה, אני רוצה שיהיה כאן סגן שר או שר תורן, כי נציג הממשלה חייב להיות. אני מודה לאדוני, ואתה יכול ליהנות מהסימולטור. 

מל פולישוק-בלוך (שינוי):
       
       גם לי יש הצעה לסדר-היום.

היו"ר חמי דורון:
       
       גברתי יכולה ללכת. שר התחבורה לא נמצא פה בתורנות, הוא נמצא פה מרצונו. יש שרים שאמורים להיות פה. 
       
יצחק כהן (ש"ס):
       
       כבוד היושב-ראש, חברי חברי הכנסת, יושב-ראש ועדת הכנסת, עורך-הדין בר-און, אם היו אומרים לך, רוני בר-און, אחרי האסון המחריד שקרה בצומת ברבדים, תאונת הרכבת, שבעוד זמן קצר, תוך כדי עבודתה של ועדת החקירה יקרה אסון נוסף, היית מאמין? אותו אסון עם משאית שחוסמת את המסילה לרוחב. אף אחד לא היה מאמין. 
       
       לא ייאמן, אחרי זמן קצר, חבר הכנסת רן כהן, בעוד ועדת החקירה חוקרת את המקרה ברבדים, כיצד משאית עם חול נתקעה לרוחב פסי הרכבת וגרמה לאסון מחריד, בעוד ועדת החקירה בודקת את האסון, תוך כדי שחזור, מתרחש אסון נוסף כמה קילומטרים דרומה. אחד על אחד. זה לא ייאמן. אין מדינה בעולם שדברים כאלה מתרחשים בה.
       
	בא "מומחה" לתחבורה, מסיעה מסוימת בעיריית חיפה, ואומר שפה, בכביש הזה, באותה שכונה בקריית-שמואל יש כל מיני התרחשויות שבגללן לא צריך לסגור את הכביש בשבת, והמשטרה מגייסת 1,000 שוטרים ומהומה על מהומה. שבוע אחרי זה מוצאים פתרון, מציבים שוטר תנועה שיעשה סדר, והוא פותר את כל הבעיה. איך לא חשבו על זה קודם? היום מנסים למצוא פתרונות למחסומי הרכבת, אז אומרים: כל מעברי הרכבת ייסגרו. איך לא חשבו על זה קודם?
       
       איך לא חשבו על זה קודם? באסון הראשון ברבדים עוד אפשר היה לשאול את השאלה הזאת, אבל אחרי האסון השני? יש מקום לשאלה איך לא חשבו על זה קודם? אין פה זלזול של ממשלה בכל דבר בעל ערך? אין פה הפקרת האזרחים? ממשלה שצריכה לתת שירותים טריוויאליים, מהסוג הזה בוודאי, היעלה על הדעת? 
       
       זה פשוט מוביל אותנו, גברתי היושבת-ראש, לנקודה אחת ויחידה: הממשלה לא מעניין אותה, פשוט לא מעניין אותה מה מתרחש במדינת ישראל. זאת ממשלה מנותקת, שהתנתקה מכל דבר בעל ערך. 
       
       ההתנתקות הראשונה, חבר הכנסת בר-און, היתה מכל ערך חברתי. באבחת גרזן, לרדת על משפחות, גם ממעמד הביניים, גם מהמעמד החלש, להפסיק להן קצבאות שהן קיבלו לא בחסד, בדין קיבלו אותן בעקבות הרפורמה של חיים בן-שחר. איך נולדו קצבאות הילדים? קצבאות זיקנה, מענקים לזוגות צעירים לרכישת דירות, ביטול פרויקטים חברתיים בזה אחר זה. זאת היתה ההתנתקות הראשונה. ההתנתקות השנייה היתה מכל דבר בעל ערך יהודי, פגיעה קשה בכל עולם התורה. ההתנתקות השלישית היא התנתקות מכל ערך – ארץ-ישראל.
       
       אני לא בא פה להביע עמדה בעד או נגד, אבל המהלך שעושה ראש הממשלה, שמקבל פה תמיכה מהצד הזה של האולם - דרך אגב, זה הדבר היחיד שהוא יכול להעביר. בכל הכנסת הזאת, ראש הממשלה לא מסוגל להעביר שום דבר ועניין, מלבד ההתנתקות. יום אחרי שהתנתקות תהיה תהליך בלתי הפיך, הראשונים שיבעטו בו יהיו מהאגף הזה, למורת רוחך. הראשונים שיבעטו בו. הם מחכים לרגע הזה, והם אומרים את זה. הם אומרים את זה. 
       
       גברתי היושבת-ראש, אסון הרכבת השני, מלבד האסון המחריד והפגיעה הקשה בנפש וברכוש, בנפש יותר מאשר ברכוש, מעיד על דבר אחד ויחיד: זלזול של הממשלה בכל דבר בעל ערך. וזה מוביל, זו כתובת שכתובה באותיות של דם על הקיר, גברתי היושבת-ראש, וכדאי שחברי הבית ישימו לב לעניינים האלה, מעבר לאסון המחריד. אולי אולי הבית הזה יתאחד ונוכל סוף-סוף להפיל את הממשלה הרעה הזאת. תודה. 

       
היו"ר גילה פינקלשטיין:
       
       תודה רבה לחבר הכנסת יצחק כהן. חבר הכנסת רוני בר-און, בבקשה. לרשותך שלוש דקות. 
       
רוני בר-און (הליכוד):
       
	גברתי היושבת-ראש, חברי חברי הכנסת, אתה יודע את היחס העמוק שיש לי למורשת ישראל, לתורת ישראל, חבר הכנסת כהן. אבל אני לא יכול להימנע, אחרי הדברים שאמרת פה, מלהחמיא לך. התקדמתם בחיים, כל הכבוד. אחרי אסון הבונים, לפני 20 שנה, עמד כאן ראש התנועה שלכם, הרב פרץ שליט"א, ואמר שאסון הרכבת היה בגלל המזוזות בבית-הספר בפתח-תקווה. ברוך השם, התקדמתם בחיים. עכשיו מצאתם את האשם – הממשלה. הכול בגלל העוני, בגלל הקצבאות - הרכבת. כל הכבוד. אני אומר לך - - -

יצחק כהן (ש"ס):
       
       זלזול. אמרתי בגלל הזלזול. 
       
רוני בר-און (הליכוד):
       
       אשרינו שזכינו. נכון, רן כהן? צריך להחמיא לאנשים. מתקדמים – מגיעה להם מחמאה. 
       
יצחק כהן (ש"ס):
       
       אל תתלוצץ - - -
       
רוני בר-און (הליכוד):
       
       אני מתלוצץ, כי אתם עושים פארסה. 

היו"ר גילה פינקלשטיין:
       
       חברים, זה לא דו-שיח ביניכם. 
       
יצחק כהן (ש"ס):
       
       - - -
       
רוני בר-און (הליכוד):
       
       תעצרי לי את השעון. מה זה?
       
היו"ר גילה פינקלשטיין:
       
       זכות הדיבור לחבר הכנסת רוני בר-און, בבקשה. 
       
יצחק כהן (ש"ס):
       
       - - -
       
רוני בר-און (הליכוד):
       
       את צריכה לעצור לי את השעון. מפריע לי. את צריכה לעצור לי את השעון. 
       
יצחק כהן (ש"ס):
       
       - - -
       
היו"ר גילה פינקלשטיין:
       
       חבר הכנסת יצחק כהן, בבקשה. 
       
רוני בר-און (הליכוד):
       
       דוח הרכבת או דוח הסקת המסקנות, דוח הלקחים מתאונת רבדים הוא כל כך פשוט, עד שהוא מצמרר. מונים פה עשרה סעיפים של מה שצריך לעשות, כדי שהדברים האלה לא יקרו: לא מפגש מוגן על-ידי תמרור בלבד; ובמפגשים המוגנים על-ידי תמרור בלבד, צריך להגביל את מהירות ההתקרבות של הרכבת; ריבוד באספלט למרחקים של 30 מטר, לרבות סימון בהתאמה; ביטול המפגשים המוגנים על-ידי תמרור בלבד; הגבלת מהירות. כל הדברים האלה היו צריכים להיות מבוצעים עוד לפני אסון רבדים. 
       
יצחק כהן (ש"ס):
       
       למה לא בוצעו?
       
רוני בר-און (הליכוד):
       
       למה זה לקח כל כך הרבה זמן להגיע למסקנות, עד שהיה צורך באסון נוסף?
       
       הרכבת היא כלי, אמצעי תחבורה בעל חשיבות אסטרטגית ענקית לבניין הארץ הזאת, לכלכלתה, לקירוב הפריפריה, לצמצום זמנים. כל ההשקעות ברכבת, שהן השקעות ענקיות, והן כולן חשובות והן כולן רצויות והן כולן ברוכות, הולכות לעזאזל בגלל שטות מהסוג הזה, אם הרכבת היא לא בטוחה. אם כאשר אתה נכנס לקרון אתה יודע שאתה יכול להתנגש במכונית, מה הועילו חכמים בתקנתם? בשביל מה אנשים נכנסים לרכבת? לקצר את הטווחים, לא לעמוד בפקקים, ליהנות - לשבת, לקרוא, לאכול, לשתות, ובאמת, לא להיות מעורב בתאונת דרכים. אז בשביל שטות כזאת, בשביל שתי תעלות שצריך לחפור מכל צד של המסילה כדי שנהגי משאיות, עייפים או חסרי אחריות או שניהם ביחד, לא יסכנו את שלומם של אלפי הנוסעים ברכבת – את זה אנשים לא רואים. אלה דברים שהפשטות שלהם כל כך צועקת, כל כך מכאיבה. מילא, יש אסונות, יש קטסטרופות, יש מחדלים, יש ביזיונות - הכול בידי שמים. אבל חלק גדול מהם גם בידי אדם. אבל זה באמת - - -
       
יצחק כהן (ש"ס):
       
       - - - הממשלה. 
       
רוני בר-און (הליכוד):
       
       שטות ממדרגה ראשונה. העיקר שלא המזוזות, הרב כהן. ודרישת שלום לשר פרץ. 
       
יצחק כהן (ש"ס):
       
       אל תזלזל. 
       
היו"ר גילה פינקלשטיין:
       
       תודה רבה לחבר הכנסת רוני בר-און. חבר הכנסת דני יתום, בבקשה. 
       
יצחק כהן (ש"ס):
       
       זה מפני שהממשלה כושלת. אל תזלזל. הממשלה כושלת. תשלח אותה הביתה. 
       
היו"ר גילה פינקלשטיין:
       
       כן, בבקשה. לרשותך שלוש דקות. 
       
דני יתום (העבודה - מימד - עם אחד):
       
       גברתי היושבת בראש, חברי חברי הכנסת, האסון השני של הרכבת, בהפרש זמן כל כך קצר בין שני האסונות, מלמד שלא למדנו דבר, וגופי הביצוע במדינת ישראל, החברה הישראלית כנראה ממשיכה לצעוד בדרך שאיננה דרך נכונה. פירושו של דבר – אנחנו ממשיכים לזלזל בחוק, הרב כהן, ממשיכים לגלות זלזול בחיי אדם - - -
       
יצחק כהן (ש"ס):
       
       מי זה אנחנו?

דני יתום (העבודה - מימד - עם אחד):
       
       לכל אחד יש תחושה - אנחנו החברה, החברה בישראל. 
       
יצחק כהן (ש"ס):
       
       הממשלה. 

דני יתום (העבודה - מימד - עם אחד):
       
       לכל אחד יש תחושה שאצלו הכול בסדר ולו זה לא יקרה. מצפצפים על החוק, אין אכיפת חוק, יש, לעומת זה – בכמויות גדולות – אלימות ושחיתות, וכל המרכיבים הללו מביאים את החיים במדינת ישראל להיות חיים ברמה לא מספיק טובה. אני פוגש אנשים שמגיעים לבקר בישראל, ישראלים שירדו ממדינת ישראל לחו"ל וחושבים אולי לחזור ולהשתקע בארץ, ואני שומע חוות דעת מאוד לא מחמיאות על הדרך שבה מתנהלים כאן הדברים. סדר העדיפויות של הממשלה איננו סדר נכון, אין השקעה בתשתיות. התשתיות רעועות. סדר העדיפויות בהקצאת המשאבים הוא לקוי. ומה שמטריד אותי יותר מכל דבר אחר, זה חוסר הביצוע. אני זוכר עד עכשיו, כאילו זה קרה אתמול, שכאשר הממשלה נדרשה לדון בסוגיית האלימות – היא עוד לא דנה בסוגיית השחיתות, זה יגיע כנראה - - -
       
רן כהן (יחד):
       
       הם לא יכולים לדון, הם עושים שחיתות. 
       
דני יתום (העבודה - מימד - עם אחד):
       
	כן. אבל כאשר הממשלה דנה בסוגיית האלימות, אגרף ראש הממשלה את כף ידו הימנית, דפק על השולחן עד שהשולחן הזדעזע ואמר: היום אנחנו נצא מכאן עם מעשים. עד עכשיו לא פסקו הדיבורים ועוד לא התחילו המעשים. אין התמודדות אמיתית עם הבעיות. הבעיה היא לא נהג הקטר, רבותי, הבעיה היא גם לא נהג המשאית, שאולי עבד שעות רבות מן המותר. הבעיה היא בעיה כוללת, בעיה אסטרטגית. אנחנו איננו - הממשלה איננה מנהלת את חיינו כפי שהממשלה צריכה לנהל את חיי אזרחיה. אני חושב שלא צריך להפיל את הממשלה בעוון הזה, אבל צריך להבטיח, על-ידי לחץ של הכנסת על שרי הממשלה, שכל אחד מהשרים יעשה את שנדרש ממנו ושמוטל עליו. 

היו"ר גילה פינקלשטיין:
       
       תודה רבה לחבר הכנסת דני יתום. חבר הכנסת רן כהן, בבקשה. 

רן כהן (יחד):
       
       גברתי היושבת-ראש, בהעדר שר מהממשלה להשיב - אני אינני סבור שצריך להפיל את הממשלה על העניין, אבל באמת אולי הגיע הזמן לפחות להגן על החיים של האזרחים. 
       
יצחק כהן (ש"ס):
       
       - - - סיבות אחרות. 
       
רן כהן (יחד):
       
       יש סיבות אחרות, זה נכון. אנחנו נמצאים, גברתי היושבת-ראש, במצב מדהים. מצד אחד, אין להעלות על הדעת מדינה מודרנית – ואנחנו רוצים להיות כזאת – ללא מערך רכבות מהיר, זריז, פרוס על כל הארץ, מחבר בין צפון ודרום, בין מרכז לפריפריה. עם זאת, במה שיש לנו היום, בהתנהלות של הרכבות היום, זה הפך להיות מוקד של סכנה איומה לחיי אזרחים ולקיום הנורמלי במדינה הזאת. 
       
       על-פי המצב ברכבת היום, תאונה קשה או קטלנית בין רכבת למכוניות או להולכי רגל היא ממש בלתי נמנעת. גם אחרי ששר התחבורה הורה לבטל את מפגשי הדרכים החקלאיות עם המסילה, יישארו כ-100 מפגשי כביש--מסילה שבהם רק מחסום או רמזור אמורים למנוע תאונה; 100 מעברים כאלה לפחות. מספיק שיקול דעת מוטעה, תקלה טכנית, עבריינות תנועה, התנהגות מופקרת או חפוזה, או פעולה חבלנית מכוונת חלילה – כל אלה יכולים לגרום לנהג קטר למצוא את עצמו דוהר מול כלי רכב או אדם או אפילו כמה אנשים. זה כבר קרה בשבועות האחרונים, נדמה לי שלוש פעמים מאז האסון ברבדים.
       
       גברתי היושבת-ראש, שני אלמנטים עיקריים צריכים לשמש את הרכבת במניעת תאונות. מה שאנחנו צריכים להתרכז בו היום זה איך למנוע תאונות ולקדם את הרכבת. הראשון זה ההפרדה המפלסית. בישראל קיימים כ-30 מפגשי כביש--מסילה שהוגדרו בעלי דחיפות עליונה להפרדה מפלסית. אלה הם מפגשי רכבת עם כבישים בין-עירוניים או בלב הערים. את שאר המפגשים של הרכבת, עם דרכים חקלאיות בעיקר, יש לבטל למרות המחאות של המועצות האזוריות. 
       
       תאמינו לי, עבדתי הרבה שנים עם כלים חקלאיים, והייתי צריך לחצות את המסילה בדרך שבין חיפה לתל-אביב, ועשיתי זאת שנים רבות, אבל אין ברירה, הגענו למצב של סכנת נפשות לנוסעים ברכבת, סכנת נפשות למי שחוצה את המסילה. אין דרך אלא לעשות זאת, כי הדבר הזה הוא ממש בנפשם של אזרחי המדינה.
       
       העניין השני בהפרדה המפלסית – מפגש הרכבת עם הכביש בבנימינה, המקום שבו נהרג שחר ברזילי זכרו לברכה לפני כשבוע, הופיע ברשימת מפגשי הרכבת המסוכנים שפורסמה ב"The Marker" ב"הארץ" רק שבוע לפני כן. חייבים לתקן את הליקויים הללו, לא צריך לחכות לפרסום, ובוודאי - - -
       
היו"ר גילה פינקלשטיין:
       
       אני מבקשת לסיים.
       
רן כהן (יחד):
       
       אני אקח שתי דקות מקודמי.
       
היו"ר גילה פינקלשטיין:
       
       שלוש דקות עברו.
       
רן כהן (יחד):
       
       התכוונתי לקודמי, הוא השאיר שתי דקות. אני מייד מסיים.
       
       - - יש גם אמצעים טכנולוגיים, גברתי היושבת-ראש. צריך לאמץ ברכבת ישראל את כל האמצעים הטכנולוגיים שקיימים היום בארץ ובעולם כדי לשלוט באופן מרבי, תוך בקרה מרחוק על המתרחש באותם מפגשים. צריך להקים מרכז שליטה, ראוי שיעשו את זה, לא ל-70 מפגשים, ל-100 מפגשים, כמו שיש בארץ, שלא יישארו מפגשים ללא פיקוח וללא בקרה.
       
       אחרון אחרון חביב, העלות שצפויה למרכז דומה ברכבת, שישלוט על כ-100 מפגשי מסילה, היא ממש לא עלות גבוהה מדי, ודאי לא לרכבת ישראל, ודאי לא לעומת הסכנה המאיימת היום על חיי אזרחי המדינה. לא קשה למצוא את הסכום הזה היום בתקציב הרכבת.
       
       ברשותך, משפט אחד שאני רוצה להגיד בשמי הפרטי. מאחר שהתפרסם ב"The Marker" כאילו פעלתי, ואני לא מכחיש, לבניית תחנת רכבת במבשרת-ציון לרכבת המהירה מתל-אביב לירושלים, שמתוכננת בימים אלה - אני מודה שעשיתי זאת כתושב מבשרת-ציון. במבשרת-ציון וכל סביבותיה, עם היישובים הערביים והיהודיים, עם תוכנית ספדי, במבואות ירושלים, אמורים להיות כ-100,000 אזרחים. כל מה שאנחנו רוצים זה דבר אחד, שתהיה בדיקה רצינית באמת של האפשרות להקים תחנת רכבת על המסילה הזאת. כל התושבים הללו הם אזרחי ישראל הגונים וישרים. זה יחזק את ירושלים מכיוון פרוזדור ירושלים, ואין שום סיבה שזה לא ייבדק, כפי שהחליטה ועדת הכלכלה של הכנסת. תודה.
       
היו"ר גילה פינקלשטיין:
       
       תודה רבה לחבר הכנסת רן כהן. חבר הכנסת ואסל טאהא, בבקשה.
       
ואסל טאהא (בל"ד):
       
       גברתי היושבת-ראש, חברי הכנסת, אסון הרכבת, הגורמים והסיבות לו לא נולדו אתמול ולא היום. מהיום הראשון של התכנון והביצוע, נדמה לי שהיה צריך לשים לב למפגשים האלה, לחציות שסיכנו חיים וגרמו למוות. נראה שהיה מחדל, לא רק בביצוע, אלא גם בתכנון, ואין מי שיבקר, והתוצאה היא שאנשים איבדו את חייהם.
       
       לכן, יש צורך לחקור את המחדל הזה, את הליקויים, לבדוק אם בוצע הפרויקט הזה לפי התכנון בשלמותו אם לאו. נדמה לי שהמתכנן הביא בחשבון או לא הביא בחשבון את המעברים האלה, את השדות, את החלקות. איך הוא לא ידע שהאיכרים, הפלאחים, עשויים גם לחצות לחלקות שלהם, לעבוד ולעבד? היום אנחנו בשיא הבציר והקציר, ומאות איכרים ופלאחים ורכבים עוברים וחוצים. צריך להביא זאת בחשבון מראש. איפה היה המתכנן? איפה היה מנהל הפרויקט? איפה היה המבקר? את זה צריך לחקור.
       
       זה קורה, חברי הכנסת, גם בכבישים. אני אישית התרעתי לפני שנה וחצי שיש סכנת מוות בכביש 85. רק בשבוע שעבר נהרגו עוד שלושה בתאונה קטלנית שם, וכל חודש יש תאונות. התרעתי גם על סכנות שטמונות בכביש 65, ואף אחד לא שומע. שר התחבורה שמע, וביקשתי ממנו לעשות כמיטב יכולתו על מנת למנוע את האסונות שעלולים לקרות בכבישים 65 ו-85, כביש עכו--צפת. אלה כבישים מאוד מסוכנים, ואין מי שמבקר, אין מי שמשקיע, אין מי שמשפץ ואין מי שמשדרג את הכבישים האלה.
       
       חיי אדם חשובים מכל נושא אחר. על שר התחבורה, על הממשלה, על ראש הממשלה לקחת את הנושא בשיא הרצינות, להשקיע על מנת לשמור על חיי אדם. יותר מ-500 איש נקטלים בתאונות האלה, יותר מ-2,500 פצועים – הפסד כספי רב של המדינה. אם משקיעים בדרכים, במסילות ובשמירה על חיי אדם, בבטיחות, תאמינו לי שהמדינה לא רק תזכה, אלא גם תחסוך כסף.
       
היו"ר גילה פינקלשטיין:
       
       תודה רבה לחבר הכנסת ואסל טאהא. אחרון הדוברים, חבר הכנסת ליצמן – אינו נוכח. שר התחבורה. הצעה אחרת.
       
רן כהן (יחד):
       
       במצב הזה, אנחנו לא נוותר על התשובה של השר.
       
אברהם בייגה שוחט (העבודה - מימד - עם אחד):
       
       יש לי הצעה.
       
היו"ר גילה פינקלשטיין:
       
       בבקשה, חבר הכנסת שוחט.
       
רן כהן (יחד):
       
       אם אנחנו לא רוצים לוותר על תשובת השר, אפשר שהתשובה תהיה בישיבה אחרת.
       
היו"ר גילה פינקלשטיין:
       
       נשמע את חבר הכנסת שוחט.
       
אברהם בייגה שוחט (העבודה - מימד - עם אחד):
       
       גברתי היושבת-ראש, רבותי חברי הכנסת, שמעתי מפי הדוברים האשמות כבדות כלפי הממשלה על התאונות האלה. אין ספק שידיה של הממשלה לא נקיות לגמרי, אבל יורשה לי להגיד שמן הראוי לרדת מתחת לרמת הממשלה, אל אותם אנשים שמתפעלים את הרכבת, אל אותם אנשים שאחראים על השבילים ועל הכבישים. אני חושב שיש אחריות ישירה, ועינו הפקוחה של מנהל הרכבת ואנשיו היתה צריכה להיות מספיק פקוחה, מספיק מבינה, כדי לדעת שהמצב הזה טומן בחובו סכנה. 
       
       אלה לא סכומי עתק. ברכבת ישראל מושקעים מדי שנה כ-4 מיליארדי שקלים. אין שום סיבה שבעולם שבסכומים הרבה יותר קטנים לא ימצאו פתרון נכון. 
       
       אני חושב שהבעיה היא המחדל של אותם אנשים שנושאים באחריות ישירה. מובן שאפשר להגיד "הממשלה". הממשלה לא בסדר מאלף ואחת בחינות. אבל במקרה הזה אנחנו יודעים שיש אחראי לעניין. יש רכבת, יש הנהלת רכבת, ויש אנשי מע"צ שאחראים באזור, והם היו צריכים לתת את הדין. חבל שכך לא היה. תודה רבה.
       
רן כהן (יחד):
       
       חבר הכנסת רוני בר-און, אני רוצה תשובה.
       
רוני בר-און (הליכוד):
       
       תשובה והצבעה במועד אחר.
       
רן כהן (יחד):
       
       תשובה והצבעה במועד אחר. גברתי היושבת-ראש, אנחנו מבקשים תשובה והצבעה במועד אחר.
       
היו"ר גילה פינקלשטיין:
       
       נסכם שתשובה והצבעה יהיו במועד אחר ונעבור לנושא הבא.
       
עסאם מח'ול (חד"ש-תע"ל):
       
       למה אני לא מקבל הצעה אחרת?
       
רוני בר-און (הליכוד):
       
       אי-אפשר - - -
       
טלב אלסאנע (רע"ם):
       
       אם כבר, צריך להיות שוויון. אפילו כשמקפחים צריך להיות שוויון.

סגנית מזכיר הכנסת ירדנה מלר-הורוביץ:
       
       אבל בהעדר תשובת ממשלה יכול אחד מחברי הכנסת להציע להעביר לוועדה או להסיר. זה סעיף 88(ד).
       
רוני בר-און (הליכוד):
       
       אחד מהחברים - - - אבל לא הצעה אחרת.
       
היו"ר גילה פינקלשטיין:
       
       חבר הכנסת שוחט לא הציע.
       
סגנית מזכיר הכנסת ירדנה מלר-הורוביץ:
       
       הוא לא הציע.

       
הצעות לסדר-היום
הפיגועים בלונדון והתגברות הטרור בעולם

היו"ר גילה פינקלשטיין:
       
       אנחנו נעבור להצעות לסדר-היום מס' 7239, 7259, 7261, 7262, 7269, 7275, 7278, 7282, 7283, 7285, 7295, 7298 ו-7301 בנושא: הפיגועים בלונדון והתגברות הטרור בעולם. ראשון הדוברים הוא חבר הכנסת יוסי פריצקי. בבקשה. לרשותך שלוש דקות.
       
עסאם מח'ול (חד"ש-תע"ל):
       
       אין שרים - - -
       
רן כהן (יחד):
       
       אין מספיק שרים.
       
טלב אלסאנע (רע"ם):
       
       צריך להפסיק את הדיון לאות מחאה על הזלזול של הממשלה.
       
יוסף פריצקי (צל"ש - ציונות, ליברליות ושוויון):
       
       גברתי היושבת-ראש, חברי חברי הכנסת, דבר ראשון שמן הראוי לעשות הוא לשלוח מן האולם הזה את תנחומינו לעם הבריטי, לנפגעים, להרוגים, לאחל איחולי החלמה לפצועים ולקוות שבירת אנגליה, לונדון - שאני חושב שכולנו מכירים אותה בצורה כזאת או אחרת - לא תדע עוד פיגוע וטרור.
       
       ביולי 2005 היה פיגוע בלונדון, במרס 2004 היה פיגוע במדריד, בנובמבר 2003 היה פיגוע באיסטנבול, ולא מניתי ולו אפס קציהם של פיגועי טרור, שקורים תמיד בעולם המערבי המתקדם, הנאור והליברלי, ונעשים על-ידי ארגונים פונדמנטליסטיים חשוכים שרוצים להשליט שלטון חושך בעולם, ארגונים שהרעיון של זכויות האדם והאזרח זר להם, ארגונים שהרעיון של חופש התבונה וחופש הביקורת זר להם, ארגונים שרוצים ליצור כאן גלוריפיקציה משונה ומטורפת של איזה שלטון דתי חשוך שידון את האדם לפי מוצאו, לפי דתו, לפי מינו ולפי גזעו. 
       
       אנחנו כנראה נהיה צפויים ליותר ויותר פיגועים כאלה בעולם, כי ארגוני הטרור האלה מתפרנסים לא רע מכמה וכמה מדינות ערביות; לא, לא רק סוריה, אלא גם מדינות אחרות שרואים אותן כחלק מן העולם המערבי.

עסאם מח'ול (חד"ש-תע"ל):
       
       אפילו בלונדון אומרים שזה לא - - -
       
יוסף פריצקי (צל"ש - ציונות, ליברליות ושוויון):
       
       בכל הכבוד הראוי, נחכה ונראה. חבר הכנסת מח'ול, אנחנו יודעים היטב שסעודיה תומכת בארגונים כאלה מכספי הנפט - - -
       
עסאם מח'ול (חד"ש-תע"ל):
       
       תשאל את בעלי-הברית - - - בוושינגטון.
       
יוסף פריצקי (צל"ש - ציונות, ליברליות ושוויון):
       
       כן, בעלי הברית שלה בוושינגטון מודים בעניין. בהחלט, זה נכון.
       
       לכן, אנחנו מוכרחים לומר שאנחנו חלק מהעולם המערבי הזה. אנחנו צפויים לפיגועים - גם אנחנו, לא רק משום שאנחנו הדמוקרטיה היחידה האמיתית היושבת כאן במזרח התיכון ומבקשת להנהיג כאן אורח חיים מערבי, לא רק משום הדבר הזה, אלא משום שאנחנו חלק מהעולם שארגוני הטרור האלה רוצים לחסל.
       
       גברתי היושבת-ראש, אני רק רוצה לומר הערה אחרונה לסיום. יש היום נוהג באינטרנט להגיב על כתבות המתפרסמות, ובלשון המקצועית קוראים לזה talk back, כלומר המשתתפים יכולים לשלוח הודעה. פתחתי וקראתי כמה כתבות באינטרנט על הפיגוע, והזדעזעתי לראות תגובות של ישראלים שצריך להתבייש בהן. אחד כותב "מגיע לכם", אחד כותב "עכשיו אתם מבינים מה זה", ואחר כותב עוד אלו דברי הבל, שטות ורעות רוח. איך אנשים כותבים דבר כזה? איך אנשים מעזים בכלל לכתוב "מגיע לכם שיהיה לכם פיגוע טרור" או דברים כאלה? גועל נפש. תודה רבה.
       
היו"ר גילה פינקלשטיין:
       
       תודה רבה לחבר הכנסת יוסי פריצקי. חבר הכנסת יאיר פרץ, בבקשה.
       
יאיר פרץ (ש"ס):
       
       גברתי היושבת בראש, עמיתי חברי הכנסת, ראשית, אני רוצה לשלוח תנחומים למשפחות ששיכלו את יקיריהן בפיגוע בנתניה שעשו בני-עוולה אשר שמו להם למטרה לבוא ולהמשיך להכות בנו, בילדינו, נשים, טף, אנשים שאין להם שום קשר והם חפים מפשע, וכן לשלוח החלמה מהירה לפצועים שנפצעו אתמול בפיגוע.
       
       גברתי היושבת בראש, רק בשבוע שעבר התרענו מעל דוכן זה על דבר אחד, ואני חושב על התוכנית של הממשלה שהולכת בצורה חד-צדדית ולא מתנה כל התקדמות בתהליך השלום. היא לא מתנה שום תנאי, אלא הולכת בצורה חד-צדדית ונותנת היום את גוש-קטיף ללא שום תמורה, ללא שום ערבויות וללא שום ביטחונות. ואז אנחנו מתפלאים למה הטרור מכה בנו, למה הם ממשיכים. הם לומדים דבר אחד - זו השיטה. זה מתחיל בגוש-קטיף, ומחר זה יתרחב למקומות אחרים. כך ימשיכו בצורה מאוד עקבית. 
       
       זה לא, חלילה, שאנחנו נגד השלום. אנחנו בעד השלום. אנחנו בעד שכל אזרח במדינת ישראל יחיה בשלום. אנחנו בעד גבולות פתוחים. אנחנו בעד שיתוף פעולה מרבי עם הרשות הפלסטינית. אנחנו נגד טרור, נגד מתן פרס לאלה המפגעים.
       
       לכן, אני חוזר: חלק מהעולם עדיין לא התעורר. אני לא מסכים לתגובות שנכתבו באינטרנט, כמו שאמר חבר הכנסת פריצקי. אבל העולם עדיין לא הבין את המשמעות, כמה אנחנו באמת סובלים מאותם מפגעים שהולכים וממשיכים להשחית כל חלקה טובה ולא נותנים שום צ'אנס לבוא ולהתקדם במשא-ומתן.
     
       גברתי היושבת בראש, אני בטוח ומשוכנע, בצער אני אומר את הדברים האלה, שאחרי ההתנתקות לא ישכון שקט בגבולותינו. אני מצטער לומר עוד יותר מזה, שהמצב אפילו ילך ויחריף, ואז נמצא את עצמנו במלחמה קשה. אם לא נשים קץ לדברים האלה, אם הממשלה הזאת לא תבוא ותאמר לאבו-מאזן, אדוני הנכבד, פנינו לשלום, תילחם בטרוריסטים, תיאבק בהם - - - 

היו"ר גילה פינקלשטיין:
       
       תם זמנך. אני מבקשת לסיים.
       
יאיר פרץ (ש"ס):
       
       אם הרשות הפלסטינית תשכיל ותבין את המשמעויות שיש לדברים האלה, אני בטוח ומשוכנע שהיא תצא מורווחת מכל הסיפור הזה.

היו"ר גילה פינקלשטיין:
       
       תודה רבה.

יאיר פרץ (ש"ס):
       
       משפט אחרון, גברתי. אבל אם הרשות הפלסטינית תמשיך באותו קו, תתעלם מאותם טרוריסטים, אני בטוח שבתוך פרק זמן לאחר ההתנתקות שוב יחזור אותו מצב, נהיה בתוך עזה, ושוב הכול יחזור לאותה נקודת מוצא שאנחנו נמצאים בה היום. תודה רבה.

היו"ר גילה פינקלשטיין:
       
       תודה רבה לחבר הכנסת יאיר פרץ. חבר הכנסת עסאם מח'ול, בבקשה. אחריו - חבר הכנסת גדעון סער. אחריו - חבר הכנסת אריה אלדד. בבקשה.

עסאם מח'ול (חד"ש-תע"ל):
       
       גברתי היושבת-ראש, חברי הכנסת, אני רוצה לשלוח תנחומים לקורבנות פעולת הטרור בלונדון. אני רוצה לשלוח תנחומים באותה הזדמנות גם לנפגעי פעולת הטרור אתמול בנתניה.
       
        גם אם אני לא רוצה לדבר על שתי הפעולות כמקשה אחת ובאותו קונטקסט, אני רוצה להגיד שפעולות מהסוג הזה, שמפילות קורבנות חפים מפשע, הן פעולות נפשעות ואין להן שום הסבר ואי-אפשר לקבל אותן. 
       
       עם זאת, אינני רוצה שנבלבל את היוצרות מבחינת ההתייחסות למשמעויות הפוליטיות של מה שקרה בלונדון, עם כל הסולידריות עם הקורבנות. טרור כמו שלום צריך וחייב פרטנר. לטרור הזה שכאן אוהבים להתייחס אליו כאילו הוא חד-צדדי יש פרטנר עולמי ויש פרטנר במקומות שונים בעולם. היו כאלה שאמרו שיש לנו פתרון: אנחנו יוצאים למלחמה, מלחמת הדמוקרטיה נגד הטרור, ופתאום המלחמה הזאת נתגלתה כמלחמה טרוריסטית נגד הדמוקרטיה ונגד חירויות העמים, מלחמה טרוריסטית של כיבושים, של ניצול האוצרות של העמים וניסיון לרמוס את קיומם בכבוד של עמים שלמים. מלחמת ארצות-הברית בעירק ובאפגניסטן היא הצד השני של הטרור. היא אולי הצד הראשון של הטרור, והיא לא הפתרון שלו.
       
        המלחמות האלה מחייבות אותנו לשאול אם אחרי מלחמת ארצות-הברית נגד אפגניסטן ונגד עירק והיומרה של הנשיא בוש לצאת נגד הטרור, יש פחות טרור בעולם או יש יותר טרור בעולם? יש פחות שפיכות דמים בעולם או יש יותר שפיכות דמים בעולם? האם נהרגים אמריקנים, עירקים, אפגנים, ערבים ויהודים פחות או יותר? אנחנו צריכים לשאול את עצמנו: למה? אתם לא יכולים לפטור את עצמכם משאלת השאלות הקשות האלה, לאן מובילה המדיניות הזאת ולאן מובילה "מדיניות התוכי" של ממשלת ישראל בעקבות ארצות-הברית בעניין הזה. 
       
       אני חושב שבלונדון היו שני פיגועים נפשעים בו-בזמן. הפיגוע הראשון היה הפיגוע הנלוז, הנפשע, שאנחנו מדברים עליו, של פיצוץ רכבות ואוטובוסים, אבל הפיגוע השני, שהוא לא פחות נפשע, הוא אותו כינוס של ה-G8 - -

היו"ר גילה פינקלשטיין:
       
       אבקש לסיים.

עסאם מח'ול (חד"ש-תע"ל):

       - - אותה החלטה אומללה של התעלמות מדרישתו של העולם כולו לוותר ולבטל חובות של ממשלות, של מדינות עניות ושל מאות מיליוני עניים רעבים לאוכל במקומות שונים בעולם. שני הדברים הלכו ביחד. אם לא יהיה העוז להתמודד עם השורשים של הטרור, אותה מלחמה, אותה מדיניות תפריח גם את המלחמה וגם את הטרור.

היו"ר גילה פינקלשטיין:
       
       תודה רבה לחבר הכנסת עסאם מח'ול. חבר הכנסת גדעון סער - אינו נמצא. חבר הכנסת אריה אלדד, בבקשה. אחריו - חברת הכנסת מל פולישוק-בלוך וחבר הכנסת טלב אלסאנע.

אריה אלדד (האיחוד הלאומי - ישראל ביתנו):
       
       גברתי היושבת-ראש, חברי חברי הכנסת, בשבוע שקדם לפיגוע בלונדון הגיע קצין בכיר מאמ"ן לכנסת ודיבר על הירידה בטרור העולמי, ואז בא הפיגוע בלונדון. השבוע בא הרמטכ"ל לכנסת ואמר שיש אפס טרור מתאבדים. כששאלנו אותו מה עם וואפא אל-באס, הוא אמר, זה לא נחשב, זה לא הצליח. ואז באו נתניה ושבי-שומרון. 
       
       נדמה לי שיש לנו יותר ויותר הערכות תלויות קונספציה ופחות תלויות מידע; הערכות שעונות על מה שראש הממשלה מצפה לשמוע מהם ופחות הערכות מקצועיות. אנחנו רואים יותר ויותר אנשי מקצוע שבאים לומר מה שמצפים מהם ולא מה שהיושרה המקצועית שלהם מחייבת. היה רמטכ"ל קודם שאמר: בשום אופן אסור לצה"ל לצאת מציר פילדלפי. הוא אמר שאחרי ההתנתקות יהיה טרור, אז העיפו אותו והביאו רמטכ"ל שיאמר אמן. ופתאום אתמול אנחנו שומעים שצה"ל יכול לצאת מפילדלפי. הוא אומר מה שמצפים ממנו. ומסירים את הסגר, ופותחים את המחסומים ויוצאים מטול-כרם ואחר כך שולחים תנחומים וברכות החלמה לפצועים.

	מגייסים את כל הצבא, לרבות מילואים, שהתפקיד שלהם לשחרר סדירים, כדי להכשיר את הסדירים להתנתקות. מסיטים את הצבא לתפקיד שאיננו תפקידו - להילחם בטרור, להגן על מדינת ישראל. מבליגים על הרג חייל בצפון משום שזה יהיה רע להתנתקות. אחר כך שולחים תנחומים וברכות החלמה לפצועים.

	אין לי ספק שהממשלה הזאת נחושה לבצע את תוכנית ההתנתקות. אין לי ספק שתחזיתו של הרמטכ"ל הקודם תתגשם, ומייד לאחר ביצוע ההתנתקות יהיה פה גל טרור שמה שהיה אתמול היה רק קדימון לקראתו. אין לי ספק שאז יעטה שוב ראש הממשלה את שריון האביר הנוצץ ויצא להילחם מלחמת חורמה בטרור וישבור ימינה כדי לזכות בשרידי האמון של מחנהו. אי-אפשר להאמין לו עכשיו ולא נאמין לו גם אז. תודה רבה.

היו"ר גילה פינקלשטיין:
       
       תודה רבה לחבר הכנסת אריה אלדד. חברת הכנסת מל פולישוק, בבקשה. שלוש דקות לרשותך.

מל פולישוק-בלוך (שינוי):
       
       גברתי היושבת-ראש, חברי חברי הכנסת, סגן השר, זו לא הפעם הראשונה שחבר הכנסת פרופסור אלדד מאיים עלינו ומפחיד אותנו, אבל מה לעשות, הדרך שלו נוסתה בישראל כמה עשרות שנים ולא צלחה. לעזוב את עזה משמע הגנת מדינת ישראל, וזה תפקידו של צבא-הגנה לישראל.
       
       ועכשיו לעניין הטרור ומה שהיה גם בלונדון וגם בישראל, לצערנו הרב. ביום חמישי התעוררה בירת אנגליה למציאות חדשה, כאשר סדרה של פיגועים פגעה בה, גם בה, לא רק במקומות אחרים. אולי כדאי לקבל תמונה מה קורה בטרור העולמי: עד היום טרור המתאבדים בעולם התרחש ב-29 מדינות, חמש יבשות, על-ידי יותר מ-30 ארגוני טרור. מאז 1983 נספרו 1,200 מתאבדים. חלוץ השיטה – הארגון שאנחנו מכירים וסובלים ממנו – הוא ה"חיזבאללה", הוא כנראה זה שהמציא את טרור המתאבדים ברעיון נשגב למען האסלאם, חברינו הלא-יהודים כאן, למען האל, כדי לגרום להרג המוני של אנשים חפים מפשע.

עסאם מח'ול (חד"ש-תע"ל):
       
       - - -
       
מל פולישוק-בלוך (שינוי):
       
       אתה מאשים את כל העולם, אבל לצערי זה האסלאם – חלק ממנו כמובן, לא כולם, הפנאטים שבהם, אלה שה"ג'יהאד" הוא דרך חייהם, ההקרבה העצמית למען האל. זו האידיאולוגיה, זו הדרך.  
       
       היום זה גם בלונדון ולא רק בנתניה. הזמרת חוה אלברשטיין כבר לא תוכל לדבר רק על הייאוש הנוח שבלונדון, כי הייאוש כבר לא נוח גם בלונדון. אני לא חושבת שהטלוויזיה כבר כל כך מצוינת בלונדון, משום שגם שם רואים את האנשים התמימים, ישרי הדרך, שהולכים בסך הכול לעבודה ובחזרה ומתפוצצים על-ידי חלאות אדם. 
       
       קיבלנו אתמול תזכורת שזה עדיין קורה גם אצלנו, בנתניה. לצערי הרב, אנחנו לא עושים די, לא אנחנו כאן בישראל ולא העולם כולו. 
       
       הטרור הוא בין-לאומי, בכל מקום. אני יכולה לומר לספורטאים שמשתתפים היום במכבייה: אין לכם מה לברוח. לאלה מהם שאמרו שהם רוצים לעזוב את ישראל מפני שהם חוששים: אין לכם מה לחשוש, זה יכול לקרות בכל מקום. זה יכול לקרות גם במקומות שמהם הגעתם, משום שהיום זו הבעיה של כל העולם, כל העולם המתקדם, הנאור, שלא רוצה לחזור כמה מאות אחורנית, למצב שבו קנאה דתית מובילה אנשים, ולא זכויות האדם, חופש, ליברליות. 
       
       לכן, אני מציעה שאנחנו נפעל בשני כיוונים. ראשית, כאן בישראל אנחנו חייבים להשלים את הגדר. יש איזה מין הרגשה, שאינה מבוססת על עובדות, שיש לנו גדר. אין לנו גדר. יש יותר אין-גדר מיש-גדר. אם תבדקו את המפות, תראו שרק בחלק קטן הושלמה הגדר. כל האחריות היא על ראש הממשלה ועל הממשלה שלא עושה את תפקידה ולא משלימה את הגדר, ועדיין מאפשרים למפגעים, לטרוריסטים להגיע לנתניה. 
       
       הדבר השני, אנחנו חייבים להגביר את ההסברה הבין-לאומית שלנו. לדעתי, אנחנו לא עושים די בנושא ההסברה. גם זו מלחמה, גם זה מאבק, ואנחנו צריכים לשלוח את המסר של שותפות הגורל, השותפות שלנו עם כל העולם, ולומר: תראו, זה גם אצלכם, זה לא רק בעברית. זה קורה גם באנגלית, זה קורה גם בשפות אחרות. זה בכל מקום. שותפות הגורל הזאת צריכה לאחד את כולנו. הסברת החוץ שלנו עדיין לקויה. 
       
       אלה שתי המשימות שבפנינו, ואפשר לעשות הרבה יותר. תודה. 
       
היו"ר גילה פינקלשטיין:
       
       תודה רבה לחברת הכנסת מלי פולישוק. חבר הכנסת טלב אלסאנע, בבקשה. אחריו – חבר הכנסת ג'מאל זחאלקה. 
       
טלב אלסאנע (רע"ם):
       
       גברתי היושבת-ראש, חברי הכנסת, יש כאלה שעושים חיים קלים ומחלקים את העולם לנאורים ולחשוכים ורואים אותו בצבעים של שחור--לבן. לצערי הרב, המצב איננו כל כך פשוט. 
       
       אותו עולם נאור, חברת הכנסת מלי פולישוק, גרם למותם של עשרות מיליוני אנשים בשתי מלחמות עולם. בשתי המלחמות האלה מדינות ערב לא היו מעורבות כלל. אותו עולם נאור הוא אשר גרם להכחדתו של עם שלם, האינדיאנים בארצות-הברית. 
       
       אותו עולם נאור הוא אשר טיפח את התופעה המחרידה של המוסלמים המנצלים את האסלאם להשגת מטרות פוליטיות, מה שנקרא ארגון "אל-קאעידה". מי שטיפח, אימן וסיפק נשק לארגון הזה, הוא ארצות-הברית. מדוע, חבר הכנסת מח'ול? כדי להילחם נגד ברית-המועצות. אז הם יצרו את מה שנקרא "הכופרים" – ברית-המועצות – ויצרו אידיאולוגיה שצריך להילחם בהם. הם ציידו אותם בנשק. לכן אין פלא שהבסיס של הארגון הקיצוני הזה הוא באפגניסטן, שם בעצם הוא צמח ושם ארצות-הברית גם טיפחה אותו.
       
       אלה שעשו את המעשים בלונדון ובניו-יורק הם אויבי האסלאם, כי אסלאם בא מסאלם, משלום. באסלאם מאמינים בעצם בכל הדתות. על-פי האסלאם אתה לא יכול להיות מוסלמי אם אתה לא מאמין במשה רבנו ואם אתה לא מאמין בישו. חלק מהאסלאם הוא להאמין בדתות האחרות. אומרים: "מן סאלם אל מוסלמין מן לסאנה וידה". זה מטיף לתרבות אחת ונגד אלימות. לכן, מי שיטיפו לאלימות הם בעצם אותם אימפריאליסטים שמנסים לטפח את התופעות הקיצוניות אשר חזרו כבומרנג אליהם. 
       
       אנחנו  מגנים את התופעות האלה בכל לשון של גינוי, אבל אנחנו נגד הדבקת המעשים הנפשעים האלה לאסלאם. זו קבוצה טרוריסטית שמבצעת את הפעולות האלה על דעתה ואחריותה. 
       
זאב בוים (הליכוד):
       
- - - 
       
טלב אלסאנע (רע"ם):
       
       חבר הכנסת בוים, תקשיב, אלה האויבים של האסלאם. אלה מוציאים שם רע לאסלאם. האסלאם חף מכל אחריות למעשים הנפשעים האלה. 
       
זאב בוים (הליכוד):
       
       - - -

טלב אלסאנע (רע"ם):
       
       למה אתה זועק כל הזמן, תקשיב. אנחנו צריכים לומר בצורה ברורה שלטרור אין לאום, אין זהות, אין דת, אין אלוהים. לכן כולנו צריכים להילחם נגד הטרור. מה שיותר מדאיג אותי הוא אותם פוליטיקאים שמנצלים את המלחמה נגד הטרור כדי לכבוש עמים אחרים, כדי לדכא עמים אחרים, כדי להנציח את הכיבוש, כדי להפיל משטרים ואחר כך ליצור אנדרלמוסיה. צריך לעשות את המלחמה בטרור מתוך שיקולים, אינטרסים, והמנהיגים שמנצלים את המלחמה בטרור משיקולים אחרים מזינים את המשך הטרור. הם מסוכנים לא פחות, כי הם מנציחים את העילות והתירוצים למעשים הנפשעים.
       
היו"ר גילה פינקלשטיין:
       
       תודה רבה לחבר הכנסת טלב אלסאנע. חבר הכנסת ג'מאל זחאלקה, בבקשה. 
       
ג'מאל זחאלקה (בל"ד):
       
       גברתי היושבת-ראש, רבותי חברי הכנסת, אסון כבד נפל על העיר לונדון. עשרות אנשים נהרגו, מאות  נפצעו, אסון כבד, ויש אומרים שאחרי האסון הזה לונדון לא תחזור להיות אותה לונדון.
       
       מובן שכל האנשים בבית הזה שולחים תנחומים לעם הבריטי, לאזרחי לונדון, למשפחות,  ומשתתפים בצערם. האסון הזה גרם לנו כאב עצום. תמיד הבענו התנגדות לפגיעה באזרחים חפים מפשע, ונמשיך לעשות זאת. שום מטרה, שום מניע, יהיה אפילו צודק, אינו מצדיק פגיעה בחפים מפשע. העמדה שלנו בעניין הזה ברורה וחד-משמעית. 
       
       אין ספק שהפיגועים בלונדון יפגעו קודם כול בקהילה המוסלמית בבריטניה, אשר חלקים גדולים ממנה השתלבו בחיים של אנגליה. הם יפגעו במוסלמים בכל ארצות אירופה. 
       
       מה שמדאיג הוא התגובה הנמהרת של כל מיני גורמים בבריטניה, במקומות אחרים באירופה, שבעידנא דריתחא רוצים לפגוע פגיעה אנושה בשלטון החוק ובזכויות אדם. ההצעות שרצות הן גרועות ביותר. אני חושב, וזאת גם המלצה כאן, ששינויים כאלה אסור שייעשו בעת כזאת, כי הכעס הוא יועץ רע מאוד בעניינים כאלה. 
       
       אם היום מציעים באיחוד האירופי לעשות מעקב צמוד אחרי דואר אלקטרוני, זה לא יפגע באותם אנשים שמתכננים את הפיגועים, כי הם ימצאו את הדרך לעשות זאת. אני אומר לכם מעכשיו שזה יפגע באזרחים תמימים, בחיים הנורמליים של אזרחי אירופה. 
       
       אני גם בטוח שאם זה ייעשה באירופה, יעלה כאן סגן השר בוים או מישהו אחר – אל תיקח את זה אישית – נציג הממשלה ויגיד: כמו שעשו בבריטניה נעשה כאן, וככה זה יהיה גם במקומות אחרים. 
       
       הצעות אחרות שעלו היו להטיל הגבלות על הגירה ולעשות חוקים מחוקים שונים, לגרש אנשים - - -
       
עסאם מח'ול (חד"ש-תע"ל):
       
       לנו כבר יש חוקים כאלה.
       
ג'מאל זחאלקה (בל"ד):
       
       לנו יש חוקים כאלה. אסור שייעשו צעדים שיענו על ההגדרה של ענישה קולקטיבית. בסופו של דבר, הנזק של צעדים כאלה יפגע בכולם, והתועלת ממנו היא בסימן שאלה גדול. הם רוצים לעשות משהו, ואני חושב שיש כאן בריחה. 
       
       הם רוצים לטפל בבעיה הזאת בכללותה - אני לא רוצה לדבר על מה שקרה בבריטניה עצמה - צריך לטפל בשורש. יש קיטוב חברתי-כלכלי עצום ברמה הבין-לאומית, שיוצר לבה רותחת, וזה יתפוצץ בצורה זו או אחרת. בזה צריך לטפל. אי-שוויון זועק לשמים בכל החברות, וגם בזה צריך לטפל. חשוב מכול, אפילו כפי שאמר ראש ממשלת בריטניה, טוני בלייר, צריך לפרק מוקדים של מתיחות בין-לאומית בעירק, בפלסטין, במקומות אחרים - נוכחות פרובוקטיבית של כוחות אמריקניים במזרח התיכון. בבעיות האלה, בעיות השורש צריך לטפל. אני חושב שרק ככה אפשר לצנן את העניין.
       
היו"ר גילה פינקלשטיין:
       
       תודה רבה. חבר הכנסת אברהם שוחט, בבקשה. 
       
אברהם בייגה שוחט (העבודה - מימד - עם אחד):
       
       גברתי היושבת בראש, רבותי חברי הכנסת, אף אחד לא מאשים את כל האסלאם וכל מי שהוא מוסלמי ואת דת האסלאם באירועים האלה של הטרור הבין-לאומי. הוזכרו המקומות שזה קרה, ואני מניח שמה שהוזכר זה לא סוף הרשימה, לצערי הרב. אבל אי-אפשר להתעלם באותה נשימה מהעובדה הברורה והצפה לעין, שתופעות הטרור מהסוג הזה, הרקע לצמיחתן הוא גורמים שחיים בתוך החברות אשר מאפיינת אותן האמונה המוסלמית. מי שמתעלם מהעניין הזה עושה חטא, חטא גדול. החטא הוא כמעט כמו החטא של ההאשמה הכוללנית שאני אומר עליך, חבר הכנסת זחאלקה, או על קהילה שלמה או על עם שלם או על מאות מיליונים. 
       
עסאם מח'ול (חד"ש-תע"ל):
       
       שיגידו שארצות-הברית - - - 
       
אברהם בייגה שוחט (העבודה - מימד - עם אחד):
       
       העובדות מדברות בעד עצמן, אנחנו יודעים בדיוק, אחרי שבודקים ומקבלים את תוצאות המחקר, של החקירה והבדיקה, מה הרקע, מאין זה בא. אני לא מתווכח על תמונת הרקע של אי-שוויון בין עמים. הוא קיים, הוא ישנו וצריך לטפל בזה, אבל בין זה לבין הכשרה, הסכמה, הבנה ורצון לראות בפעולות האלה דבר שקיים בנוף שלנו – חוקי, לא-חוקי, אבל מובן מאליו - יש מרחק גדול, וצריך לעשות הכול כדי למנוע את זה.
       
       המדינות שצריכות לעשות את זה, הן אותן מדינות שמועדות לפגיעה. אני קורא, ואני לא מומחה בעניין הזה, שמערכות המידע והמודיעין בין המדינות בעולם, בין המדינות במערב-אירופה, לא עובדות במשותף, לא מעבירות אינפורמציה, לא מטפלות בתופעה הזאת כמו שצריך, וכתוצאה מכך, בזו אחר זו הן תיפגענה מן העניין. האם צרפת חושבת שזה לא יקרה שם בגלל העובדה שהיא לא משתפת פעולה עם בריטניה או שלא שלחה צבא לעירק? זה יגיע גם לצרפת. צריך לטפל בעניין הזה ביד קשה.
       
       אני רוצה להוסיף משהו, אבל אני אומר את זה מבחינת הפרופורציה, אולי אני חושב קצת אחרת מאנשים. כמובן, לבי עם בני המשפחות שיקיריהן נהרגו, גם אצלנו וגם שם, וגם אנשים חפים מפשע שנהרגים בפעולות שמתקיימות בעירק בדרך כזאת או אחרת. לא זאת השאלה. מי שחושב שהעם הבריטי, כתוצאה מפיצוץ כזה או אחר, חס וחלילה יתקפל או ישנה את אופיו, טועה. העם הבריטי, רק לפני 60 שנה עמד בפני מתקפת טרור גדולה פי 100,000. יום-יום, לילה-לילה, במשך כמה שנים, בהפצצות ובהתקפות, תוך הקרבת חיילים, תוך התנהגות למופת, ותאמינו לי, הבריטים ידעו לחיות עם הדבר הזה שקרה ולהילחם כמו שצריך כדי לנסות ולמנוע את זה בעתיד. אם, חס וחלילה, בעולמנו אנחנו לא יכולים להיות בטוחים שזה לא יקרה שוב, אני סומך עליהם, אני יודע שהם יודעים לטפל בדברים, ואנחנו צריכים לחזק את ידיהם. 
       
       לקהילה הבין-לאומית אני קורא לתת יד, לעשות את המקסימום כדי למגר את כל אלה שזאת דרכם, זאת מדיניותם וזאת דרך פעולתם. תודה רבה.
       
היו"ר עבד-אלמאלכ דהאמשה:
       
       תודה רבה, חבר הכנסת בייגה שוחט. בבקשה, חברת הכנסת גילה פינקלשטיין.
       
גילה פינקלשטיין (מפד"ל):
       
       אדוני היושב-ראש, כנסת נכבדה, ראשית אני רוצה לשלוח את תנחומי למשפחות ששכלו את יקיריהן באסון הכבד בלונדון. עשרות נהרגו, מאות נפצעו, סבל עצום. עדיין העולם לא מבין את משמעות הסבל שלנו ממעשי טרור בלתי פוסקים, גם לאחר הטרור בלונדון. אם לא נשים קץ למעשי הטרור, החיים בעולם יהיו בלתי נסבלים, ימשיכו ליפול אלפי קורבנות של חפים מפשע. חייבים לצאת למאבק, למלחמה נגד הטרור, נגד שפיכות הדמים. חייב להיות לנו העוז להילחם בתופעה. 
       
       רק לאחרונה שמענו על סטטיסטיקה של ירידה בטרור העולמי, והנה, לפתע אירע אותו אסון נוראי בלונדון, סדרת פיגועים נוראית. גם שם, בלונדון, אנשים הולכים לעבודה כמונו, בדרך לעבודה מתפוצצים על-ידי טרוריסטים. אתמול הזכירו לנו שזה קורה גם בישראל, האסון הנוראי שקרה בנתניה. זה יכול להיות בכל מקום, בכל שעה, בכל מקום בעולם, בעיה נפוצה בכל העולם הנאור. טרוריסטים נמצאים בכל מקום, בכל זמן, טרוריסטים מגיעים לכל מקום. 
       
       הבעיה היא, שלא קיימת הסברה בין-לאומית על שותפות הגורל של כולנו, של כל אזרחי העולם, בכל מקום, שותפות גורל לכולנו. הטרוריסטים אויבי העולם, אנחנו מגנים אותם בכל לשון אפשרית כאן, בארצנו הקטנה, ובכל העולם. אנחנו חייבים לגלות את מקורות הנוכחות של אותם טרוריסטים, לטפל בהם ביד קשה, לפעול לחיסולם המיידי, להפסקת מתקפות הטרור הנוראיות הללו. הקהילה הבין-לאומית חייבת להתגייס, למצוא את הדרך למגר את התופעות האלה. תודה.
       
היו"ר עבד-אלמאלכ דהאמשה:
       
       תודה רבה לחברת הכנסת פינקלשטיין. חבר הכנסת אבשלום וילן – בבקשה, אדוני.
       
אבשלום וילן (יחד):
       
       אדוני היושב-ראש, רבותי חברי הכנסת, קודם כול, כמו כל קודמי אני רוצה לשלוח תנחומים למשפחות הנפגעים ולאחל החלמה מהירה לפצועים. 
       
       אנחנו את הטרור מכירים שנים: ב-2001 הוא פגע בניו-יורק, ולאחר מכן הוא פגע באינדונזיה, בבאלי, והוא פגע בתוניסיה, והוא פגע בספרד, במדריד, והפעם הוא הגיע ללונדון. אין לי ספק שלקהילה הבין-לאומית יש בעיה אמיתית. 
       
       בואו נגיד את האמת, הבעיה הזאת לא קשורה לסכסוך הישראלי-הפלסטיני. נכון שבסמלים שמשתמשת תנועת "אל-קאעידה", שבהם ארצות-הברית היא השטן הגדול ואנחנו כביכול השטן הקטן – יש כביכול חיבור. אבל השגיאה הכי גדולה שנעשה היא אם אנחנו נשחק את המשחק ונאמר שהטרור העולמי, שמנסה בעצם להפוך את הסדר העולמי, קשור קשר ישיר למזרח התיכון. 
       
       אבל מצד שני, אם לא נבין – וראיתי שהיו ניסיונות, קראתי היום במפורש את הטקסט, מה אמר טוני בלייר כאשר נשאל על הקשר למזרח התיכון. וצר לי פה לאכזב כמה אנשים: הוא במפורש לא אמר את אשר פורסם בתקשורת, אלא הוא התייחס התייחסות כוללנית לגמרי ועשה את ההפרדות הנכונות. 
       
       באופן עקרוני אני חושב, שמול הטרור הבין-לאומי הזה העולם החופשי מוכרח למצוא תשובות. ותשובה אחת היא תשובה צבאית, אבל זו תשובה שמעל פני השטח. והשאלה הגדולה היא, איך בכל אופן בכפר גלובלי אחד גדול מחברים וחיים ביחד העולם שיש לו ממה להתקיים וממה לחיות עם העולם שאין לו ממה להתקיים. 
       
       כי תופעה כמו "אל-קאעידה", תופעה של פונדמנטליזם מטורף – ואני לא חושב שאדם רציני בעולם אומר שכל המוסלמים הם כאלה, או שרק מהדת המוסלמית יוצאים אנשים כאלה. הזכירו פה בצדק, העולם הנאור והמתקדם ביותר לפני 60-70 שנה הוציא מפלצות אדם לא פחות מ"אל-קאעידה", בשיא התרבות האנושית בגרמניה. כך שהמפלצת הזאת, הגזענית, הפונדמנטליסטית המטורפת קיימת, כנראה, ביצור האנושי באשר הוא, והשאלה הגדולה היא איך בכל אופן מתמודדים אתה; איך בכל אופן מוציאים את השטיח מתחת לרגליהם של כל אותם מטורפים, שחושבים שבאמצעות הרג חסר הבחנה של אזרחים ויצירת תוהו ובוהו בסמלי העולם המערבי הם ישיגו את מטרתם. 
       
       אני מודה שעד עכשיו לא הבנתי בדיוק את מטרתם לעומקה בצורת המאבק שהם נוקטים. 
       
יוסף פריצקי (צל"ש - ציונות, ליברליות ושוויון):
       
       רוצים לעשות עולם אסלאמי. הם אומרים את זה בפומבי.
       
אבשלום וילן (יחד):
       
       ברור. אבל אתה באמת חושב שהם יצליחו להשליט את זה על העולם? בינתיים מטרות הביניים הרבה יותר מעניינות אותם - -
       
היו"ר עבד-אלמאלכ דהאמשה:
       
       בינתיים חצי דקה נוספת עברה לך.
       
אבשלום וילן (יחד):
       
       - - ולכן אני חושב שהעולם צריך להתעשת. איני מקבל בשום פנים את המשפט, שמישהו שמח לאידם של הבריטים שהפעם זה קרה להם. אני חושב שכל העולם החופשי צריך להתארגן לשתף פעולה, להתמודד עם התופעה התמודדות צבאית, אבל לא פחות מכך - לעשות חושבים, איך בונים עולם יותר טוב, יותר הוגן, יותר צודק לכולם. תודה.
       
היו"ר עבד-אלמאלכ דהאמשה:
       
       תודה רבה. חבר הכנסת משה גפני - בבקשה, אדוני. אחריו, אם יהיה נוכח - חבר הכנסת מיקי איתן.
       
משה גפני (דגל התורה):
       
       אדוני היושב-ראש, רבותי חברי הכנסת, אדוני סגן השר, אני דוחה מכול וכול את ההכללה, שמי שעושה את הטרור זה האסלאם ומי שעושה את הטרור זה ערבים או מדינות מוסלמיות. זה פשוט איננו נכון, זאת הכללה שאסור לעשות אותה -  א. מכיוון שאסור לעשות אותה; ב. מכיוון שהיא גם לא נכונה.
       
       אבל, אסור לנו להתעלם מהעובדה שאנחנו עדים למתקפת טרור בין-לאומית, שאנחנו סובלים ממנה רבות, אבל היום כל העולם סובל מכך שאנשים שמוצאם ממדינות ערביות או אנשים שבאים מהאסלאם - ומשם עיקר הטרוריסטים שמגיעים היום לכל העולם. 
       
       אני מבקש לחלוק על מה שאמר חברי, חבר הכנסת אבשלום וילן. אני קראתי את מה שאמר טוני בלייר כאשר המתים עדיין היו מתחת להריסות. והוא דיבר על המזרח התיכון. הוא דיבר על כך. אני מבין גם את ההקשר שהוא הקשר מאוד אינטליגנטי, אבל ההקשר היה מאוד חד-משמעי. המתקפה על לונדון – ואין בה שום היגיון מכיוון שהיא לא תשיג דבר – לא היתה בגלל המזרח התיכון, היא לא היתה בגלל מדינת ישראל והיא לא היתה בגלל היהודים. היא היתה מתקפה כנגד לונדון, כנגד העולם המערבי. היא היתה אותה מתקפה שהיתה נגד מגדלי התאומים - - -
       
עסאם מח'ול (חד"ש-תע"ל):
       
       בגלל המעורבות הבריטית בעירק.
       
משה גפני (דגל התורה):
       
       יכול להיות. אבל זאת מתקפה שעניינה איננו מדינת ישראל, וטוני בלייר טעה בהקשר שהוא עשה או בעיתוי שהוא אמר את זה. 
       
       אני סבור שאנחנו נמצאים במלחמת עולם שלישית, ואני שמעתי שכמה אנשים כבר אמרו את זה. אלא שלגבי מה שאמר כאן קודם חבר הכנסת טלב אלסאנע - אין אחד מאתנו שמצדיק את מה שהיה במלחמת העולם השנייה, ואין אחד מאתנו שמצדיק את מה שהיה במלחמת העולם הראשונה. ואין שום הצדקה למי שמנהל היום מלחמת עולם שלישית. לא מתנהלת כאן מלחמה בין מדינות, משום שאין יכולת לנהל מלחמה בין מדינות. לו היה מצב שבו המערכת הבין-לאומית היתה דומה למה שהיה בתקופת מלחמת העולם הראשונה או השנייה – היתה מלחמה בין מדינות. 
       
עסאם מח'ול (חד"ש-תע"ל):
       
       יש כבר - - -

משה גפני (דגל התורה):
       
       לא, אני מדבר על מלחמת עולם. יש מלחמה בין מדינות, זה נכון, אבל מלחמת עולם אין בין מדינות. מלחמת העולם מתנהלת היום באופן של טרור בין-לאומי.
       
היו"ר עבד-אלמאלכ דהאמשה:
       
       בפרק הבא, אדוני.
       
משה גפני (דגל התורה):
       
       אני מסיים במה שקרה בנתניה במשפט אחד. אין היגיון בטרור. אין היגיון. מדינת ישראל הולכת להתנתקות, הולכת לתהליך שקורע את החברה בישראל, כולנו רואים את זה. הולכים למהלך של התנתקות.
       
גאלב מג'אדלה (העבודה - מימד - עם אחד):
       
       מה קרה, חבר הכנסת גפני? מה קורה? יוצאים מאדמה כבושה - -
       
משה גפני (דגל התורה):
       
       בסדר, אני לא הבעתי עכשיו את דעתי. אני עכשיו מספר בתור עיתונאי - - -
       
גאלב מג'אדלה (העבודה - מימד - עם אחד):
       
- - - חוזרים לבית האמיתי שלהם, לשטח כבוש.

היו"ר עבד-אלמאלכ דהאמשה:
       
       חבר הכנסת מג'אדלה, אני מבקש - - -
       
גאלב מג'אדלה (העבודה - מימד - עם אחד):
       
       מה יגיד עם - - -
       
משה גפני (דגל התורה):
       
       חבר הכנסת מג'אדלה, הרי לא הבעתי עמדה אם זה טוב או לא טוב. אני מספר מה קורה, ואתה יודע זאת כמוני.
       
גאלב מג'אדלה (העבודה - מימד - עם אחד):
       
       זה סתם הצגה. 
       
משה גפני (דגל התורה):
       
       לא, חבר הכנסת מג'אדלה.
       
גאלב מג'אדלה (העבודה - מימד - עם אחד):
       
       זה סתם הצגה. ביד אחת אתם מקבלים כסף, בצד שמאל - - - עושים הצגה.
       
משה גפני (דגל התורה):
       
       אבל הנושא הוא לא אם אתה בעד תוכנית ההתנתקות או נגד. הרי לא זה הנושא שעליו אני מדבר. 

גאלב מג'אדלה (העבודה - מימד - עם אחד):
       
       - - -
       
משה גפני (דגל התורה):
       
       אני אומר, יש מהלך שמדינת ישראל, ממשלת ישראל וכנסת ישראל החליטו שהולכים אליו - -
       
עסאם מח'ול (חד"ש-תע"ל):
       
       - - -

משה גפני (דגל התורה):
       
       - - שהוא מהלך של התנתקות, שעוזבים את רצועת-עזה. 
       
גאלב מג'אדלה (העבודה - מימד - עם אחד):
       
       יפה, שיתיישבו.
       
משה גפני (דגל התורה):
       
       ואז, תוך כדי המהלך הזה – שעובדה היא שהוא קורע את החברה בישראל – עושים פיגוע טרור בלב המדינה, בנתניה. ולבוא אחר כך ולומר שיש איזה היגיון במהלך הזה? אני לא מדבר על הברבריות, על התוצאה הנוראה של הרג חפים מפשע, פיגוע שפוגע באנשים שלא חטאו ולא פשעו. איזה היגיון יכול להיות בטרור הזה?
       
       לכן, אדוני היושב-ראש, אני מסיים ואומר, הפיגוע בלונדון הוא פיגוע חסר היגיון, אין בו תועלת. המציאות הזאת שמדינות אירופה לא התאחדו ביניהן כדי להיאבק בטרור – בסופו של דבר זה יפגע בכולם. 

היו"ר עבד-אלמאלכ דהאמשה:
       
       תודה רבה לחבר הכנסת משה גפני. אדוני שר החוץ, תואיל לעלות ולענות למציעים. חבר הכנסת סילבן שלום, בבקשה. 
       
שר החוץ סילבן שלום:
       
       אדוני היושב-ראש, חברי הכנסת, קודם כול, ברצוני להתנצל על שלא הייתי נוכח בזמן העלאת ההצעות לסדר-היום. אני נמצא כרגע בפגישה עם שר החוץ הגרמני שהעברנו לכאן בגלל שינויים בלוחות הזמנים שהיו במליאה. אני מתנצל. 

אבשלום וילן (יחד):
       
       חבל שלא הבאת אותו לדיון. 
       
שר החוץ סילבן שלום:
       
       הוא יושב כאן, בקומה מתחת. הוא מחכה לי. 
       
       אני שמח שהנושא הזה עולה, כי מדובר בנושא חשוב מאוד. 
       
       בתחילת דברי אני מבקש להביע מכאן, מעל בימת הכנסת, בשם כולם, כך אני מאמין, את רגשי ההזדהות שלנו עם העם הבריטי, ולשלוח לעם הבריטי ולממשלתו את תנחומי ממשלת ישראל והעם בישראל על האסון הכבד שפקד אותם ביום חמישי שעבר. 
       
       לצער כולנו, זוועת הפיגועים והשפעתם על החיים מוכרות לנו היטב, ואנו בהחלט מבינים מה עובר היום על בריטניה. רק אתמול הותקפנו שוב. אנו מצרים על כך שהציבור בבריטניה נאלץ אף הוא להתוודע למשמעות הנוראית של פיגועים מהסוג הזה, ולבנו עמם בשעה קשה זו. 
       
       הפיגועים שאירעו בשעת תנועת שיא במרכז לונדון ביום חמישי שעבר נועדו לזרוע פחד ובהלה בציבור הבריטי, אך בהכירי את העם הבריטי ואת ממשלתו אני בטוח כי התוצאה תהיה הפוכה. ישראל צופה בהערכה רבה בדרך המאופקת והאחראית שבה מתמודדים הן הרשויות הבריטיות והן העם הבריטי עם האסון הנורא הזה. 
       
       מהאומדנים האחרונים אנחנו מבינים כי נהרגו בארבעת הפיגועים למעלה מ-50 אנשים ונפצעו כ-700 אנשים. בשל הקשיים בחילוץ ובשל הקשיים בזיהוי טרם פורסמו רוב שמות ההרוגים, אך בין הנעדרים אנו יודעים בוודאות על אשה ישראלית אחת, ענת רוזנברג. 
       
       עוד בבוקר הפיגועים, כאשר נודע עליהם, פתחה השגרירות שלנו בלונדון חדר מצב מיוחד, והוא מאויש מאז במשך 24 שעות ביממה, כדי לטפל במאמצי החיפוש והאיתור של הישראלים שהתעורר חשש לחייהם. חדר המצב של משרד החוץ בירושלים הופעל אף הוא במתכונת חירום, כדי לספק מענה לפניות הציבור הישראלי המודאג. עוד באותו יום חמישי נשלחו צוותים מטעם השגרירות בלונדון לבתי-החולים, על מנת להצליב את המידע שהיה ברשותנו. כך המשיכו במשך כל סוף השבוע. הכול על מנת להביא תשובות מהירות ומדויקות למשפחות המודאגות. בהזדמנות הזאת אני מבקש להודות לכל עובדי משרד החוץ בארץ ובלונדון, שהתמסרו לעבודת הקודש הזאת. 
       
       הפיגועים הללו הם הוכחה נוספת – שאותה יש לגנות, כמובן – לכך שהטרור באשר הוא הינו אויבן של כל הדמוקרטיות, לא רק ישראל. ההרס והפגיעה בחפים מפשע שביסוד הטרור עומדים בניגוד מוחלט לערכי היסוד של חופש ופלורליזם, שעליהם מושתתים החיים הדמוקרטיים. ממשלת בריטניה הבינה זאת מזמן. מאז 11 בספטמבר בריטניה היתה ועודנה אחת המדינות המובילות במלחמה בטרור, והיא בוודאי תישאר כזאת. 
       
       ואכן, רצף הפיגועים של השנים האחרונות, מניו-יורק ועד לונדון, דרך קינשאסה, באלי, איסטנבול ובסלאן – שלא לדבר על ירושלים, תל-אביב, חיפה, נתניה, באר-שבע ושאר ערי ישראל – הביא להכרה - - -

טלב אלסאנע (רע"ם):
       
       גם בקהיר וגם בריאד. 

שר החוץ סילבן שלום:
       
       אני כבר מדבר על זה בדיוק. כנראה קראת את הנאום שלי. 
       
       רצף הפיגועים הביא להכרה בין-לאומית חסרת תקדים בממדי האיום ובאופיו, וכתוצאה מכך גם לשיתוף פעולה בין-לאומי גובר בהתמודדות עם הסכנה. אין לי כל ספק כי הפיגועים בלונדון יחזקו מגמה זו. 
       
       מדובר בקבוצות קיצוניות אשר מנסות לפגוע בכל אותן ארצות ומדינות שחולקות ביניהן אותם ערכים של דמוקרטיה, חופש, שוויון וזכויות אדם ולפגוע בכל אותן מדינות מוסלמיות אשר לטענתן או לראייתן מנהלות מגעים קרובים מדי עם אותן ארצות דמוקרטיות במערב ועם מדינת ישראל. כך היינו עדים לשורה של פיגועים בקזבלנקה במרוקו, בג'רבה בתוניסיה, באיסטנבול בטורקיה, בבאלי באינדונזיה, בקהיר, בטאבה ובעוד שורה ארוכה של מקומות. 
       
       לכן, חבר הכנסת אלסאנע, אין תחליף למלחמה חסרת פשרות בארגוני הטרור ובאלה הנותנים להם סיוע וחסות. על הקהילה הבין-לאומית להפעיל את מלוא יכולותיה בתחום המדיני המודיעיני והפיננסי-הכלכלי על מנת להצר את מרחב התמרון של הארגונים הללו עד לאפס. חובה לטפל גם בהסתה הפרועה בקרב חוגים אסלאמיים קיצוניים – אשר מוציאים שם רע לאסלאם כולו – נגד המערב וערכיו, העומדת ביסוד אידאולוגיית ההרס המשותפת לכל המפגעים, יהיה יעדם אשר יהיה. 
       
       הרי אין ולו הבדל משמעותי אחד בין ה"חמאס" לבין "אל-קאעידה" או כל ארגון טרור אחר. מי שמפוצץ אוטובוסים ורכבות הוא טרוריסט, ויש לטפל בו במלוא עוצמת החוק. מי שהאידיאולוגיה שלו היא אידיאולוגיה של הרס האחר, חייב להיות מטופל בצורה הנכונה והנאותה ביותר. צריך לדעת, אם לא יטופלו "הג'יהאד האסלאמי" וה"חמאס" היום, נראה אותם בהנהגה הפלסטינית בעוד זמן לא רב. יחזירו אותנו 50 שנה לאחור. 
       
       כדאי שתדעו, חברי הכנסת, שבאמנת ה"חמאס" נאמר בצורה מפורשת שלמדינת ישראל אין זכות להתקיים. נאמר בה בצורה מפורשת, שמדינת ישראל היא טריטוריה מוסלמית אשר שייכת לווקף, ואין מלך, נשיא או ראש ממשלה שיש לו הזכות לוותר על הטריטוריה המוסלמית. מדובר בגוף אשר קורא לחיסולה של מדינת ישראל. אבל למה רק באמנה? חשבנו אולי שהם קצת ישתנו. מחמוד אל-זהאר נתן בשבוע האחרון שני ראיונות, לעיתון ABC בספרד ול"קוריירה דלה סרה" באיטליה. בשניהם הוא נשאל את אותה שאלה: האם ה"חמאס" מוכן לשלום עם ישראל? לשני העיתונים הוא נתן את התשובה - לא. כשנשאל מדוע לא, לשני העיתונים הוא אמר: כי לישראל אין זכות להתקיים. זה מהשבוע הזה, יולי 2005. 
       
טלב אלסאנע (רע"ם):
       
       מה עשתה ממשלת ישראל לחזק את אבו-מאזן? אתה מדבר על ה"חמאס". זאת השאלה. 

שר החוץ סילבן שלום:
       
       בהסכמי אוסלו, שאנחנו היינו נגדם, כשנחתמו הסכמי אוסלו, שני הדברים היותר חשובים שהיו שם היו קודם כול, מייד בתחילת הנוסח של ההסכם, החלטה של אש"ף לבטל את הסעיף באמנה הפלסטינית שקורא לחיסול מדינת ישראל. העניין השני שחשוב שם, בהסכמי אוסלו, ולא מיושם, כמו כל דבר אחר שלא מיושם, הוא שהרשות הפלסטינית לא תאפשר לארגונים אשר קוראים להשמדת ישראל להשתתף בבחירות. למרות זאת, הם השתתפו בבחירות המקומיות, זכו להישגים משמעותיים. 
       
       אתמול אסר ראש עיריית קלקיליה לקיים מופע של הזמר הפלסטיני הפופולרי ביותר, למה? כי יש רקדניות בלהקה שלו. 
       
עסאם מח'ול (חד"ש-תע"ל):
       
       - - - דמוקרטיה, לא?

שר החוץ סילבן שלום:
       
       אם אנחנו רוצים לחזור 50 שנה לאחור, בואו ניתן ל"חמאס" את כל הסיוע להשתתף בבחירות. הם גם ינצחו. בסופו של דבר, מה יקרה?  
       
עסאם מח'ול (חד"ש-תע"ל):
       
       האם השר אומר שמי שבשלטון היום הוא ה"חמאס"? השלטון זה אבו-מאזן. 

טלב אלסאנע (רע"ם):
       
       מה עושים כדי לחזק את אבו-מאזן, זאת השאלה. 
       
שר החוץ סילבן שלום:
       
       ומה שאנחנו רואים הוא, שאבו-מאזן, במקום לקחת – הייתי אומר החלטה נחושה – לפרק את תשתיות הטרור שלהם, מנסה לבקש מהם להצטרף לממשלת אחדות לאומית. הרי זה אותו אבו-מאזן שבשבוע שעבר נסע לדמשק ונפגש שם - עם מי? עם ראשי "הג'יהאד האסלאמי", שנתנו את ההוראות לבצע את הפיגוע אתמול. 

עסאם מח'ול (חד"ש-תע"ל):
       
       ארבע שנים הרסתם את התשתית של השלום, עכשיו אתה מדבר על התשתית של הטרור. 

שר החוץ סילבן שלום:
       
       אני רוצה להגיד לכם דבר אחד: יש לנו מטרה שאבו-מאזן יהיה יותר חזק. 

עסאם מח'ול (חד"ש-תע"ל):
       
       איך הוא יהיה?

טלב אלסאנע (רע"ם):
       
       מה אתם עושים למען המטרה הזאת? 


היו"ר עבד-אלמאלכ דהאמשה:
       
       חברי הכנסת, אני מבקש לאפשר לשר לסיים את דבריו. חבר הכנסת טלב אלסאנע, חבר הכנסת מח'ול, השמעתם, תנו לשר לסיים את דבריו. 

עסאם מח'ול (חד"ש-תע"ל):
       
       שאלה אחת, אדוני היושב-ראש. 

היו"ר עבד-אלמאלכ דהאמשה:
       
       לא, לא. חבר הכנסת מח'ול. 

עסאם מח'ול (חד"ש-תע"ל):
       
       אולי השר אומר שהוא מעדיף ארגוני טרור על מפלגות פוליטיות, זאת המשמעות. 

היו"ר עבד-אלמאלכ דהאמשה:
       
       תודה רבה. 

שר החוץ סילבן שלום:
       
       בעוד שבועיים אצא לביקור בלונדון כדי לקיים שיחות עם עמיתי שר החוץ ג'ק סטרו ועם ראש הממשלה בלייר. בריטניה, למי שלא יודע, קיבלה את נשיאות האיחוד האירופי מ-1 ביולי, ומ-1 בינואר עד סוף השנה היא מחזיקה בנשיאות של ה-G8. אביע בפניהם את הזדהותה של ישראל עם בריטניה בשעתה הקשה, ונדבר גם על העמקת שיתוף הפעולה במלחמה בטרור ובקידום מאמצי השלום באזורנו. 
       
       ישראל רואה בבריטניה שותפה חשובה ביותר בזירה האירופית והעולמית, מדינה החולקת עמנו ערכי יסוד ואינטרסים אסטרטגיים רבים. כמו שאמרתי, בריטניה מכהנת כיום לא רק כנשיאת קבוצת ה-8G של המדינות המתועשות – אותה קבוצה שמנהיגיה התכנסו בסקוטלנד ביום הפיגועים – אלא היא גם הנשיאה התורנית של האיחוד האירופי. על כן, יש לנו ולבריטניה רשימה גדושה של נושאים שעל סדר-יומנו. 
       
       אך בינתיים, לצד מאמצי החקירה, בריטניה עדיין מתמקדת בפן האנושי הבסיסי של הפיגועים. טקס זיכרון ממלכתי מתוכנן למחר, במלאות שבוע לפיגועים, ורוב טקסי הקבורה של הרוגי הפיגועים טרם התקיימו. אני בטוח שאני מדבר בשם הבית הזה כולו כשאני אומר שנמשיך לעמוד לצדה של בריטניה באבלה הכבד ובמאמציה להביא את האחראים לפשע הזה לדין. 
       
       אדוני היושב-ראש, ברצוני להתנצל פעם נוספת על שאצטרך לחזור לפגישתי עם שר החוץ של גרמניה, יושקה פישר. לכן אני מודה לך, אדוני היושב-ראש, על שנתת לי את האפשרות לומר את דברי. 

היו"ר עבד-אלמאלכ דהאמשה:
       
       תודה רבה. לפני שאדוני יורד מהבמה, הוא יגיד לנו מה הוא מציע לגבי ההצעות. 

שר החוץ סילבן שלום:
       
       מבחינתי אפשר גם להעביר אותן לוועדת החוץ והביטחון. 

היו"ר עבד-אלמאלכ דהאמשה:
       
       תודה רבה לשר החוץ. הצעה אחרת לחבר הכנסת יאסינוב – בבקשה, אדוני - במסגרת דקה. לאחר מכן נצביע על הצעות המציעים. 

יגאל יאסינוב (שינוי):
       
       תודה, אדוני היושב-ראש. קודם כול, אני רוצה להצטרף לתנחומים ששלחנו למדינות שבהן אירעו פעולות טרור. 
       
       אני רוצה רק להגיד להם דבר פשוט: אני מקווה שאף נציג ציבור או אשתו בכל המדינות האחרות לא יגידו יותר שאם מחבל מתאבד מתפוצץ אז יש לו סיבה. הסיבה שלהם היא שהם מחבלים. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת יאסינוב. 
       
       חברי הכנסת המציעים, אשאל אחד-אחד מה עמדתכם לגבי המשך הדיון בהצעות, אם אתם מסכימים להעביר לוועדה כהצעת השר, או שמא יש לכם עמדה אחרת. חבר הכנסת פריצקי? מסכים. חבר הכנסת יאיר פרץ - אינו נוכח. חבר הכנסת עסאם מח'ול, מסכים. חבר הכנסת גדעון סער - אינו נוכח. חבר הכנסת אריה אלדד – כנ"ל. חבר הכנסת אברהם שוחט - גם הוא לא נוכח. חבר הכנסת טלב אלסאנע - גם הוא לא נוכח. חבר הכנסת ג'מאל זחאלקה, מה עמדתך לגבי הצעת השר? דיון בוועדה? מסכים? מליאה. 

עסאם מח'ול (חד"ש-תע"ל):
       
       גם אני מליאה. 

היו"ר עבד-אלמאלכ דהאמשה:
       
       חבר הכנסת זחאלקה - מליאה. אתה משנה את דעתך, חבר הכנסת מח'ול? 

אבשלום וילן (יחד):
       
       למה לא בוועדה? זה דיון רציני.
       
ג'מאל זחאלקה (בל"ד):
       
       לוועדה לא מזמינים אותנו. 
       
היו"ר עבד-אלמאלכ דהאמשה:
       
       חברת הכנסת פינקלשטיין? ועדה. חברת הכנסת מלי פולישוק - אינה נוכחת. חבר הכנסת אבשלום וילן? ועדה. חבר הכנסת משה גפני? ועדה. חבר הכנסת אפי איתם - איננו. 
       
       ובכן, חברי הכנסת זחאלקה ומח'ול עומדים על הצעתם לדיון במליאה. נצביע על הצעותיהם בנפרד, לאחר מכן. קודם נצביע על הצעות חברי הכנסת שמסכימים לוועדה. 

זאב בוים (הליכוד):
       
       למה? נצביע או ועדה או מליאה. 
       
אבשלום וילן (יחד):
       
       בהצבעה אחת: בעד – ועדה, נגד – מליאה. 
       
היו"ר עבד-אלמאלכ דהאמשה:
       
       בסדר, בתנאי שיש הסכמה. אם חברי הכנסת לא מסכימים, אצביע על ההצעות כפי שהם רוצים. 
       
ג'מאל זחאלקה (בל"ד):
       
       אנחנו רוצים להצביע נגד. נגד זה מליאה. 

היו"ר עבד-אלמאלכ דהאמשה:
       
       בסדר, נצביע על שתי ההצעות של חברי הכנסת מח'ול וזחאלקה. מי שבעד – מליאה; מי שנגד, פירושו להסיר. בבקשה, אפשר להצביע. מי שרוצה להצביע, יצביע. 

הצבעה מס' 22
       
בעד ההצעה לכלול את הנושא בסדר היום – 6
בעד ההצעה שלא לכלול את הנושא בסדר-היום – 5
נמנעים – אין
ההצעה לכלול את הנושא שהעלו חברי הכנסת ג'מאל זחאלקה ועסאם מח'ול בסדר-היום של הכנסת נתקבלה. 

היו"ר עבד-אלמאלכ דהאמשה:
       
       ובכן, לגבי הצעותיהם של חברי הכנסת זחאלקה ומח'ול, ברוב של שישה תומכים וחמישה מתנגדים תועברנה שתי ההצעות לדיון במליאה במועד מאוחר יותר. 

גילה פינקלשטיין (מפד"ל):
       
       רציתי להצביע נגד, וההצבעה שלי לא התקבלה. לא השתתפתי בהצבעה. 

היו"ר עבד-אלמאלכ דהאמשה:
       
       לא השתתפת. תודה רבה, גברתי, אני לא משנה את ההצבעה. 
       
       אנחנו עוברים להצבעה על הצעותיהם של חברי הכנסת פריצקי, פינקלשטיין, וילן וגפני. בעד – זה להעביר לוועדה, נגד – זה להסיר. אפשר להצביע. מי שבעד, זה ועדה. אפשר להצביע - שלא תאבדו. 

מגלי והבה (הליכוד):
       
       אז מה יהיה?

היו"ר עבד-אלמאלכ דהאמשה:
       
       יהיה גם במליאה וגם בוועדה, זה רצונם של חברי הכנסת. וזאת החלטת המליאה בהצבעה. 

אבשלום וילן (יחד):
       
       יהיה לא פה ולא פה. 
       
הצבעה מס' 23

בעד ההצעה להעביר את הנושא לוועדה – 12
נגד – 1 
נמנעים – 1
ההצעה להעביר את הנושא שהעלו חברי הכנסת יוסף פריצקי, גילה פינקלשטיין, אבשלום וילן ומשה גפני לוועדה שתקבע ועדת הכנסת נתקבלה. 

היו"ר עבד-אלמאלכ דהאמשה:
       
       ובכן, ברוב של 12 תומכים, מתנגד אחד ונמנע אחד, הצעותיהם של חבר הכנסת פריצקי, פינקלשטיין, וילן וגפני תועברנה לדיון בוועדה. איזו ועדה אתם מבקשים? 

דוד טל (נוי):
       
       כלכלה. 

משה גפני (דגל התורה):
       
       מה קרה? חוץ וביטחון. 

היו"ר עבד-אלמאלכ דהאמשה:
       
       ובכן, ההצעות האלה תועברנה לוועדת הכנסת, והיא תחליט איזו ועדה תדון בהן. תם הנושא הזה. 

משה גפני (דגל התורה):
       
       אדוני היושב-ראש, זה בתקנון - האם חבר הכנסת טל יכול להסביר מה זה קשור לוועדת הכלכלה? 

היו"ר עבד-אלמאלכ דהאמשה:
       
       תודה רבה, זה בהזדמנות אחרת. שמעתי את בקשתו, העברתי את הנושא לוועדת הכנסת, היא תחליט. 


הצעה לסדר-היום 
ההשלכות של הפעלת שירותי רפואה פרטיים בבתי-החולים

היו"ר עבד-אלמאלכ דהאמשה:
       
       אנחנו נעבור לנושא הבא: ההשלכות של הפעלת שירותי רפואה פרטיים בבתי-החולים - הצעה רגילה לסדר-היום, מס' 7297, של חבר הכנסת דוד טל. בבקשה, אדוני. 

דוד טל (נוי):
       
       אדוני היושב-ראש, מתמזל מזלך, אבל בכל פעם שאני עולה לכאן לדיון אני לא רואה, לצערי, אף לא שר אחד. ואתה, כמו יושב-ראש הכנסת, לא בא להציל את כבודה של הכנסת. הערתי את זה בפעם שעברה ואני מוכרח להעיר את זה עכשיו. כתבתי ליושב-ראש הכנסת, לא זכיתי לתשובה. אני חושב שזה שלא יושב פה אף לא שר אחד, וגם לא שר שצריך להשיב על - - - 

יגאל יאסינוב (שינוי):
       
       יש סגן שר. 

היו"ר עבד-אלמאלכ דהאמשה:
       
       חבר הכנסת טל, השר אינו חייב להשיב. אני חושב שאתה יודע. הוא לא חייב להשיב. זכותך כמציע לבקש מה שאתה רוצה. זכותך גם, ואנחנו נוהגים כך במליאה, אם אתה לא רוצה – לא להעלות את ההצעה עכשיו. 

דוד טל (נוי):
       
       אני מעלה את ההצעה. אני רק אומר לך איפה הבעיה. הבעיה היא, שאם אני לא מעלה את ההצעה עכשיו, מורידים לי את זה מהמכסה שלי. אז לא די בזה שלא הגעת, גם תוריד לי את המכסה שלי? 

היו"ר עבד-אלמאלכ דהאמשה:
       
       אז בבקשה, אדוני. 

דוד טל (נוי):
       
       מצאתי לנכון לומר כאן שמי שצריך להגן על הבית הזה לא מגן על הבית הזה. כתבתי את הדברים האלה ליושב-ראש הכנסת, ולצערי לא נעשה דבר וחצי דבר בנושא הזה. יושבים כאן חברי כנסת שחובשים את הספסלים האלה כדי לשמוע ולדבר, להציג את מה שמציק להם ואת מה שטעון תיקון, ולצערי הדברים לא מטופלים. 

       מכאן, אדוני היושב-ראש, עמיתי חברי הכנסת, אני רוצה לעבור להצעה לסדר-היום, ההצעה הרגילה שלי. חברי חברי הכנסת, לצערי ולדעתי מהלך הכשרת שירותים רפואיים פרטיים בבתי-חולים ציבוריים יעמיק וידגיש את הפערים החברתיים ויוביל את החברה בישראל לתהום עמוקה וקודרת. 
       
       כזכור, ועדת החקירה הפרלמנטרית בראשותי התנגדה בנחרצות לשר"פ, מהטעמים שאציין מייד. תחילה יוזכר, רופאים בבתי-החולים הציבוריים מקבלים משכורות מהמוסד המעסיק אותם כמו כל שכיר רגיל במשק. הסדר זה מבטא, בין השאר, את התפיסה החברתית הרואה בבריאות ערך יסוד שיש להבטיחו לכלל האוכלוסייה, ללא קשר לאמצעים הכספיים שלה. הוא תואם את עקרון חוק ביטוח בריאות ממלכתי, הקובע במפורש "עקרונות של צדק, שוויון ועזרה הדדית". מכאן ניתן לומר בביטחון, שהפעלת שר"פ בבתי-חולים ציבוריים מנוגדת לרוח שהנחתה את חקיקת חוק ביטוח בריאות ממלכתי, ושום הסבר "תומך שר"פ" אינו יכול להישמע בקטגוריה זו. 
       
       למצדדים העקביים ביישום שר"פ טענות רבות. אנסה לענות על כולן. העוסקים בתחום ודאי זוכרים היטב את חוות דעתו של היועץ המשפטי דאז, היום יש לומר כבוד השופט העליון אליקים רובינשטיין, שקבע  כי "חלק מרכזי, שלא לומר עיקרי, בפיתוח רעיון השר"פ, הוא רצון לאפשר הכנסות גדולות יותר לרופאים". רבותי חברי הכנסת, עד כאן סוף הציטוט, ואני מוסיף ואומר, זה כל הסיפור. 
       
       "תמיכה בשר"פ כמענה לבעיית שכרם של הרופאים" – זה המשך הציטוט – "אינה יכולה להוות הצדקה לו. בכל הכבוד, על שכר הרופאים להיפתר במסגרת הסכמי שכר, והוא אינו מצדיק פגיעה קשה בשוויוניות שהמערכת הרפואית הממשלתית מחויבת בה. - - - על שירות רפואי הכרוך בשמירה והצלה של חיי אדם להינתן" – אומר כבוד השופט אליקים – "כך שלא יהא דמו של האחד סמוק משל רעהו, וברור שאינטרס שכר הרופאים אינו יכול להתחרות בעיקרון זה".
       
       אחת מהטענות המרכזיות שנשמעת מפי המצדדים היא, שהשר"פ אמור לספק מקורות מימון נוספים שיעמדו גם לרשות החולה הציבורי, אך שכחו לפרט את ההוצאות הנוספות שייווצרו מהפעלת השר"פ הזה, שרובן מיועדות לתשלומי שכר. 
       
       הם גם מתחמקים באלגנטיות מהתעסקות עם המצב שבו חולה ציבורי מסבסד את החולה הפרטי. אני שואל אתכם, חברי חברי הכנסת, לא די לנו שבענפים רבים במשק מממנים משקי-הבית את הסקטור העסקי האמיד ממנו? לא די בזה? צריך להזכיר את זה? אני יכול לפרט פה רשימה שלמה של כל מיני משקי-בית, שהם לקוחות הבנקים, חברות הטלפונים הסלולריים, כמעט כל דבר שבו מממנים החלשים את החזקים. חסר לנו גם שבמערכת הבריאות יימצא הנגע הזה?
       
       אתם מוזמנים לקרוא את המאמר, לדעתי המצוין, של גיא רולניק שפורסם היום ב"הארץ". שם יש תיאור מדויק, איך הסקטור העסקי זוכה בבנקים לפריווילגיות ולמחיקת חובות בהיקפים אסטרונומיים, ואיך מסעודה נזרקת מביתה בגלל פיגור בתשלום המשכנתה. כאן מוחקים מאות מיליוני שקלים, וכאן בגלל חוב של 1,000 שקלים זורקים אותה מהבית. 
       
       טענה נוספת שמושמעת: הסדרת השר"פ תביא לצמצום תופעת הרפואה השחורה. גם אותה ביטל היועץ לשעבר רובינשטיין, כבוד השופט רובינשטיין היום: "גם אין לקבל את הטענה שהשר"פ יביא להקטנת הרפואה השחורה - - - תופעה פסולה שמן הראוי לעוקרה ואינה יכולה לשמש כטיעון להסדרת השר"פ".
       
       ד"ר ברלוביץ, שהיה בזמנו, כמדומני, משנה למנכ"ל משרד הבריאות, ולדעתי אין מכיר טוב ממנו את המתרחש בשטח, לדעתו "מדובר באשליה. עם יד על הלב, צריך להודות שהשר"פ לא יפתור את בעיית הרפואה השחורה. מי שמאמין בזה הוא תמים". 
       
       כמעט מגוחך לטעון שהשר"פ יבטל את הרפואה השחורה. הרי בכל מקרה יהיה איזה תמריץ לקצר את זמן ההמתנה בתור לשר"פ. עצם קיומו של השר"פ יגרום לכך, שמטופלים שיזדקקו לטיפולים גורליים ובדחיפות, יבינו שתשלום נוסף, מה שאנחנו קוראים "תשלום שחור", יסלול בפניהם את הדרך המהירה לקבלת שירות רפואי מאותה נבחרת מומחים. 
       
       אני יודע ואני מבין, שבשביל להכשיר את השר"פ ובשביל למזער את הנזקים ממנו, אומרים לנו: הטיפול הפרטי ייעשה בשעות אחרי-הצהריים, לאחר שהרופא יסיים את עבודתו לכלל הציבור. אתם יודעים, חברי חברי הכנסת, שבשטח המצב לא כך הוא. כולנו בני-אדם. גם הרופאים הם בני-אדם. תגידו לי אתם, כיצד יכול רופא לשרת בחשק ובנאמנות חולה חסר כול בזמן שממתין לו חולה המבקש לשלם לו בנדיבות רבה עשרות אלפי דולרים? איך? איך, אני שואל. איך ייתכן דבר כזה?
       
       אני מסכים עם האמירה הכוללנית, שרופאים הם מלאכים שעושים עבודת קודש מצילת חיים, אך אם נדייק, רוב הרופאים – לצערי, הרבה רופאים היום – נוהים אחר בצע כסף, וזה מה שמעניין אותם, ובעבור בצע כסף מוכנים לשכוח את שבועת הרופאים. 
       
       אני מכיר היטב את ההשקעה העצומה ותלאות הדרך שהשקיע כל רופא עד שהגיע למעמד זה. אני מכיר גם את עמלה של האם שהשקיעה ועומדת מאחורי כל רופא, אך יש לכך גם גבול. לצערי, נפרצו כל שערי ההגינות, הצדק והשוויון, והכול בשביל כ-ס-ף. 
       
       נראה לי מיותר לציין שוב את משכורת העתק שמרוויחים בכירים במערכת, כאלה שמרוויחים מעל ל-120,000 שקל - ויש כאלה לא מעטים - סכום שלא כולל תוספות שונות המוזרמות מקרנות המחקר השונות. אני מודיע לכם - אתה שומע, חבר הכנסת פריצקי? - שמוזרמים מיליארדי שקלים לקרנות המחקר הללו, שהן קרנות, אבל לא למחקר, אלא לתשלום נוסף לרופאים. 
       
       ידוע, וזה לא סוד, שגם בזמן שהופעל השר"פ, שלא כחוק, חלק מהניתוחים נעשו בשעות הבוקר. משמעות הדבר, שחולה ציבורי אולץ לוותר על התור לטובת חולה עשיר ממנו. 
       
       למסעודה מירוחם אין סיכוי לשרוד בחוקי הג'ונגל האלה. זה כל כך ברור שהפעלת שר"פ בבתי-חולים ממשלתיים תגרום שרופאים בכירים יעסקו רק במתן שר"פ לאוכלוסייה בעלת מעמד סוציו-אקונומי גבוה, בעוד בעלי המעמד הנמוך, כמו מסעודה, יזכו לטיפול רפואי מידי רופאים זוטרים. 
       
       לאחר שגברת מסעודה, שתהיה בריאה ותאריך ימים, השם יאריך ימיה בטוב ובנעימים, תעבור את הניתוח שביצע הרופא הלא-בכיר, הזוטר, היא תועבר, אם יתמזל מזלה, להמשך אשפוז ומעקב במחלקות לצד חולים שנותחו במסגרת השר"פ. אתם שואלים למה? למה אם יתמזל מזלה? כי לאלה ששילמו עבור הניתוח יש בדרך כלל חדר נפרד, לפעמים עם שירותים צמודים, ושעות ביקור מיוחדות. 
       
       אני רוצה להדגיש, חברי חברי הכנסת, שאני לא מתנגד לרפואה פרטית בקליניקות פרטיות, בבתי-חולים פרטיים. זה בסדר, וזה נכון, ומה לעשות? אנחנו מכירים את הכלל, שלא יחדל אביון מן הארץ. תמיד יהיו עניים, והעשירים שצברו את הונם ואת כספם ויכולים להרשות לעצמם - שירשו, אבל לא במסגרת הרפואה הציבורית, שאמורה וחייבת להישאר שוויונית, שכן כספי וכספך, חבר הכנסת פריצקי, מושקעים הרבה מאוד זמן - - -
       
יוסף פריצקי (צל"ש - ציונות, ליברליות ושוויון):
       
       - - - ברפואה הציבורית יישארו הרופאים, תסלח לי על הביטוי, המחורבנים, והטובים ילכו לרפואה הפרטית. 
       
דוד טל (נוי):
       
       לא, זה גם לא מה שקורה. 
       
אראלה גולן (שינוי):
       
       - - -
       
דוד טל (נוי):
       
       אני רוצה לומר לך וגם לחברתך אראלה גולן, שהרופאים המומחים, את כל המומחיות שלהם הם צברו בבתי-החולים הציבוריים. אני וכל אחד מאזרחי מדינת ישראל השקענו בהם, גם בתשתיות, גם במכשור רפואי ובכול. הם חייבים את זה בראש ובראשונה לאותם חולים שצריכים להישאר ברפואה הציבורית. 
       
אראלה גולן (שינוי):
       
       - - -
       
היו"ר עבד-אלמאלכ דהאמשה:
       
       אני מבקש לא להפריע לחבר הכנסת טל. הוא עומד לסיים את דבריו. 
       
דוד טל (נוי):
       
       אני אומר שלאלה ששילמו עבור הניתוח יש בדרך כלל חדר נפרד, ולפעמים גם שירותים צמודים ושעות ביקור מיוחדות. אבל נניח שכן התמזל מזלה, ולצדה שוכבת גברת "סביון", גברת "שמריהו" או נניח גברת "פיתוח", כולן שיהיו בריאות, אתם מבינים? חדר אחד, שני חולים, אחד עשיר שזוכה ליחס חם ואיכותי מהרופא הבכיר, והשני חסר כול, מטופל בידי זוטר. אתם יכולים לרגע לחוש את הרגשתה של הגברת הזאת, שרואה את הפרופסור מטפל בגברת "פיתוח" ומעניק לה יחס מועדף? 
       
       הפעלת השר"פ בבתי-חולים ציבוריים טומנת בחובה השלכות חברתיות קשות ביותר, אדוני היושב- ראש - ואתה צריך לדעת את זה, כי אתה נציג של אנשים כאלה – ומאיימת על המשך תפקודה התקין של מערכת הבריאות הציבורית בישראל בכלל ובריאות הציבור בפרט. 
       
       מה אתם מצפים מחברה שהפערים בה מתרחבים בכל יום? קודם אתם דואגים להרחבת הפערים, נוקטים כל מיני מהלכים שיחזקו וידגישו את ההבדלים בין המעמדות, ואחר כך רצים לטפל בבעיית האלימות? המצב המתואר הוא דוגמה קלאסית של היווצרות מתחים ותסכול, ואנו יודעים כיצד בוחרים המתוסכלים לפרוק את תסכולם. 
       
       הטענה שנשמעת ממשרד הבריאות, שלפיה השר"פ יסייע לצמצום ניתוחים מחוץ לבתי-החולים הממשלתיים, זכתה גם היא להתייחסותו של רובינשטיין. אני אקצר, על-פי מצוותו של היושב-ראש, אבל אני רק אצטט פה את רובינשטיין, ש"טיעון משרד הבריאות בדבר השר"פ כמסייע לצמצום של ניתוחים מחוץ לבתי-החולים הציבוריים, בעייתי אף הוא. - - - בכל הכבוד, אם משרד הבריאות סבור כי יש צורך בשיפורים, עליו לפעול למענם בלי קשר לפיתוח שירות רפואי פרטי".   
       
       אני מוכרח להמשיך ולסיים – ואני מדלג, אדוני – ולומר, שלצערי ערכי החברה נדרסים תחת גלגלי הממון. הפערים בחברה והבדלי המעמדות הם הגורם המרכזי לחברה אלימה, ובשבוע הבא, אדוני היושב-ראש – ואתה כנראה תהיה יושב-ראש הישיבה כאן – חברי הכנסת ידונו כאן וישתתפו בדיון על האלימות בחברה. רבותי, זה מתחיל מכאן. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת דוד טל, כאמור, לא תהיה תשובה, היות שאין לנו שר. אדוני יכול להציע לכנסת מה שהוא רוצה.

דוד טל (נוי):
       
       על-פי תקנון הכנסת, מי שעולה לדיון פה מציע רק מליאה, הוא לא יכול להציע ועדה. מישהו אחר יכול להציע ועדה. אני מודה לך על הזמן הנוסף שהקדשת לי, אך אני עדיין מוחה על זה שאף שר מהממשלה לא יושב פה.
       
היו"ר עבד-אלמאלכ דהאמשה:
       
       אני לא רואה בעין יפה את זה שאין פה שר, לפחות לא שר תורן, אבל זה מה יש, כמו שאומרים. 
       
       נעבור להצבעה על הצעתו של חבר הכנסת דוד טל. מי שבעד להעביר למליאה, יצביע בעד; מי שנגד או רוצה להסיר, יצביע נגד. ההצבעה התחילה.
       
הצבעה מס' 24
       
בעד ההצעה לכלול את הנושא בסדר-היום – 5
נגד – 1
נמנעים – אין
ההצעה לכלול את הנושא בסדר-היום של הכנסת נתקבלה.
       
היו"ר עבד-אלמאלכ דהאמשה:
       
       ברוב של חמישה תומכים, מתנגד אחד, אין נמנעים - הצעתו של חבר הכנסת דוד טל תועבר לדיון במליאה בבוא העת.
       

הצעה לסדר-היום
העלאת מחירי הנפט והיערכות מדינת ישראל

היו"ר עבד-אלמאלכ דהאמשה:

       אנו עוברים לנושא הבא. חבר הכנסת יוסף פריצקי, בבקשה, העלה את הצעתך בעניין העלאת מחירי הנפט והיערכות מדינת ישראל, הצעה רגילה שמספרה 7240. גם לך יהיו עשר דקות.
       
יוסף פריצקי (צל"ש - ציונות, ליברליות ושוויון):
       
       אדוני היושב-ראש, כנסת נכבדה, בניגוד למצב של קודמי, חבר הכנסת דוד טל, שלא היה מי שישיב לו, כאן אני מבין שסגן שר הביטחון עומד להשיב על הצעה זו לסדר-היום, אך הא בהא תליא. הממשלה הזאת, כנראה, עסוקה מכדי לטפל בבעיות האמיתיות שהן בעיות התשתית. אדוני השר וילנאי משיב לי, אני שמח. אין ספק שהשר וילנאי, מעלות רבות לו, לרבות ידיעה גם בתחום האנרגיה וגם בתחום האוצר. נתנו לך להיות תורן, אז אתה צריך להשיב. פשוט נפלא. כלומר, העניינים המהותיים שהגיעו עכשיו לדיון - אני, אגב, לא מסכים עם חבר הכנסת טל במה שהוא אמר, אבל הוא בוודאי עלה על בעיה נכונה, אמיתית, של שירותי הבריאות בישראל, ועכשיו עולה הנושא שאני הולך לדבר עליו, משבר האנרגיה, והממשלה עוברת על זה כלאחר יד. פשוט נהדר.
       
       אנו עומדים בפני קטסטרופה כלכלית. כאשר מדברים על מחיר חבית נפט בסביבות 60 דולר ואומרים שהמחיר יעלה, אז המשק הישראלי עומד בפני קטסטרופה, והממשלה לא עושה בעניין זה דבר וחצי דבר. אנרגיה זה הלב של מדינה מודרנית. בלי אנרגיה אין חשמל ותחבורה, אין יבוא, אין יצוא, אין תעשייה, אין כלום. 
       
       כמה נתונים: ישראל צורכת מעל רבע מיליון חביות נפט ליום. ב-2003 המחיר הממוצע היה כ-28 דולר לחבית; ב-2004 המחיר הממוצע - 37 דולר לחבית, והשנה, 2005, המחיר הממוצע הולך להיות כ-55 דולר לחבית. אם ב-2003 הסתכם יבוא הנפט ב-2.1 מיליארדי דולר, ב-2004 ייבאנו נפט בכ-2.8 מיליארדי דולר, והשנה, כדי לשמור על אותה רמת אנרגיה, לא לעלות, שכולנו נוכל להמשיך לנסוע כמקודם, להשתמש בחשמל כמקודם, להפעיל מזגנים כמקודם ולצרוך אנרגיה כמקודם, נצטרך להוציא 4 מיליארדי דולר. המשק צריך להוציא בערך מיליארד וחצי, כמעט 2 מיליארדי דולר יותר ממה שהוצאנו לפני שנתיים. אני לא יודע מאיפה נביא את הכסף הזה, ואני מדבר על מחירי חבית ממוצעים של 55-56-60 דולר לחבית; אנליסטים סבורים שהמחירים האלה עוד הולכים לעלות. 
       
       עליית מחירי הנפט אינה נוגעת כל כך לנו, הם עולים כי יש ביקוש עצום בסין ובהודו ומשום המשבר בעירק, שגרם לכך שאחת המפיקות הגדולות לא מפיקה יותר; כלומר, יש עלייה גדולה בביקוש מצד אחד וירידה בהיצע מצד שני. אך למדינת ישראל זו בעיה כפולה ומכופלת עקב המצב הגיאו-פוליטי שלה. רוב עתודות הנפט, אדוני היושב-ראש, אדוני השר וילנאי העומד להשיב לי, נמצאות בידי מדינות אופ"ק, והן, זולת אחת, עוינות למדינת ישראל. במדינות המייצרות נפט שאינן חברות באופ"ק יש רזרבות - מעריכים שיספיקו לעוד 20, 30, 80, 90 שנה. הייצור במדינות האמפתיות לנו, שמקיימות אתנו יחסים, הוא בקצב הרבה יותר גבוה מייצור אופ"ק, כלומר, הרזרבות שם יידלדלו מאוד מהר, ובעוד זמן לא רב אנו יכולים לעמוד בפני משבר כזה, שלא נדע מאיפה להביא נפט. 
       
       אז לכאורה זה נראה כמו מזג האוויר. אדוני היושב-ראש, כולם מדברים ולא יודעים מה לעשות, אבל אפשר וצריך להתכונן בראייה ארוכת טווח.
       
       בראש ובראשונה - ניהול ביקושים לאנרגיה. האולם שבו אנו נמצאים הוא אולם של פשע מבחינה אנרגטית, הוא אולם של בזבוז חשמל מטורף שאין בו טעם. המבנה שבו אנו יושבים זולל אנרגיות בכמויות אדירות. למה? מכוח מה? כל העולם עובר לניהול ביקושים באנרגיה, ואנו לא עושים דבר. 
       
       אני לא יודע כמה מאתנו זוכרים את גברת צ'יבוטרו החביבה שהיתה לפני 10-15 שנה על המרקע, שאמרה: כדי שיהיה חשמל - חסוך. זה נגמר. המונופול של חברת החשמל הפסיק לייצר תשדירים כאלה. במקום זה מראים לנו גברת זקנה נחמדה שמשחקת מחבואים עם שתי בובות. אבל אנחנו צריכים לחסוך בחשמל ובאנרגיה, ואפשר לעשות זאת. למשל, תעריפים מדורגים לחשמל.
       
       היום גם אין תמריץ לחסוך בדלק. אדוני היושב-ראש, יש לאדוני השערה לכמה מהמכוניות שנוסעות היום בכבישים יש דלקן? 40%. כלומר, לא אכפת לנהג אם הוא נוסע או לא. הממשלה צריכה להפסיק את זה. היא חייבת לומר לעובדים שיש להם דלקן: תנו לי אותו בחזרה, אתן לכם כסף. אז יתחילו לנהל נכון יותר את השימוש בדלק. אין תמריץ לחיסכון בדלק, אין תמריץ לחיסכון בחשמל.
       
       שנית, לא רק בניהול הביקושים, אלא בניהול ההיצע לעודד אנרגיות חלופיות. שנים אנו מדברים על ייצור אנרגיה סולרית. שום דבר. הדבר האחרון שנעשה, וגם אז, כשהייתי שר ודחפתי בכל הכוח, וזה בינתיים תקוע – סוף-סוף מצאו אתר לייצור אנרגיה סולרית. תודה רבה. אירופה הגדולה וגרמניה בראשה - אני מבין ששר החוץ הגרמני יושקה פישר נמצא כאן, ראש מפלגת הירוקים, אחד האנשים שדחפו שם את עניין האנרגיה החלופית - משתמשת בטורבינות רוח לייצור אנרגיה שהולכות ומתרבות. אדוני היושב-ראש יודע כמה חשמל אנו מייצרים כאן מרוח? אפס קצהו, פחות מעשירית האחוז. למה? ולאירופה יש קשרים טובים עם העולם הערבי. לנו אין חוות-רוח, אין לנו מתקנים סולריים לייצור חשמל, אנו לא משקיעים במו"פ, שום דבר.
       
       אולי נבין, אם נחסוך ולו 1% מתוך 4 מיליארדי דולר, חסכנו 40 מיליון דולר - 180 מיליון ש"ח. אדוני השר, מה אפשר לעשות עם 180 מיליון ש"ח או 150 מיליון ש"ח? אפשר לגמור את בעיית סל התרופות – חיסכון של 1%. אף אחד לא עושה שום דבר. 
       
       אנחנו חייבים לקבוע כיעד לאומי ראשון במעלה את החיסכון באנרגיה והשימוש באנרגיה חלופית. צריך לומר לציבור ולחנך שבזבוז זה "אאוט" וחיסכון זה "אין". חייבים לעודד חיפושי גז ונפט בארץ על-ידי כך שהממשלה תבטיח רכישת גז ונפט שיימצאו. הצעתי את זה בזמני למשרד האוצר - לא נתקבלה כל תשובה. אנו חייבים לעודד את המו"פ בתחום האנרגיות החלופיות. אנרגיית מימן - אנו חייבים לעודד, רצוי באמצעות מנגנון מיסוי, שימוש בקיטים לגז, לכלי רכב, מעבר לגז בשימוש לתשומות אנרגיה. צריך לחשמל יותר את המשק, כלומר, להעביר את הפעלת הרכבת לחשמל, ולהתחיל לעבוד בחשמל, בגז טבעי, באנרגיה סולרית. מאוד חשוב. 
       
       צריך לעודד בצורה אמיתית את התחבורה הציבורית. כי התחבורה הציבורית חוסכת דלק – מה לעשות, אנחנו צריכים את זה. עידוד אמיתי של תחבורה ציבורית. זה לא הולך לסובסידיות, רק ל"אגד". צריך לפתוח נתיבים, להשקיע הרבה מאוד כסף ברכבת, להתחיל לגרום לכך שלא יהיה כדאי ושווה לנסוע ברכב הפרטי. 
       
       אבל, הבעיה אצלנו, כמובן, אדוני היושב-ראש, היא שלא חושבים לטווח ארוך. למה לחשוב? חושבים במונחים של שבוע, שבועיים, חודש. זה כבר הרבה הרבה זמן. במונחים של עוד שלוש שנים, חמש שנים, עשר שנים – זה בערך כמו הנצח. יסתדר משהו. אז אני אומר לכם, רבותי הצופים בנו, ואני אומר לכם, רבותי חברי הכנסת: לא יסתדר. אנחנו מגיעים לספו של משבר אנרגיה, שחלילה וחס אבל יכול להיות שכבר בחורף הקרוב לאנשים לא יהיה כסף לשלם בשביל לחמם את ביתם. כלי רכב יעמדו, אנשים לא יוכלו לטוס, מערכת החשמל עלולה לקרוס. תזדרזו ותעשו מעשה. 
       
       עצם העובדה ששר התשתיות הלאומיות לא פה ושר האוצר לא פה – ואני רוחש לך, מתן וילנאי, אתה יודע, הרבה כבוד – מעידה על מידת החשיבות שהממשלה מייחסת לזה. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת פריצקי. יעלה ויבוא השר מתן וילנאי, שר במשרד ראש הממשלה, אשר יענה על ההצעה של מר פריצקי בעניין העלאת מחירי הנפט והיערכות מדינת ישראל. בבקשה, אדוני. משבר אנרגיה כפי שתיאר מר פריצקי עכשיו, אם התיאור מדויק, יכול להיות נורא ביותר. האם אכן כך הם פני הדברים? מה עמדת הממשלה?
       
השר מתן וילנאי:
       
       אדוני היושב-ראש, חברי חברי הכנסת. כמעט כל מלה של חבר הכנסת פריצקי נכונה ומקובלת עלי ומקובלת על שר התשתיות ועל כל העוסקים במלאכה. אני רק רוצה להעיר כמה הערות בשולי הדברים שהעלה חבר הכנסת פריצקי. 
       
       אין לנו שליטה – וזה צוין גם כאן – על מחירי הנפט העולמיים, אשר עולים הן כתוצאה מן הביקוש והן כתוצאה מהמשבר בעירק ומגורמים נוספים. ברור לחלוטין שצריך לעסוק בשני התחומים בו-זמנית – האחד, מציאת מקורות אנרגיה חלופיים, והשני, צמצום השימוש בנפט לייצור חשמל – על מנת לחסוך ככל הניתן. בשני הנושאים האלה גם יחד עוסק משרד התשתיות, עסק כבר בתקופתו של השר פריצקי, והרבה דברים שהתחילו אז נמשכים גם היום. 
       
       מתקיים מחקר קבוע על-ידי המדען הראשי של המשרד, ד"ר מיכאל בייט, וצוות מחקר ופיתוח בראשותו של ד"ר אברהם ארביב – את שניהם אני מכיר מהיותי שר המדע – והם עושים עבודה הן בתחום של אנרגיה סולרית, הן בתחום של אנרגיה מהרוח לייצור חשמל, אנרגיה הידרו-חשמלית, אנרגיה גרעינית, אנרגיית השמש ושימוש בתאים פוטו-וולטאיים, ניצול מרבצים של פצלי שמן במישור רותם, ניצול המימן, שימוש בדלק מהצומח. הדבר השני – הגברת המודעות לחיסכון ושימור אנרגיה. 
       
       הכדאיות הכלכלית אכן תלויה במחיר הדלק, וככל שעולה מחירו גוברת הכדאיות בפיתוח אלטרנטיבות. יש פוטנציאל לחיסכון משמעותי באנרגיה במדינת ישראל. הצעת תוכנית-האב לאנרגיה קובעת פוטנציאל חיסכון של כ-20%. העבודה השוטפת של המשרד בתחום ההתייעלות האנרגטית הניבה ערך חיסכון נוכחי של 800 מיליון ש"ח ל-1 בינואר 2005, רק מהתקנות ליעילות אנרגטית במקררים. 
       
       מעבר לכך, המשרד החל לאמץ שתי המלצות מתוכנית-האב - רשות להתייעלות אנרגטית וקרן להתייעלות אנרגטית. לצורך כך נוסחה הצעת חוק, הובאה להתייחסות האוצר, משרד האוצר – הייתי אומר: כרגיל – מתנגד להצעה - -
       
יוסף פריצקי (צל"ש - ציונות, ליברליות ושוויון):
       
       אוה, יפה. 
       
השר מתן וילנאי:
       
       - - וההצעה כרגע נמצאת בפני היועץ המשפטי לממשלה בניסיון לגשר על הפערים.
       
       אני חייב להעיר בהערת ביניים: מקובלת עלי לחלוטין הראייה של חבר הכנסת פריצקי על חוסר יכולת לתכנון ארוך טווח, ועל חוסר יכולת להבין דברים לעומקם - לא רק בנושא האנרגיה, כמעט בכל תחום שהבית הזה עוסק בו. גם ללא ההצעה שעולה כאן כרגע, של חבר הכנסת פריצקי, המשרד פועל נמרצות לקידום ההתייעלות האנרגטית. מאמצים אלה יבואו לידי ביטוי ברשות שתמומן ממקור כספי גמיש, הקרן, שאינו מהווה נטל על תקציב המדינה וגם מסוגל להגיב במהירות על צורכי התוכנית הכוללת ועל הזדמנויות, והרשות תוכל לקדם את עניין ההתייעלות בצורה מהירה, יעילה ומקצועית. 
       
       לסיכום – נכון, הבעיה קיימת. קווי הפתרון - האחד הוא מציאת אנרגיה חלופית, והשני - יצירת חיסכון משמעותי באנרגיה, שאכן יכול לחסוך מאות מיליוני שקלים לשנה. על זה משרד התשתיות הלאומיות שוקד. תודה רבה לכם. 
       
היו"ר עבד-אלמאלכ דהאמשה:
       
       מה הצעת אדוני לגבי ההצעה הדחופה?
       
יוסף פריצקי (צל"ש - ציונות, ליברליות ושוויון):
       
       משרד האוצר, אדוני השר, ואתה יודע, לא נותן לזה כסף. זו הבעיה.
       
השר מתן וילנאי:
       
       אני יודע, ולכן זה נמצא בבירור הצעת החוק - - 
       
קולט אביטל (העבודה - מימד - עם אחד):
       
       יש גם פתרונות חלופיים. 
       
השר מתן וילנאי:
       
       - - ואני מניח שזה יגיע לידי גמר. 
       
היו"ר עבד-אלמאלכ דהאמשה:
       
       הצעת אדוני, לגופו של עניין, אם להעביר את ההצעה לוועדה או להסתפק בדבריך. מה אתה מציע?
       
השר מתן וילנאי:
       
       אני ממליץ להסתפק בדברי. 
       
היו"ר עבד-אלמאלכ דהאמשה:
       
       מה ההצעה, חבר הכנסת פריצקי?
       
יוסף פריצקי (צל"ש - ציונות, ליברליות ושוויון):
       
       ועדת הכלכלה. 
       
היו"ר עבד-אלמאלכ דהאמשה:
       
       מבקש להעביר לוועדת הכלכלה. תודה רבה, אדוני השר, אתה יכול לרדת. 
       
קולט אביטל (העבודה - מימד - עם אחד):
       
       הצעה אחרת. 
       
היו"ר עבד-אלמאלכ דהאמשה:
       
       הצעה אחרת לחבר הכנסת יאסינוב. בבקשה, אדוני. 
       
יגאל יאסינוב (שינוי):
       
       תודה לאדוני היושב-ראש. כבוד השר, לפני פחות מחודש וחצי מהיום נדונה במליאה הזאת הצעת חוק שלי, ששמה חיסכון באנרגיה ובמים. התחלתי להכין אותה בשיתוף עם שר התשתיות לשעבר, חבר הכנסת פריצקי, כשהוא עוד היה שר. הבאנו אותה, ומשרד התשתיות והמשרד לאיכות הסביבה התנגדו לה. 
       
היו"ר עבד-אלמאלכ דהאמשה:
       
       תודה רבה, אדוני. 
       
יגאל יאסינוב (שינוי):
       
       הסכמתי להעביר אותה כהצעה לסדר-היום לוועדת הפנים ואיכות הסביבה, והיא עדיין לא נדונה. 
       
היו"ר עבד-אלמאלכ דהאמשה:
       
       תודה רבה. גם אם זה לדקה – סגנית יושב-ראש הכנסת, חברת הכנסת קולט אביטל, בבקשה. 
       
קולט אביטל (העבודה - מימד - עם אחד):
       
       תודה, אדוני היושב-ראש. גם אני מסכימה לכל מלה שאמר חבר הכנסת פריצקי. לכן חשוב שהממשלה, ובעיקר המשרד לאנרגיה ולתשתיות לאומית, יתחילו להתייחס ברצינות לאפשרויות של אנרגיות חלופיות. לא מזמן העברתי תוצאות של מחקר מאוד רציני למנכ"ל משרד התשתיות הלאומיות. מדובר במחקר רציני ויישומי שנעשה בארצות-הברית, על יכולת לא רק להוזיל בהרבה את האנרגיה, אלא אם ניכנס לפרויקט הזה ונוביל אותו, נחסוך למדינה הרבה כסף וגם נרוויח הרבה כסף.
       
היו"ר עבד-אלמאלכ דהאמשה:
       
       תודה רבה, גברתי. חבר הכנסת פריצקי, ביקשת מליאה?
       
יוסף פריצקי (צל"ש - ציונות, ליברליות ושוויון):
       
       אני כמציע חייב להציע מליאה, אבל - - -
       
היו"ר עבד-אלמאלכ דהאמשה:
       
       לא, עכשיו יש לך כל האפשרויות, כי יש שני מציעים, אחד להסיר ואחד ועדה. 
       
יוסף פריצקי (צל"ש - ציונות, ליברליות ושוויון):
       
       אני מציע להעביר את הנושא לוועדת הכלכלה. זה נושא שצריך לעבוד עליו. השר מסכים - - -
       
השר מתן וילנאי:
       
- - -

היו"ר עבד-אלמאלכ דהאמשה:
       
       השר יגיד את זה בהצבעה. 
       
       אנחנו מצביעים. מי בעד ההצעה להעביר את הצעתו של חבר הכנסת פריצקי - - -
       
השר מתן וילנאי:
       
       לי אין בעיה עם זה.
       
היו"ר עבד-אלמאלכ דהאמשה:
       
       לא, אני מצביע בכל מקרה. 
       
       מי שבעד יצביע בעד, ומי שרוצה להסיר יצביע נגד. בעד זה להעביר לוועדת הכלכלה. בבקשה, אפשר להצביע.
       
הצבעה מס' 25
       
בעד ההצעה להעביר את הנושא לוועדה – 7
בעד ההצעה שלא לכלול את הנושא בסדר-היום – אין 
נמנעים – אין
ההצעה להעביר את הנושא לוועדת הכלכלה נתקבלה. 
       
היו"ר עבד-אלמאלכ דהאמשה:
       
       ובכן, ברוב של שבעה תומכים, אפס מתנגדים, אפס נמנעים, הצעתו של חבר הכנסת פריצקי, שר התשתיות והאנרגיה לשעבר, בעניין העלאת מחירי הנפט והיערכות מדינת ישראל נתקבלה, והיא תועבר להמשך הדיון בה בוועדת הכלכלה. 
       
       
מסמכים שהונחו על שולחן הכנסת
       
היו"ר עבד-אלמאלכ דהאמשה:
       
       הודעה לסגן מזכיר הכנסת, עד שחבר הכנסת אריאל יתחיל להתקדם כדי להעלות את הצעתו. בבקשה, אדוני סגן המזכיר. 
       
סגן מזכיר הכנסת דוד לב:
       
       ברשות יושב-ראש הישיבה, הנני להודיעכם, כי ביום שני, ד' בתמוז התשס"ה, 11 ביולי  2005, הונח על שולחן הכנסת דין-וחשבון מטעם הרשות הלאומית לבטיחות בדרכים במשרד התחבורה, לביצוע תוכנית עבודה לבטיחות בדרכים לשנת 2005.
       
       כן אבקש להודיעכם, כי חבר הכנסת זבולון אורלב ביטל את הצעת חוק הביקורת הפנימית (תיקון – עידוד ביקורת פנימית), התשס"ה-2005, שהונחה מטעמו על שולחן הכנסת. 
       
       כמו כן אבקש להודיעכם על תיקון ברשימת המציעים בהצעת חוק טיפול בחולי נפש (תיקון – עיגון זכויות חולי הנפש), התשס"ד-2004. תודה. 
       
היו"ר עבד-אלמאלכ דהאמשה:
       
       תודה רבה לסגן מזכיר הכנסת.
       

הצעות לסדר-היום
יישום חוק טל 

היו"ר עבד-אלמאלכ דהאמשה:
       
       הנושא הבא הוא הצעות דחופות לסדר-היום בעניין יישום חוק טל, שמספריהן 7274, 7281 ו-7287. ראשון המציעים, חבר הכנסת אורי אריאל - בבקשה, אדוני.

אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני השר, בבסיסו בא חוק טל על רקע של מתיחות וניסיון להגיע להבנה ולפשרה בין זרמים שונים, זרמים מרכזיים בארץ הזאת, וסופו הצעת חוק שנבחנת בשנים האלה, ורק השבוע הצליחה ועדת חוץ וביטחון לאשר את התקנות שלפיהן יפעל שר הביטחון. צריך לציין שהוא כבר פועל כשנה לפי התקנות הללו, אם כי לא מתוקף התקנות, שהרי הן אושרו השבוע, ומכאן ואילך הוא מחויב לפעול לפי התקנות האלה, כך שיהיה אפשר להביא ליותר ויותר אנשים מהזרם החרדי, שאינם רוצים להמשיך בישיבה, לבחור את המשך דרכם בלי להיתקע ללא מוצא, מה שהיה פחות או יותר עד עכשיו.
       
       נכון שהשנה הזאת לא הראתה מספרים מאוד גדולים ומאוד משמעותיים ושינויים גדולים, אבל אני חושב ואני בעד שהתקנות האלה, שאישרנו בוועדת החוץ והביטחון, נבחן אותן בעוד שנה  ובעוד שנתיים, ומן הסתם כך יהיה. הנושא הזה לא ירד מסדר-יומנו.
       
       לצערי הרב, בשונה מההסכמות שהושגו פה בנושא ארץ-ישראל וגירוש יהודים מבתיהם, ראש הממשלה מתנהג בצורה שאין לה אח ורע. בחשכה, במסתרים, הוא מנחית את השערים, סוגר את גוש-קטיף וצפון השומרון בפני הגעה של אנשים לשמחות של ילדיהם, של נכדיהם וכדומה. כך נוהג אדם שהוא בסך הכול פחדן. צר לי לומר ולהשתמש במלה הזאת כלפי ראש ממשלתי, אבל אין לי מלה אחרת. 
       
       התירוץ הזה, אדוני סגן שר הביטחון, שביום שני הבא תהיה צעדה לעבר גוש-קטיף, היה יכול להתקבל על הדעת, אם בכלל, אם היו סוגרים נניח ביום ראשון. אגיד לך יותר מזה: נניח שהיו סוגרים בשעה 19:00 ביום שישי, ערב שבת, שהרי לא מסתובבים שם אזרחים כמעט. לא. בלחציו הפנימיים, בחוסר הצדק שכבר הפך למוניטין שלו, הוא מוריד את השערים בלי הודעה מוקדמת, בלי יכולת של האנשים להתארגן כמו שצריך. אין הסדרים אצל אלוף הפיקוד שמאפשרים לאנשים להגיע, ואני אומר לכם את זה, נכון לפני חמש דקות, שצלצלו אלי שוב אנשים שתקועים שם. 
       
       והכול בשם החוק. הרי האיש ידוע בהקפדתו על החוק מאז ומתמיד, בכל עניין. מישהו פעם העלה על דעתו שאריאל שרון הוא מפר חוק? הייתכן? 
       
       יש לנו פה תופעה קשה, שלצערי אנשים נגררים אחריה ונותנים יד לשחיתות הזאת, שיכול להיות שלעתים היא חוקית, אבל יש מושג כזה, "כשר אבל מסריח", או "נבל ברשות התורה", בלשונם של חכמים. נבל, ועדיין ברשות התורה. 
       
       עכשיו, אני יודע שמייד מתייצבים ומגוננים עליו, כאילו חברי הכנסת או חלקם או סגני השרים והשרים מאז ומתמיד היו בעד התוכנית, שעד לפני שנה הוא הסביר שאינה יכולה לבוא בחשבון. כך הוא הסביר ארוכות למפלגת העבודה, לעמרם מצנע, היושב-ראש שלה לשעבר.
       
       הדברים האלה מרתקים - איך הם יכולים להיות בדמוקרטיה הישראלית, ועוד יש חברים שמגנים עליהם. זה לא יעזור. יש פה אנשים שישמרו על החוק הרבה יותר טוב מראש הממשלה, ואלה המתיישבים. הם לא יפעילו אלימות, ועדיין הם ידרשו לעמוד על שלהם ועל זכויותיהם, ולא ייתנו אפילו לא לראש הממשלה הזה לרמוס אותם. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת אריאל. חברת הכנסת קולט אביטל – בבקשה, גברתי. לאחר מכן יענה למציעים סגן שר הביטחון.
       
קולט אביטל (העבודה - מימד - עם אחד):
       
       אדוני היושב-ראש, אדוני השר, אדוני סגן השר, כשאני העליתי את הנושא הזה לסדר-היום לא התכוונתי לדבר על הקשר בין חוק טל לבין גוש-קטיף או "שלום עכשיו". אני לקחתי את הנושא מאוד ברצינות, כי זה נושא שמדאיג אותי. 
       
       אני יודעת שכשנכנס עכשיו מבקר המדינה לכהן בתפקידו, מצפה לו רשימה ארוכה של נושאים, לרבות שחיתויות. אבל אחד הנושאים המרכזיים שאני חושבת שהוא יצטרך לטפל בו ובעדיפות ראשונה, הוא כל הפרשה של אי-יישום חוק טל. 
       
       כפי שאמר קודמי כאן, חבר הכנסת אריאל, החוק הזה חוקק כאן לפני שלוש שנים. הוא היה פרי של מלאכת מחשבת. הוא היה תוצאה של רצון להגיע לפשרה בין זרמים שונים. הוא היה ניסיון - לא לגייס את תלמידי הישיבות לצה"ל, לא זו היתה המטרה העיקרית. המטרה של החוק הזה היתה להציב מסגרת חדשה בפני הבחורים, בחורי הישיבות שתורתם אומנותם, אפשרות לשנת הכרעה, שבה הם יוכלו אולי לצאת לשוק העבודה, ולאחר מכן להצטרף לשוק העבודה. 
       
       כשאנחנו באים לבחון היום מה קרה עם חוק טל, שלוש שנים לאחר מכן, אנחנו צריכים לקבוע שהחוק הזה לא נכשל, הוא הוכשל. החוק הזה חוקק בכנסת, אבל החוק הזה נשאר פיקטיבי, משום שהממשלה לא העמידה את הכלים כדי ליישם אותו. 
       
       כשאנחנו אומרים, הממשלה לא העמידה את הכלים, צריך להיות יותר ספציפי ויותר ממוקד ולבוא ולשאול: מה קרה? נכון, החרדים בוודאי לא היו להם כלים והם גם לא היו מעוניינים לבוא ולהגיד לבחורי הישיבות: הנה זאת הבחירה שבפניכם. אבל, מי שהיה צריך להעמיד את המסגרת, את השירות הלאומי, את האפשרות הזאת, שהיא מסגרת אזרחית ולא צבאית, בפני תלמידי הישיבות, היו הממשלה ומשרד האוצר. והנה, כשהופיעה בפני הבג"ץ פרקליטה שמייצגת את המדינה, היא הודתה בפני תשעה שופטים, שהמדינה לא העמידה עד היום, במשך שלוש שנים, את הכלים, בגלל איזה ויכוח, כפי שהיא קוראת לו, בין פקידי האוצר לבין משרד הרווחה. 
       
       כשאנחנו שומעים שהיה ויכוח בין פקידי האוצר לבין משרד הרווחה, אין הרבה דרכים לפרש את זה. פירושו של דבר שעד עצם היום הזה נערי האוצר, כפי שאומר סגן השר הרב רביץ, פשוט לא חתמו על השיק. אז הממשלה מחוקקת חוק שהיא מעוניינת בו, ועד היום הזה מי מעכב את יישום החוק אם לא נערי האוצר? 
       
       אני יודעת שאדוני, סגן שר הביטחון, עומד להשיב לי. הוויכוח שלי כרגע אינו עם צה"ל ולא עם משרד הביטחון ולא עם העדר מסגרות צבאיות. אני יודעת שמבין 41,500 תלמידי ישיבה, שהיו אמורים לעבור את המסגרת הזאת, רק 31 התגייסו לצה"ל. אני אפתיע אותך. זה לא כל כך חשוב לי אם 31 משרתים בצה"ל או לא. מה שחשוב לי, שאין להם המסגרת האזרחית, שכתוצאה ממנה אולי תהיה להם אפשרות להתחיל לעבוד.
       
       אני רוצה להזכיר, אפרופו בג"ץ, גם את העובדה שאחד מהשופטים שאל את נציגי המדינה באירוניה לא מוסתרת: תגידו לי, אתם רואים ביישום חוק טל הצלחה או כישלון? מיותר להגיד שהיום יש 41,500 תלמידי ישיבות. אם אנחנו מביאים בחשבון פשוט מאוד שכל שנה 5,000 תלמידי ישיבות מבקשים דחייה משירות צבאי מסיבה זו או אחרת, ואין מסגרת חלופית שהם ילכו אליה, החשבון מאוד פשוט: בעוד שלוש שנים יהיו 50,000 ועד סוף העשור יהיו 60,000 תלמידי ישיבות, שהאוצר לא מבין שאותם צריך להמשיך לפרנס.
       
       במקום ליצור את התקנים, במקום להפוך את האזרחים ליצרנים, נערי האוצר מכשילים את החוק. אפילו לשיטתם הם היו צריכים להבין שלהפוך אותם לאזרחים שיכולים לעבוד, זאת היתה צריכה להיות משימה לאומית. לכן אני קוראת מעל במה זאת לשר האוצר: טול קורה מבין עיניך. אם אתה רוצה לתת לנערי האוצר להמשיך לנהל אותך ולהביא לכך שלא מיישמים כאן חוק, אל תתפלא שכל שנה מספרם של מחוסרי העבודה או אלה שאנחנו צריכים לפרנס אותם רק ילך ויתפח. תודה רבה.
       
היו"ר עבד-אלמאלכ דהאמשה:
       
       תודה רבה לסגנית יושב-ראש הכנסת, חברת הכנסת קולט אביטל. יעלה ויבוא סגן שר הביטחון, חבר הכנסת זאב בוים, וישיב לשני המציעים. בבקשה, אדוני.
       
סגן שר הביטחון זאב בוים:
       
       אדוני היושב-ראש, חברי חברי הכנסת, אני מבקש ללכת בעקבות חברת הכנסת קולט אביטל ולא בעקבותיו של חבר הכנסת אורי אריאל, שכמעט שאין שום מכשיר פרלמנטרי פה שאינו מנוצל בידיו ובידי חבריו כדי לנגח את ראש הממשלה על רקע תוכנית ההינתקות; וזה בסדר מבחינתו ועל-פי תפיסת עולמו, אין לי טענה, אבל אני רוצה להיצמד לנושא שעלה פה, או כפי שהוגדר פה - היישום הכושל של חוק טל.
       
       אני מציע לא למהר לשפוט את חוק טל ואת התהליך שהוא מציע. זה עוד קצת מוקדם. הוא נכנס לתוקפו לפני שנתיים, ואני רוצה לתת כמה מספרים. שמעתי מספר אחד, שהוא נכון כשלעצמו אבל לא בקונטקסט הנכון. 
       
       אם כן, בשנה האחרונה הצטרפו למסלול תורתו-אומנותו 6,631 בני 18, ילידי 1984. מתוכם נמצאים במסלול כיום 3,790 תלמידים, וכל השאר - זאת אומרת, סדר-גודל של כמחצית מה-6,631, 50% - התגייסו לישיבות ההסדר ולגיוסים ייחודיים אחרים, כמו נח"ל חרדי, וחלק נמצאים בהליך לוויתור על המעמד של תלמיד ישיבה שתורתו אומנותו.
       
       בכל הגילאים והשנתונים חייבי הגיוס, לרבות ההסדר, יש כ-41,000 תלמידי ישיבות. זה נכון מה שאמרת, המספר עצמו, אבל צריך לזכור שמדובר בכל הגילאים והשנתונים, בעצם עד גיל 40.
       
קולט אביטל (העבודה - מימד - עם אחד):
       
       זה לא תואם את העובדה הכלכלית.
       
סגן שר הביטחון זאב בוים:
       
       נתונים אלה אינם חדשים, מכיוון שתהליך זה היה קיים עוד לפני כניסת החוק לתוקף. החידוש הגדול בחוק הוא מנגנון שנת ההכרעה, המאפשר לתלמידי ישיבות שלמדו ארבע שנים בישיבה לצאת לשנה, ובסיומה של השנה להחליט אם פניהם לגיוס צבאי, לשירות אזרחי, או בחזרה ללימודים בישיבה.
       
       בשנה הקרובה צפויים 658 מועמדים לשירות ביטחון, מה שנקרא מלש"בים, לצאת לשנת הכרעה. 379 מהם זכאים מבחינת הקריטריונים שנקבעו לבצע שירות אזרחי. לשאר 279 המלש"בים יהיו רק שתי חלופות להמשך דרכם: גיוס או חזרה ללימודים בישיבה. 457 מלש"בים סיימו שנת הכרעה. מתוכם אכן 31 התגייסו, 85 קיבלו פטור משירות מסיבות שונות, 106 חזרו ללמוד בישיבה, תשעה מנותקים בחוץ-לארץ, 178 נמצאים בהליכים בלשכות הגיוס ו-48 ממתינים לשירות אזרחי. 
       
       יש גידול מתמיד במספר היוצאים לשנת ההכרעה, ויש לזכור כי זהו הליך חדשני בעולם החרדי, כך שהמספרים עדיין לא גדולים במיוחד, אבל התהליך הותנע.
       
       יש עוד כמה דברים סביב הסוגיה בהיבט הרחב. תקנות ליישום החוק בהיבט הצה"לי אושרו לפני ימים מספר בוועדת החוץ והביטחון. הממשלה מקיימת ועדה בראשותה של שרת המשפטים, הגברת ציפי לבני, אשר בוחנת את יישום החוק בפרט ואת גיוס החרדים בכלל. אציין כי השירות האזרחי, חלק חשוב בחוק, שאינו מצוי באחריות משרד הביטחון, עדיין לא נכנס לתוקפו. יוזכר כי נושא השירות הלאומי והאזרחי באופן כללי נבחן לאחרונה במסגרת ועדה של האלוף במילואים דוד עברי, ומסקנות הביניים שלה כבר הוצגו לשרים הנוגעים בדבר ויוצגו בקרוב בפני הממשלה. יש גם לזכור כי תלויות ועומדות עתירות לבג"ץ התוקפות את חוקיות החוק.
       
       אנו רואים, אם כן, כי מתקיימים כמה תהליכים שנוגעים ליישום החוק, ואין זה נכון לשפוט כעת את הצלחת יישומו בקונטקסט הצר כפי שהוזכר. נזכיר כי החוק הוא הוראת שעה, שתוקפה מסתיים בעוד כשנתיים, עת יוחלט להאריך את תוקפו לתקופה נוספת במתכונת זו או אחרת. לכן הזמן הנכון לבחון את החוק בכנסת יהיה בעוד שנתיים. מטעמים אלה אני מבקש להסיר את הנושא מסדר-היום של הכנסת. תודה, אדוני היושב-ראש.
       
היו"ר עבד-אלמאלכ דהאמשה:
       
       האם אדוני מציע משהו לגבי ההצעות?
       
סגן שר הביטחון זאב בוים:
       
       אמרתי שאני מבקש להסיר, לקבל את התשובה.
       
היו"ר עבד-אלמאלכ דהאמשה:
       
       תודה רבה. השר ממשרד ראש הממשלה, מתן וילנאי, ביקש להתערב בדיון כפי שאני מבין, אבל תשובת הממשלה היא תשובת סגן שר הביטחון. בבקשה, אדוני. אני אתן לך האפשרות. לאחר מכן נמשיך בדיון בנושא.
       
השר מתן וילנאי:
       
       הכוונה של חוק טל, שהממשלה נאלצה לחוקקו בעקבות הנחיות של בית-המשפט העליון, היתה אכן, כפי שציין חבר הכנסת אריאל, בנושא של שילוב בשוק העבודה. החוק ככזה נכשל ללא ספק, וצריך להגיד את זה. המספרים שציין סגן שר הביטחון הם קטנים בצורה מפחידה מול אלפים בפוטנציאל, או אפילו עשרות אלפים. עשרות או מאות בודדות - לא זאת הכוונה. 
       
       זה שהחוק הוא הוראת שעה לעוד שנתיים אומר שצריך לעסוק בזה כבר היום, אין מה להמתין, כי כל מי שיושב באולם הזה יודע היטב, שבעוד שנתיים, תהיה הממשלה אשר תהיה, ואינני נביא בעניין, היא תמיד תבקש להאריך את תוקפו של החוק ל-x שנים נוספות.
       
קולט אביטל (העבודה - מימד - עם אחד):
       
       ותמשיך לא ליישם אותו.
       
השר מתן וילנאי:
       
       ותמשיך לא ליישם אותו.
       
       מכיוון שהנושא הוא אחד העצבים הרגישים ביותר בחברה הישראלית, גם בימים המורכבים של היום, הוא דורש טיפול מיידי לאור הכישלון הזה, על מנת שלא נעמוד באולם הזה בעוד שנתיים עם אותם מספרים, עם אותן הערות, ולא יצא מזה שום דבר.
       
       כרגע מייצג פה את הממשלה סגן שר הביטחון, שהוא דוברו של שר הביטחון, ולכן לדעתי האישית צריך לדון בחוק הזה מייד בוועדת החוץ והביטחון, ולא לדחות את זה, כי כל דחייה כזאת לא תתרום שום דבר לעניין הרגיש והבעייתי שאתו חוק טל מנסה להתמודד. תודה רבה.
       
היו"ר עבד-אלמאלכ דהאמשה:
       
       תודה רבה לשר מתן וילנאי. חברי הכנסת, אני מעריך שאתם לא מסכימים להצעת סגן השר להסיר את הנושא מסדר-היום, ולכן הצעה אחרת לחבר הכנסת יאסינוב ולאחר מכן נעבור להצבעה.
       
יגאל יאסינוב (שינוי):
       
       תודה, אדוני היושב-ראש. אין ספק שחוק טל הוא שערורייה, והחוק הזה הוא הגרוע מכל החוקים שחוקקו בכנסת. החוק הזה לא רק נתן אפשרות להשתמט משירות בצה"ל, הוא גם נתן לזה לגיטימציה. אני חושב שאנחנו חייבים לדון בנושא ולהביא לביטולו.
       
היו"ר עבד-אלמאלכ דהאמשה:
       
       גברתי.
       
קולט אביטל (העבודה - מימד - עם אחד):
       
       ועדת ביקורת המדינה.
       
היו"ר עבד-אלמאלכ דהאמשה:
       
       חבר הכנסת אריאל.
       
נעמי בלומנטל (הליכוד):
       
       ועדת החוץ והביטחון.
       
היו"ר עבד-אלמאלכ דהאמשה:
       
       את תדברי, גברתי, אחרי שההצעה תתקבל, אם תתקבל, אז תהיה לך הזכות לבקש. חבר הכנסת אריאל, האם אתה מסכים להצעתה של חברת הכנסת אביטל להעביר את הנושא לוועדה לביקורת המדינה, אם ההצעה תזכה ברוב?
       
אורי אריאל (האיחוד הלאומי - ישראל ביתנו):
       
       מה יש שם חוץ מיושב-ראש טוב?
       
קולט אביטל (העבודה - מימד - עם אחד):
       
       לי אין כרגע יושב-ראש, אבל אני מעוניינת שיבדקו גם את הצד הזה - - - 

היו"ר עבד-אלמאלכ דהאמשה:
       
       בואו נראה אם הנושא בכלל עובר לוועדה, ולאחר מכן נראה לאיזו ועדה. 
       
       אנחנו עוברים להצבעה על הצעותיהם של חברי הכנסת אורי אריאל וקולט אביטל בעניין יישום חוק טל. מי בעד? מי נגד להעביר לוועדה?
       
הצבעה מס' 26
       
בעד ההצעה להעביר את הנושא לוועדה - 5
בעד ההצעה שלא לכלול את הנושא בסדר-היום - 2
נמנעים – אין
ההצעה להעביר את הנושא לוועדה שתקבע ועדת הכנסת נתקבלה. 

היו"ר עבד-אלמאלכ דהאמשה:

	ובכן, ברוב של חמישה תומכים, שני מתנגדים ואין נמנעים, הצעותיהם של חברי הכנסת אורי אריאל וקולט אביטל תועברנה לדיון בוועדה. חברת הכנסת אביטל ביקשה להעביר את הנושא לוועדה לביקורת המדינה.

נעמי בלומנטל (הליכוד):
       
       לוועדת החוץ והביטחון.
       
היו"ר עבד-אלמאלכ דהאמשה:
       
       אם כן, ההצעות יועברו לוועדת הכנסת והיא תחליט לאיזו ועדה להעביר את הדיון בהן.

       
שאילתות ותשובות 

היו"ר עבד-אלמאלכ דהאמשה:
       
       חברי הכנסת, אדוני סגן שר הביטחון, תואיל לעלות ולענות על שאילתות. לאחר מכן נמשיך בדיון בהצעות דחופות לסדר-היום. שאילתא ראשונה, מס' 1413, של חבר הכנסת עסאם מח'ול, בעניין המעבר לסטודנטים הלומדים באוניברסיטה האמריקנית בג'נין. בבקשה, אדוני.
       
1413. הגעת סטודנטים ישראלים לאוניברסיטה האמריקנית בג'נין
       
חבר הכנסת עסאם מח'ול שאל את שר הביטחון
        ביום ב' בשבט התשס"ה (12 בינואר 2005):

       עשרות סטודנטים ערבים מהגליל והמשולש נוסעים יום-יום ללימודיהם באוניברסיטה האמריקנית בג'נין. רבים מהם טוענים, כי מאז דצמבר 2003 כוחות הביטחון מקשים עליהם להגיע לאוניברסיטה, ובשל כך הם הפסיקו את לימודיהם. 
       
       רצוני לשאול:
       
       1. האם משרדך מודע לעניין?
       
       2. מה ייעשה כדי לאפשר לסטודנטים להגיע לאוניברסיטה?
       
סגן שר הביטחון זאב בוים: 
       
       אדוני היושב-ראש, חברי הכנסת, חבר הכנסת מח'ול, אני מבקש להביע תמיהה באשר להתעקשות שלך שאני אשיב מעל הבמה על שאילתא זו, מכיוון שמייד לאחר הגשת השאילתא פנינו באופן יזום למשרדך על מנת לקבל את רשימת השמות של הסטודנטים שנתקלים בבעיות מול שלטונות הצבא. בעקבות פנייתנו העברת שמות של הסטודנטים ואנחנו מצדנו טיפלנו באישור כניסתם דרך מחסום ג'למה לאוניברסיטה.
       
       בהמשך יידענו אותך בכתב שפנייתך טופלה והוסדרה וביקשנו לבטל את השאילתא ולהסתפק בתשובה הישירה שנשלחה אליך. מהשיקולים שלך סירבת וביקשת תשובה פה. אין לי מה להוסיף. נתנו תשובה ברורה ומפורטת. 
       
היו"ר עבד-אלמאלכ דהאמשה:
       
       הדברים ברורים, אדוני סגן שר הביטחון. חבר הכנסת מח'ול, בבקשה. 
       
עסאם מח'ול (חד"ש-תע"ל):
       
       אדוני סגן השר, אני מודה לך על התשובה ומודה לך על ההיענות. אני חושב שיש טעות, כי לא לגבי השאילתא הזאת נשאלתי אם אני רוצה שהיא תובא לכאן, אלא לגבי שאילתא אחרת, ואכן ביקשתי שהיא כן תובא לכאן. 
       
       בכל זאת יש לי הזדמנות לברר דבר נוסף: האישורים ניתנו לתקופה מסוימת, ונדמה לי שפנינו שוב עם עוד רשימה שצריך היה לחדשה. אני מבין שלא היתה בעיה להיענות, אני גם מאמת את הנתונים שציין סגן השר. 
       
       רציתי להעלות שוב שאילתא נוספת באותו הקשר אשר לגביו דיברתי עם סגן השר ושם לא היה פתרון. אני מתכוון למקרה של סטודנטית שהגיעה למסקנה שהיא לא יכולה להמשיך ללמוד שם תחת האיום שפעם היא כן תקבל אישור ופעם לא. היא החליטה לעזוב את האוניברסיטה ועוברת ללמוד באוניברסיטת חיפה. היא ביקשה אישור להיכנס ולאסוף את הדברים שלה – הספרים וחומר הלימוד שלה – מג'נין, כדי שתוכל להשתמש בהם בלימודיה באוניברסיטת חיפה. קיבלתי תשובה שלילית על בקשה זו. על פניו זה נשמע לא משכנע, כי גם אם זה אינו מקרה הומניטרי על-פי הספר, זה דבר שאפשר היה לעשות אותו מזמן ולא היה מחייב לטפל בו תקופה ארוכה. 
       
סגן שר הביטחון זאב בוים:
       
       אני לא יודע להגיד לך את הסיבות לכך שהיא סורבה במקרה הזה, גם כשמדובר בכניסה חד-פעמית. אני מבטיחך שדברים כאלה עוברים ונבדקים על-ידי מי שצריך לבדוק את הדברים ופה ניתנה תשובה שלילית.
       
היו"ר עבד-אלמאלכ דהאמשה:
       
       אני מציע שחבר הכנסת מח'ול יעביר שוב את הבקשה לשר והיא תטופל בהתאם.
       
סגן שר הביטחון זאב בוים:
       
        אני לא יודע מה היו הסיבות.
       
היו"ר עבד-אלמאלכ דהאמשה:
       
       תודה רבה. השאילתא הבאה - שאילתא מס' 2101, של חבר הכנסת אורי אריאל, בעניין ירי "קסאמים" ותוכנית ההתנתקות.
       
2101. ירי "קסאמים" אחרי יישום תוכנית ההתנתקות
       
חבר הכנסת אורי אריאל שאל את שר הביטחון
       ביום י"ב בחשוון התשס"ה (27 באוקטובר 2004):
       
       לאחרונה אנו עדים להתבטאויות ראשי מערכת הביטחון, שלפיהן אם הערבים יירו "קסאמים" לעבר ישראל, צה"ל ייכנס לעזה גם אחרי יישום תוכנית ההתנתקות. 
       
       רצוני לשאול:
       
       1. האם זה נכון? 
       
       2. מה יעשה משרדך בנוגע לירי זה?
       
       3. האם הובא בחשבון שבמצב של תפיסת השטח על-ידי כוחות בין-לאומיים וכוחות מצריים, יש סכנה שייפגעו חיילים זרים? 
       
סגן שר הביטחון זאב בוים:
       	
       אני אזכיר במה מדובר. חבר הכנסת אריאל שואל: לפי התבטאויות של ראשי מערכת הביטחון, אם הערבים יירו "קסאמים" לעבר ישראל, צה"ל ייכנס לעזה גם אחרי יישום תוכנית ההינתקות - אם זה נכון וכו'. 
       
       אם כן, חבר הכנסת אריאל, תוכנית ההתנתקות מטרתה לשפר את מצבה המדיני והביטחוני של ישראל מתוך ראייה אסטרטגית ארוכת טווח. זוהי הראייה של הממשלה, שאתה כמובן לא תסכים לה. אין פירוש הדבר – ואני חושב שעל כך כולנו נסכים – שאנחנו נבליג על פרובוקציות של הפלסטינים ונשלים עם טרור אם וכאשר יבוא משטחי הרצועה.
       
       להזכירך, התוכנית היא יוזמה חד-צדדית, ובכוונת ישראל לשמור על האינטרס הביטחוני שלה גם לאחר שיפונו המתיישבים מגוש-קטיף. ידי צה"ל יהיו חופשיות לפעול בכל דרך שתימצא ראויה על מנת למנוע טרור.
       
       לשאלתך בדבר הסיכון של פגיעה בחיילי כוח רב-לאומי שייפרס בשטח – ככל הידוע לי, נכון להיום, אין החלטה על מתן אפשרות לפריסת כוחות בין-לאומיים ברצועת-עזה. כידוע לך, יש מגעים עם המצרים על פריסת כוחותיהם לאורך הגבול הבין-לאומי; זה ודאי גם יגיע לכנסת. במסגרת זו יצטרכו ללבן את דרכי התיאום והמשטר שיהיה נהוג בין שני הצדדים לאורך הגבול, אם וכאשר העניין הזה יגיע לכלל הסכם. סוגיה זו טרם סוכמה.
       
היו"ר עבד-אלמאלכ דהאמשה:
       
       שאלה נוספת לחבר הכנסת אריאל, בבקשה. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, אדוני סגן שר הביטחון, תודה על התשובה. על זה אמרו חכמים: הרוצה לשקר ירחיק עדותו. בראייה ארוכת טווח, אסטרטגית - המון מלים. אלא שלרוע מזלנו – הרי שאלתי את השאילתא לפני כחודש – אתמול זה קרה בנתניה. הלילה זה קרה בפעם המי-יודע-כמה – נניח בפעם ה-10,000 – שיורים "קסאמים", ירי מרגמות, יורים מנשק קל ואין תגובה של צה"ל זה שבועות. לכן אמירתך, כמו גם אמירת שר הביטחון בעניינים האלה, אין לה – בלשון נקייה - על מה לסמוך. 
       
       אני מסיים בזה שאין דבר יותר חשוב, יותר בסיסי, מהתחייבות מדינה וממשלתה לאזרחיה לתת להם ביטחון, מה שראש הממשלה ושר הביטחון בדיוק לא עושים. האם זה נכון?
       
סגן שר הביטחון זאב בוים:
       
       זה בדיוק מה שרציתי להגיד, שזה לא נכון. זה לא נכון עכשיו, זה לא היה נכון אתמול וזה גם לא יהיה נכון בעתיד. אני חושב שממשלת ישראל וצה"ל, כזרוע שמבצעת את מדיניותה, נלחם בטרור, במיוחד בארבע השנים וחצי האחרונות על רקע התגברות והתעצמות הטרור. גם ההצלחות של המלחמה בטרור מובהקות וידועות. זה שאין במציאות שלנו מאה אחוז טוטליים, שאנחנו יכולים להתחייב שלא תהיה ירייה אחת, גם זה נכון. גם לא אמרנו את זה. 
       
       גם בזמן הזה שאתה מציין יש פעילות ענפה של כוחות הביטחון ושל צה"ל כדי לפעול נגד אלה שמפעילים טרור נגד אזרחי מדינת ישראל. לצערנו, אתמול היה פיגוע, ובו-זמנית גם קרה נס. היתה תגובה מתגלגלת של צה"ל. הייתי אומר כאן שזה במיוחד נגד "הג'יהאד האסלאמי", שאינו שותף להסכם הפנימי הפלסטיני לרגיעה. צה"ל פועל לא רק אתמול והיום, אלא לאורך כל הזמן, בשבועות האחרונים ביתר שאת, נגד הארגון הזה ובכלל. 
       
       עדיין צריך לבוא ולומר שיש אינטרס משותף, גם לישראל וגם לרשות הפלסטינית, לעניין הזה של ביצוע ההתנתקות ברגיעה ובשקט ובלי טרור. אני כבר אמרתי כמה פעמים, שאם יהיה טרור בתקופת ההתנתקות אנחנו לא נשב בחיבוק ידיים, כמו שאנחנו לא יושבים בחיבוק ידיים בכלל. זה לא נכון. התיאור שלך, חבר הכנסת אריאל, כאילו אנחנו סופגים את הטרור הזה בלי תגובות, הוא לא נכון. אנחנו אולי לא מפעילים את כל העוצמה. הפעלת העוצמה, הדרכים, האמצעים, וכלפי מי, זו סוגיה אחרת. אבל האמירה הכללית הזאת שלך והנחרצת, שלא עושים שום דבר, אין לה מקום.

	לסיום, אגיד עוד מלה באופן כללי בעניין הזה. אני מבין את הנטייה הזאת, שבמסגרת המאבק הציבורי שאתה וחבריך מנהלים נגד מדיניות הממשלה ותוכנית ההתנתקות, נשאלת גם השאלה מה יקרה באמת אחרי ההתנתקות מהבחינה הזאת. ובאופן קטגורי ברור לכם שיופעל טרור כזה נגד ישראל, שזה יהיה משהו אפוקליפטי לגמרי, שלא נוכל לעמוד בו, וכלים יעופו לכל הכיוונים מאשדוד ועד תל-אביב וכפר-סבא וכו'. ייתכן מאוד שהטרור יתעצם ויגבר. איש לא יודע.

אורי אריאל (האיחוד הלאומי - ישראל ביתנו):
       
       - - - 
       
סגן שר הביטחון זאב בוים:
       
       אני לא יודע. יש פה הערכות שונות, גם של אנשים מכובדים שיש להם הרבה ניסיון, ואני אומר שיש הערכות שונות, ואני גם שומע אותן. זאת אפשרות אחת, והיא כמובן אפשרות לא טובה. ויש אפשרות שנייה, יש כאלה שאומרים שמימוש תוכנית ההתנתקות ירגיע את הארגונים, יאלץ אותם להיות פחות פעילים בתחום הטרור בגלל הרבה סיבות שעכשיו אין לי עניין או רצון לנמק. אבל - א. זה יכול להיות ככה או ככה; ב. אם אכן תתממש האפשרות הגרועה של התגברות הטרור, וכי מישהו מעלה על הדעת שאנחנו נשב בחיבוק ידיים?

אורי אריאל (האיחוד הלאומי - ישראל ביתנו):
       
       - - - 

היו"ר עבד-אלמאלכ דהאמשה:
       
       אדוני סגן השר - - - 

סגן שר הביטחון זאב בוים:
       
       חבר הכנסת אריאל, כפי שאמרתי, אנחנו נלחמנו בכל העוצמה ובאמצעים מיוחדים כדי להנמיך את מפלס הטרור, וגם הצלחנו. אם יתחדש הטרור, הארגונים יחטפו מכה אחת אפיים. 

היו"ר עבד-אלמאלכ דהאמשה:
       
       אמרת את זה כבר כמה פעמים, אדוני. התשובה ברורה.
       
2523. הפגנות מול בתיהם של רבנים צבאיים 
       
חבר הכנסת נסים דהן שאל את שר הביטחון
       ביום ב' בשבט התשס"ה (12 בינואר 2005):
       
       זה תקופה נערכות הפגנות מול בתיהם של הרב הראשי של צה"ל וקציני הרבנות הצבאית שאמורים להשתתף בפינוי יישובים.
       
       רצוני לשאול:
       
       1. מה היא עמדת צה"ל בנושא?
       
       2. האם רשאים רבנים צבאיים להימנע מלהשתתף בפינוי?
       
       3. מה ייעשה כדי להגן עליהם?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. הנושא שהעלית בשאילתא נדון בימים אלה בעתירות בבג"ץ. המדינה הביעה עמדה נחרצת נגד הפגנות מעין אלה.
       
       2. רבנים צבאיים הם קצינים לכל דבר ועניין, על כל המשתמע מכך.
       
       3. על רקע מבצע פינוי היישובים ולאור כמה הפגנות שנערכו או תוכננו להתבצע מול בתיהם של קצינים ברבנות הצבאית, נעשו כמה הערכות מצב וננקטו פעולות מגוונות לשמירה על ביטחונם האישי של הקצינים. המענה הביטחוני לקצינים ניתן בשיתוף עם משטרת ישראל וגורמים נוספים.
       
       
2548. התחמשות ארגוני הטרור בעזה בטילים נגד מסוקים
       
חבר הכנסת צבי הנדל שאל את שר הביטחון
       ביום ט' בשבט התשס"ה (19 בינואר 2005):
       
       בעקבות הפרסום של ראש הממשלה והידיעות על כך שגורמים עוינים בעזה מצוידים בטילים נגד מסוקים, רצוני לשאול:
       
       1. האם הידיעה נכונה?
       
       2. אם כן – כיצד מנחה הדרג המדיני את צה"ל לפעול בנושא זה?
       
סגן שר הביטחון זאב בוים:

       1. התשובה חיובית.
       
       2. אציין כי ארגוני הטרור ברצועה עושים מאמץ לשכלל את אמצעי הלחימה שברשותם, ולצערי לעתים אף נוחלים הצלחה תחת אפנו.
       
       קיים חשש שבעת הסלמה ייעשה שימוש באמצעי לחימה מתקדמים יותר, כגון טילים נגד מסוקים. עליית מדרגה מעין זו, ירי טילים על כלי טיס, תיתקל בתגובה חריפה מצד ישראל. 
       
       אני מקווה שהרשות הפלסטינית מפנימה את חשיבות פירוק ארגוני הטרור מנשקם בטרם יביאו להסלמה שאינה עולה בקנה אחד בראש ובראשונה עם האינטרסים של העם הפלסטיני. אבל אני רוצה להוסיף. אמרתי שאני מקווה. אני מוכרח לציין שעד עכשיו אני די מאוכזב בעניין הזה מהעמדה של הרשות הפלסטינית, שבמקום להתעמת עם ארגוני הטרור מנהלת אתם משא-ומתן ויוצרת מצב שבו בפועל יש שתי רשויות שמנהלות משא-ומתן. זה חמור בעיני, זה חמור בעיני כל ישראלי, לא משנה עכשיו דעתו בעניין היציאה מעזה. חמור בעיני שלפני שבועיים שר החוץ של הרשות הפלסטינית, נאסר אל-קידווה, מצהיר שבכלל אין כוונה לעמוד בהתחייבות, גם לא בעתיד, לפרק את ארגוני הטרור מנשקם, ועל כך אפילו אין תגובה של ראש הרשות אבו-מאזן. חמור בעיני מאוד. אבל לסיום אני צריך לומר מה שאמרתי לפני כן, שצה"ל ערוך ומוכן לתת מענה לכל הסלמה אם תיכפה עלינו בשטח. 

היו"ר עבד-אלמאלכ דהאמשה:
       
       השאלה הנוספת, אני מניח, תהיה באותו כיוון, ואז התשובה תבוא באותו כיוון. בבקשה, חבר הכנסת הנדל, שאלה נוספת.
       
צבי הנדל (האיחוד הלאומי - ישראל ביתנו):
       
       מכובדי היושב בראש, אדוני סגן השר, יש בעיה. כשאיש בעל תפקיד כמוך עומד על הבמה, על הדוכן ומדבר, כל פעם הוא צריך לחשוב למי הוא מכוון. המשפטים האחרונים שלך היו מכוונים כנגד הרשות הפלסטינית, ולרגע שכחת את המשפטים הראשונים שהיו מכוונים אלי או לחברי. בדרך כלל כשאתה מדבר, קצת משוחרר מהפוליטיקה הפנימית שלנו, יוצאת האמת. כך גם צה"ל, ברוך השם, נוהג. מעבר לכל הדיבורים הוא עושה כל מאמץ להכין את המדינה לתרחישים הקשים: מערכות התרעה וכו'. 
       
       השאלה היא, אם אנחנו יכולים להרשות לעצמנו לעשות ניסוי וטעייה. הבעיה שלי היא לא עם צה"ל. צה"ל עושה מאמצים עילאיים. הבעיה שלי, וכבר דיברתי על זה בכנסת פעם, לפני חודש וחצי: היתה יממה אחת של 100 מרגמות וטילים על גוש-קטיף, ואני במו-אוזני - אילו לא שמעתי לא הייתי יודע, מאחר שזה היה בשבת – במו-אוזני שמעתי שאמרו לחיילים ששאלו אם להגיב, אנחנו רואים את השוטר הפלסטיני שמפעיל, אמרו להם: יש לנו הוראה מגבוה בשלב זה לא להגיב. 
       
       לכן, השאלה שלי התמקדה, בכנות אני אומר, מעבר לחילוקי הדעות שלנו - כשראש הממשלה אומר שכבר יש להם טיל נגד מסוקים, כשצה"ל יודע ואנחנו יודעים שהשקט לכאורה של החודשים האחרונים מנוצל על-ידם לשכלל, להגביר וכו', למה לא ננצל, אליבא דמי שמאמין שתהיה התנתקות - אני לא מאמין - אבל מי שכן מאמין, לנצל את הזמן שנשאר למחוק את היכולות עכשיו, כשעוד אפשר, כשזה בידינו?

היו"ר עבד-אלמאלכ דהאמשה:
       
       תודה רבה. בבקשה, אדוני סגן השר, אם אתה רוצה להתייחס. 
       
סגן שר הביטחון זאב בוים:
       
       חבר הכנסת הנדל שאל שאלה, יש בה היגיון, אבל זה היגיון שמוביל בעצם בפועל לסיכון תוכנית ההתנתקות מנקודת ראות של מי שתומכים ויוזמים, הממשלה. תגובה, כפי שאתה מבקש, נניח סוג של "חומת מגן" בעזה כאיזה מבצע רחב היקף מניעתי, הרי ברור שהוא ידחה את תוכנית ההתנתקות ואולי היא לא תתבצע. זאת אומרת, הממשלה, כיוון שיש לה מדיניות להתנתקות, צריכה להביא בחשבון גם את הדבר הזה. אני לא אומר, חלילה, שזה במחיר של ביטחון אזרחי מדינת ישראל. 
       
       אני חוזר ואומר עוד הפעם, ובזה נסיים, שכל אימת שצריך לפעול, פועלים, ופועלים גם עכשיו. ואם בעתיד, אחרי יישום תוכנית ההתנתקות, עזה תהיה מוקד של טרור, ודאי שנמשיך לעשות - ואם יצטרכו, ביתר שאת - כדי להתמודד עם הטרור הזה ולהפסיקו. 
       
       
2611. פינוי חוות האנטנות "פלנורד" בחיפה
       
חבר הכנסת עמרם מצנע שאל את שר הביטחון
       ביום ט"ז בשבט התשס"ה (26 בינואר 2005):
       
       חוות האנטנות "פלנורד" ממוקמת בתוך שכונת מגורים ובסמיכות למבני ציבור, בית-ספר, מתנ"ס וכיוצא באלה. זה זמן רב סוכם על פינויה.
       
       רצוני לשאול:
       
       1. האם נקבע האתר שאליו יפונו המשדרים והאנטנות?
       
       2. מתי יושלם הפינוי?
       
       3. מי הגורם האחראי לביצוע הפינוי והשלמתו?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-2. בהמשך לשיח המתקיים לאחרונה בין מעהב"ט לנציגי התושבים ועיריית חיפה, סוכם כי בשלב הראשון תעתיק מעהב"ט את משדרי גל"צ למתקן "בזק" בהר-הכרמל, בתנאי שיימצא מקור מימון חיצוני להעתקה.
       
       כמו כן, יודגש כי מעהב"ט הביעה נכונות להעתיק את כל המתקן, אם עיריית חיפה, בשיתוף מינהל מקרקעי ישראל, תכין תוכנית בניין עיר, אשר התשואה הצפויה ממימושה תהווה מקור למימון ההעתקה.
       
       3. כאמור, על גורמי התכנון האזרחיים - עיריית חיפה ומינהל מקרקעי ישראל - מוטלת האחריות לקידום המהלכים הנדרשים לצורך פינוי המתקן. תודה רבה.
       
       
2919. פינוי חוות האנטנות "פלנורד" בחיפה
       
חברת הכנסת לאה נס שאלה את שר הביטחון
       ביום כ"ו באדר ב' התשס"ה (6 באפריל 2005):
       
       בשכונת רמת-אלמוגי בחיפה, בסמיכות לבית-הספר "איינשטיין", נמצא אתר האנטנות "פלנורד" שבבעלות משרד הביטחון. באתר התגלו רמות קרינה גבוהות מאוד, ובעקבות מאבק תושבים הסכים משרדך להעתיקו אל מחוץ לשכונה. עד עתה לא נעשה הדבר. 
       
       רצוני לשאול:
       
       1. מדוע לא הועתק אתר האנטנות "פלנורד" משכונת רמת-אלמוגי בחיפה?
       
       2. מה הוא לוח הזמנים להעתקתו?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-2. בכוונת משרד הביטחון להעתיק את אנטנות גל"צ שבתחום מחנה "פלנורד" למתקן "בזק" ברכס הכרמל. התקיימה עבודת מטה מול "בזק" וקיימת הסכמה להעתקת התחנה כאמור. מימון העתקת התחנה יושת על משרד הביטחון, ולשם כך הסתיימו ההכנות הנדרשות. מימון שוטף אמור להיות מתוקצב במשותף על-ידי עיריית חיפה - על בסיס תשלומי מסי משרד - ומשרד הביטחון.
       
       באתר קיימות אנטנות נוספות, שלגביהן סוכם יחד עם ראש עיריית חיפה, כי תוקם ועדה בראשות מנכ"ל העירייה, שבה ישתתפו נציגי האוצר, ממ"י, משהב"ט ומוסדות התכנון, וסוגיית הפינוי הכולל תידון ותסוכם במסגרת זו. תודה רבה.
       
2823, 2976, 3145, 3160. סכנת קרינה מאנטנות של משרד הביטחון ליד נען                                                         
       
חבר הכנסת ניסן סלומינסקי שאל את שר הביטחון
       ביום י"ב באדר ב' תשס"ה (23 במרס 2005):
       
       באזור קיבוץ נען התגלתה קרינה חריגה מחוות אנטנות השייכות למשרד הביטחון. החריגה היא של עד פי-100 מהקרינה המותרת, ולדעת מומחים היא מסכנת את תושבי האזור.
       
       רצוני לשאול:
       
       1. מה יעשה משרדך בנדון?
       
       2. האם יפצה משרדך את תושבי האזור שחלו בסרטן?
       
חבר הכנסת חמי דורון שאל את שר הביטחון
       ביום ט"ז באייר התשס"ה (25 במאי 2005):
       
       בדיון בוועדת העבודה, הרווחה והבריאות של הכנסת בנושא ריבוי מקרי הסרטן בקיבוץ נען עקב האנטנות, ולאחר פרסום דוח הרופא הממונה אשר מצא קשר ישיר בין האנטנות למקרי הסרטן, הוחלט כי משרד הביטחון יבחן את העברת האנטנות. בנוסף, בביקור השר בנען הוא הורה על בדיקה.
       
       רצוני לשאול:
       
       1. האם ממצאי הדוח ידועים למשרדך?
       
       2. האם דן משרדך בנושא העברת האנטנות?
       
       3. בעקבות הוראת השר ופרסום הממצאים, האם יועברו האנטנות לאלתר?
       
חבר הכנסת מוחמד ברכה שאל את שר הביטחון
       ביום כ"ב בסיוון התשס"ה (29 ביוני 2005):
       
       תושבי היישובים רמות-מאיר, גני-הדר וכפר-ביל"ו הפסיקו לשלוח את ילדיהם לבית-הספר בקיבוץ נען בשל הפחד שקרינת האנטנות המוצבות בבסיס הקשר "שורה" הסמוך מסכנת את בריאותם.
       
       רצוני לשאול:
       
       1. האם נבדקה רמת הקרינה מהאנטנות האלה?
       
       2. אם כן – מה היו תוצאות הבדיקה?
       
       3. אם לא – כיצד יטפל משרדך בפניית ההורים?
       
חבר הכנסת דניאל בנלולו שאל את שר הביטחון
       ביום כ"ט בסיוון התשס"ה (6 ביולי 2005):
       
       נודע לי, כי מ-5 ביוני 2005 תלמידים אינם פוקדים את בית-הספר "גני הלל" בקיבוץ נען בשל פליטת קרינה מסרטנת מאנטנות המוצבות בבסיס הקשר הסמוך. 
       
       רצוני לשאול:
       
       1. האם הידיעות נכונות? 
       
       2. אם כן – האם פועל משרדך להורדת רמות הקרינה מבסיסים הממוקמים ליד מרכזי אוכלוסייה? 
       
       3. האם יש מיפוי של כל הבסיסים הממוקמים ליד מרכזי אוכלוסייה שבהם אנטנות פולטות קרינה מסוכנת?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       סוגיית הקרינה מאנטנות גל"צ הממוקמות בבסיס "שורה" נבחנה בקפידה על-ידי מנכ"ל משרד הביטחון, בשיתוף נציגים רלוונטיים ממשרדי הבריאות ואיכות הסביבה.
       
       ראשית, על דעת המשרדים הללו ברצוני להבהיר, כי רמת הקרינה באתר מתחת לתקן הנדרש. מבדיקת המשרדים הרלוונטיים עולה, כי לא קיימת בעיית עודף תחלואה מסרטן בקיבוץ נען או בסתרייה. משרד הבריאות דחה לחלוטין את מסקנותיו של פרופסור ריכטר בנושא.
       
       למרות זאת, ולאור חרדות התושבים, פעל משרד הביטחון והוריד את עוצמת השידור של אנטנת ה-AM של גלי צה"ל ב-50% - לרמה של KW50. בנוסף, תקצב המשרד מערכות ניטור שהוצבו לאחרונה על-ידי המועצה בנען ובסתרייה לבדיקות קבועות של רמות הקרינה באזור.
       
       בנוסף, לטווח הזמן של החודשים הקרובים, הנחה מנכ"ל משרד הביטחון לצמצם את מספר האנטנות במקום, ובהתאם תפורק אנטנת 60 מ' של "גלי צה"ל" ויצומצמו שש אנטנות נוספות. סך הכול צמצום של שבע אנטנות, המהוות כ-25% מסך האנטנות במקום.
       
       בכוונתנו להמשיך את עבודת המטה במשרד הביטחון, במסגרת התוכנית הרב-שנתית לתשתיות, במטרה לבחון אפשרויות העתקת אנטנת "גלי צה"ל" ואנטנות נוספות למתחם חלופי. בהקשר זה תתקבל החלטה לאחר שתסתיים עבודת המטה ובהתאם לאפשרויות התקציביות והאחרות.
       
       לסיכום, אני רוצה לציין שמשרד הביטחון נקט צעדים רבים בנושא האנטנות בנען, למרות חוות הדעת המקצועיות של משרדי הממשלה האחראים על בריאות הציבור ואיכות הסביבה שהצביעו כי אין כל חריגה ברמת הקרינה או בעיה בריאותית כלשהי במקום.
       
       החרדה של התושבים ברורה לי, אולם במקרה זה אין מקום לדאגתם.
       
2856. בנייה במאחז עמונה
       
חבר הכנסת רן כהן שאל את שר הביטחון
       ביום י"ט באדר ב' התשס"ה (30 במרס 2005):
       
       הובא לידיעתי, כי לפני כעשרה חודשים החלה בניית קבע של תשעה בתים במאחז עמונה, ממזרח לאפרת, אף-על-פי שעמדת המינהל האזרחי היא שהבנייה אינה חוקית ואף-על-פי שהוצאו לה צווי הריסה.
       
       רצוני לשאול:
       
       1. האם אכן הוצאו למבנים צווי הריסה? 
       
       2. אם כן – האם נפתחו תיקים נגד היזם, הקבלן או החברה הבונים?
       
       3. מה יעשה משרדך בעניין הבנייה ומתי?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. למבנים המוזכרים בשאילתא הוצאו צווי הריסה והם מטופלים במסגרת נוהל בב"ח - בנייה בלתי חוקית. יחידת הפיקוח של המינהל האזרחי ביצעה אכיפה במקום, ובמסגרת זו פונו חומרי בניין ונעשו פעולות להפסקת קידום הבנייה. תודה רבה.
       

2883. גדוד "עלייה" ושילובו בצה"ל
       
חבר הכנסת יגאל יאסינוב שאל את שר הביטחון
       ביום י"ט באדר ב' התשס"ה (30 במרס 2005):
       
       לאחרונה פורסם, כי גדוד "עלייה", המורכב מעולים בעלי ניסיון צבאי מרוסיה - ברית-המועצות לשעבר, השתתף באבטחת יישובים, וכי חיילים אחדים שולבו בלחימה בעזה ביחידה שפעלה נגד צלפים, בפיקודו של קצין לשעבר בצבא האדום, שנפצע במהלך פעילותו.
       
       רצוני לשאול:
       
       1. האם הפרסומים נכונים? 
       
       2. אם כן – האם אכן הקצין הנ"ל פיקד על הצוות, ואם כן – האם הוא נפצע? 
       
סגן שר הביטחון זאב בוים:
       
       אדוני היושב-ראש, חבר הכנסת יאסינוב, צה"ל לא מכיר בהתארגנות המוגדרת כ"גדודי עלייה". באופן אישי אני מכיר את המסגרת הזאת, אפילו נפגשתי עם כמה אנשים לפי בקשתם, אבל זאת לא מסגרת של צה"ל כמסגרת צבאית.
       
       מר רומן רטנר אכן השתתף בפעילות מבצעית בגזרת עזה יחד עם מספר נוסף של עולים, במיוחד בתחום ההתמחות הזה, שכן הם טובים מאוד כצלפים, והוא נפצע במהלך הפעילות. זה מה שאני יכול לענות על שאלתך.
       
היו"ר עבד-אלמאלכ דהאמשה:
       
       תודה רבה. שאלה נוספת לחבר הכנסת יאסינוב. בבקשה, אדוני.
       
יגאל יאסינוב (שינוי):
       
       תודה, אדוני היושב-ראש. כבוד סגן השר, יש לי שאלה: האם הם התגייסו לפעילות הזאת במסגרת קריאה למילואים, ואז אני רוצה לדעת, כי יש כ-100,000 עולים שרצו להתגייס ולא גייסו אותם ולא מזמינים אותם אפילו למילואים. איך זה קורה שחלק כן מתקבלים וחלק לא מתקבלים? אני מדבר על 100,000 ששירתו בצבא האדום לפני שעלו ארצה.
       
היו"ר עבד-אלמאלכ דהאמשה:
       
       תודה. בבקשה, אדוני סגן השר.
       
סגן שר הביטחון זאב בוים:
       
       אין לי פה נתונים להגיד לך, חבר הכנסת יאסינוב, מה ההיקף של גיוס העולים שעלו מחבר המדינות למילואים. בטוחני שיש לא מעט, הא ראיה, חלק מהקבוצה הזאת גויס, תוך ניצול היכולת המקצועית שרכשו עוד בצבא האדום. אני משוכנע - בלי שיש לי הנתונים המדויקים, אני מוכן לבדוק לך את הנפח וההיקף של גיוס אנשי מילואים מקרב העולים החדשים מחבר המדינות - שחלק לא מבוטל ברי גיוס, שאפשר היה להשתמש בניסיון ובידע הצבאי שהם רכשו. אבל אני לא יודע את המספרים. אביא לך אותם בהזדמנות.
       
היו"ר עבד-אלמאלכ דהאמשה:
       
       תודה רבה. היתה לי הערה. למדנו באוניברסיטה העברית, במסגרת קורס בהבעה עברית, שרבים של בר-ניסיון זה בני-ניסיון ולא ברי-ניסיון. זאת טעות נפוצה.
       
סגן שר הביטחון זאב בוים:
       
       על כך נאמר: מכל מלמדי השכלתי. תודה רבה לך, אדוני היושב-ראש.
       
היו"ר עבד-אלמאלכ דהאמשה:
       
       תודה רבה, אדוני סגן השר. אנחנו ממשיכים.
       
2920. המחסום הצבאי בכניסה לכפר ג'בארה
       
חבר הכנסת ג'מאל זחאלקה שאל את שר הביטחון
       ביום כ"ו באדר ב' תשס"ה (6 באפריל 2005):
       
       הצבא סוגר מדי שבת את המחסום בכניסה לכפר ג'בארה, מדרום לטול-כרם, בטענה שהכניסה לשטח A אסורה לישראלים. לפי דיווח נשות "מחסום WATCH", יהודים עוברים במחסום, ואילו ערבים מנועים מלעבור, ללא קשר לדחיפות הביקור או לאופיו. 
       
       רצוני לשאול:
       
       1. האם המידע נכון? 
       
       2. אם כן – האם השטח סגור בפני ישראלים?
       
       3. אם כן – מדוע מאפשרים לאזרחים יהודים לעבור?
       
       4. אם לא – מדוע אין מאפשרים לאזרחים ערבים לעבור?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-4. לאחר בדיקה מול המח"ט הגזרתי עולה כי מחסום ג'בארה נסגר אך ורק בעקבות התרעה ספציפית, וכאשר הוא נסגר מדובר רק בכיוון הכניסה לטול-כרם. תנועה על הציר הראשי לכיוון מזרח ומערב מתאפשרת. פרט למצב מעין זה, המחסום פתוח למעבר כלל המבקשים, בהתאם להנחיות הבידוק הביטחוני.
       
היו"ר עבד-אלמאלכ דהאמשה:
       
       יש גם שאילתות של חבר הכנסת שלגי. חבר הכנסת שלגי עזב אותנו עקב הרגשה לא טובה, ואנחנו מאחלים לו החלמה מלאה ומהירה. 
       
2948. אבטחת חסידי ברסלב על-ידי חיילי סדיר ומילואים
       
חבר הכנסת אילן שלגי שאל את שר הביטחון
       ביום ט"ז באייר התשס"ה (25 במאי 2005):
       
       דווח בתקשורת כי חיילי סדיר ומילואים אבטחו הילולה בתוך כפר פלסטיני בערב יום הזיכרון לשואה ולגבורה. מדובר בכניסת חסידי ברסלב למה שנחשב אצלם לקברי יהושע בן נון וכלב בן יפונה.
       
       רצוני לשאול:
       
       1. האם הידיעה נכונה? 
       
       2. אם כן – מי אישר את קיום ההילולה בערב יום הזיכרון לשואה ולגבורה?
       
       3. מדי כמה זמן מתקיימת הילולה או תפילה במקום זה?

תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-2. כיום, מתן אפשרות לחופש פולחן של ישראלים במועדים קדושים וחילוניים כאחד, תוך הגנה מקסימלית ומתן תחושת ביטחון, הינה אחת ממשימותיו של צה"ל.
       
       צה"ל אבטח את ההילולה על מנת לשמור על ביטחונם של האזרחים הישראלים. 
       
       3. תפילות במקום נערכות מדי חודש.
       
2949. הכללת היישוב בית-אריה בתוואי גדר הביטחון
       
חבר הכנסת אילן שלגי שאל את שר הביטחון
       ביום ט"ז באייר התשס"ה (25 במאי 2005):
       
       היישוב בית-אריה אינו נכלל כיום בתוואי גדר הביטחון.
       
       רצוני לשאול:
       
       1. מתי תקוים ההבטחה שניתנה ליישוב המאוחד בית-אריה–עופרים באשר להכללתו בתוואי המתוקן של גדר הביטחון?
       
       2. מתי תקוים ההבטחה לסלילת כביש עוקף לכפר א-לובן שיחבר בין עופרים לבית-אריה?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-2. היישוב בית-אריה נכלל בתוואי גדר הביטחון על-פי החלטת ממשלה מ-20 בפברואר  2005. תכנון הגדר והכביש העוקף הסתיים וקיבל אישור משרד המשפטים ב-8 ביוני 2005. בכוונת משרד הביטחון להתחיל בקידום ההליכים הסטטוטוריים בחודשיים הקרובים.
       
       
2950. חייל אנטישמי
       
חבר הכנסת יעקב מרגי שאל את שר הביטחון
       ביום ט"ז באייר התשס"ה (25 במאי 2005):
       
       פורסם, כי ביום הזיכרון לשואה ולגבורה נעצר חייל כחשוד בעסקי סמים. החייל, שצלב קרס מקועקע בגופו, הודה שהוא נאצי ואמר ש"צריך להרוג את היהודים". הוריו לא הסתירו את דעותיהם האנטישמיות. 
       
       רצוני לשאול:
       
       1. האם הידיעות נכונות? 
       
       2. אם כן – כיצד גויס החייל לצה"ל?
       
       3. האם יש עוד כמותו בצה"ל?
       
       4. מה ייעשה בנושא?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. הידיעות שפורסמו בכתבה על אודות החייל נכונות. במשטרה הצבאית מתנהלת חקירה בחשד להחזקה ולשימוש בסמים מסוכנים על-ידי החייל המוזכר בשאילתא.
       
       2. לעניין סיבת גיוסו לצה"ל - החייל גויס ככל חייל אחר לצבא. צה"ל אינו נוהג לערוך בירור לגבי השתייכות חיילים לארגונים ניאו-נאצים.
       
       3. בדיקתנו העלתה כי מדובר במקרה חריג ולא ידוע לנו על מקרים דומים בעבר.
       
       4. כאמור, המקרה מטופל על-ידי המשטרה הצבאית ועם סיום החקירה יועברו ממצאיה לבדיקת גורמי הפרקליטות.

3002. המשך בנייה במאחזים בלתי-חוקיים
       
חבר הכנסת רומן ברונפמן שאל את שר הביטחון
       ביום כ"ג באייר התשס"ה (1 ביוני 2005):
       
       בחדשות ערוץ-2 ב-17 במאי 2005 דווח על תנופת בנייה בכ-15 מאחזים בלתי-חוקיים, ובהם חיבת-שלהבת, פלגי-מים, היובל, נוף-הרים, ברוכין, גבעת-הראל, אחיה ותקוע ד'.
       
       רצוני לשאול:
       
       1. האם יש אמת בדיווח? 
       
       2. אם כן – מה הם המקורות התקציביים לבנייה זו?
       
       3. האם הבנייה מאושרת?
       
       4. האם יפעל משרדך להפסקת הבנייה, ואם כן – מתי?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. התשובה חיובית.
       
       2. התשובה היא שלא ידועים לנו המקורות התקציביים.
       
       3. התשובה שלילית.
       
       4. נגד הבנייה הבלתי-חוקית הוצאו צווי הריסה המטופלים על-פי הנוהל שנקבע לאישורי הריסת בנייה בלתי חוקית.
       
היו"ר עבד-אלמאלכ דהאמשה:
       
       תודה רבה, אדוני סגן שר הביטחון, סיימת.
       
       
הצעות לסדר-היום
פגיעה באיכות הסביבה: כלור בבריכות שחייה, זיהום אוויר 
בגוש-דן ומים מזוהמים בבריכות שתייה 
       

היו"ר עבד-אלמאלכ דהאמשה:
       
       חברי הכנסת, הנושא הבא הוא הצעות דחופות לסדר-היום, מס' 7215, 7224 ו-7253, בעניין פגיעה באיכות הסביבה - כלור בבריכות שחייה, זיהום אוויר בגוש-דן ומים מזוהמים בבריכות שתייה. ראשונת המציעים, חברת הכנסת נעמי בלומנטל - בבקשה, גברתי.
       
נעמי בלומנטל (הליכוד):
       
       אדוני היושב-ראש, חברי חברי הכנסת, סגן השר, חבר הכנסת מגלי והבה, סגנית מזכיר הכנסת הגברת ירדנה מלר, פתאום אנחנו שומעים על ימשושים. מישהו יודע מה זה ימשוש? שומעים שיש ימשושים במי השתייה, ואתה שואל את עצמך: רגע, אני הולך לשתות מים ואמצא בפנים ימשוש? מה זה ימשוש?
       
       אמרתי שאני חייבת לבדוק את העניין הזה, ומה מצאתי? בכתבתה של הגברת רבקה פרייליך היא מספרת, שהימשושים משתייכים למשפחת היתושים, אבל הם לא עוקצים, כך אומר ד"ר אמנון פרידברג, שהוא האוצר של אוסף החרקים הלאומי. המחושים של הזכר הם שעירים מאוד, ולכן הם נקראים ימשושים, מלשון מישוש. הזחלים של הימשושים מתפתחים במים וניזונים מרקב, ולכן במים צלולים לא יחיו הימשושים, אך במים שיש בהם חומר אורגני כלשהו הם יוכלו לגדול ולשגשג. משמע, אם יהיו לנו מים צלולים לא נצטרך ללמוד מה הם הימשושים האלה. אנחנו מצפים שיהיו לנו מים טובים, צלולים ונקיים וחסל סדר ימשושים. 
       
       קראתי שמצאו את הימשושים האלה במי השתייה באזור תל-אביב ובעוד מרכזים. משרד הבריאות הוציא התרעה לרשויות המקומיות על אודות הימצאותם של אותם זחלי ימשושים במי השתייה. 
       
       בהתאם לתקנה מס' 15252.2 של מכון התקנים, וכמו כן בהתאם להנחיות של משרד הבריאות מאוגוסט 2004, יש לחטא את מאגרי המים אחת לשנה. בבניינים רבים יש מאגרי מים מסוגים שונים, יש מכלי פלסטיק, יש חדרי בטון, מקומות ממקומות שונים, שלשם מוזרמים המים, באותם בתי דירות, ואז המים יורדים לברז השתייה שלנו. 
       
       מפניות ציבור שהונחו על שולחני עולה תמונת מצב, שרוב המאגרים הללו לא מטופלים בצורה הראויה. יש פתחים בלתי מוגנים, המים נחשפים, ואנחנו עשויים למצוא שם לא רק את החברים החדשים, שעכשיו עשיתי לכם הכרה אתם, אותם ימשושים, אלא גם זוחלים, ציפורים, חולדות, לשלשת ציפורים וכיוצא באלה מפגעים, שאין ספק שאם הם לא יטופלו במהרה הם עלולים לגרום תחלואה קשה. 
       
       לפיכך, נראה לי שכדאי היה לשקול התקנתן של תקנות, אשר תקבענה סעיף המטיל על ספקי המים לבדוק את הימצאותם לא רק של הימשושים, אלא גם של חרקים אחרים. לפעמים זאת רק בעיה אסתטית, אבל לא רק זה. לכן, צריך לקיים פעילות שוטפת של איתור, ניטור והדברה. אני מקווה שהממשלה, עם הרשויות המקומיות, ימצאו את הדרך שלא ניחשף בשום אופן לא לימשושים ולא לזוחלים אחרים במי השתייה שלנו. תודה רבה. 
       
היו"ר עבד-אלמאלכ דהאמשה:
       
       תודה רבה לחברת הכנסת בלומנטל. תעלה ותבוא חברת הכנסת אראלה גולן, המציעה מספר שתיים בנושא הזה. 
       
אראלה גולן (שינוי):
       
       אדוני היושב-ראש, חברי חברי הכנסת, אפשר היה – כמו שאמר חבר הכנסת פריצקי - לכבות את האורות, לנתק את המיזוג ולשבת במזנון, זה בערך מה שיש כאן. אבל מחמם את לבי לראות, שזאת אחת הפעמים היחידות שיש יותר נשים בפרלמנט מאשר גברים. לפחות בזה אני מתנחמת; היה שווה להישאר בשביל זה.
       
נעמי בלומנטל (הליכוד):
       
       אנחנו תיקו.
       
היו"ר עבד-אלמאלכ דהאמשה:
       
       אפילו אם זה תיקו, זה מספיק מכובד, כי יחסית מספרן של הנשים הוא - - - 
       
אראלה גולן (שינוי):
       
       תמיד אמרנו שהנשים יודעות לעבוד קשה, מתמידות בעבודה שלהן ועושות אותה באמונה רבה. 
       
       אני כמעט מתנצלת, שבמקביל לפיגועים בלונדון ובנתניה, אנחנו מדברים בסך הכול על הרעלת כלור בבריכות, אבל לדעתי זה פיגוע מסוג אחר. בשבוע שעבר הגשתי הצעה לסדר-היום על הרעלת כלור בבריכה בקאנטרי-קלאב ברמת-גן, ולהפתעתי כבר נחשפה הרעלת כלור חדשה. ילד בן שש כבר נמצא בטיפול נמרץ לאחר שכמעט טבע בבריכה כזאת. בבריכת הקאנטרי-קלאב נפצעו כ-40 ילדים שסבלו מכאבי חזה, חנק וסחרחורות, ונוסף על כל הדברים האלה גם היה מחסור במסכות חמצן. סך הכול חמישה ימים בלבד אחרי האירוע שהיה יכול להיגמר גרוע יותר נפצעו ארבעה ילדים מאותה סיבה במושב מסילת-ציון ליד בית-שמש. שם בכלל הגדילו לעשות מפעילי הבריכה, שהוסיפו חטא על פשע בזה שהם החליפו את המים מהר מאוד לפני שהגיעו חוקרי המשטרה. בסך הכול, הילדים הגיעו ליום כיף בבריכה, שנחשבה למקום בטוח, אין בה גלים ואין בה אפילו מדוזות, ובסופו של דבר הם היו בחדר מיון.
       
       לצערי, אסונות אלה מצטרפים לשורה אחרת של אסונות, שבהם תאונות רכבות שהתנגשו בכלי רכב פרטיים, מותו של ילד בן שבע שנדרס על-ידי רכב הסעה של הקייטנה. אני מדגישה שלמקרים הנוספים יש בהחלט קשר הדוק ולא מקרי לאותם מקרים שהיו בבריכה. פשוט בתרבות שלנו נמצאות תפיסות מעוּותות שלא השתנו עד היום: העברת אחריות מאחד לשני ותרבות ה"סמוך" הישראלית. אז מה אם בעצם עובד שראה שחסר כלור בבריכה שכח לסגור את הברז? בעצם, מדובר באדם שתפקידו לדאוג לתקינות המים בבריכה. אז מה אם היה ריח קצת יותר חריף? עדיין, להפקיר את חייהם של ילדים שבאו ליהנות מחופשת הקיץ? היו נהלים ואפילו נמצאים אחראים - אז מה? אנחנו יודעים שיותר כלור בבריכה פירושו שצריך להחליף פחות פעמים את המים ואפשר לחסוך במים - בסך הכול זה עוד חטא על פשע.
       
       כל אזרחי ישראל שילדיהם נפגעו בגלל המחדלים האלה דורשים הסבר, ואנחנו כאן רוצים לדעת איך יטופלו האחראים לרשלנות. אנחנו התרגלנו שאין אחריות מיניסטריאלית. כך קרה באסון הבריכה, וכך בוודאי יקרה גם באסון הבריכות. שכחנו שיש אפשרות שמישהו בכל זאת ייקח אחריות.
       
       מאחורי המושג התמים "טעות אנוש" עומדים בעצם חיים של בני-אדם, ילדים ומשפחות. אם דבר לא ישתנה, אנחנו נמשיך לראות דוחות והפקת לקחים שהגיעו בדרך כלל מאוחר מדי וגם אינם מיושמים. בעצם, ביטחון הציבור שלנו מופקר והאחראים ממשיכים בתפקיד. תודה רבה לאחת הנשים שנשארה.
       
היו"ר קולט אביטל:
       
       תודה רבה. הדובר הבא הוא חבר הכנסת דוד אזולאי, אבל הוא יצא.
       
       חברי הכנסת, השר לאיכות הסביבה היה אמור להשיב. כיוון שהוא לא נמצא וגם אין כאן שר אחר, לפי תקנון הכנסת, סעיף 88(ד), רשאי חבר כנסת להציע הצעה אם לדון במליאה או בוועדה. ראשון המציעים הוא חבר הכנסת דהאמשה. בבקשה.
       
נסים דהן (ש"ס):
       
       הדוברת הקודמת הציעה מליאה. חברת הכנסת - - -
       
היו"ר קולט אביטל:
       
       הם יכולים גם להציע.
       
נסים דהן (ש"ס):
       
       עכשיו זה או להסיר או ועדה.
       
נעמי בלומנטל (הליכוד):
       
       יש פה סגן שר.
       
עבד-אלמאלכ דהאמשה (רע"ם):
       
       גברתי היושבת-ראש, חברי חברי הכנסת, אני רוצה להודות לחברות הכנסת המציעות שהעלו את הנושא החשוב הזה גם בשעה מאוחרת זו וטרחו אכן לשקוד על מלאכתן. אני חושב שההצעות במקומן והן ראויות לדיון במליאת הכנסת.
       
       חבר הכנסת נסים דהן, אין מניעה שגם אנחנו נציע מליאה נוסף על המציעות עצמן. אני חושב שאין שום בעיה, לא תקנונית ולא אחרת. אומנם, אנחנו יכולים להציע גם להסיר וגם להעביר לוועדה, אבל נדמה לי שאין מניעה.
       
היו"ר קולט אביטל:
       
       מה אתה מציע? מליאה?
       
עבד-אלמאלכ דהאמשה (רע"ם):
       
       לאור חשיבות הנושא אני מציע שהוא אכן יידון במליאה. גברתי, ראוי שהכנסת תתייחס למצב בבריכות השחייה ולמצב הבריאות בכלל ולסיכונים סביבתיים שכבר פגעו בקיץ הזה, וחס וחלילה, אמורים אולי לפגוע, אם לא נתייחס אליהם בכובד ראש, בתלמידים נוספים בהמשך הזמן. ראוי לתקן את זה פעם אחת ולתמיד. תודה רבה.
       
היו"ר קולט אביטל:
       
       העניין הוא שיש חוק, אבל הוא פשוט לא מיושם, כרגיל. חבר הכנסת יאסינוב, בבקשה.
       
יגאל יאסינוב (שינוי):
       
       גברתי היושבת-ראש, אני רוצה להגיד שזו דוגמה טובה לחוק שלא מיושם, אבל חוץ מזה יש בחיים היומיומיים שלנו הרבה מאוד חומרים מסוכנים שאנחנו חושבים שהם עוזרים לחיינו, כמו הכלור. בכמות הנכונה הוא היה עוזר, ובגלל זה הוא צריך להיות שם. אבל אני לא רוצה להגיד שזו רשלנות. זה יותר מזה. זה פשוט אי-ביצוע כל הדברים שנדרשים וכל התקנות. זו אפילו אולי רשלנות ישראלית שאנחנו נפגשים אתה יום-יום. אני חושב שהנושא חשוב מאוד לדיון, ואני חושב שצריך להחיל אותו - מחומר אחד על כל החומרים.
       
היו"ר קולט אביטל:
       
       מה אתה מציע? מליאה?
       
יגאל יאסינוב (שינוי):
       
       אני מציע מליאה.
       
היו"ר קולט אביטל:
       
       אם כך, אנחנו עוברים להצבעה. בעד - זה מליאה, ונגד - זה ועדה.
       
עבד-אלמאלכ דהאמשה (רע"ם):
       
       נגד - זה להסיר.
       
מגלי והבה (הליכוד):
       
       - - -

הצבעה מס' 27
       
בעד ההצעה לכלול את הנושא בסדר-היום - 6
בעד ההצעה שלא לכלול את הנושא בסדר-היום - אין
נמנעים - אין
ההצעה לכלול את הנושא בסדר-היום של הכנסת נתקבלה.
       
עבד-אלמאלכ דהאמשה (רע"ם):
       
       אני מצטער, אין לי מסך. אני מצביע בעד.
       
היו"ר קולט אביטל:
       
       בסדר, נוסיף אותך.
       
עבד-אלמאלכ דהאמשה (רע"ם):
       
       תוסיפי את שמךְ עכשיו.
       
היו"ר קולט אביטל:
       
       בעד – שישה, ועם קולו של חבר הכנסת דהאמשה זה שבעה, אין מתנגדים ואין נמנעים. אני קובעת שהנושא יידון במליאה.

       
הצעה לסדר-היום
הוראת משרד החינוך שלא להפעיל את מפעל ההזנה במוסדות חינוך חרדיים

היו"ר קולט אביטל:
       
       אנחנו עוברים להצעה לסדר-היום מס' 7255: הוראת משרד החינוך שלא להפעיל את מפעל ההזנה במוסדות חינוך חרדיים. יעלה חבר הכנסת נסים דהן, וישיב אחר כך סגן שרת החינוך.
       
נעמי בלומנטל (הליכוד):
       
       תודה רבה. אני רק רוצה לומר שנושא המים הוא נושא שנכון לדון בו.
       
היו"ר קולט אביטל:
       
       במליאה. גם מי השתייה. זה נכון.
       
נעמי בלומנטל (הליכוד):
       
       דרך אגב, יש לנו מי שתייה טובים מאוד במדינה.
       
היו"ר קולט אביטל:
       
       גברתי, המים המינרליים.
       
נעמי בלומנטל (הליכוד):
       
       - - -
       
נסים דהן (ש"ס):
       
       גברתי היושבת בראש, חברי חברי הכנסת, כבוד סגן השרה, משפט אחד לנושא הקודם: גם אני חושב שנושא איכות הסביבה, כלור בבריכות השחייה והמפגעים, חשוב מאוד שיידון, אבל היה מן הראוי שיידון גם במליאה וגם בוועדה. היה אפשר שאחת ההצעות תידון בוועדה ואחת - במליאה, כיוון שהדיון בוועדה יותר אפקטיבי. במליאה לא מביאים אנשי מקצוע ואי-אפשר לשמוע נתונים. חברי הכנסת יכולים להתבטא וזה בסדר גמור, אבל כדי שיהיה טיפול אמיתי ופרטני, אם הנושא היה עובר לוועדה היו מזמינים לשם את נציגי בריכות השחייה, את נציגי הקייטנות, והיו משמיעים בפניהם את טענות חברי הכנסת, ואני חושב שאפשר היה גם להזמין את גורמי האכיפה במדינת ישראל. במליאה - זה בסדר, ידברו. אבל החלטתם מליאה, וזו זכותכם.
       
נעמי בלומנטל (הליכוד):
       
       שר הבריאות לשעבר מדבר. שתהיה לך הרבה הצלחה - - -
       
נסים דהן (ש"ס):
       
       גברתי, תודה רבה על העלאת ההצעה ועל הבאת הנושא בפני חברי הכנסת. הוא ראוי וחשוב.
       
היו"ר קולט אביטל:
       
       ובעיקר על האיחולים.
       
נסים דהן (ש"ס):
       
       ועל האיחולים.
       
       הנושא שאני מדבר עליו - כולנו, חברי הכנסת, מכירים את החוק בדבר הזנה בבתי-הספר. הוא חוקק בשנים הקשות שבהן ראינו ילדים מגיעים לבית-הספר ללא ארוחת עשר ובוודאי ללא ארוחת צהריים, וראינו את הגופים הפילנתרופיים שאספו כספים בכל העולם וגם בארץ-ישראל כדי לחלק סנדוויצ'ים בבית-הספר. התגייסו כאן חברת הכנסת רוחמה אברהם ועוד כמה חברי כנסת וחוקקו - - -
       
היו"ר קולט אביטל:
       
       התגייסה לפניה חברת הכנסת יולי תמיר - -
       
נסים דהן (ש"ס):
       
       וחברת הכנסת יולי תמיר. לא זכרתי את כולם.
       
היו"ר קולט אביטל:
       
       - - וחברת הכנסת רוחמה אברהם העתיקה ממנה את החוק.
       
נסים דהן (ש"ס):
       
       גברתי אמרה. 
       
       חוקק חוק הזנה בבתי-הספר. מהותו של החוק הוא שייערך פיילוט במדינת ישראל - שרת החינוך תכריז על כמה ערים ורשויות מוניציפליות שבהן יתקיים יום לימודים ארוך, ובמסגרת יום הלימודים הארוך יופעל גם מפעל ההזנה. כלומר, ברגע שהוכרז על עיר כמו ירושלים, למשל, שייערך בה הפיילוט, סביר להניח, אדוני סגן השרה, שכל ילדי ירושלים, אם הם לומדים יום לימודים ארוך, יקבלו אותו אוכל ממפעל ההזנה. ואם יכריזו על נצרת, אז כל הילדים בנצרת יקבלו את מה שמגיע להם ממפעל ההזנה. 
       
       והנה זה פלא, שתי ערים במדינת ישראל יוכרז בהן על יום לימודים ארוך, ושכל תלמידיהן ראויים למפעל ההזנה, ורק חלק מהתלמידים יקבלו: בנצרת רק הנוצרים יקבלו; המוסלמים – חס ושלום. מה היית עושה אם זה היה קורה? הבית הזה היה עומד על הראש וצועק: אפליה גזענית, מה זה הנוצרים מקבלים והמוסלמים לא? ואם זה היה במעלות-תרשיחא, ורק היהודים במעלות היו מקבלים, ובתרשיחא לא היו מקבלים, אני מתאר לעצמי שחבר הכנסת יאסינוב היה עומד שם על השולחן ומנופף שם עם הידיים וצועק: מה הגזענות הזאת? 
       
היו"ר קולט אביטל:
       
       לא היינו נותנים לו. לעמוד על השולחן?
       
נסים דהן (ש"ס):
       
       למה לא נותנים? הוא היה עומד שם, ובצדק, לוחם נגד גזענות ונגד אפליה. הוא היה צודק. חבר הכנסת יאסינוב, תתכונן לעשות את זה, כי אני אספר לך על שתי ערים במדינת ישראל שרק חלק מהתלמידים בהן מקבלים את מה שמגיע להם במסגרת מפעל ההזנה. ביתר הוכרזה על-ידי שרת החינוך כעיר המוכרת לצורך יום לימודים ארוך כפיילוט ותלמידיה זכאים לארוחות חמות במסגרת מפעל ההזנה. וראה פלא, רק התלמידים שלומדים בבתי-הספר הכלליים יקבלו; מי שילמד בבית-ספר חרדי – הוא לא ראוי. כנ"ל בעיר אלעד. היא הוכרה על-ידי שרת החינוך כעיר שראויה למפעל ההזנה, אבל יש הוראה ממשרד החינוך שרק הילדים שילמדו בבתי-ספר כלליים יקבלו, וילדים חרדים – שיביאו אוכל מהבית. 
       
       אדוני סגן השרה, אני שואל, למה האפליה הזאת? למה אותם ילדים ראויים יופלו? אני זוכר שכשתנועת ש"ס הקימה את מפעל החינוך המבורך והגדול שלה, האשימו אותנו שילדים באים אלינו ללמוד בגלל שוקו ולחמנייה. זוכרים את המשפט הזה?
       
היו"ר קולט אביטל:
       
       כן.
       
נסים דהן (ש"ס):
       
       אמרו: הם באים אליכם בגלל שוקו ולחמנייה. אז מה עושים עכשיו? עכשיו בגלל שוקו ולחמנייה ילכו ללמוד בבית-ספר אחר. זה בסדר. אם בית-ספר כללי מחלק שוקו ולחמנייה וילכו ללמוד אצלו – זה בסדר, וזה אפילו מקבל את ברכת שרת החינוך ומשרד החינוך. כשאנחנו חילקנו שוקו ולחמנייה לא על חשבון המדינה, אמרו שזה מאוד פסול - באים אליכם בגלל שוקו ולחמנייה. אז אני כבר לא מבין, אדוני סגן השרה: אם מותר שוקו ולחמנייה, אז לכולם מותר, ואם אסור שוקו ולחמנייה, אז לכולם אסור. אם ילדים גרים בעיר מסוימת שהוכרזה על-ידי שרת החינוך כאחת מן הערים שכלולות בפיילוט של מפעל ההזנה - למה יש אפליה של ילדים חרדים? 
       
       יתירה מזו, זה לא כסף ממשלתי, אדוני סגן השרה. אתה יודע, וגם גברתי היושבת בראש שליוותה את החוק יודעת. רוב הכסף בא מגופים פילנתרופיים שתורמים את הכסף, והמדינה נותנת רק 50 מיליון שקל; שאר 200 מיליון השקל שזה עולה באים בכלל מגופים שתורמים את הכסף. אז אותם גופים שתרמו את הכסף רוצים שבכסף שהם תרמו יעשו אפליה? גילו לתורמים שבכסף שלהם מפלים בין ילד לילד במדינת ישראל? אני בטוח שהם לא היו תורמים אגורה אחת לאפליה הזאת. תודה רבה.
       
היו"ר קולט אביטל:
       
       תודה רבה. ישיב סגן שרת החינוך; בבקשה.
       
סגן שרת החינוך, התרבות והספורט מגלי והבה:
       
       גברתי היושבת-ראש, חברי הכנסת, ככלל, חבר הכנסת דהן, מפעל ההזנה פועל מתוקף חוק ארוחה יומית לתלמיד, התשס"ה–2005. סעיף 4 לחוק זה קובע, כי "שר החינוך, בהסכמת שר האוצר, יקבע את אוכלוסיית התלמידים" – כמו שציינת – "הזכאים לארוחה יומית על-פי חוק זה במוסדות החינוך ביישובים ובשכונות שבהם חל יום חינוך ארוך, לפי חוק יום חינוך ארוך ולימודי העשרה, התשנ"ז–1997, בימים שבהם הלימודים במוסד החינוך מתקיימים עד שעות אחר-הצהריים". זה החוק, וציטטת אותו נכון, וככה ההנחיות. 
       
       בג"ץ 8437 מ-1999, רשת גני חב"ד נגד שר החינוך, קובע כי "חוק יום חינוך ארוך ולימודי העשרה, התשנ"ז–1997, יתוקצב על-ידי המדינה בחינוך הרשמי בלבד". 
       
       ודאי ידוע לך, חבר הכנסת דהן, כי שרת החינוך עמדה בנחישות – וציינת את שני היישובים – על כך שביתר-עילית ומודיעין-עילית ייכללו במסגרת יום חינוך ארוך, מתוך ראיית הצרכים של הילדים המתגוררים ביישובים הללו. הדבר אכן יצא אל הפועל, וכל התלמידים והתלמידות ביישובים הללו בחינוך הרשמי נהנים מיום חינוך ארוך.
       
נסים דהן (ש"ס):
       
       אני מדבר על מפעל ההזנה. מיום לימודים ארוך הם נהנים, אבל את מפעל ההזנה הם לא מקבלים. על זה אני מדבר, לא על יום לימודים ארוך.
       
סגן שרת החינוך, התרבות והספורט מגלי והבה:
       
       לא. הם יקבלו יום לימודים ארוך, ושם יקבלו גם - - -
       
נסים דהן (ש"ס):
       
       לא מקבלים בפועל.
       
סגן שרת החינוך, התרבות והספורט מגלי והבה:
       
       אז אנחנו צריכים לבדוק את הסוגיה.
       
נסים דהן (ש"ס):
       
       אני לא מדבר על יום לימודים ארוך, אני מדבר רק על מפעל ההזנה. אני יודע שיום לימודים ארוך מתקיים.
       
סגן שרת החינוך, התרבות והספורט מגלי והבה:
       
       אוקיי. אז אנחנו נבדוק את הסוגיה, ואני מסכים לגישה שלך, אדוני שר הבריאות לשעבר, חבר הכנסת דהן, שצריך להיות שוויון לכול. כמובן, תסכים אתי – הרי אנחנו מכירים את הסוגיות של החינוך החרדי והחינוך הרשמי והלא-רשמי שמוכר; יש כללים במדינה הזאת. 
       
נסים דהן (ש"ס):
       
       בחוק אין אפליה בין חינוך ממלכתי לחינוך דתי. החוק לא מפלה - - -
       
סגן שרת החינוך, התרבות והספורט מגלי והבה:
       
       אז הסוגיה הזאת צריכה להיבדק, ואנחנו נראה מה ניתן לעשות. כי ראית שגם חוק יום לימודים ארוך מתקיים בשני היישובים האלה, החלטנו, והשרה תמכה בזה, ולדעתי זה חיוני מאוד - - -
       
נסים דהן (ש"ס):
       
       - - - 

היו"ר קולט אביטל:
       
       חבר הכנסת דהן, תן לו בבקשה לסיים.
       
סגן שרת החינוך, התרבות והספורט מגלי והבה:
       
       נושא ההזנה שווה בדיקה, כי העיקרון הוא שיהיה שוויון לכולם ולכולם מגיע. אני אפילו לא מנסה לסתור את דבריך, כי כולנו שווים. תודה.

נסים דהן (ש"ס):
       
       תודה.
       
היו"ר קולט אביטל:
       
       תודה. וכולם יקבלו שוקו ולחמנייה.
       
       חבר הכנסת יאסינוב, טוב שאתה כאן כי יש הצעה נוספת. מה אתה מציע, אדוני סגן השרה, דיון במליאה או בוועדה? 
       
סגן שרת החינוך, התרבות והספורט מגלי והבה:
       
       בוועדה.
       
היו"ר קולט אביטל:
       
       מה אתה מציע, חבר הכנסת יאסינוב? 
       
יגאל יאסינוב (שינוי):
       
       תודה, גברתי היושבת-ראש. אני רוצה להגיד שאולי באופן מפתיע אני מסכים עם מה שאמר הרב דהן כמעט בכול, חוץ מדבר אחד: הגישה שלי לרשת החינוך "מעיין החינוך התורני" אחרת; אני חושב שהיא לא תורמת. אבל, כל ילד, בלי יוצא מן הכלל, לא חשוב איפה הוא לומד, אם הוא לומד בבית-ספר, לא חשוב לאיזה רשת הוא שייך, לא חשוב אם הוא דתי או חילוני או ממלכתי או הוא ילד יהודי או ערבי או נוצרי – לא חשוב, ילדים הם שווים. אני חושב שהנושא שאליו הגענו חשוב, ואני תומך בהצעת משרד החינוך להעביר הנושא לוועדת החינוך.
       
היו"ר קולט אביטל:
       
       תודה רבה. 
       
       אם כך, אנחנו עוברים להצבעה. בעד – ועדה, נגד – הסרה.
       

הצבעה מס' 28
       
בעד ההצעה להעביר את הנושא לוועדה – 4
בעד ההצעה שלא לכלול את הנושא בסדר-היום – אין 
נמנעים - אין
ההצעה להעביר את הנושא לוועדת החינוך, התרבות והספורט נתקבלה.
       
היו"ר קולט אביטל:
       
       ארבעה בעד, עם היושבת-ראש. 
       
       יש לנו הצעה נוספת לסדר-היום – תחרויות המכבייה, של חבר הכנסת דניאל בנלולו. אני מבינה שחבר הכנסת בנלולו ראה שגשר המכבייה הפעם איתן ולכן הוא לא נמצא כאן. לכן אנחנו לא נדון בנושא הזה. 
       
       חברי חברי הכנסת, תם סדר-היום. הישיבה הבאה תתקיים ביום שני, י"א בתמוז התשס"ה, 18 ביולי 2005, בשעה 16:00. תודה רבה. הישיבה נעולה.
       
       הישיבה ננעלה בשעה  19:18.
       
       
       
       
       
     
     
עמוד 233 מתוך 233

