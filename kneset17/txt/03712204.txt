    תוכן העניינים
שאילתות בעל-פה	5
206. הימורים בקרב תלמידים	5
שלמה בניזרי (ש"ס):	5
שרת החינוך, התרבות והספורט לימור לבנת:	6
שלמה בניזרי (ש"ס):	7
אופיר פינס-פז (העבודה-מימד):	7
אברהם רביץ (יהדות התורה):	8
שרת החינוך, התרבות והספורט לימור לבנת:	9
207. קבר יוסף	11
בנימין אלון (האיחוד הלאומי - ישראל ביתנו):	11
סגן שר הביטחון זאב בוים:	11
בנימין אלון (האיחוד הלאומי - ישראל ביתנו):	12
עבד-אלמאלכ דהאמשה (רע"ם):	12
אברהם רביץ (יהדות התורה):	14
סגן שר הביטחון זאב בוים:	15
208. שאיבת מים מבריכת-רם	21
מגלי והבה (הליכוד):	21
שר התשתיות הלאומיות אליעזר זנדברג:	22
מגלי והבה (הליכוד):	22
מוחמד ברכה (חד"ש-תע"ל):	23
איתן כבל (העבודה-מימד):	23
שר התשתיות הלאומיות אליעזר זנדברג:	23
204. מכירת חוף פלמחים	28
אלי בן-מנחם (העבודה-מימד):	29
שר התשתיות הלאומיות אליעזר זנדברג:	29
אלי בן-מנחם (העבודה-מימד):	29
אילן ליבוביץ (שינוי):	30
שר התשתיות הלאומיות אליעזר זנדברג:	30
מסמכים שהונחו על שולחן הכנסת	31
מזכיר הכנסת אריה האן:	31
המצב ברשות הפלסטינית לאחר עידן ערפאת	31
אופיר פינס-פז (העבודה-מימד):	32
אברהם רביץ (יהדות התורה):	37
אברהם רביץ (יהדות התורה):	38
רוני בר-און (הליכוד):	42
מוחמד ברכה (חד"ש-תע"ל):	45
דוד לוי (הליכוד):	48
עזמי בשארה (בל"ד):	50
אורי יהודה אריאל (האיחוד הלאומי - ישראל ביתנו):	54
מל פולישוק-בלוך (שינוי):	56
זהבה גלאון (יחד):	61
איתן כבל (העבודה-מימד):	67
ניסן סלומינסקי (מפד"ל):	71
רשף חן (שינוי):	73
יצחק הרצוג (העבודה-מימד):	75
עמרם מצנע (העבודה-מימד):	79
מגלי והבה (הליכוד):	81
יולי-יואל אדלשטיין (הליכוד):	83
הצעת חוק טיפול והובלת חומרים מסוכנים (תיקוני חקיקה), התשס"ג-2003	85
אורי יהודה אריאל (האיחוד הלאומי - ישראל ביתנו):	85
השר לאיכות הסביבה  אילן שלגי:	86
הצעה לסדר-היום	88
פסיקת בג"ץ שהעדפת חיילים במכרז לרכישת קרקעות מפלה ערבים	88
צבי הנדל (האיחוד הלאומי - ישראל ביתנו):	88
שר המשפטים יוסף לפיד:	90
אופיר פינס-פז (העבודה-מימד):	95
הצעות לסדר-היום	98
דברי היועץ המשפטי על ההתנהלות ברשויות המקומיות	98
ישראל אייכלר (יהדות התורה):	98
חמי דורון (שינוי):	99
שר המשפטים יוסף לפיד:	101
יצחק כהן (ש"ס):	102
נסים זאב (ש"ס):	102
דוד אזולאי (ש"ס):	102
הצעה לסדר-היום	106
מניעת תרופות יעילות ויקרות מחולים בגלל  אי-הכללתן בסל הבריאות ומטעמי חיסכון	106
יעקב ליצמן (יהדות התורה):	106
שר הבריאות דני נוה:	107
אופיר פינס-פז (העבודה-מימד):	109
הצעה לסדר-היום	111
מצב שירות הבריאות לתלמיד	111
אילנה כהן (עם אחד):	111
שר הבריאות דני נוה:	115
הצעות לסדר-היום	119
השיווק החופשי של הסם המסוכן "חגיגת" ותוצאותיו	119
חמי דורון (שינוי):	119
מיכאל מלכיאור (העבודה-מימד):	120
גילה פינקלשטיין (מפד"ל):	121
עבד-אלמאלכ דהאמשה (רע"ם):	123
שר הבריאות דני נוה:	125
סגן השר לביטחון פנים יעקב אדרי:	128
סגן השר לביטחון פנים יעקב אדרי:	129
איוב קרא (הליכוד):	131
אופיר פינס-פז (העבודה-מימד):	132
מסמכים שהונחו על שולחן הכנסת	133
סגנית מזכיר הכנסת ירדנה מלר-הורוביץ:	133
הצעה לסדר-היום	133
פגיעה בקודשי ישראל על רקע לאומני – חילול בית-העלמין ובית-הכנסת בעכו	133
דוד אזולאי (ש"ס):	133
סגן השר לביטחון פנים יעקב אדרי:	136
עבד-אלמאלכ דהאמשה (רע"ם):	138
הצעות לסדר-היום	139
החלטת הממשלה להקים ועדה לבחינת שכר הלימוד במוסדות להשכלה גבוהה	139
יוסי שריד (יחד):	139
דברי ברכה למשלחת ועדת הבריאות והרווחה של הסנאט הצ'כי	143
הצעות לסדר-היום	144
החלטת הממשלה להקים ועדה לבחינת שכר הלימוד במוסדות להשכלה גבוהה	144
אופיר פינס-פז (העבודה-מימד):	144
יצחק כהן (ש"ס):	146
שאול יהלום (מפד"ל):	148
שאול יהלום (מפד"ל):	149
אתי לבני (שינוי):	150
ג'מאל זחאלקה (בל"ד):	152
מאיר פרוש (יהדות התורה):	153
שר האוצר בנימין נתניהו:	155
שרת החינוך, התרבות והספורט לימור לבנת:	158
שר המדע והטכנולוגיה אילן שלגי:	165
בנימין אלון (האיחוד הלאומי - ישראל ביתנו):	178
איתן כבל (העבודה-מימד):	178
עבד-אלמאלכ דהאמשה (רע"ם):	179
עסאם מח'ול (חד"ש-תע"ל):	179
נסים זאב (ש"ס):	180
הצעה לסדר-היום	184
ירי ה"קטיושות" לעבר יישובי הצפון	184
יחיאל חזן (הליכוד):	184
בנימין אלון (האיחוד הלאומי - ישראל ביתנו):	185
עסאם מח'ול (חד"ש-תע"ל):	186
עמרם מצנע (העבודה-מימד):	188
אריה אלדד (האיחוד הלאומי - ישראל ביתנו):	189
רן כהן (יחד):	190
סגן שר הביטחון זאב בוים:	192
סגן שר הביטחון זאב בוים:	194
ואסל טאהא (בל"ד):	195
איתן כבל (העבודה-מימד):	196
נסים זאב (ש"ס):	197
עבד-אלמאלכ דהאמשה (רע"ם):	197
הצעה לסדר-היום	198
יישובים הגובלים ב"קו הירוק"	198
עמרם מצנע (העבודה-מימד):	199
סגן שר הביטחון זאב בוים:	201
עבד-אלמאלכ דהאמשה (רע"ם):	202
הצעות לסדר-היום  הכוונה לפטר 5,000 עובדים ברשויות  המקומיות בעקבות ההסכם עם ההסתדרות	203
יאיר פרץ (ש"ס):	203
ואסל טאהא (בל"ד):	204
סגן שר הפנים ויקטור בריילובסקי:	206
עבד-אלמאלכ דהאמשה (רע"ם):	207
יצחק כהן (ש"ס):	208
נסים זאב (ש"ס):	209
    
       

       חוברת ו'
       ישיבה קפ"ד
       
       
       
הישיבה המאה-ושמונים-וארבע של הכנסת השש-עשרה
יום רביעי, ד' בכסליו התשס"ה (17 בנובמבר 2004)
ירושלים, הכנסת, שעה 11:01

שאילתות בעל-פה
       
היו"ר ראובן ריבלין:
       
       גברתי השרה, רבותי חברי הכנסת, היום יום רביעי, ד' בכסליו התשס"ה, 17 בחודש נובמבר 2004 למניינם. אני מתכבד לפתוח את ישיבת הכנסת. 
       
       אני רואה שעל סדר-היום יש "בוקר טוב", ומה הלאה?
       
אופיר פינס-פז (העבודה-מימד):
       
       שאילתות.
       
היו"ר ראובן ריבלין:
       
       שרת החינוך והתרבות, המתכבדת לעלות אל הדוכן, תשיב על שאילתא בעל-פה מס' 206, מאת חבר הכנסת שלמה בניזרי, בנושא: הימורים בקרב תלמידים. חבר הכנסת בניזרי, בשלב ראשון תקרא את השאילתא כפי שהיא, ומובן שתוכל להרחיב לאחר מכן.
       
206. הימורים בקרב תלמידים
שלמה בניזרי (ש"ס):
       
       פורסם כי תלמידים מהמרים בהפסקות, משתעשעים במכונות מזל, מהמרים באמצעות הפלאפון והאינטרנט, וחלק צברו חובות גדולים. עוד פורסם, כי משרדך הכין תוכנית לימודים מיוחדת לעניין זה. 
       
       רצוני לשאול:
       
1. האם הידיעות נכונות? 

2. אם כן - מה הם ממדי התופעה?

       3. מה הם פרטי תוכנית משרדך?
       
       4. האם תשקלי חינוך לערכים כפתרון לבעיה?
       
היו"ר ראובן ריבלין:
       
       חבר הכנסת בניזרי, תודה רבה. כבוד השרה תשיב, ולאחר מכן תוכל לשאול שאלה נוספת.
       
שרת החינוך, התרבות והספורט לימור לבנת:
       
       חבר הכנסת בניזרי, חברי הכנסת ומר יעקובזון, אני רוצה להשיב על השאלות. 
       
       1. לצערי הרב, הידיעות האלה אכן נכונות. מדובר בתופעה חמורה, ש"גולשת", אם מותר לי לומר כך, מעולם המבוגרים לבני-הנוער, וכוללת בין היתר התמכרות למשחקי מזל והסתבכות בהלוואות בגין אותם משחקי מזל; משחקי קלפים, קוביות, כרטיסי גירוד, משחקים בטלפונים סלולריים ואתרי אינטרנט שמחליפים למעשה את אולמות הקזינו.
       
       2. הואיל והדברים מתרחשים בדרך כלל מחוץ לכותלי בתי-הספר ומחוץ לשעות הלימודים, למעשה אין לנו נתונים מהימנים על היקף התופעה. חשיפת התופעה נעשתה בסיוע משרד הרווחה ועמותת "אפשר", שמטפלים בתופעה של התמכרות להימורים. הגופים האלה הביאו לתשומת לבנו פניות של הורים ובני-נוער גם ל"קו החם" שהם מפעילים. מתוך 540 מקרים שהופנו אל הקו החם, 5% מהפניות היו של בני-נוער.
       
       3-4. לאור התגברות ממדי התופעה המדאיגה הזאת, החלטנו ליזום את העלאת הנושא לסדר-היום החינוכי של בתי-הספר. בימים הללו אנחנו מפיצים לבתי-הספר גיליון של כישורים וקשרים לחיים, המהווה יישום של תוכנית "כישורי חיים" ומתמקד בהתמודדות עם תופעת ההימורים. הגיליון הזה מספק מידע למורים על התופעה וגם כלים לשיחות עם התלמידים בנושא הזה. 
       
       הגיליון מתמקד בכמה נושאים מרכזיים, כמו בירור ערכי של התופעה, הכרה בסכנות הטמונות בהימורים, הכרת הקשר בין השתתפות בהימורים להתנהגויות סיכון אחרות, הגברת המודעות לפיתוח ולסכנת איבוד שליטה שכרוכים בהתנהגות של מהמרים, זיהוי התופעה וזיהוי המעורבים בה, העלאת דילמות ערכיות, התמודדות עם מצבים של לחץ קבוצתי שמופעל על תלמידים להשתתף בהימורים, הכרת מאפיינים שיאפשרו לזהות חברים שנמצאים במצוקה, איך מסייעים לתלמיד, לחבר במצוקה, אבחנה בין סיוע והצלה של חבר לבין הלשנה עליו, הכרת המלכודת הטמונה בכניסה להימורים, מקומם של ההורים ככתובת לסיוע ועוד.
       
       מיותר לציין, שהיקף התופעה בקרב המבוגרים והזמינות והפיתוי הקיימים בתחום הזה מקשים מאוד את הטיפול החינוכי בתופעה ואת צמצומה או מיגורה בקרב תלמידים במערכת החינוך.

       
היו"ר ראובן ריבלין:
       
       תודה רבה. חבר הכנסת בניזרי, שאלה נוספת. אחריו - חברי הכנסת אופיר פינס-פז ואברהם רביץ.

שלמה בניזרי (ש"ס):
       
       תודה לגברתי השרה על התשובה המנומקת כרגיל. ברצוני לשאול אותך: אנחנו רואים שמערכת החינוך - אני לא רוצה להגיד שהיא "על הפנים", אבל אנחנו שומעים על 75% של מקרי אלימות בבתי-ספר ועל פשיעה. את קראת את הכתבה פה והזדעזעת, וגם אני הייתי שייך למערכת בעבר ולא הכרתי תופעות כאלה. אנחנו שומעים באמת על טיפול והסברה ועל כל שאר הדברים. אני שמעתי גם שהקמת עכשיו ועדה נוספת אחרי ועדת-וינוגרד. האם לא כדאי להקים ועדה שתבדוק לעומק את ההידרדרות בתחום הערכים בחברה הישראלית ובמערכת החינוך, שהגיעה לשפל כל כך נוראי? 
       
       אני יודע שאת מקדישה המון, גם תקציבים, ואת נלחמת עבור כל דבר. השאלה היא אם משהו פה לא רקוב מהיסוד, כפי שאומר הנביא, באין תורה, וצריך לעשות פה איזה  ניקוי ובדק-בית ומשהו  יסודי ביותר כדי להבין לאן פני החברה ולאן מערכת החינוך תגיע בסופו של דבר.
       
היו"ר ראובן ריבלין:
       
       תודה רבה. חבר הכנסת אופיר פינס-פז, בבקשה.
       
אופיר פינס-פז (העבודה-מימד):
       
       אדוני היושב-ראש, גברתי השרה, אני מודה לחבר הכנסת בניזרי על השאילתא החשובה. גברתי השרה, אני חושב שאת כבר רכשת הרבה ניסיון בנושא החינוך. את הרי יודעת את האמת. ברגע שלגיטימי להמר בחברה הישראלית, ולמשל שר האוצר, אבל לא רק הוא, בא ואומר בכל מקום שהוא יקים קזינו באילת והוא ייתן - את באמת חושבת שאפשר לחנך תלמידים באווירה שונה? יש מדינה שכולה מהמרת כל הזמן על כל מה שאפשר, ויהיו תלמידים שלא יהמרו על כלום? זה לא הגיוני. 
       
       לכן, אני רוצה לשאול אותך: אני לא זוכר שפעם התבטאת באופן נחרץ נגד קזינו ונגד פתיחת קזינו בישראל, באילת או במצפה-רמון, ויש כל מיני רעיונות. אני חושב שהמסרים האלה צריכים לבוא משרי הממשלה וממקבלי ההחלטות, וקל וחומר משרת החינוך, שבעיני היא צריכה להיות מורת דרך גם לציבור התלמידים.
       
היו"ר ראובן ריבלין:
       
       השאלה לשרה: האומנם?
       
אופיר פינס-פז (העבודה-מימד):
       
       שאלתי שאלה ברורה.
       
שרת החינוך, התרבות והספורט לימור לבנת:
       
       הוא דווקא שאל שאלה ברורה מאוד.
       
היו"ר ראובן ריבלין:
       
       חבר הכנסת רביץ, בבקשה.
       
אברהם רביץ (יהדות התורה):
       
       אדוני היושב-ראש, גברתי השרה, זה עונשו של מי שאיננו ממהר, כי חבר הכנסת פינס-פז גנב לי את כל השאלה. אני חושב שבאמת יש לדון בעניין הזה בהקשר - - -
       
היו"ר ראובן ריבלין:
       
       חבר הכנסת הרב רביץ, גנבה היא ביודעין, והיסוד הנפשי מחויב בגנבה.
       
אברהם רביץ (יהדות התורה):
       
       אני חושב שעל כולנו, ולא רק על שרת החינוך, ואי-אפשר להטיל הכול על מערכת החינוך, להוקיע את הרעיון של קזינו ואת הרעיון של משחקי מזל. זה משחית. כידוע לך, במקורותינו אדם שמשחק בקובייה פסול לעדות, הוא איננו אמין והוא איננו מקובל בחברה. לכן, אני חושב שיש לדון בזה בהקשר הרחב.
       
       עם זאת, מכיוון שאת משיבה על השאילתא הזאת, האם באמת יש במערכת הזאת אמירה מכוּונת מצד המחנכים? האם הם קיבלו הוראה מתאימה באמת לדבר על זה בכיתה? יכול להיות שזה יעזור במעט.
       
היו"ר ראובן ריבלין:
       
       תודה.  כבוד השרה תשיב על שלוש השאלות.
       
שרת החינוך, התרבות והספורט לימור לבנת:
       
       תודה לשלושת השואלים, ובעצם שלושת חברי הכנסת הנכבדים שואלים אותה שאלה ומאותו מקום, ואני רוצה להתייחס לעניין וגם לשאלת חבר הכנסת פינס-פז באופן קונקרטי.
       
       ראשית, צודקים השואלים. למעשה, מערכת החינוך היא ראי החברה, והיא בוודאי איננה מנותקת ממנה. אין תופעה כזאת שבה מערכת החינוך היא התשובה על כל החוליים והבעיות שיש בחברה בכלל, ובוודאי בחברה הישראלית. אי-אפשר להטיל הכול, כל בעיה וכל קושי, על כתפי מערכת החינוך. באים תלמידים לבית-הספר לחמש-שש שעות ביום, ולמערכת החינוך אומרים: אתם תדאגו שלא יהיו הימורים, שלא יהיה פשע, שלא תהיה אלימות, שלא תהיה הידרדרות, שהתרבות והלשון תהיינה גבוהות, שלא יקללו או יגדפו, שלא תהיינה תאונות דרכים ולא יהיה ולא יהיה. אין דבר כזה. מערכת החינוך היא רק חלק ממערכת החיים בכללותה, מהתרבות, מהטלוויזיה והאינטרנט והרחוב והמשפחה וההורים, כל המערכת התרבותית או הפחות תרבותית - כל מה שאנחנו חיים בתוכו. 
       
       עם זאת, אנחנו כמובן לא מתנערים מאחריותה של מערכת החינוך, והצורך שלנו הוא לא רק להעניק השכלה, אלא גם להעניק ערכים לתלמידים בבתי-הספר.
       
       כאשר אנחנו מדברים על התמכרות בכלל, יש סוגים שונים של התמכרויות, וכל התמכרות היא שלילית לחלוטין, וזה מובן מאליו. יש התמכרות להימורים, והזכרנו זאת קודם, יש התמכרויות לסמים ויש התמכרויות לאלכוהול. יש אפילו התמכרויות לסיגריות, שמכל ההתמכרויות הללו היא נחשבת כאילו ההתמכרות הפחות מזיקה, אבל זו התמכרות קשה. 
       
       אני יכולה לומר כאן שיש התמכרויות אחרות מכל מיני סוגים. למשל, אנחנו שומעים - אתמול בדיוק התראיינתי בנושא זה - על התמכרות בצבא ובבתי-ספר לשאיפת גז מזגנים. זה מין דבר שהוא כל כך זמין, ולא צריך בשבילו כסף ולא צריך למצוא איזו פיצוצייה שמוכרת מתחת לדלפק סם או "חגיגת", אפילו אם זה אסור על-פי חוק. צריך רק לראות איפה יש מזגן. יש תופעות  קשות ונוראות ביותר, ואנחנו צריכים להתמודד אתן - במערכת החינוך, בצבא, ברחוב או באזרחות, זה לא משנה כרגע. העובדה היא שיש כאן בעיות קשות ביותר שהחברה צריכה להתמודד אתן, ומערכת החינוך לא יכולה על גבה לשאת את כל אלה. 
       
       אבל, אנחנו כן עוסקים בדברים האלה, גם נגד ההתמכרויות הללו שעליהן מדובר, והזכרתי קודם אותן הנחיות שאנחנו מפיצים בבתי-הספר למורים ולכל המערכת להתמודד ולהסביר לתלמידים מדוע התמכרות או משחקים בכלל בקובייה, הימורים למיניהם, וכו' הם פסולים ואסורים, וההתמכרות ודאי וודאי, ואיך צריך לעודד דיווח למורים ולהורים על תלמיד או חבר שנמצאים במצוקה כזאת, וכמובן לחנך נגד שימוש בסמים ובאלכוהול. 
       
       יחד עם הרשות למלחמה בסמים ובאלכוהול אנחנו פועלים בשורה ארוכה של תוכניות ופעילויות. לצערנו, זה כנראה לא מספיק, כי עובדה שאכן יש עלייה מדאיגה מאוד בשימוש בסמים. גם הזמינות שלהם הופכת זאת לתופעה יותר ויותר מסוכנת ויותר ויותר מדאיגה.
       
       אני גם רוצה להסכים עם דברים שנאמרו כאן קודם. התבטאתי כמה פעמים, ואם התבטאותי החוזרת עכשיו כאן על הדוכן נחוצה, אני אומר זאת שוב ברצון: אני מתנגדת להקמת קזינו. אמרתי זאת פעמים רבות בעבר, ואפילו עוררתי עלי את זעמם של חלק מתושבי העיר אילת בעניין הזה, ואינני מתביישת לומר זאת. אמרתי זאת אז גם בעיר אילת.
       
אברהם רביץ (יהדות התורה):
       
       חלק מהם מתנגדים.
       
שלמה בניזרי (ש"ס):
       
       רובם  מתנגדים.
       
שרת החינוך, התרבות והספורט לימור לבנת:
       
       אמרתי זאת גם כשהופעתי שם, בעיר אילת עצמה, בפני כאלה שדווקא לא התנגדו. אני מתנגדת להקמת קזינו. אני חושבת שהקמת קזינו היא רעיון לא טוב, ובהחלט משמעויותיו והשלכותיו הן שליליות. אין שום הצדקה למהלך כזה. יש שיבואו ויגידו: דווקא להיפך. זה ינקז לתוך הקזינו, באופן חוקי, את כל אלה שעושים זאת באופן בלתי חוקי. אני חולקת על כך. אני חושבת שאת תהליכי האכיפה, שדרך אגב המשטרה עושה, צריך עוד להגביר מול פעילות בלתי חוקית של הימורים, כמו גם מול פעילות בלתי חוקית של מכירת סמים. 
       
       העובדה שמשרד הבריאות אומר עכשיו שהוא יוציא אותו סם שנקרא "חגיגת" מחוץ לחוק, או יכניסו אותו לתוך פקודת הסמים שמגדירה אותו כסם ותאסור אותו ותוציא אותו מחוץ לחוק, זה בסדר, אלא שזה לוקח הרבה יותר מדי זמן. הסמים הולכים ומתחדשים כל הזמן, וזה לוקח יותר מדי זמן להכניס את הסמים החדשים לתוך פקודת הסמים. גם כאשר זה כבר קורה, עדיין  ממשיכים למכור אותם בכל מיני מקומות. כל אחד יודע להראות איפה, וכל אחד מכיר את המקומות האלה. צריך כאן אכיפה משמעותית יותר של משטרת ישראל.
       
       אנחנו, כחברה, ולא כמערכת חינוך בהכרח, מתמודדים עם בעיות קשות ביותר בתחומים הללו, והחובה שלנו כחברה היא לעשות הכול כדי לאכוף יותר, כדי להתמודד יותר, כי אחרת אנחנו באמת יכולים להיות במצבים קשים ביותר ויכולים להתפרק כחברה לחלוטין. אנחנו בסכנה גדולה. אדוני היושב-ראש, תודה רבה.
       
היו"ר ראובן ריבלין:
       
       תודה רבה לשרת החינוך, התרבות והספורט, ותודה רבה לחבר הכנסת בניזרי על השאלה. תודה לנשיאות, שמצאה לנכון להעלות אותה.
       
       חברי הכנסת, אנחנו ממשיכים. סגן השר הביטחון יעלה ויבוא ויענה על שאילתא של השר לשעבר, חבר הכנסת הנכבד בני אלון. אדוני יקרא את השאלה כפי שהיא כתובה, ולאחר מכן הוא יוכל להרחיב.
       
207. קבר יוסף
       
בנימין אלון (האיחוד הלאומי - ישראל ביתנו):
       
       אדוני היושב-ראש, אדוני סגן השר, ביום ההלוויה של יאסר ערפאת נראה עשן מיתמר מעל קבר יוסף בשכם. 
       
       רצוני לשאול:
       
       1. מה היה מקור העשן?
       
       2. מה מצבו הנוכחי של קבר יוסף?
       
       3. מה ייעשה כדי לשקמו?
       
היו"ר ראובן ריבלין:
       
       תודה. סגן שר הביטחון זאב בוים, בבקשה.
       
סגן שר הביטחון זאב בוים:
       
       אדוני היושב-ראש, חבר הכנסת בני אלון, 1.  מקור העשן בקבר יוסף בעת ההלוויה של יאסר ערפאת היה צמיג בוער שהושלך על-ידי נערים לתוך הרחבה החיצונית של הקבר.
       
        2. צה"ל עזב את מתחם הקבר עם תחילת אירועי "גיאות ושפל", לאחר מותו של מדחת יוסף זכרו לברכה. מאז נערכות מעת לעת תצפיות על המתחם. לפני כחודש נערכה סריקה פנימית של מתחם הקבר, וזו העלתה כי מתחם הקבר נטוש ומפויח בעקבות שרפה בעבר, וכמו כן, החלונות מנותצים.
       
       3. סוגיית השיקום - זוהי סוגיה שהיא לא באחריות משרד הביטחון, אלא באחריותם של משרד הדתות ומשרד התיירות.
       
היו"ר ראובן ריבלין:
       
       תודה.  חבר הכנסת אלון, שאלה נוספת. אחריו - חבר הכנסת דהאמשה.

בנימין אלון (האיחוד הלאומי - ישראל ביתנו):
       
       לא ציפיתי מאדוני סגן שר הביטחון לתשובה ביורוקרטית של משרד הדתות או משרד התיירות. מדובר במקום קדוש, מקום שלפי הסכמי אוסלו הם היו צריכים לשמור על קדושתו ועל המשך הלימודים בו. חד-צדדית, כמו שזכור לך, בביזיון אנחנו נסוגונו ממנו. אנחנו שולטים שם. כמו שנעשתה הסריקה, אין שום בעיה לשקם את המקום ולמנוע את חילול השם הזה. אני משוכנע שמקור תקציבי אפשר לגייס גם ממקורות חוץ אם צריך. אין פה שום בעיה של כסף. צריכה להיות נחישות. האם מבחינתכם יש מדיניות של שיקום המקום כל עוד אנחנו שולטים שם?
       
היו"ר ראובן ריבלין:
       
       תודה רבה לחבר הכנסת בנימין אלון.  חבר הכנסת עבד-אלמאלכ דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי סגן השר, חברי חברי הכנסת, מכל מה שנאמר אני מסכים שמדובר אכן במקום קדוש. אמת, זה מקום קדוש, שהוא מסגד למוסלמים מאז ומעולם. אין שם קבר, ולא קבר יוסף כפי שטוענים, ודאי שזה גם ברור מבחינה היסטורית.
       
       שאלתי היא: האם יותר למוסלמים לקיים את תפילותיהם במקום הקדוש הזה שהוא מסגד? למה מונעים מהם לעשות זאת? תודה רבה.
       
היו"ר ראובן ריבלין:
       
       הסכם אוסלו קבע את זה.
       
עבד-אלמאלכ דהאמשה (רע"ם):
       
       הסכם אוסלו קבע או לא קבע - אני לא יודע וגם אתה לא יודע. אין לנו ההסכם לפנינו. נניח שההסכם קבע - ההסכם לא משנה לא היסטוריה ולא עובדות בשטח. זה מסגד שהתפללו בו כל הזמן, ויוסף הצדיק איננו קבור שם. אנחנו יודעים טוב מאוד, וגם אתה יודע את זה.
       
היו"ר ראובן ריבלין:
       
       חבר הכנסת דהאמשה, לאדוני יש אמונות ולחבר הכנסת אלון יש אמונות. כל אדם באמונתו יחיה. אנחנו מקפידים על כך.
       
בנימין אלון (האיחוד הלאומי - ישראל ביתנו):
       
       לדעתך גם לא היה בית-מקדש.
       
היו"ר ראובן ריבלין:
       
       מה זה? יוסף הצדיק הוא גם אחד מהאנשים המוזכרים - - -
       
עבד-אלמאלכ דהאמשה (רע"ם):
       
       הוא נביא וקבור - - - הנביאים.
       
בנימין אלון (האיחוד הלאומי - ישראל ביתנו):
       
- - -
       
היו"ר ראובן ריבלין:
       
       למה? הוא מאמין שזה קבר יוסף. הוא מאמין בזה. חברי הכנסת, עכשיו זה לא ויכוח תיאולוגי, אבל כל אחד יכול לומר.
       
אברהם רביץ (יהדות התורה):
       
       שאלה נוספת, אדוני היושב-ראש. 
       
היו"ר ראובן ריבלין:
       
       שאלה נוספת. בדרך כלל אדוני צריך לומר זאת לפני כן. אבל, בבקשה, שאלה נוספת. בבקשה, חבר הכנסת רביץ. 
       
       אנחנו בכנסת לא נוהגים להתווכח ויכוחים תיאולוגיים - אם כי זה מותר. כמובן, זה מותר. כי יכול מישהו לבוא ולומר שלא היה קשר מעולם לנביא עם הר-הבית, למשל. אז יש דבר שבא בהתרסה גדולה ופוגע ברגשותיו של חבר הכנסת עבד-אלמאלכ דהאמשה, אף שירושלים לא נזכרת בקוראן. בכל זאת, אמונתו היא אמונתו, ואנחנו מכבדים את אמונתו. אף שיש ויכוח. בבקשה.
       
אברהם רביץ (יהדות התורה):
       
       אדוני היושב-ראש, אדוני סגן השר, אדוני חבר הכנסת דהאמשה, אני באמת רוצה לשאול שאלה, ואני חושב שפה, באמת, קיימת הנקודה שסביבה אנחנו מסתובבים כל הזמן. אני שואל אותך: מדוע, כאשר יהודים מכבדים את המקום הזה ומתפללים שם ולומדים שם, מדוע זה מונע בעד המוסלמים להתפלל שם?
       
עבד-אלמאלכ דהאמשה (רע"ם):
       
       - - -
       
אברהם רביץ (יהדות התורה):
       
       לא, אז גם הם. גם הם. למה צריכים לשרוף את המקום?
       
היו"ר ראובן ריבלין:
       
       חבר הכנסת דהאמשה, הוא לא שאל אותך. הוא שאל את סגן השר.
       
אברהם רביץ (יהדות התורה):
       
       את סגן השר, כן. למה צריכים לשרוף את המקום? יתפללו יהודים, יתפללו מוסלמים, מי שרוצה להתפלל לאללה או לאלוקים, יבוא ויתפלל שם. למה זה סותר?
       
בנימין אלון (האיחוד הלאומי - ישראל ביתנו):
       
       כי הם ונדליסטים, חיות.
       
היו"ר ראובן ריבלין:
       
       נא לא להוסיף. תודה רבה. לא שמעתי. לא שמעתי. מה שלא שמעתי, אם אדוני אחר כך רוצה לומר - עכשיו סגן השר עונה. 
       
מוחמד ברכה (חד"ש-תע"ל):
       
       אדוני היושב-ראש, אני אגיד לך מה נאמר כאן. 
       
היו"ר ראובן ריבלין:
       
       כן. 
       
מוחמד ברכה (חד"ש-תע"ל):
       
       הרי הם ונדליסטים, חיות. 
       
בנימין אלון (האיחוד הלאומי - ישראל ביתנו):
       
       נכון. מה זה לשרוף מקום קדוש? מה זה?
       
סגן שר הביטחון זאב בוים:
       
       זה חלק מהשאילתות?
       
היו"ר ראובן ריבלין:
       
       אלה ששרפו. הוא מדבר על אלה ששרפו.
       
מוחמד ברכה (חד"ש-תע"ל):
       
       - - -
       
היו"ר ראובן ריבלין:
       
       חבר הכנסת ברכה, הוא אומר על אלה ששרפו. הוא לא דיבר באופן כללי.
       
מוחמד ברכה (חד"ש-תע"ל):
       
       עכשיו הוא אומר. 
       
בנימין אלון (האיחוד הלאומי - ישראל ביתנו):
       
       אתה לא היית פה. 
       
היו"ר ראובן ריבלין:
       
       חבר הכנסת, הוא דיבר על מי אשר שרפו. 
       
בנימין אלון (האיחוד הלאומי - ישראל ביתנו):
       
       אתה לא היית פה. לא שמעת.
       
מוחמד ברכה (חד"ש-תע"ל):
       
       אני שמעתי הכול. עמדתי שם. 
       
היו"ר ראובן ריבלין:
       
       חבר הכנסת אלון, בשביל מה ליצור מתיחויות מעבר למתיחות הקיימת? 
       
בנימין אלון (האיחוד הלאומי - ישראל ביתנו):
       
       - - - הבריונות, ההשתקה הזאת. מה, אני לא יכול להגיד שמי ששורף מקום קדוש הוא ונדליסט?
       
היו"ר ראובן ריבלין:
       
       הוא אמר על מי ששרף. כל מעשה שרפה הוא ונדליזם. 
       
מוחמד ברכה (חד"ש-תע"ל):
       
       לא. - - -
       
היו"ר ראובן ריבלין:
       
       חבר הכנסת אלון, אני מבקש לא להשיב. חבר הכנסת ברכה. בבקשה. 
       
סגן שר הביטחון זאב בוים:
       
       אדוני היושב-ראש, אני בכל זאת רוצה להעיר שחבר הכנסת ברכה נכנס רק עכשיו. הוא לא שמע את השאילתא - - -
       
מוחמד ברכה (חד"ש-תע"ל):
       
       אני שמעתי הכול. עמדתי שם. 
       
סגן שר הביטחון זאב בוים:
       
       תסלח לי. אני שמעתי את ההערות שלך. אף שהן לא כל כך לסדר כשיש שאילתות, תרשה לי להעיר לך, אדוני סגן יושב-ראש הכנסת. אבל לפחות כשאני עונה לך אז תקשיב. אתה לא מקשיב בכלל. 
       
מוחמד ברכה (חד"ש-תע"ל):
       
       אתה קבעת שלא הייתי פה. הייתי פה. גמרנו. 
       
סגן שר הביטחון זאב בוים:
       
       אתה לא היית פה. אתה לא היית פה, אתה בכלל לא ידעת על מה מדובר, ישר מין פולס כזה. 
       
היו"ר ראובן ריבלין:
       
       אבל למה אדוני, למה אדוני מעיר לו הערה - היה פה, לא היה פה. 
       
סגן שר הביטחון זאב בוים:
       
       אני מעיר לו. 
       
היו"ר ראובן ריבלין:
       
       דווקא חבר הכנסת ברכה היה. הוא נמצא פה.
       
מוחמד ברכה (חד"ש-תע"ל):
       
       - - -
       
היו"ר ראובן ריבלין:
       
       ההערה נשמעה. חבר הכנסת אלון דיבר על כל הצתה כוונדליזם. אני בהחלט חושב שזה לא רק פרלמנטרי, זה אפילו נכון. כל מי שמצית - אני בטוח שגם חבר הכנסת ברכה חושב כך - הצתה  היא מעשה נורא. 
       
מוחמד ברכה (חד"ש-תע"ל):
       
       נכון, אבל לא לקרוא לבני-אדם חיות. 
       
היו"ר ראובן ריבלין:
       
       חיות זה דימוי. 
       
סגן שר הביטחון זאב בוים:
       
       אדוני היושב-ראש, אני רוצה עכשיו להתייחס דווקא לשואלים האחרונים, חבר הכנסת דהאמשה וחבר הכנסת רביץ, שבעצם אולי מיצה את העניין. 
       
       יש איזו נטייה - אני לא מבין, חבר הכנסת דהאמשה, מדוע; וגם היושב-ראש אמר לך את זה, ואני גם במסגרת התשובה חוזר ועונה, שואל. אני לא מבין את העניין הזה. אנחנו מכבדים את המקומות הקדושים שלכם. אני לא שמעתי שכשיש ויכוח, אם אומרים שזה מסגד, שאנחנו נבוא ונגיד: רגע, זה לא מסגד. 
       
עבד-אלמאלכ דהאמשה (רע"ם):
       
       זה בדיוק מה שהיה שם. זה בדיוק. זה מסגד שהיה מאות שנים - - -
       
סגן שר הביטחון זאב בוים:
       
       סליחה, סליחה. אתה בא ואתה פוסל - אני לא יודע מאיפה ועל סמך מה – את זה שזה קבר קדוש לעם היהודי. אתה פוסל. 
       
עבד-אלמאלכ דהאמשה (רע"ם):


       איפה זה קבר קדוש? איפה כתוב שזה קבר קדוש?
       
סגן שר הביטחון זאב בוים:
       
       תגיד לי, תגיד לי מה זה משנה לך. אם היית יהודי, ובתור יהודי מתווכח בתוך העם היהודי - - -
       
איתן כבל (העבודה-מימד):
       
- - -
       
היו"ר ראובן ריבלין:
       
       חבר הכנסת כבל, סגן השר הוא גם חבר כנסת, הוא יכול לענות. הוא רוצה לענות. 
       
איתן כבל (העבודה-מימד):
       
       - - - 
       
היו"ר ראובן ריבלין:
       
       בסדר. זה עניינו. סגן שר הביטחון רוצה להיות גם שר הדתות. למה לא?
       
עבד-אלמאלכ דהאמשה (רע"ם):
        
       - - -  עושים את זה קדוש.
       
סגן שר הביטחון זאב בוים:
       
       כן. אני מתווכח אתך שהסוס של הנביא נקשר שם על הקיר? אני לא מתווכח אתך - -  -
       
עבד-אלמאלכ דהאמשה (רע"ם):
       
       זה לא המקרה. 
       
סגן שר הביטחון זאב בוים:
       
       אני לא רוצה שאתה תתווכח אתי על אותם מקומות שהם קדושים לעם היהודי. ואתה מתווכח ואתה פוסל את זה. 
       
עבד-אלמאלכ דהאמשה (רע"ם):
       
       כל הזמן היה מסגד. כל הזמן מסגדים היו בו.
       
היו"ר ראובן ריבלין:
       
       השאלה ההיסטורית היחידה - - - חבר הכנסת כבל.
       
סגן שר הביטחון זאב בוים:
       
       אני גם לא מבין - תרשה לי, אדוני היושב-ראש - למה, אחרי שהוא שאל שאלה, הוא מפריע לדבר. 
       
היו"ר ראובן ריבלין:
       
       לא, לא. הוא לא יכול, בשום פנים ואופן. 
       
סגן שר הביטחון זאב בוים:
       
       הוא לא יכול, אבל הוא בכל זאת עושה זאת. 
       
היו"ר ראובן ריבלין:
       
       לא, לא. אז אני לא אתן לו. בבקשה. הייתי צריך לדבר עם כבל. חבר הכנסת דהאמשה, הוא עונה לך. 
       
סגן שר הביטחון זאב בוים:
       
       חבר הכנסת בני אלון, אנחנו עכשיו יכולים להיכנס, ואנחנו נכנסים לפי הצורך, לאזור, לשכם - כשצריך. הכול במסגרת הפעילות כדי למנוע טרור כלפי אזרחי מדינת ישראל ומדינת ישראל. אין לנו עניין להיות שם כדרך קבע. יצאנו משם, ואם אנחנו חוזרים מעת לעת, זה בדיוק למטרה הזאת. 
       
       לכן אני חושב שהסוגיה הזאת של הקבר ועתידו צריכה לחזור - אני מאוד מקווה שנגיע, אולי אפילו לא ירחק היום – שאנחנו נחזור לדבר עם הפלסטינים - - -
       
בנימין אלון (האיחוד הלאומי - ישראל ביתנו):
       
       היה הסכם.
       
סגן שר הביטחון זאב בוים:
       
       רגע. ובמסגרת הזאת אני מאמין שאפשר יהיה למצוא את ההסדר הראוי, שהקבר הזה ישופץ, יטופל, לא יחללו אותו, לא יפגעו בו, לא ישרפו אותו, ויהודים יוכלו לשוב ולהתפלל בקבר שהוא מתוקן ומשופץ. הרי ברור לך שאין היום היגיון ואין טעם - וזה בלי קשר עכשיו לעניין הביורוקרטי, שבו אני מסכים אתך. מי יעשה את זה ומה - ממשלת ישראל תעשה את זה. אבל אין היום, במציאות הזאת, שבה הנוכחות שלנו היא לצורך פעולות שנועדו לעקור את הטרור מהעיר שמייצרת טרור יותר מכל עיר פלסטינית אחרת - לפחות באזורי יהודה ושומרון - אין היגיון לעשות איזה שיפוץ ושיקום. צריך לחכות שהמצב ישתנה. אנחנו בעידן – והיום יתקיים, אני מבין, דיון שלפחות בחלקו, אני מקווה, יוקדש לסוגיה של העידן אחרי ערפאת, נראה מה יתפתח בחברה הפלסטינית, איזו הנהגה תהיה שם - - - 
       
היו"ר ראובן ריבלין:
       
       בנושא זה, אדוני תהיה לו הזדמנות.
       
סגן שר הביטחון זאב בוים:
       
       - - - מתוך תקווה שאפשר יהיה להגיע להסדר בכלל, ובתוך זה בהסדר הקבע. 
       
היו"ר ראובן ריבלין:
       
       עוד מעט אדוני פותח את הדיון בעניין זה. חבל שהוא יחזור על דבריו. 
       
       חבר הכנסת אלון, כשר בממשלה, ודאי גם שאל את השאלה הזאת בישיבת הממשלה, לא רק בשאילתא בעל-פה בכנסת. אבל, כמובן, זכותו כחבר הכנסת לשאול שאילתות בעל-פה, והן כמובן גם מאושרות על-ידי המוסמכים, כדי שהדברים באמת יישמעו. חבר הכנסת דהאמשה, חבר הכנסת רביץ, חבר הכנסת אלון, תודה רבה. 
       
       אנחנו עוברים לשאילתא הבאה. שר התשתיות הלאומיות ישיב על שאילתא בעל-פה מס' 208, מאת חבר הכנסת מגלי והבה, בנושא: שאיבת מים מבריכת-רם. 
       
       
208. שאיבת מים מבריכת-רם
       
מגלי והבה (הליכוד):
       
       אדוני היושב-ראש, אדוני השר, חברי הכנסת, נודע לי כי יישובי האזור שואבים מים מבריכת-רם ללא פיקוח, וכי בעקבות זאת נידלדלה כמות המים עד כדי פגיעה באיכותם וסיכון המאגר. 
       
       ברצוני לשאול: 
       
       1. האם יש קו אדום לשאיבה במקום? 
       
       2. האם קיים פיקוח על כמות השאיבה במקום? 
       
       3. כיצד תימנע פגיעה במאגר המים במקום?
       
היו"ר ראובן ריבלין:
       
       תודה רבה. נא לשבת. בבקשה, אדוני ישיב. לאחר מכן - שאלות נוספות. 
       
שר התשתיות הלאומיות אליעזר זנדברג:
       
       אדוני היושב-ראש, אני מתכבד להשיב על השאילתא של חבר הכנסת והבה. 
       
       1. חברת "מקורות" היא הגורם היחיד ששואב מבריכת-רם מים.
       
       2. חברת "מקורות" שואבת מים בהתאם לרשיונות הפקה שנציב המים נותן לה, כאשר קיים פיקוח על השאיבה.
       
       3. בריכת-רם משמשת מאגר מים הקולט מי שיטפונות. אין פגיעה במאגר אם נשאבים ממנו מים. על מנת לפנות מקום למי שיטפונות, שואבים ככל שניתן במהלך הסתיו, על מנת שאפשר יהיה למלא את המאגר במי הגשמים, שהיום אנחנו שמחים, כולנו, לקבל.  לכן, אין קו אדום למפלסי הבריכה שם.
       
היו"ר ראובן ריבלין:
       
       תודה. שאלה נוספת, חבר הכנסת והבה. 
       

מגלי והבה (הליכוד):
       
       אדוני היושב-ראש, אדוני השר, השאלה המתחייבת היא, איך יכול להיות שחברה כמו "מקורות" דואגת לשאיבת המים ופוגעת במשאב שיכול לשמש, נוסף על היותו מקור למאגר מים – איך לפגוע בו  כמאגר שמשפיע על הסביבה שלו ועל אלה שגרים מסביבו, שצריכים גם להתפרנס בנושאי התיירות ובמה שקשור למשאב מים טבעי, שכולנו, מי שנמצאים שם בגולן, צריכים ליהנות ממנו. השאלה היא, מדוע "מקורות" שואבת מעבר לקו האדום? אני מציע לשר שיבקר במקום.
       
היו"ר ראובן ריבלין:
       
       תודה. נא לא להשיב עדיין. חבר הכנסת מוחמד ברכה, ולאחר מכן – חבר הכנסת איתן כבל.
       
מוחמד ברכה (חד"ש-תע"ל):
       
       אדוני היושב-ראש, אדוני השר, רבותי חברי הכנסת, ידוע שיש מגבלות נוקשות על צריכת מים ליישובי רמת-הגולן הערביים-הסוריים, בכל מה שנוגע לחקלאות ולאחזקת החקלאות שלהם, אף שמשאב המים הוא משאב זמין שם.
       
       בקשר לשאילתא, האם ישקול משרד התשתיות את הסרת ההגבלות על צריכת מים סבירה ואמיתית, על-פי הקריטריונים ואמות המידה הקיימות במדינת ישראל, גם לגבי תושבי רמת-הגולן הערבים-הסורים?
       
צבי הנדל (האיחוד הלאומי - ישראל ביתנו):
       
       הם לא ערבים ולא סורים.
       
היו"ר ראובן ריבלין:
       
       חבר הכנסת הנדל, קודם כול, קריאת ביניים רק בישיבה. בבקשה, חבר הכנסת כבל.
       
איתן כבל (העבודה-מימד):
       
       אדוני היושב-ראש, אדוני השר, בעיות אספקת המים ושאיבת המים באזור רמת-הגולן מוכרות זה שנים רבות. הייתי מבקש לדעת, לאור התלונות הרבות, למה נדרש לעתים לקחת מים או לגנוב מים, מעבר לזה שאולי אתה צריך לשלם פחות? מהם מקורות האספקה לתושבי רמת-הגולן? ומדוע כל הזמן קיימת אצלם התחושה שכמויות המים שהם מקבלים אינן במידה שוויונית לעומת היישובים היהודיים באזור?
       
היו"ר ראובן ריבלין:
       
       אני מאוד מודה לחבר הכנסת כבל. השר יענה על שלוש השאלות.

שר התשתיות הלאומיות אליעזר זנדברג:
       
       לחבר הכנסת והבה. קודם כול, אין קו אדום, כמו שהסברתי, לכן יש מטרה להוציא כמה שאפשר מים מן המאגר על מנת למלא אותו מחדש. אגב, זו פעולה שעושים גם במקומות אחרים, הסכנה היא גם בכיוון ההפוך – אם לא תוציא את המים, המאגר יכול לעלות על גדותיו, ואם תהיה שנה קצת יותר גשומה מהמקובל, זה דבר מעשי, ריאלי, שכדאי להתכונן אליו. השאיפה היא להוציא. כאשר מים מוצאים, חלק מוחדרים ובחלק משתמשים, וזו חלק ממדיניות כללית. 
       
       אני לא יכול לענות על השאלה של חבר הכנסת ברכה. אני לא יודע מי אלה "הערבים הסורים". אני יודע שיש דרוזים שגרים ברמת-הגולן, שיש תושבים ברמת-הגולן, שיש שם אזרחים של מדינת ישראל, ואני לא יודע למי אתה מתכוון.
       
ואסל טאהא (בל"ד):
       
       תפסיקו לקשקש על ערבים-סורים. כמה מים שהם שותים - - -
       
שר התשתיות הלאומיות אליעזר זנדברג:
       
       אני כן אקשקש. או שאתה מדבר על מים או שאתה מדבר פוליטיקה, ובפוליטיקה אני עונה לך כמו בפוליטיקה, ואי-אפשר לענות על השאלה שלך.
       
היו"ר ראובן ריבלין:
       
       חבר הכנסת טאהא.
       
שר התשתיות הלאומיות אליעזר זנדברג:
       
       אי-אפשר לענות על השאלה שלך. אם אתה מתכוון לאלה שגרים שם, ואתה מנסה - - -
       
היו"ר ראובן ריבלין:
       
       יש יהודים-סורים, שהם בעלי אזרחות ישראלית, ויש ערבים-סורים שהם בעלי אזרחות ישראלית. מה קרה? יש ערבים-ישראלים כמוך, כמו דהאמשה, כמו ברכה, ויש ערבים-פלסטינים, יש ערבים-מצרים ויש יהודים-מצרים עם אזרחות ישראלית.
       
ואסל טאהא (בל"ד):
       
       שיגיד את זה.
       
היו"ר ראובן ריבלין:
       
       השר אומר, שאם אתם מדברים על פוליטיקה במקום על מים, הוא מדבר אתכם פוליטיקה. זה הכול.
       
שר התשתיות הלאומיות אליעזר זנדברג:
       
       עכשיו נחזור למים, אם אתם באמת רוצים לדעת, או שזאת היתה רק הכרזה. אם זאת רק ססמה, הנה, אמרת "ערבים-סורים". יופי, גמרנו. אם אתה רוצה לדבר תכל'ס, נדבר תכל'ס.
       
       דבר ראשון, הגישה לגבי מים היא, שהמים הם משאב של כל מדינת ישראל, ולא משנה איפה הם נמצאים, כי אחרת לפי אותו היגיון, אם יש מחסור במים, בטבריה לא צריך להיות מחסור כי הם הכי קרובים. השיטה היא אחרת, הגישה היא אחרת. יש דרכים שעל-פיהן קובעים גם מכסות וגם חלוקה. אני חייב לומר, שבחודשים האחרונים למדתי שהלחץ לקבל יותר מים ויותר מכסות קיים בכל מקום. כרגע אנחנו עוסקים בתושבים ברמת-הגולן דרך השאלות של חבר הכנסת כבל וגם השאלה שלך, חבר הכנסת והבה, שנגעה בזה. הבעיה או הקשיים של מכסות קיימים בכל מקום ומקום.
       
       למרות זאת, אתמול התקיים אצלי בירור ראשוני לגבי המצב ברמת-הגולן, לרבות נושא שלדעתי צריך לבחון, והוא הרחבת המאגרים כדי לתפוס את מי הגשמים. זה נושא חשוב מאוד וחיוני, אני בודק את הדברים הללו. בשלב הזה אני יכול לומר, שכל מה שנעשה בבריכת-רם, נעשה בפיקוח, בפיקוח של הנציבות, על-ידי "מקורות". זה לא מצב שיישוב אחד בא ולוקח את המים, וכל הפצה וחלוקה של המים מעבר לכך נעשית על-פי המדיניות. 
       
היו"ר ראובן ריבלין:
       
       תודה, אדוני.
       
מוחמד ברכה (חד"ש-תע"ל):
       
       היושב-ראש, לגופו של העניין. האם כבוד השר יהיה מוכן לבחון אם יש אמות מידה מפלות?
       
היו"ר ראובן ריבלין:
       
       הוא שמע את שאלתך.
       
שר התשתיות הלאומיות אליעזר זנדברג:
       
       אני נכנס לגופו של עניין, אני לא אתן שתהיה אפליה, אבל יש לזכור שלא אחת לחצים להגדלת כמות המים מוצגים כאפליה, ובסופו של דבר מתברר אחרת. יש גם לזכור - - - 
       
מוחמד ברכה (חד"ש-תע"ל):
       
       בצורה עניינית.
       
שר התשתיות הלאומיות אליעזר זנדברג:
       
       בצורה עניינית אני מבטיח לך שהדבר ייבדק.

היו"ר ראובן ריבלין:
       
       אני מציע לחבר הכנסת ברכה לכתוב מכתב, בהמשך לשאילתא הזאת, ולבקש מהשר להפנות את תשומת הלב לכך, ואולי אפילו ליידע אותך.
       
מוחמד ברכה (חד"ש-תע"ל):
       
       הנושא של הערבים-הסורים - היינו שמחים להכריע בסוגיה - - -
       
היו"ר ראובן ריבלין:
       
       בשביל מה להתחיל עכשיו?

שר התשתיות הלאומיות אליעזר זנדברג:
       
       חבר הכנסת ברכה, אני מסתובב שם עם דרוזים, לא שמעתי ערבים בדיוק, אבל זכותך לעשות מה שאתה רוצה. פה זה פרלמנט, תגיד מה שאתה רוצה, אבל תשאל שאלות לעניין.
       
מוחמד ברכה (חד"ש-תע"ל):
       
       אדוני השר, הם קוראים לעצמם "ערבים-סורים". 
       
היו"ר ראובן ריבלין:
       
       אדוני סגן יושב-ראש הכנסת, חבר הכנסת ברכה, אשר לנושאים האתניים - - -
       
מוחמד ברכה (חד"ש-תע"ל):
       
       זה לא אתני, זה עניין פוליטי, הם קוראים כך לעצמם.

היו"ר ראובן ריבלין:
       
       אשר לעניין הפוליטי, אני מזמין אותך להגיש שאילתא, ונשקול, אולי נאפשר לשר לענות על כך, אף שהוא שר התשתיות ולא שר הפוליטיקה. הוא מדבר על מים. רציתם פוליטיקה, קיבלתם תשובה בפוליטיקה.
       
מוחמד ברכה (חד"ש-תע"ל):

- - -
       
היו"ר ראובן ריבלין:
       
       מספיק. מספיק לעשות מכל דבר ויכוח. רבותי, הרי הוויכוח קיים בלאו הכי, לא צריך להגזים בוויכוח.
       
עבד-אלמאלכ דהאמשה (רע"ם):
       
       אם הם לא ערבים וסורים, מי יש שם?
       
היו"ר ראובן ריבלין:
       
       אדוני הוא פלסטיני או ישראלי?
       
ואסל טאהא (בל"ד):
       
       אני פלסטיני אזרח מדינת ישראל.

היו"ר ראובן ריבלין:
       
       יפה. יש שם ערבי-סורי אזרח מדינת ישראל. מה קרה לך? מי שביקש אזרחות, הוא אזרח. חבר הכנסת דהאמשה, לא תשלול ממישהו שביקש אזרחות את אזרחותו.
       
מוחמד ברכה (חד"ש-תע"ל):
       
       היושב-ראש, זאת לא היתה התגרות ולא פרובוקציה, כך אנחנו קוראים להם וכך הם קוראים לעצמם.
       
היו"ר ראובן ריבלין:
       
       שמעתי, והוא ענה לך. 
       
שר התשתיות הלאומיות אליעזר זנדברג:
       
       חבר הכנסת ברכה, ברמת-הגולן יש גם אזרחים של מדינת ישראל שהם לא ממוצא יהודי. כאשר אתה רומז לכך שיש ערבים ממוצא סורי ואתה מתכוון רק אליהם, יוצא כאילו שיש אפליה בינם לבין האחרים, ואני מקווה שאתה לא מכוון גם לזה.
       
מוחמד ברכה (חד"ש-תע"ל):
       
       לא, אני מתכוון שהשטח כבוש.
       
שר התשתיות הלאומיות אליעזר זנדברג:
       
       השטח, על-פי חוק, הוא חלק משטח מדינת ישראל, ואני מקווה שהתעדכנת בנושא הזה.
       
היו"ר ראובן ריבלין:
       
       חבר הכנסת טאהא הוא ערבי פלסטיני אזרח ישראל.
       
ואסל טאהא (בל"ד):
       
       שילמד את זה.
       
היו"ר ראובן ריבלין:
       
       דרך אגב, אני יהודי פלסטיני אזרח ישראל. לא יעזור לך כלום.
       
ואסל טאהא (בל"ד):
       
       שילמד את זה.
       
היו"ר ראובן ריבלין:
       
       הוא ציין עובדה, הופכים את זה לוויכוח. אתם לא יכולים לשלול את האזרחות מאלה שביקשו אזרחות, על-פי החלת החוק הישראלי על רמת-הגולן. נקיים דיון מיוחד על חוק רמת-הגולן בהזדמנות הראשונה שתגישו הצעה.
       
       כבוד השר, אף שהדבר לא נהוג, אדוני ישיב במקום שר התעשייה והמסחר הנמצא בארץ, ואשר יכול היה לענות על השאילתא. אני מקווה שאדוני יכול לשחות בחומר, כי שאילתא בעל-פה מכוונת לשר הממונה, על מנת שהוא יוכל להשיב על שאלות נוספות. על כל פנים, אדוני ישיב בשם שר התעשייה והמסחר על שאילתא של חבר הכנסת אלי בן-מנחם בנושא: חוף פלמחים.
       
אליעזר כהן (האיחוד הלאומי - ישראל ביתנו):
       
       הוא עסוק בהתנתקות.

204. מכירת חוף פלמחים
       
אלי בן-מנחם (העבודה-מימד):
       
       אדוני היושב-ראש, אדוני השר, לאחרונה התיר מינהל מקרקעי ישראל למכור את חוף פלמחים למפעיל פרטי.
       
       רצוני לשאול: 
       
       מה היא עמדת משרדך בנושא העסקה בפרט ולגבי שטחים פתוחים ציבוריים בכלל?
       
שר התשתיות הלאומיות אליעזר זנדברג:
       
       תודה לחבר הכנסת אלי בן-מנחם. אני משיב בשמו של שר התמ"ת. 
       
       הקרקע שווקה על-פי תוכנית מיתאר מפורטת ב.ר. 236, שינוי לתוכנית מיתאר 6-R,  פיתוח החוף בפלמחים, מיום 20 בפברואר 2000, אשר אושרה כדין על-ידי הוועדה המחוזית לתכנון ובנייה.
       
       התוכנית מגדירה את הקרקע ששווקה במכרז כשטח תיירות ונופש, המיועד לאכסון ולשירותי נופש ותיירות, בהתאם לתקנים הפיזיים לתכנון כפר נופש של משרד התיירות, 1999. על-פי התוכנית, לא מדובר בשטח חוף ציבורי, אלא בשטח סחיר לפיתוח למלונאות.
       
       אין כל פגיעה בציבור הרחב ובנכסי הטבע במקום. מעבר למגרשים אשר שווקו על-ידי המינהל ואינם מהווים שטחים ציבוריים, כוללת התוכנית שטחים נוספים, בהם גן לאומי, חוף רחצה וחוף לשימור, אשר יטופלו בנפרד על-ידי המוסדות המתאימים.
       
       למכרז הוצעו שתי הצעות. ההפרש בין ההצעות מלמד שהמחיר שלפיו הוקצתה הקרקע מהווה את שווי השוק שלה.


היו"ר ראובן ריבלין:
       
       בבקשה, חבר הכנסת אלי בן-מנחם, ואחריו – חבר הכנסת ליבוביץ, שהוא הגיש גם הצעה מיוחדת, ואני לא יודע אם היא התקבלה. בשלב זה חברי הכנסת בן-מנחם וליבוביץ ישאלו שאלות נוספות. בבקשה, אדוני.
       
אלי בן-מנחם (העבודה-מימד):
       
       האם השר מסכים למצב הבלתי-נסבל שנוצר, שלא נותרו כמעט חופים ציבוריים פתוחים, ובעלי הון, קבלנים ויזמים אינטרסנטיים ישתלטו על אחד מאוצרות הטבע החשובים ביותר של מדינת ישראל ברשות המדינה?
       
       אני רק רוצה להסביר כי היזמים הללו תמיד טוענים בתחילה כי הם ישמרו על החוף פתוח. לאט לאט הם סוגרים אותו בפני הקהל, דורשים כספים מרובים, וטוענים שרק כך אפשר לשמר את החוף ולטפל בו. 
       
היו"ר ראובן ריבלין:
       
       תודה. חבר הכנסת ליבוביץ, בבקשה.

אילן ליבוביץ (שינוי):
       
       אדוני היושב-ראש, אדוני השר, רק לשם הבהרה, שאילתא מס' 2168 הועברה בתאריך 26 באוקטובר שנה זו למשרד התעשייה והמסחר. היא עוסקת באותו נושא בדיוק, והיא הוגשה על-ידי. 
       
       שאלה לשר בנושא זה: אדוני השר, מדובר ב-80 דונם שנמכרו במכרז הזה. שווי המכירה הוא 8 מיליוני שקלים, כאשר מינהל מקרקעי ישראל, מנהל המינהל, הגיב בכתבה ל"מבט", שזה פחות מחצי משווי הקרקע. אני רוצה לשאול אותך, איך זה מסתדר עם מה שאמרת בתשובה, שמוכרים קרקע של 80 דונם של חוף, על גבול פארק לאומי שמיועד לתיירות, בשווי כל כך נמוך, פחות משוויו האמיתי? ואיך זה מתיישב עם חוק השמירה על הסביבה החופית, שעבר פה בכנסת רק בסוף המושב הקודם?
       
היו"ר ראובן ריבלין:
       
       תודה רבה. בבקשה, כבוד השר.
       
שר התשתיות הלאומיות אליעזר זנדברג:
       
       אני מתכבד להשיב לחבר הכנסת בן-מנחם. כמובן, אני יכול להציג את עמדתי שלי, אבל אני משוכנע שזאת גם עמדתו של שר התמ"ת. כולם חפצים שיהיו חופים פתוחים עד כמה שאפשר, על-פי חוק ועל-פי התוכניות, ועל-פי תוכניות הפיתוח. כפי שציינתי, התוכנית שעל-פיה שווקה הקרקע התקבלה ב-20 בפברואר שנת 2000. דומני שהשואל היה סגן שר באותו זמן בממשלה, ואם פספסתי, אז זאת היתה ממשלה אחרת לחלוטין. 
       
       מדובר פה בפעולות על-פי חוק, על-פי תוכניות, ובמדינת ישראל כל הפעילות שקשורה לשיווק קרקעות מתבצעת על-פי תוכניות, שמשתנות לפעמים, אבל על-פי תוכניות ועל-פי הדין, כך שזאת המסגרת. אני מניח שהחקיקה החדשה של חוק החופים יכול להיות שתיתן איזה אספקט אחר לפעילויות מסוימות שקשורות לחוף, אבל כל עוד הפעילויות הן על-פי הדין – זה החוק במדינת ישראל.
       
       לחבר הכנסת ליבוביץ, אני לא יודע לגבי ההתבטאות של מי שציינת שהתבטא בטלוויזיה בסוגיה. למכרז הוצעו, כפי שאמרתי, שתי הצעות. הזוכה היתה בסכום שאתה נקבת, והשנייה היתה נמוכה בכ-10%. המסקנה היא שההצעות שיקפו את שווי השוק בראיית המציעים. יותר מכך אני לא יודע להשיב לך, ואני גם לא מתכוון. אני אבקש להעביר את הפרוטוקול גם לשר אולמרט, אם הוא ירצה להבהיר יותר בעניין הזה או למסור את תגובתו האישית בסוגיה הזאת, עמדתו כשר האחראי. אני משוכנע שהוא יעשה את זה.
       
היו"ר ראובן ריבלין:
       
       אני מאוד מודה, רשמנו לפנינו, ונעביר את הפרוטוקול לידיעתו של השר, על מנת שיוסיף דברים בתשובתו הכתובה לחברי הכנסת ליבוביץ ובן-מנחם. תודה רבה.
       
      
מסמכים שהונחו על שולחן הכנסת
       
היו"ר ראובן ריבלין:
       
       אנחנו ממשיכים בסדר-היום, אבל קודם לכן הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע כי הונחה על שולחן הכנסת החלטת ועדת האתיקה בקובלנות של התנועה למען איכות השלטון בישראל ושל המטה למען ארץ-ישראל נגד חבר הכנסת אברהם הירשזון. תודה רבה.
       
היו"ר ראובן ריבלין:
       
       תודה, הדברים מונחים לפניכם.

       
המצב ברשות הפלסטינית לאחר עידן ערפאת
       [על-פי סעיף 86(א) לתקנון הכנסת.]

היו"ר ראובן ריבלין:
       
       רבותי חברי הכנסת, אנחנו עוברים עכשיו לדיון לפי סעיף 86(א) בנושא: אחרי ערפאת. יוזם הדיון, חבר הכנסת אופיר פינס, יהיה ראשון הדוברים, לאחר דבריו של כבוד סגן שר הביטחון. כבוד סגן שר הביטחון, אני מבין שאדוני משוחח עם השר לשעבר, חבר הכנסת אלון, אבל הוא צריך לבוא ולפתוח את הדיון בנושא ערפאת, אלא אם כן אדוני לא רוצה לפתוח, אלא לסכם.
       
סגן שר הביטחון זאב בוים:
       
       אני אעלה בסוף.
       
היו"ר ראובן ריבלין:
       
       בבקשה, אין שום בעיה. זו זכותו של השר, לא חובתו. לכן, כפי שחזיתי, צפיתי וגם אמרתי, יעלה ויבוא ראשון הדוברים, חבר הכנסת אופיר פינס, יוזם הרעיון לקיים דיון לפי סעיף 86(א). הוא הראשון שאמר לי זאת ביום ראשון.
       
אופיר פינס-פז (העבודה-מימד):
       
       אדוני היושב-ראש, חברי חברי הכנסת, ראשית אני רוצה לברך את ראש הממשלה, שאתמול אמר אמירה מאוד חשובה לגבי תוכנית ההתנתקות. אמר ראש הממשלה אתמול, שאם בהמשך התהליך - והתהליך כידוע אמור לקחת פלוס-מינוס שנה - יתברר שיש פרטנר פלסטיני, שמתנגד לטרור, ויכול להחזיר את כולנו לשולחן המשא-ומתן, הוא יתאם אתו גם את ההתנתקות והיציאה מרצועת-עזה. אני חושב שזו אמירה חשובה, אמירה שצריך לתמוך בה, בלי לעכב את ההתנתקות כתהליך, וראש הממשלה הודיע שהוא לא מתכוון לעכב. 
       
       אני רוצה להזכיר לחברי מספסלי הליכוד, שאמירה מהסוג הזה נאמרה גם על-ידי מי שיזם את הסכם אוסלו ומי שיזם את הסכם ז'נבה.
       
קריאה:
       
       איזו אמירה?
       
אופיר פינס-פז (העבודה-מימד):
       
       האמירה שעם פרטנר פלסטיני רציני, שמתנגד לטרור, אפשר לעשות הסכם שלום. לכן אני אומר לחברי מהליכוד: אל תשמיעו דברי בלע כלפי מי שיזם את הסכם אוסלו, מי שיזם את הסכם ז'נבה, משום שמדובר ממש באותו רציונל שעליו דיבר אתמול ראש הממשלה. 
       
אליעזר כהן (האיחוד הלאומי - ישראל ביתנו):
       
       בדיוק כמוהם.
       
אופיר פינס-פז (העבודה-מימד):
       
       אין הבדל. אפשר להיות בעד זה או נגד זה, אבל אי-אפשר בעת ובעונה אחת להיות גם בעד זה וגם נגד זה. זה אי-אפשר. אני מבין את מי שהוא נגד הכול.
       
סגן שר הביטחון זאב בוים:
       
       יש הבדל בין הרציונל - - - 
       
אופיר פינס-פז (העבודה-מימד):
       
       זאביק בוים, אין הבדל היום בינך לבין יוסי ביילין. תבין, אין הבדל אמיתי, אין הבדל מהותי, ואני אומר את זה לזכותך, לא לחובתך.
       
סגן שר הביטחון זאב בוים:
       
       יש הבדל בין  - - - ובין ההסכם, זה ההבדל.
       
היו"ר ראובן ריבלין:
       
       כבוד סגן שר הביטחון, נתתי לך לקרוא קריאת ביניים. אם אדוני רוצה בכל זאת, הוא יכול בכל שלב של הדיון לעלות ולדבר. יש לך רשות, זו פריווילגיה שהרבה חברי כנסת היו רוצים לקבל אותה. כל רגע שאתה רוצה להתערב בדיון אתה יכול.
       
אופיר פינס-פז (העבודה-מימד):
       
       נמאס לי מהדה-לגיטימציה שעושים לאוסלו ולז'נבה, משום שבסופו של דבר הליכוד גם יגיע לאוסלו ויגיע לז'נבה, רק ייקח לו כמה שנים.
       
היו"ר ראובן ריבלין:
       
       יש כאלה שכבר מתכוננים, יש כאלה שיחזרו לאוסלו, כי הם כבר עברו מעבר.
       
אופיר פינס-פז (העבודה-מימד):
       
       נכון.
       
עמרם מצנע (העבודה-מימד):
       
       לקח 37 שנה להבין שאין ארץ-ישראל שלמה, עכשיו ייקח עוד 37 שנים.
       
היו"ר ראובן ריבלין:
       
       חבר הכנסת מצנע, אם אתם רוצים, נפתח את הדיון לדיון חופשי. חבר הכנסת אופיר פינס יעמוד פה, אתם תדברו, הוא יענה. רבותי, מתקיים פה דיון וכל אחד יביע את דעתו. חבר הכנסת מצנע רשום. הדיון בשלב זה יתקיים עד 13:30 והמשכו יהיה בשבוע הבא, אבל אנחנו מבקשים להתחיל את הדיון. בבקשה, אדוני.
       
אופיר פינס-פז (העבודה-מימד):
       
       לכולנו יש ציפייה שמשהו ישתנה לאחר מותו של הנשיא ערפאת, או יושב-ראש הרשות הפלסטינית יאסר ערפאת. השאלה היא אם הציפייה הזאת תתממש, או שכגודל הציפייה יהיה גודל האכזבה. קשה, קשה מאוד לדעת כיצד יתפתחו הדברים. 
       
       אין ספק שערפאת היה, ככל הנראה, המנהיג הפלסטיני היחיד שיכול היה לקחת על כתפיו חתימה על סיום הסכסוך והגעה להסכם, ומסיבות שלו, כאלה ואחרות, הוא נמנע מללכת עד הסוף בעניין הזה. בקמפ-דייוויד לא הגיעו להבנות, וניתן אור ירוק לפתיחת האינתיפאדה העקובה מדם, שמלווה אותנו בארבע השנים האחרונות.
       
       ברור שכל מנהיג פלסטיני, לא משנה מי ייבחר, לא יוכל להתמנות או להימשח למלוכה אלא בתהליך של בחירות. אני חושב שמדינת ישראל צריכה גם לברך על העובדה שתהיינה בחירות דמוקרטיות ברשות הפלסטינית, וגם להבטיח שהיא לא תערים קשיים, ולהיפך – תסייע, כדי שאכן יהיו בחירות דמוקרטיות, כי אני חושב שכולנו שותפים לאמונה שדמוקרטיה, אפילו היא מוגבלת, ואפילו היא תחת כיבוש, עדיפה על כל שיטת ממשל אחרת. אני חושב שאנחנו צריכים לעשות הכול כדי שאכן התהליך הזה יתקיים, גם בקרב ערביי מזרח-ירושלים. זה אינטרס ישראלי מובהק. 
       
       שמעתי אתמול את זלמן שובל, שהיה שגריר ישראל בארצות-הברית, איש הליכוד, שאמר בצדק: זה אינטרס ישראלי מובהק שערביי מזרח-ירושלים יצביעו לרשות הפלסטינית, כי זה הטיעון המרכזי שלנו כלפי אלה שמאשימים אותנו שישראל היא מדינת אפרטהייד. להיפך, הם לא מצביעים לכנסת ישראל, הם לא אזרחי מדינת ישראל – אדרבה, הם מצביעים לרשות הפלסטינית. אני חושב שבעניין הזה צריכה להיות אמירה ברורה של ממשלת ישראל.
     
       אדוני היושב-ראש, אני מקווה מאוד שהפלסטינים בסופו של דבר יבחרו מנהיג שמתנגד לטרור. 
       
היו"ר ראובן ריבלין:
       
       חבר הכנסת אופיר פינס, כירושלמי ותיק שירד לשעה מירושלים פעם נוספת, האם אזרחי ירושלים הערבים, אוסרים עליהם להצביע לכנסת?
       
אופיר פינס-פז (העבודה-מימד):
       
       לא, ודאי שלא, חלילה וחס. 
       
היו"ר ראובן ריבלין:
       
       זה אפרטהייד, חלילה. לא אוסרים עליהם. 
       
אופיר פינס-פז (העבודה-מימד):
       
       חלילה וחס. אדוני היושב-ראש, כמה אזרחי מדינת ישראל יש מקרב - - -
       
היו"ר ראובן ריבלין:
       
       הם לא רוצים לקבל את האזרחות. 
       
אופיר פינס-פז (העבודה-מימד):
       
       הם לא רוצים לקבל, ואני לא בטוח שאנחנו – אני לא רוצה להיכנס לסוגיה הזאת, זאת סוגיה רגישה. עובדה שמקרב 170,000 הפלסטינים שגרים במזרח-ירושלים יש מאות בודדות של אזרחים של מדינת ישראל - - -
       
גאלב מג'אדלה (העבודה-מימד):
       
       הם תושבים או אזרחים? 
       
היו"ר ראובן ריבלין:
       
       הם תושבים על-פי רצונם, הם לא רוצים להיות אזרחים. 

אופיר פינס-פז (העבודה-מימד):
       
       אני מדבר על האזרחים. 
       
גאלב מג'אדלה (העבודה-מימד):
       
       יש הבדל בין תושבים לאזרחים. 
       
היו"ר ראובן ריבלין:
       
       בלי ספק, אבל קודם כול, יש להם תעודות זהות ישראליות והם מחזיקים בהן. שנית, הם גם יכולים לבקש אזרחות ישראלית. 
       
אופיר פינס-פז (העבודה-מימד):
       
       הם יכולים לבקש, רק שהם לא כל כך מקבלים. 
       
היו"ר ראובן ריבלין:
       
       זה נכון, אני מסכים אתך. בזה אני ואתה חושבים שאין פה הנחה. אני מוכרח לומר לך ש-7,000 מהם ביקשו וקיבלו. 
       
גאלב מג'אדלה (העבודה-מימד):
       
       למה אני שואל? מגישים בקשה, ולא נותנים אזרחות לתושבי מזרח-ירושלים. 
       
אופיר פינס-פז (העבודה-מימד):
       
       כל הזמן, אבל זו המציאות, ולכן אני חושב שאדם, זכותו להצביע. אם במדינת ישראל לא נותנים להצביע לכנסת למי שאין לו אזרחות, אזי לפחות יש לאפשר להם להצביע בצורה מסודרת בבחירות לרשות הפלסטינית. 
       
       אני רוצה לייחל ולקוות שהמנהיג שייבחר בסופו של דבר יהיה אדם שמתנגד לטרור, שתומך בחזרה לשולחן המשא-ומתן ומאמין שהדרך לפתור את הקונפליקט ואת הסכסוך איננה עוברת דרך הטרור, אלא דרך המשא-ומתן. 
       
       אני אומר את זה במיוחד משום שאני חושב שברגותי חצה את הקווים האדומים. ברגותי היה איש ציבור. הוא היה פוליטיקאי, מזכ"ל ה"פתח" וחבר הפרלמנט הפלסטיני, אבל בשלב מסוים הוא החליט שהוא חוצה את הקווים, והוא הורשע על-ידי בית-משפט ישראלי במעורבות ישירה בחמישה מקרי רצח לפחות, ואני לא מדבר על מקרים אחרים. בעיני, נבחר ציבור, איש ציבור, שחוצה את הקווים האדומים האלה, לא ראוי להוביל את התהליך. אני לא אקבע לפלסטינים את מי לבחור - -
       
ואסל טאהא (בל"ד):
       
       אני מציע זאת - - -
       
היו"ר ראובן ריבלין:
       
       רבותי, הדיון לא נקבע לעשרה ימים. אתה עוד מעט תדבר. 
       
אופיר פינס-פז (העבודה-מימד):
       
       - - אבל אני בדעה שלא הוא האיש שצריך לקבל חנינה מנשיא מדינת ישראל. 
       
       בכל מקרה, מי שלא ייבחר, לא יהיו לו לא הכריזמה, לא הסמכותיות ולא יכולת השליטה שהיו ליאסר ערפאת, ואת זה צריך לדעת. הוא יהיה מוגבל, הוא יהיה יותר חלש והוא יהיה יותר תלוי בגורמים הפלסטיניים. ולכן אני מצטער לומר לכם שאני מעט פסימי בתרחיש העתידי שלי, כי כדי להשיג למשל קונסנזוס ליושב-ראש שנבחר, יצטרך אותו אדם נבחר לעשות פשרות, בעיני כואבות, כי הן עלולות להיות על חשבוננו, עם ארגונים יותר קיצוניים. 
       
       עם זאת, אני חושב שאנחנו צריכים להיות אופטימיים. אני חושב שאנחנו צריכים לייחל ולקוות, שהמנהיגות הפלסטינית החדשה, יהיו לה התעוזה והגיבוי הציבורי כדי לחלץ את העם הפלסטיני מהמקום שהוא נמצא בו. אני מקווה ומאמין שהפוליטיקה הישראלית תצליח לייצר מתוך עצמה את ההידברות הנכונה והאמיצה כדי להתקדם ולהגיע לא רק לפתרון מסוים ברצועת-עזה, אלא לסיום הסכסוך הקשה והארוך בינינו ובין העם הפלסטיני. אני מקווה שהנשיא בוש, שנבחר לקדנציה שנייה בבית הלבן, ידע גם להטיל את כובד משקלו במובן החיובי של המלה, כדי שהתהליך הזה אכן יקרום עור וגידים בשנים הבאות. 
       
היו"ר ראובן ריבלין:
       
       תודה, לאדוני היתה הפריווילגיה כראשון, אבל אנחנו נתחשב גם באחרים, כי שלוש דקות הן זמן מועט מדי לדבר. בבקשה, חבר הכנסת אברהם רביץ, ואחריו - חבר הכנסת כבל יתחלף עם חבר הכנסת בר-און, ואחריו - חבר הכנסת רוני בר-און. רבותי, הואיל ורואים את אלה שהגישו הצעות, שאושרו כמגישי הצעות אשר הם היוזמים של הפעלת סעיף 86, אני נותן לכל אחד מהדוברים חמש דקות מראש ותסתפקו בזה. בבקשה, חבר הכנסת רביץ. 

אברהם רביץ (יהדות התורה):
       
       תודה רבה. 
       
       אדוני היושב-ראש, חברי הכנסת, גם אני רוצה להתחיל את דברי בזמירות החדשות ששמענו אתמול מראש הממשלה. ראש הממשלה אומר, שאם אכן יימצא מנהיג בצד הפלסטיני שירצה, וגם יוכל כמובן, להיאבק בטרור, בהחלט הוא יסכים לדון במשא-ומתן ולתאם את נושא ההתנתקות - כיצד מעבירים באופן מסודר לרשות הפלסטינית את השטח שיפונה. 
       
       אבל, אני שואל את עצמי שאלה, על מה הוא ידבר אתם? מה הוא המשא-ומתן? הרי אם נושא ההתנתקות הוא שפשוט מתנתקים ולא נמצאים שם, למה שהם ידברו אתנו? מה, הם לא יודעים לקחת את הג'יפ ולנסוע לגוש-קטיף בעצמם? על מה ידברו? הרי אנחנו לא נהיה שם, אז מה זאת אומרת שהוא ידבר אתם על גוש-קטיף?
       
       אבל, אני כן רוצה להציע לראש הממשלה על מה לדבר, ואני חושב שיש על מה לדבר. אמרתי אין-ספור פעמים כאן, מעל לבמה הזאת, שגם אם מדינת ישראל כמדינת ישראל החליטה שהיא איננה יכולה, מוכנה או רואה זאת כחובתה להמשיך ולהישאר בחבל-עזה, בגוש-קטיף, גם אז אין חובה באופן הכי קשה, הכי ברוטלי והכי לא מוסרי לגרש את היהודים משם, ולשם מה? האם זה הוא הסמן לשלום, שאנחנו נקים כאן ישות כזאת, שבאמת יהודים לא יוכלו לגור שם?
       
       לכן, אני חושב שיש כאן טעות בסיסית וטעות יסודית בכל הגישה. גם אם אכן מדינת ישראל מרגישה בחולשה ציונית, בחולשה ביטחונית, בחולשה מדינית, בלחצים של מדינות העולם, ובפרט ארצות-הברית, ולכן היא מגיעה למסקנה הכואבת שיש לסגת מחלקים של ארץ-ישראל, היא איננה רוצה, איננה יכולה – וזוהי מדינה ריבונית, ולפי דעתי היא יכולה להחליט כך - ועדיין אין לה, לפי עניות דעתי, הזכות המוסרית לכך, וגם אין צורך בכך. הרי אם אנחנו מדברים על עידן חדש, ממה נפשך - אם זה לא עידן חדש, אלא אנחנו מקדמים את האפשרות שהמחבלים, הקיצוניים, יתקפו ערים אחרות במדינת ישראל, לא עשינו דבר, חבל על הזמן. אבל כל הגישה הזאת באה מתוך הנחה, שיש אפשרות שתיווצר כאן מציאות אחרת, שיוכלו לחיות אלה בצד אלה - נגיד לא פינלנד. פינלנד הרגיזה. אני הייתי בפינלנד, קר נורא שם. 

גאלב מג'אדלה (העבודה-מימד):
       
       כבוד הרב רביץ, את זה לא הבנתי. 
       
אברהם רביץ (יהדות התורה):
       
       אבל זה על חשבוני. 
       

היו"ר ראובן ריבלין:
       
       חבר הכנסת מג'אדלה, אדוני לא יכול כל פעם לשאול שאלה מתי שהוא רוצה. 
       
גאלב מג'אדלה (העבודה-מימד):
       
- - -
       
אברהם רביץ (יהדות התורה):
       
       של הרשות שם. 
       
גאלב מג'אדלה (העבודה-מימד):
       
       תחת שלטון פלסטיני? 
       
אברהם רביץ (יהדות התורה):
       
       מה שיהיה שם. הם גרים שם, מה שיש שם. 
       
גאלב מג'אדלה (העבודה-מימד):
       
       זה באמת דו-קיום. 
       
היו"ר ראובן ריבלין:
       
       חבר הכנסת מג'אדלה, אני מאוד מכבד את אדוני, אבל אני לא יכול לתת לו כל הזמן את הפריווילגיה. 
       
אברהם רביץ (יהדות התורה):
       
       תהיה כאן מציאות משולשת. הרי יש כאלה שאומרים: רביץ רוצה מדינה דו-לאומית. אני אומר - לא. 
       
גאלב מג'אדלה (העבודה-מימד):
       
- - -
       

היו"ר ראובן ריבלין:
       
       חבר הכנסת מג'אדלה, אנחנו מקיימים דיון. יושבים פה חברי כנסת – חבר הכנסת ברכה, חבר הכנסת בר-און, חבר הכנסת בשארה, חבר הכנסת דוד לוי - - -
       
גאלב מג'אדלה (העבודה-מימד):
       
       אבל - - -
       
היו"ר ראובן ריבלין:
       
       אבל אדוני הוא לא המקהלה בכנסת. יש שחקן ויש מקהלה. 
       
גאלב מג'אדלה (העבודה-מימד):
       
- - -
       
היו"ר ראובן ריבלין:
       
       חבר הכנסת מג'אדלה, קודם כול זה טוב, קריאת ביניים, אבל לא נאומים. 
       
אברהם רביץ (יהדות התורה):
       
       אני מקווה שאנחנו הולכים לעידן חדש של הפסקת הטרור. אני נותן לזה צ'אנס וקרדיט – אולי. הרי כל העסק בנוי על ה"אולי" הזה. והפירוש של הדבר הוא שיש בו ממד נוסף שיהודים יוכלו לגור בשלום, ולא נהיה עדים למאורעות הנוראיים שעומדים לפנינו, בכל מקרה, של סילוק היהודים, גירוש היהודים מבתיהם. למה אנחנו צריכים לעבור את זה? האם אותה רשות פלסטינית שתקום שם תסבול מכך שגרים שם יהודים בקרבה? יש איזו מדינה בעולם שסבלה מהעובדה שיהודים גרים בקרבה? פולין ענייה עד היום הזה כיוון שהם שחטו מיליון יהודים - - -
       
היו"ר ראובן ריבלין:
       
       ערביי ירושלים יבחרו לפרלמנט הפלסטיני, ויהודי עזה יבחרו לפרלמנט הישראלי. 
       
אברהם רביץ (יהדות התורה):
       
       יכול להיות. יש כל כך הרבה סידורים בעולם. 
       
עמרם מצנע (העבודה-מימד):
       
       וערביי חברון, למה ייבחרו? 
       
אברהם רביץ (יהדות התורה):
       
       יש כל כך הרבה סידורים בעולם, היום, של אזרחות כפולה. כל מיני דברים. יש לי ספר שכתבתי, ואין לי כסף להדפיס אותו. אני אומר: רבותי, זהו המבחן לשלום. מבחן לשלום זה שיכולים לחיות אלו בצד אלו. אני רק רוצה להסגיר את חבר הכנסת ברכה. אני עומד להלשין עליך. שמעתי אותך בטלוויזיה, שאלו אותך, ואתה אמרת:  אהלן וסהלן, אמרת ככה. שיהודים יגורו שם, למה לא? נכון? הסכם. 
       
       הרי אריק שרון אומר: אנחנו הולכים להסכם, אם הם יפסיקו את הטרור. אז אל תקבלו את דברי כדברים באוויר, באספמיה. זוהי הדרך היחידה גם להגיע לאיזה הסדר שלום, ולא לעשות פעולות כואבות כל כך. לא צריך להכאיב כאשר הולכים אל השלום. 
       
היו"ר ראובן ריבלין:
       
       אני מאוד מודה לחבר הכנסת רביץ. חבר הכנסת רוני בר-און, ואחריו – חבר הכנסת מוחמד ברכה. 
       
מוחמד ברכה (חד"ש-תע"ל):
       
- - -
       
היו"ר ראובן ריבלין:
       
       אבל אין פה שוויוניות - - -
       
מוחמד ברכה (חד"ש-תע"ל):
       
- - -
       
היו"ר ראובן ריבלין:
       
       חס וחלילה, חס וחלילה וחס. אדוני פה נכנס לוויכוח - אף אחד לא שולל את אזרחותו של אף אחד מאזרחי ישראל,  יהודי, נוצרי, מוסלמי, דרוזי. אין מי שיכול לשלול לו את אזרחותו.  
       
מוחמד ברכה (חד"ש-תע"ל):
       
       בואו נשאל את העגל אם הוא רוצה לינוק. 
       
היו"ר ראובן ריבלין:
       
       או. זו שאלה גדולה. אז למה לא נשאל את אנשי גוש-קטיף? תשאל אותם. נשאל את אנשי גוש-קטיף. נעשה משאל עם. 
       
       רבותי חברי הכנסת. חבר הכנסת רביץ. אדוני רוצה להחליף את חבר הכנסת בר-און? בר-און ישב ולא דיבר מלה כאשר אדוני דיבר. מרגע זה – חבר הכנסת בר-און ברשות הדיבור ולא להפריע, כי כל הפרעה – אני עוצר את השעון. 
       
רוני בר-און (הליכוד):
       
       אדוני היושב-ראש, אדוני השר, חברי חברי הכנסת, אני בין מגישי ההצעות, והכותרת שהצעתי, וגם התקבלה, והפכה ביוזמתך הברוכה, אדוני היושב-ראש, לדיון לפי סעיף 86(א), דיון פתוח, היא מצבה של הרשות הפלסטינית לאחר מות ערפאת. כשאנחנו כאן, בכנסת, אדוני היושב-ראש, מדברים על המצב ברשות הפלסטינית לאחר מות ערפאת, זה מין סוג כזה של דיון שמזכיר לי את זה שכולם מדברים על מזג האוויר באנגליה, אבל אף אחד לא יכול לעשות עם העניין הזה שום דבר. 
       
       אנחנו יכולים לדבר מהיום עד מחרתיים על המצב ברשות הפלסטינית לאחר מות ערפאת, ובדיבורים, בעצם - כאן לא נשפיע בשום דבר. זה נכון שמבחינת האמצעים שאנחנו צריכים היינו לנקוט לפני מות ערפאת - - -
       
היו"ר ראובן ריבלין:
       
       יש מגבירי גשם. 
       
רוני בר-און (הליכוד):
       
       לפני מות ערפאת וגם לאחר הסתלקותו מהעולם הזה, עשינו, אנחנו עושים ונעשה כל מה שאנחנו צריכים לעשות מהבחינה הביטחונית כדי שמה שקורה ברשות הפלסטינית ישפיע מעט ככל האפשר על מה שקורה במקומותינו. זו המלחמה הבלתי-נפסקת לשנייה אחת שלנו בטרור הפלסטיני, בניסיונות להגביר, בדרכים כאלה ואחרות, גם כמגננה וגם כמתקפה. 
       
       אבל הנה, למרבה הפלא, בעוד לא רק אנחנו לא יודעים מה יהיה ברשות הפלסטינית לאחר מות ערפאת – ברשות הפלסטינית עצמה לא יודעים מה יהיה לאחר מות ערפאת. אנחנו רואים שמנסים לקבוע שם עובדות: זה מנסה לשחרר את פלוני מבית-הסוהר, והשני עושה "פנטזיה" ויורה קצת בשומרי הראש של היושב-ראש המיועד. בעוד הם לא יודעים מה יהיה אחרי עידן ערפאת, פה פתאום כולם יודעים מה יקרה אחרי עידן ערפאת, אבל לוקחים את זה למחוז של תוכנית ההינתקות החד-צדדית של ראש הממשלה. 
       
       האיש היחיד שעמד בין תוכנית ההינתקות של ראש הממשלה לבין המציאות הסתלק לו לבית עולמו, ועכשיו נפתח אופק חדש, וצריך לדון מחדש בנושא של ההינתקות החד-צדדית. ופתאום שומעים – כביכול זה מפרשן את ראש הממשלה, ואחר שומע אוושה כזאת ואדווה אחרת, ורוחות חדשות ואני לא רוצה להשתמש בביטוי, אבל אי-אפשר להגיד – אפילו מותו של ערפאת הוא לא הציפור שמבשרת את בוא האביב של מות תוכנית ההינתקות החד-צדדית. 
       
       התוכנית נבעה, נהרתה ונולדה על רקע אחד בלבד, וזה העדר הפרטנר בצד השני, בין מרצון ובין מאונס, בין שהם לא רצו ובין שהם לא היו יכולים. ואת ראש הממשלה, בשלב שבו הוא גיבש את התוכנית הזאת והממשלה אישרה אותה – זה כמעט לא עניין.  התוכנית עברה  בממשלה, בוורסיה הראשונה, שונתה כפי ששונתה לאחר משאל מתפקדי הליכוד, ועברה כאן בכנסת. חברים, צריך לומר ביושר ולזכור ביושר – ברוב של למעלה מ- 50%, אדוני היושב-ראש - - -
       
היו"ר ראובן ריבלין:
       
       67 נגד 45. 
       
רוני בר-און (הליכוד):
       
       45 מחולק ב-2 זה 22.5.  
       
היו"ר ראובן ריבלין:
       
       דרך אגב, אם 22 חברי הליכוד היו משנים את הצבעתם, זה היה 67 נגד 45. 
       
אברהם בייגה שוחט (העבודה-מימד):
       
       רוני, אולי תזכיר לנו מי הצביע בעד ומי הצביע נגד? 
       
רוני בר-און (הליכוד):
       
       לא חשוב, באמת. אל תיכנסו לקרתנות הזאת. אני יודע, חבר הכנסת שוחט, אני יודע - - -
       
קריאות:
       
- - -
       
רוני בר-און (הליכוד):
       
       אני יודע, וקריאות הביניים לא צריכות להוות הוכחה לכך שיש פה בבית סיעות שכל תכלית ההשתתפות שלהן, בכל התהליכים פה, כאשר הן לא ממקבלי ההחלטות, היא לרקוד על המבוכה של האחרים, לחפור בתוך המחלוקת, לחפור בתוך הדעות השונות שיש במפלגה אחרת, במצוקה של המפלגה האחרת, שבאמת מתייסרת בשאלות קשות. 
       
       אני אומר עוד הפעם: תוכנית ההיפרדות החד-צדדית היא תוכנית שיצאה לדרך ושום מקרה מהסוג הזה של מותו של ערפאת לא צריך לעצור אותה. עם זאת, ואת זה אומר ראש הממשלה, וחשוב שאת זה תזכרו, כי מי שחושב שראש הממשלה יבוא מחר בבוקר הנה או לכל מקום אחר ויגיד: תעצרו את הכול, בואו נחכה לראות מה קורה, אם נפתח חלון ההזדמנויות -  צריך להגיד לעצמו ביושר: איזה חלון הזדמנויות נפתח פה? 
       
       תבחרו לעצמכם את המנהיגות הפלסטינית, כל אלה שקוראים לעצור את תוכנית ההינתקות. תמנו אתם את הבן-אדם, אל תיתנו לפלסטינים לבחור. תבחרו אתם. יש הנהגה פלסטינית שתחתום אתכם על הסכם שמשאיר את היישובים היכן שהם נמצאים? תגידו את זה ביושר. זה נכון שאם תקום פה הנהגה שיודעת לדבר, אבל בעיקר יודעת לעמוד מאחורי הדיבורים שלה, יודעת לספק את ההוכחה שמה שהיא תאמר, שמה שהיא תסכם, שמה שהיא תחתום יהיה שווה לפחות את הנייר שעליו זה כתוב - יכולים לחול שינויים מסוימים. 
       
       יכול לקרות משהו בלוחות הזמנים, אבל שום דבר ממה שקרה בשבועיים האחרונים לא מצדיק, חברי חבר הכנסת רביץ, שאנחנו ננקוט עכשיו מהלך חד-צדדי ונעצור תוכנית שלמיטב אמונתי, למיטב הדיווחים שאנחנו גם מקבלים במקומות שאנחנו מקבלים – במקומות שאנחנו מקבלים, לא פחות מבוכה משהיא זורעת במחננו, היא זורעת מבוכה, בהלה, פחד ופניקה בשורות הפלסטינים. שם, חלק גדול מטירוף המערכות, מהמשחק של יד איש ברעהו, זה כתוצאה מכך שהודענו להם: חברים, תודה רבה, היה נעים - או לא נעים - עד הנה, אנחנו יותר לא מתחשבים במה שאתם אומרים ועושים, אנחנו מתנהלים לעצמנו. 

היו"ר ראובן ריבלין:
       
       נא לסיים.

רוני בר-און (הליכוד):
       
       כן, אני מסיים. והתופעה הזאת רק הולכת וגוברת, רק הולכת ותופסת נפח ועוצמה, מאז - לפני כמעט שנה - הגה ראש הממשלה את הרעיון הזה בפעם הראשונה בנאום בכנס הרצלייה.
       
	לכן התוכנית מתקדמת הלאה - באחריות של הממשלה, באחריות של הכנסת, באמון של הממשלה, באמון של הכנסת. אם יקרו דברים אחרים, אפשר יהיה לשלב את הרכבות ביחד. תודה רבה, אדוני היושב-ראש.

היו"ר ראובן ריבלין:
       
       תודה רבה. חבר הכנסת מוחמד ברכה, ולאחר מכן - בהסכמתו של חבר הכנסת בשארה - חבר הכנסת דוד לוי. בבקשה. אנחנו פשוט מגוונים את הדעות ככה - בין ברכה לבשארה אנחנו שמים את דוד לוי. 

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני רוצה לציין את הכנות של חבר הכנסת רוני בר-און. בעצם תמיכתו בתוכנית ההתנתקות והליכתו עם ראש הממשלה, הוא שם את נפשו - הפוליטית כמובן - בכפו, בתוך מפלגתו, אבל הנה הוא אומר לנו את מה שאנחנו ידענו, שגם אם אלה שמתנגדים לתוכנית ההתנתקות היו הם עצמם בוחרים את ההנהגה הפלסטינית, האם היו יכולים למצוא הנהגה פלסטינית שתסכים למצע של ממשלת ישראל, זאת אומרת להשאיר את ההתנחלויות על כנן? אני חושב שזאת השאלה היסודית. 
       
       כשמדברים על פרטנר, ואין פרטנר, בעצם מדברים על פרטנר שיחתום על מצע הממשלה הזאת, או על הפרוגרמה של הממשלה הזאת. לא מדובר על פרטנר פלסטיני שישקף את המאוויים ואת השאיפות ואת הרצונות של העם הפלסטיני; אלא שהבעיה היא לא הפרטנר, הבעיה היא לא השותף אלא השותפות - על מה תהיה השותפות.
       
       אז נכון מה שאומר חבר הכנסת בר-און - אי-אפשר למצוא שותף פלסטיני שיחתום על המצע של הממשלה הזאת, על הפרוגרמה של הממשלה הזאת, להשאיר את ההתנחלויות על כנן, להמשיך להשתלט על עזה, בכל המובנים, למנוע הקמת מדינה פלסטינית, להמשיך את הגדר, וכו' וכו'. 
       
       נכון, אם מחר ייפתח משא-ומתן, אדוני היושב-ראש, עם צד פלסטיני כלשהו - על מה יהיה המשא-ומתן? הוא יהיה על אותן ארבע נקודות שמהוות את הנושאים של הסדר הקבע, המשא-ומתן להסדר הקבע: הנושא של גבולות 1967; הנושא של ירושלים המזרחית; הנושא של פירוק ההתנחלויות והנושא של זכות השיבה, או הפליטים. מישהו חושב שמשא-ומתן יכול להתנהל על דברים אחרים? הרי זה מה שקבוע גם בהסכמים וזו גם הנקודה שהגיע אליה המשא-ומתן קודם לכן. 
       
       אז ממשלת שרון לא רוצה להגיע לשולחן הזה, שולחן המשא-ומתן שידבר על הדברים האלה. לכן היא לא אומרת: אני לא רוצה משא-ומתן, אלא היא עושה סיכול ממוקד פוליטי לשותף, ואחר כך באה ואומרת שאין שותף.
       
       לכן, כל הצהלה - המרומזת והגלויה - הפרימיטיבית על הליכתו של היושב-ראש ערפאת היא צהלה הזויה, היא צהלה שהיא בניגוד המוחלט לאינטרסים של שני העמים. 
       
       אני שמעתי את הסמן הליברלי של הממשלה הזאת, שר המשפטים טומי לפיד. מה הטון הזה? מה הסגנון הזה? ואני כמובן לא בא לדבר אליך בנושאים של המקורות ובנפול אויבך וכו' וכו'. אדם ליברל, אדם שנמצא במאבק מול עם אחר, איך הוא יכול להתגרות ברגשותיו של עם שלם כשהוא נפרד ממנהיגו הנבחר?

זהבה גלאון (יחד):
       
       ליברל אתה קורא לו?

היו"ר ראובן ריבלין:
       
       חברת הכנסת גלאון. 

מוחמד ברכה (חד"ש-תע"ל):
       
       לא, לא. כביכול, אמרתי. 


עסאם מח'ול (חד"ש-תע"ל):
       
       אתה - - - את הליברליזם. 

היו"ר ראובן ריבלין:
       
       אני עצרתי את השעון, אבל אם אדוני רוצה להשיב לה על העניין הזה אני אפעיל את השעון. 

מוחמד ברכה (חד"ש-תע"ל):
       
       אם לא אמרתי את המלה "כביכול", אז אני מבקש להדביק אותה במקום הנכון. 
       
       אני ושני חברי לסיעה, חבר הכנסת מח'ול וחבר הכנסת טיבי, היינו בקהיר ביום שישי באותו טקס ממלכתי. היה צריך לראות את הקונטקסט העולמי של פטירתו של יאסר ערפאת כדי לדעת עד כמה הזויים הדברים שנאמרים כאן, בפוליטיקה הישראלית. זו לא התגרות רק בעם הפלסטיני, אלא זו התגרות באפשרות של הליכה להסכם שלום, שהוא לטובת שני העמים. יותר מ-60 נציגים של מדינות היו שם, באירוע מרשים ביותר. שמישהו יקשיב על מה העולם מדבר ומה מדברים כאן. 
       
       צריך גם להסתכל על האופי המסודר של העברת הסמכויות של היושב-ראש המנוח יאסר ערפאת. זאת תעודת כבוד להנהגת העם הפלסטיני. על אף כל מיני ספסורים והימורים שיהיה מאבק דמים, על אף המצב שהוא אכן מצב חירום - לא השתמשו במצב חירום כדי להגיד: אנחנו מתקנים את החוקה הפלסטינית על מנת לעשות כל מיני סידורים, אלא אמרו: אנחנו הולכים לתהליך של בחירות. 
       
       ומי מציב מכשולים? הקולות שמציבים מכשולים יוצאים מהשולחן הזה, מכל מיני שרים. שר החוץ, שלא רוצה שהערבים של ירושלים המזרחית ישתתפו. אלא מה? יש הסכם חתום. היום יש במועצה המחוקקת הפלסטינית שבעה נציגים של אזור ירושלים, ולכן יש לברך רק על הדברים האלה שיש פרטנר, היה פרטנר - גם אתמול, גם היום וגם מחר. הבעיה היא שסביב השולחן הזה אין פרטנר, כי הם רוצים פרטנר לכניעה ולהכנעה ולהוריד את העם הפלסטיני על הברכיים. מה אפשר לעשות, העם הפלסטיני לא יורד על הברכיים. לא ירד - לא כשהיה ערפאת וגם כשערפאת איננו. 
       
       אדוני היושב-ראש, אני חושב שאם הממשלה הזאת רוצה לשלוח מסר לעם הפלסטיני או מסר לעולם - היא יכולה לעשות את זה. היא יכולה להכריז על נכונות מיידית להיכנס למשא-ומתן עם ההנהגה הפלסטינית על הסדר הקבע; היא יכולה מייד להגיד שהיא מסירה כל מכשול מעריכת בחירות דמוקרטיות ברשות הפלסטיניות עד 9 בינואר.

היו"ר ראובן ריבלין:
       
       להתחיל לסיים, אדוני. 

מוחמד ברכה (חד"ש-תע"ל):
       
       אני מסיים, אדוני. היא יכולה היום להכריז על שחרור אסירים. 8,000 אסירים פלסטינים נמצאים בבתי-הכלא הישראליים. קרוב למחציתם, אדוני היושב-ראש, או שהם עצורים מינהלית או שהם יושבים בבית-הכלא אפילו ללא משפט צבאי ולא משפט אזרחי, גם לא משפט מבוים ולא משפט אמיתי. יושבים. היום משחררים את מנהיג ה"חמאס" בגדה, חסן יוסף. הוא לא נשפט לשום דבר, קרוב לעשרה חודשים הוא יושב ככה - לא מעצר מינהלי ולא משפט. גם עבד-אלרחים מלוח. 
       
       לכן, יש מקום. אם מישהו רוצה לשדר אווירה אחרת - זו האווירה האחרת. לא לספר סיפורים על תוכנית התנתקות שהיא כביכול תחליף לתהליך שלום. תהליך השלום - ידוע איפה הוא מתחיל ואיפה הוא מסתיים. הוא מתחיל במשא-ומתן ומסתיים בנסיגה מכל השטחים שנכבשו ב-1967 והקמת מדינה פלסטינית לצד מדינת ישראל, ושני העמים יחיו בשלום. תודה רבה, אדוני.

היו"ר ראובן ריבלין:
       
       אפשר לסיים את המשא-ומתן אפילו ברגע אחד.

מוחמד ברכה (חד"ש-תע"ל):
       
       כן, נכון.

היו"ר ראובן ריבלין:
       
       מתחיל בזה, נגמר בזה. 

מוחמד ברכה (חד"ש-תע"ל):
       
       בסופו של דבר זה מה שיהיה.

היו"ר ראובן ריבלין:
       
       חבר הכנסת דוד לוי - בהסכמת חבר הכנסת בשארה, יקדים אותו, ואחריו - חבר הכנסת בשארה. לכל אחד חמש דקות מלאות. אם גולשים כמה שניות זה לא נורא. כבוד השר כמובן יכול להתערב בכל רגע שהוא רוצה במהלך הדיון, כי בפעם הקודמת - בין קריאה שנייה לשלישית - אני טעיתי שאמרתי שהוא יכול לדבר, אבל גם זה קורה.

דוד לוי (הליכוד):
       
       אדוני היושב-ראש, חברי הכנסת, יש דיונים שהופכים להיות מנותקים לחלוטין מן המציאות, וכל אחד נותן דרור למשאלות לב בלי לזכור או להזכיר - לא את הדרמה, אלא את הטרגדיה האמיתית הפוקדת אותנו בשם השלום. 
       
       השלום הוא דבר לא רק חשוב, חיוני, נעלה מכול, ואין כעם היהודי החולם על שלום, המתפלל לשלום, יום-יום. השאלה היא, אם השאיפה לשלום צריכה גם להביא לאובדן, אובדן חשיבה, אובדן הצורך החיוני להגן על עצמך, לחיות, לשרוד, או להיות קורבן השלום או קורבן בשם השלום. זהו המבחן שבו אנחנו נתונים בשנים האלה. 
       
       ישאל השואל, מה לא עשו ממשלות ישראל כדי להתקדם אל השלום הנכסף, אלה מימין ואלה משמאל. לא היה דבר שממשלות ישראל לא עשו כדי לבחון את הסיכוי הקלוש ביותר, מממשלת רבין ועד ממשלת ברק. האם הפרטנר, הרשות אשר קיבלה את הלגיטימציה מממשלת ישראל, לבוא מגלותה מתוניס לכאן, לקבל את ההכרה, כאנשים שעסקו בטרור - שאין נורא ממנו - בשם השלום; לחמש אותה ואת חייליה - משטרה חזקה - כי הם יילחמו בטרור. 
       
       ומה יצא מכל זה? מה יצא מכל הסכם? מה יצא מכל התחייבות? זרם של דם של חפים מפשע. יהודים באשר הם יהודים, בחוצות ערינו, נטבחו ללא רחמים, בשם מה? אלה לוחמי החופש. על אלה אנחנו צריכים ללמד בבית הזה סניגוריה? ונדבר במנותק - ומי הפר, מי קיים את ההתחייבות הבסיסית הזאת שלו? 
       
       אני נפגשתי שש פעמים עם ערפאת. ובגאווה הוא הראה לי אז עותק של מכתב ששלח לרבין, האומר: לא עוד אלימות. לא שפיכות דמים. ערבה הרשות הפלסטינית להיאבק ולהילחם מול כל גורם אשר יסטה מן ההתחייבות הזאת. ומה ראינו? מה נותר מן המכתב הזה? אני יכול לומר, יש מציאות שצריכים לזכור אותה. גם השמאל, אשר לא אחת היה סניגור על ערפאת, בשנתיים האחרונות התפכח לנוכח מרחץ הדמים,  ונסוג, ולא רצה להיפגש אתו עוד. 
       
       על מה אנחנו מדברים? אני כיהודי, כישראלי, כאזרח, כאבא לילדים, שלושה ילדים שנפצעו וניצלו ממוות בנס, בעוד ששת חבריהם נפלו בטבח הנורא בלב בית-שאן, בעיצומו של הליך דמוקרטי אזרחי  בסניף הליכוד. אני שואל את עצמי, לנוכח המציאות  הנוראה הזאת, מה עושה עם שפוי, האם הוא שבוי במשאלות לב - שהן כשלעצמן דברים נפלאים - או שהוא עם הרגליים על הקרקע, או שהוא מתפקע כשהוא רואה את ההתנהגות, את הרצח, את ההסתה. הוא רואה רעולי פנים, הוא רואה את הנשק מכל סוג, הוא רואה לנגד עיניו ילדים קטנים בגני-ילדים המחנכים אותם לשנאת יהודים, היוצרים דגם קרטון של אוטובוסים ושורפים אותם; או אמהות שגאות על כי ילדיהן שהידים, הלכו לרצוח ילדים ונשים. איך עלינו להתייחס לכך? אנחנו ננהג כעיוורים, לא רואים, לא שומעים. בכלל, אזרחינו אינם מענייננו, בשם השלום? 
       
       שמעתי מהו המחיר לשלום מאנשים העולים כאן. או שעלינו לבחון את הכוונות לאחר שהסכמים והתחייבויות הופרו ברגל גסה, כן, של קלגסים הרוצחים ילדים בערינו, או שעלינו לפקוח את העיניים שלנו, לזכור ולהזכיר את חובתנו ככל עם שפוי להגן על החיים קודם לנוכח השנאה הנוראה הזאת, שמטפחים אותה כאידיאולוגיה. זוהי המורשת, לשנוא יהודים, לרצוח יהודים, לשפוך דם יהודי, לצעוד לירושלים, מיליונים, על גוויותיהם של אזרחינו. קצת שפיות.
       
        אכן, לנוכח כל מה שחווינו, הדבר הראשון במעלה, מי שחפץ חיים במציאות הנוראה הזאת, עליו לעמוד על הגנת החיים קודם כול. דבר שני, אם יש עכשיו תהליך שבו אמורה להיבחר - אגב, לא רשות חדשה, לא רשות, אותה רשות תישאר, ואותם אנשים הדוגלים בקו הדמים הזה נשארים. היושב-ראש - אנחנו בתקווה שיקום, שייבחר מישהו שיבחר בדרך אחרת. אבל, כבר מראש אנחנו אומרים, שהמחיר הוא כניעה, התקפלות, עזיבת הכול. אולי יש לנו איזו זכות קטנה? משהו? מישהו באמת מתאר לו יום שבו ממשלה כלשהי בישראל תגרש את כל המתיישבים, תחסל את כל היישובים, תיסוג מכל השטחים בשם השלום? ממשלה שתנהג כך, ביום ההוא שלא יהיה, מחליטה על סופה של מדינת היהודים, על סופה של ההיסטוריה של עם ישראל. על התכחשות לזכותה ההיסטורית הבסיסית. 
       
       לכן, אדוני היושב-ראש, עם כל השאיפה לשלום, עלינו לזכור קצת, מעט, מה אנחנו מייצגים, מה חובתנו, מה עלינו לעשות על מנת לתת לעם הזה, שבע הרציחות - גם הביטחון, שכאן יש לו מה שהתגאינו בו תמיד לאחר דורות של נדודים - מקום בטוח. 

	ממשלה שלא תזכור זאת יום-יום ותלך שבי אל מול הרצח, אל מול השנאה, בשם השלום תתקפל, לא תהיה ראויה. לא תהיה ראויה לביטחון ולא לשלום, כי לא תקיים את שניהם. עם ישראל שפוי, חזק, רוצה שלום, אבל מעל לכול, זכותו לחיות וזכותו גם להגן על זכותו ההיסטורית ששום דבר לא יכול, שום דבר, לא יכול להכחיש או להתכחש לה או לבטלה. תודה.

היו"ר ראובן ריבלין:
       
       תודה רבה לחבר הכנסת דוד לוי. חבר הכנסת עזמי בשארה, גם לך חמש דקות, בדיוק כפי שהיה לקודמיך. 
       
עזמי בשארה (בל"ד):
       
       אדוני היושב-ראש, אני אגיד כמה רעיונות קצרים, כדי שלא תהיה מבוכה ויפסיקו אותי באמצע הרעיון. אני חושב שהפאתוס הזה היה misplaced, mistimed , ממש כך. לא בזמן ולא במקום, וגם השפה קצת מזכירה לי את שנות ה-70 באיזה מובן. אבל אם הייתי חוזר על המלים דם ערבי, דם ערבי, דם ערבי עשר פעמים, הייתם אומרים לי: בחייאת, מה זה דם יהודי נשפך? דם נפשך. כשאני שומע בכנסת הזאת הרבה מאוד על הגניוס היהודי והראש היהודי והשכל היהודי - - -
       
צבי הנדל (האיחוד הלאומי - ישראל ביתנו):
       
       זאת המדינה של היהודים.
       
עזמי בשארה (בל"ד):
       
       בסדר, גם הראש של היהודי. מותר להגיד ראש ערבי וגניוס ערבי כל הזמן? מה תגידו עלי אם אני אגיד כל הזמן גניוס ערבי וראש ערבי? כמה דם ערבי נשפך בערינו? כמה דם ערבי נשפך? דם ערבי, דם ערבי, דם ערבי. אפשר להגיד את זה כל הזמן. אמרתי זאת אי-פעם ואני חושב שזו שפה אחרת, ואולי עולם אחר בבחינת הערכים, ועוד אומרים מי לאומני ומי לא לאומני בבית הזה. דם ערבי, דם יהודי. מה זה? 
       
       על כל פנים, בסכסוך הזה נשפך הרבה דם של בני-אדם. הרבה דם. אני אתמקד בתקופה שאחרי ערפאת. באמת היה מין יחס נוירוטי, לדעתי, בישראל לסיפור של ערפאת, עד כדי כך שאנשים הכריזו על מותו כל יום. גם בשנה שעברה, אגב, כאשר הוא חלה, הביאו רופאים שאף פעם לא ראו אותו בשביל לעשות דיאגנוזה של מחלתו ברדיו הישראלי. עוד התווכחו עם הרופאים הצרפתים, הגיעו עד כדי כך. היה מוזר מאוד. בדרך כלל רופאים בישראל הם אנשים הגונים, אבל בנושא של ערפאת אני לא יודע מה קורה לאנשים פה. 
       
       עוד התווכחו עם הרופאים הצרפתים ואמרו שהם לא ישרים. רופאים שאף פעם לא ראו אותו. הביאו אותם לרדיו ואני שמעתי כמה אנשים מתלוצצים. אם היו מתלוצצים ולועגים ככה על מחלות של הימין – שמעתי, למשל, אמירות באיזו מהדורת חדשות, אם האיברים שלו טובים לתרומה, שלא יהיו הרבה קופצים על איבריו. האם זה הזמן לדבר על איברים? שמעתי את זה ברדיו, ברשת ב', לא ברדיו פיראטי. היחס הנוירוטי, עוד יתביישו בדיבורים האלה, באווירה הזאת. גם לא מתייחסים ככה לאויבים. יש משהו נוירוטי מאוד ביחס הזה, יש משהו לא נורמלי ביחס - - -
       
מל פולישוק-בלוך (שינוי):
       
       בעניין הזה אין הפרדה בין יהודים לערבים - - -
       
היו"ר ראובן ריבלין:
       
       לפי דעתי זו טיפשות אוניברסלית. 
       
עזמי בשארה (בל"ד):
       
       נכון. אני לא אומר גניוס יהודי ולא אומר טיפשות יהודית. זו טיפשות אוניברסלית. אני לא חושב שזה משהו יהודי.
       
היו"ר ראובן ריבלין:
       
       אבל בכל זאת, יש מי שסובב ומי שמסובב. בשביל זה אנחנו פה, לשמוע האחד את השני.
       
עזמי בשארה (בל"ד):
       
       אנחנו חלוקים על מי מסובב. על כל פנים, אני חושב שיצאנו מהיחס הנוירוטי, וחשבתי היום שאנחנו נצא מזה ונאריך קצת בדיבור על התקופה שאחרי ערפאת, ולא נדבר בצורה הזאת. כי היו ימים קשים באמת של היסטריה המונית, ולדעתי, היתה ממש היסטריה המונית בנושא. בנושא הפוליטי, היתה ציפייה של אנשים עירניים פוליטיים בארץ הזאת, שתקופת אחרי ערפאת תהיה תקופה חדשה. אני מהאנשים שיש להם ספקות בדבר. 
       
       אני יכול לדבר על כך ארוכות, איזה קו ייצג ערפאת, והאם הוא באמת היה סרבן, האם הקו שלו היה באמת סרבנות, אפילו בקמפ-דייוויד. על זה גם אנשים כמו רוברט מאלי ואחרים, יש להם דעות דומות לשלי, שהוא לא היה סרבן, ויש להם ביקורת על הצורה שבה אהוד ברק ניהל את המשא-ומתן, גם בחזית הזאת וגם בחזית הסורית. על כל פנים, הוא נתפס כמכשול בפני מה שאנחנו קוראים לו התכתיב הישראלי ובפני מה שהרבה אנשים בבית הזה קוראים לו: ההצעות הנדיבות של אהוד ברק. 
       
       ניסו לבודד אותו, כלומר, לגמור אותו פוליטית, והוא הראה הרבה התנגדות אחרי הסגר. אנשים הופתעו מרמת ההתנגדות שהוא הראה לרעיון הזה של להפוך אותו ללא-רלוונטי, ולכן חיכו ממש למותו הביולוגי. מפתיע כמה אנשים חיכו למותו הביולוגי. ככה אני מפרש גם את הרצון להכריז כל הזמן שהוא מת, הוא מת. אנשים חיכו פשוט, כי פוליטית הוא לא מת. הם היו צריכים לחכות למותו הביולוגי. לכן, אנשים גם העלו פה רעיונות. 
       
       אגב, אנשים תקפו את עסאם מח'ול, אותם אנשים שאמרו שצריכים לרצוח אותו. שמעתי אותם במו-אוזני אומרים שצריך לרצוח אותו. על מה תקפו אותו אותם אנשים? אמרו שצריך לרצוח אותו, צריך לחסל אותו, אמרו שצריך לסלק אותו. 
       
עסאם מח'ול (חד"ש-תע"ל):
       
       - - -
       
עזמי בשארה (בל"ד):
       
       שמעתי אותם. על כל פנים, ביולוגית, כמו כולנו, הרי אף אחד לא נצחי, זה הצליח. ואז, חיכו למותו - -
       
בנימין אלון (האיחוד הלאומי - ישראל ביתנו):
       
- - -

עזמי בשארה (בל"ד):
       
       עכשיו, מה הלאה? אבו-מאזן של אחרי תקופת ערפאת הוא לא אבו-מאזן של תקופת ערפאת. כאשר הוא ציר אחד בתוך הרשות הפלסטינית, שצריך להעביר כמה רעיונות פוליטיים על-ידי שכנוע יאסר ערפאת ולא בלי יאסר ערפאת. עכשיו הוא במקום יאסר ערפאת. הוא צריך לשמור על איזונים עכשיו. הוא יצטרך להיות במקומו. הוא לא יכול להרחיק לכת כפי שהלך בזמן שיאסר ערפאת שמר על האיזון בינו לבין השאר. הוא לא יכול להרחיק לכת כפי שהרחיק לכת בזמן שהוא סמך שערפאת נמצא שם, ואם הוא יצליח להשתכנע, הוא יעביר את רעיונותיו. 
       
       לא אבו-מאזן העביר את רעיונותיו אז. הוא היה צריך את ערפאת כדי שיעביר את רעיונותיו, לרבות אוסלו. אבו-מאזן ואבו-עלא לא היו מעבירים את אוסלו ללא ערפאת. עכשיו אין ערפאת. הוא יצטרך לשמור על איזונים בתוך ה"פתח". מה, הוא יפרק את ה"פתח"? מה בסיס הלגיטימיות שלו, הלגיטימיות ההיסטורית של האיש אבו-מאזן? - "פתח". הוא יכול עכשיו לעשות את העבודה בשביל אנשים פה ולפרק את ה"פתח" בשביל הלגיטימיות שלו? הרי בלי "פתח" הוא לא בכוחו האישי. 
       
       אחרי זה, הוא יתחיל עכשיו בסכסוך עם "חמאס"? הוא לא יתחיל. אז הוא יצטרך לשמור על איזונים. ודאי שהוא ירצה לשמור על האיזונים האלה, במסגרת חשיבתו שצריך לגמור את המיליטריזציה של האינתיפאדה. יש לו חשיבה כזאת ואני חושב שהוא יעמוד עליה. לכן, הוא ינסה לשכנע את הארגונים הפלסטיניים שתהיה הפסקת אש, מה שקרוי בעברית "הודנה". לקחו את המלים האלה. תהיה הפסקת אש. הוא ישכנע אותם שתהיה הפסקת אש מצד אחד, כי שרון לא ירצה להתחייב בשום הפסקת אש. הוא ינסה כמו שניסה אז - שום דבר חדש אין פה - ואולי ינסה לנהל את רצועת-עזה ברשות הפלסטינית החדשה הנבחרת, אני מקווה, אחרי שישראל תיסוג ממנה במסגרת הפסקת אש. בסדר. כל זה בסדר. ישראל תמשיך בבניית הגדר ותמשיך את עיבוי ההתנחלויות, שלפי שרון אמורות להיות חלק מישראל בכל הסכם קבע. אני מצטט את שרון. היא תמשיך לעשות זאת, היא תמשיך לעשות סגר בגדה וכו'. כמה זמן הוא יוכל לשמור על זה? 
       
       בסופו של דבר, אדוני היושב-ראש, ישראל תמצא את עצמה, אף שבלייר ובוש הצטרפו לשרון והעמידו את אופי ניהול עזה למבחן של הרשות הפלסטינית, ונגיד שאבו-מאזן יעמוד בו, בסופו של דבר תעמוד ישראל מול אותן שאלות שעמדו כאשר יאסר ערפאת היה חי ועם אבו-מאזן אחר, שצריך לשמור על איזונים כאשר הוא משיב על השאלות האלה. הוא לא יכול לפרק את החברה הפלסטינית ואת התנועה הלאומית הפלסטינית.

       הוא יצטרך לעמוד על הדברים היציבים בפתרון הסכסוך, קרי גבולות 4 ביוני, ריבונות בירושלים, במזרח-ירושלים וכן הלאה. הוא צריך לעמוד על כך. אלה נושאים שלא שמעתי אותו אף פעם מוותר עליהם. 
       
היו"ר ראובן ריבלין:
       
       אדוני, שלא יטעה, מה עם זכות השיבה? שלא, חלילה, יאשימו אותו. 
       
עזמי בשארה (בל"ד):
       
       הוא יעמוד על כך, על זכות השיבה, למרות הנאום הפייסני ביותר שגרר עליו ביקורת לא נורמלית -בנאומו בעקבה. הנאום בעקבה גרר עליו ביקורת, כי הוא חשב ששרון יגיב בנאום אחר. שרון הגיב באותו נאום, והוא הופתע מהנאום של שרון. היה לו נאום בעקבה שאפילו אני - אני חשבתי שהוא נאום מאוד מאוד לא פלסטיני מבחינת הנימה של האיום של אבו-מאזן בעקבה. אבל גם שם הוא לא היה מוכן להגיד לשרון - בוש הרים את הכפפה ואמר: נכיר במדינת ישראל כמדינה יהודית. הוא לא אמר את זה, כי הוא חשש שזה יתפרש כאילו ויתור על זכות השיבה, מוקדם מדי וללא משא-ומתן. זאת השפה של אבו-מאזן. 
       
       טעיתם כולכם – לא כולכם, אלה שחשבו שקמפ-דייוויד התפרק על זכות השיבה. הוא טעה טעות עובדתית, בעובדה זאת טעות. קמפ-דייוויד לא התפרק על נושא זכות השיבה. זאת היתה טעות. אגב, גם זאת היתה הסתה בשביל לנמק. 
       
היו"ר ראובן ריבלין:
       
       אדוני מתחיל רעיון אחר. 
       
עזמי בשארה (בל"ד):
       
       על כל פנים, לא זה הנושא. זה נושא למשא-ומתן, ואני חושב שמי שמצפה שאבו-מאזן יעשה עכשיו את כל המלחמה הפנימית ברשות הפלסטינית, כדי שתהיה הכרעה ולא אחדות פלסטינית, טועה. הוא יצטרך קודם כול לסדר את החזית הפנימית הפלסטינית, כך שהוא יוכל לנהל אותה. זה ייקח קצת זמן, ואחרי זה תעמוד ישראל מול אותן שאלות: 4 ביוני, התנחלויות, מדינה פלסטינית וירושלים. היא תעמוד מולן. תודה רבה. 
       
היו"ר ראובן ריבלין:
       
       תודה רבה לחבר הכנסת בשארה, שעמד בלוח הזמנים. 
       
חיים אורון (יחד):
       
       - - -  שיהיה בפרוטוקול. 
       
היו"ר ראובן ריבלין:
       
       חבר הכנסת אורון, הוא הכניס את זה לפרוטוקול. דרך אגב, אני מסכים עם הניתוח של בשארה במאה אחוזים. לא עם התוצאות, חלילה, אבל אני מסכים עם הניתוח של בשארה. לא משום שאני לוקח טרמפ, להיפך. חלילה, מבחינתי, התוצאות. 
       
       חבר הכנסת אורי אריאל, בבקשה, חמש דקות לרשותך. אחריו - חברות הכנסת מלי בלוך-פולישוק וזהבה גלאון. חברי הכנסת, אנחנו הולכים לפי הרשימה, וב-13:30 או ב-13:45 נפסיק את הדיון, נמשיך אותו בשבוע הבא ונתחיל בהצעות לסדר-היום. 
       
מוחמד ברכה (חד"ש-תע"ל):
       
       אין סיכוי להצבעה היום?
       
היו"ר ראובן ריבלין:
       
       לא, ביום שני נעשה זאת. אם אתם תאפשרו לנו ביום שני ישיבה בלי הצעות אי-אמון, נוכל יפה מאוד לאפשר כמעט לכל חברי הכנסת להתבטא בנושא זה. חבר הכנסת אורי אריאל, בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני שר המשפטים, המצב ברשות הפלסטינית לאחר עידן ערפאת הוא כמו שהיה. מה שהיה כנראה הוא מה שיהיה. יורים. הם יורים גם בעצמם, הם יורים בנו, הם יורים בכל דבר שזז. 
       
       אומרת הממשלה: אין פרטנר. שם יש כמה שאומרים שאולי יש פרטנר. אלה אותם אנשים שמחליפים מסכות. מה השתנה שם? נעשה יותר דמוקרטי שם ופחות רצחני? חסר בדיון הזה יושב-ראש מפלגת העבודה, שקיבל פרס נובל לשלום. על מה הוא קיבל אותו יחד עם המנוח, המנוח ערפאת? על זה שהוא החזיר אותו לפה ויצר לנו עשר שנים של גיהינום. 
       
       עכשיו יבחרו שם מישהו אחר, ומה? מה האג'נדה שלו? מה סדר-יומו? מה השתנה? לצערנו הרב, לא ישתנה הרבה. ימים יגידו, אני לא נביא ולא בן נביא. אני מקווה שישתנה, הלוואי שישתנה, אבל מי שמלמד את הילדים בכיתה א', בכיתה ג' ובכיתה ח' שמה שחשוב זה לרצוח יהודים, קשה מאוד לראות שיהיה שם שינוי. אחרי תדבר יושבת-ראש ועדת החינוך של הכנסת, ואולי לה יש מידע אחר על מה שמחנכים ברשות הפלסטינית. אגב, שזה לא יישמע כל כך רחוק, זה פה מעבר לפינה, שני קילומטרים מזרחה, מה שנקרא בלעז ראס-אל-עמוד, סילואן. מה לומדים שם הילדים? הם לומדים לכבד את היהודים גם אם יש ויכוח, ויש ויכוח? לא. הם לומדים שאלות בחשבון: כמה זה להרוג יהודים מתוך קבוצה כזאת, כמה נשארו וכדומה. 
       
       שר החוץ נואש מלהפעיל את הוועדה שצריכה לעקוב אחרי זה, בראשותו של האלוף במילואים יעקב עמידרור, כי אם הוא יכתוב את כל הדברים, הרי כל שבוע יצא ספר נורא ואיום. אולי יותר מכולם עוסקת בזה גברת קלינטון, משום-מה, כי פה, בארצנו, הייאוש כנראה נוגע בכל מקום. אין תקווה מהציבור הזה וממנהיגיו. 
       
       יש פה ממשלה שהגיעה למסקנה שאין עם מי לדבר, אז היא בורחת. אתמול, במסגרת יום הזכויות לאנשים עם מוגבלויות ראינו גם את הממשלה, הממשלה הנכה, שמנסה לדדות ולברוח מאש המחבלים. היא אומרת: התנתקות, ונשארת אחראית על כל מה שקורה שם בשטח. הרי אנחנו, מדינת ישראל, נישאר גם בציר פילדלפי, גם בים, גם באוויר, ונהיה אחראים במאה אחוזים למה שקורה שם. זאת דעתם של המומחים שהופיעו בוועדת החוץ והביטחון. אבל אנחנו משלמים בזה את המחיר היקר ביותר, את גירוש היהודים. 
       
       פעם שינוי בקושי העזה לדרוש פינוי של יישוב אחד, ויושב-ראש העבודה לשעבר, חבר הכנסת מצנע, ביקש לראות סימן על יישוב אחד, ועכשיו בא יושב-ראש הליכוד וקורע את העם. בשביל מה? כדי להוכיח למפלגת העבודה שהוא אכן יכול לגרש יהודים? הוא, אבי ההתנחלויות? הוא, אריק שרון? הרי הוא יודע יותר טוב ממני שביטחון הוא לא יביא ושלום לא יהיה מזה ולא תהיה מזה רווחה כלכלית, כי הולכים להוציא על הגירוש הזה, אם, חס וחלילה, הוא יתרחש, כ-7 מיליארדי שקלים. 
       
       זאת ממשלה קשה מאוד, ללא רגליים לעניין, ולצערי גם ללא שכל. העיקר לראות איך מגרשים יהודים. מפלגת שינוי שיושבת שם, ואפילו מהווה עמוד מרכזי. עכשיו אני רואה סימן ברכה אחד, אדוני שר המשפטים – עכשיו אתם נותנים לאגודת ישראל ולשר האוצר את הסיבה למה להעביר את כל הכסף לישיבות. על זה ראוי לברך אותך, כי לולא כן הם לא היו מקבלים את הדברים האלה. הגיע הזמן ששינוי באמת תעשה שינוי ותיתן לעולם התורה ולשאר הדברים שאגודת ישראל וגם אנחנו במידה רבה מאמינים בהם. אתם תהיו הזרז של שר האוצר וראש הממשלה ובזה תביאו לפחות תקנה בדבר אחד. תודה. 
       
היו"ר ראובן ריבלין:
       
       תודה לחבר הכנסת אורי אריאל. חברת הכנסת מלי פולישוק-בלוך, יושבת-ראש ועדת החינוך, בבקשה. גם לרשותה עומדות חמש דקות. 
       
מל פולישוק-בלוך (שינוי):
       
       אדוני היושב-ראש, חברי חברי הכנסת, אדוני השר, החיבור המוזר בין ימין קיצוני לשמאל קיצוני בבית הזה, כפי ששמענו בנאומים האחרונים - - 
       

צבי הנדל (האיחוד הלאומי - ישראל ביתנו):
       
       שמאל קיצוני זה את.
       
מל פולישוק-בלוך (שינוי):
       
        - - מעיד יותר מכול, חבר הכנסת הנדל, כי המרכז, אני וחברי, צודקים. זה מעיד, חברת הכנסת זהבה גלאון, שהליברלים משינוי צודקים, והם כן ליברלים, משום שהם לא רוצים לשלוט על עם אחר, אבל הם גם דורשים זכויות לאזרחי ישראל והם רוצים את הזכות לחיות בביטחון ובשלום במדינת ישראל, כי זו המטרה שלנו. 
       
	אני מאוד מתקשה להבין את חברי הכנסת הערבים שמתנגדים ליציאת ישראל מרצועת-עזה. אני ממש לא מבינה.

עסאם מח'ול (חד"ש-תע"ל):
       
       אנחנו לא מתנגדים ליציאת ישראל מרצועת-עזה. 

חיים אורון (יחד):
       
       יכול להיות שאת רוצה שהם יתנגדו, אבל הם לא התנגדו. 

מל פולישוק-בלוך (שינוי):
       
       אני שמעתי שהם מתנגדים. 

עסאם מח'ול (חד"ש-תע"ל):
       
       - - - 

היו"ר ראובן ריבלין:
       
       חבר הכנסת מח'ול, היא הבינה אותך  שאתה נגד פינוי עזה. 

חיים אורון (יחד):
       
       איזה אינטרס ליברלי יש לדחוף אותם להתנגד? 

מל פולישוק-בלוך (שינוי):
       
       חס וחלילה. 
       
היו"ר ראובן ריבלין:
       
       חבר הכנסת אורון, חבר הכנסת מח'ול לא נמצא פה? 

מל פולישוק-בלוך (שינוי):
       
       הם נמנעו בהצבעה, אבל הם מבטאים את דעתם שהם נגד ההתנתקות החד-צדדית, ואתה יודע את זה יפה. נכון, הם נמנעו בהצבעה, ויש להם באמת בעיה, כי זה לא הגיוני להתנגד. 
       
עסאם מח'ול (חד"ש-תע"ל):
       
- - -     

היו"ר ראובן ריבלין:
       
       חבר הכנסת מח'ול, זה לפי דעתה. 

מל פולישוק-בלוך (שינוי):
       
       אבל שמעתי גם את חברי הכנסת ברכה ובשארה, ושמעתי התנגדות למדיניות של הממשלה הרעה הזאת. ככה שמעתי. לכן אני לא מבינה. 

זהבה גלאון (יחד):
       
       זאת באמת ממשלה רעה. 

היו"ר ראובן ריבלין:
       
       חברת הכנסת גלאון, מייד אחרי חברת הכנסת פולישוק את עולה לדבר, וחבר הכנסת טיבי לא רחוק ממך מבחינת הדיבור. אני לא רואה את מח'ול הפעם בין המציעים. זה דבר שצריך להתפלא עליו, כי עוד לא היה מצב שיהיה דיון ששלושתכם לא מדברים. 

אחמד טיבי (חד"ש-תע"ל):
       
       אנחנו הסיעה הכי רצינית בבית.

היו"ר ראובן ריבלין:
       
       לא נתתי ציונים לסיעות כרגע. 

עסאם מח'ול (חד"ש-תע"ל):
       
       קצת סבלנות והיא תדע.

היו"ר ראובן ריבלין:
       
       אני מבקש לא להפריע, היא רוצה לומר את דברה.


מל פולישוק-בלוך (שינוי):
       
       זה  דווקא מעניין יותר. 

היו"ר ראובן ריבלין:
       
       מעניין אותך? זה יתחיל להיות על חשבונך. אם זה מעניין אותך, זה על חשבונך ולא על חשבון זמנו של שר המשפטים. 

מל פולישוק-בלוך (שינוי):
       
       כפי שאני לא מבינה את חברי הכנסת הערבים שמתנגדים לממשלה הזאת ולמדיניות שלה, אני גם לא מבינה את המסקנות של חבר הכנסת דוד לוי, שרוצה שפיות, בד-בבד עם המשך הכיבוש. האם מצב של כיבוש זה מצב שפוי? הרי זה בדיוק מה שאנחנו רוצים: להתנתק מהמצב הלא-שפוי - מצב לא שפוי שאנחנו יושבים ברצועת-עזה.
       
       חבר הכנסת אורי אריאל, אנחנו לא רוצים לגרש יהודים, אנחנו רוצים לשחרר יהודים מעולה של רצועת-עזה. 
       
       רק לפני ימים ספורים ציינו כאן, בכנסת ישראל, מהלך היסטורי עבור כולנו. קיבלנו החלטה בעד תוכנית ההתנתקות, ונראה היה לכולנו, לפחות לאלה שהצביעו בעד, שבנסיבות הקיימות אנחנו עושים, אומנם באופן חד-צדדי, את כל שביכולתנו במטרה לשפר, ולו במעט, ולא חלקית, את איכות החיים ותחושת הביטחון של תושבי מדינת ישראל. אך פתאום המציאות הוכיחה לנו שהיא עולה על הדמיון, ומצאנו את עצמנו, בתוך שבוע ימים, עם מציאות שונה במזרח התיכון.
       
        מותו של יאסר ערפאת יצר סיכוי למציאות חדשה. לכאורה, אין יותר תירוצים, אי-אפשר לומר בביטחון מלא שבצד השני אין עם מי לדבר. ואולי, אולי, הגיעה השעה למצוא סוף-סוף את הפרטנר שאתו כן אפשר לדבר. נכון, עוד לא קמה מנהיגות פלסטינית מוסכמת על כל הפלגים ברשות, עדיין לא שככו הרוחות הסוערות. ראינו מה קרה באוהל האבלים בעזה. אבל אנחנו, הישראלים, צריכים סבלנות, ובעיקר אסור לנו להתערב בבחירת המנהיגים שלהם. וכן, צריך להמשיך בתוכנית ההתנתקות.
       
       גם נשיא ארצות-הברית ג'ורג' בוש מבין אותו דבר. בנאום שלו הוא אמר חד-משמעית, שהוא סבור שצריך להמשיך את תוכנית ההתנתקות, והוא סבור כי תהיה הזדמנות לשלום אם הפלסטינים יבנו חברה דמוקרטית וחופשית. הוא הצהיר גם שארצות-הברית מוכנה לעזור בכך. היעד שרואה לפניו הנשיא בוש הוא שתי מדינות שיחיו בשלום זו בצד זו: מדינת ישראל מחד גיסא, ומדינה פלסטינית עצמאית ודמוקרטית שחיה בשלום עם שכנתה, מאידך גיסא. 
       
       בינתיים נראה לנו כי הנשיא בוש מגן עלינו מפני לחצים בין-לאומיים, במיוחד האירופיים, וניצב גם איתן מול לחציו של ידידו, ראש ממשלת בריטניה. מלת המפתח היא "בינתיים", כי זה לא יהיה לנצח. הלחץ יתחיל, הן מארצות-הברית והן מאירופה. אני מקווה שהוא יופעל על שני הצדדים.
       
       כבר עתה ברור לנו שהעובדה שארצות-הברית רואה בדמוקרטיה תנאי הכרחי להקמת מדינה פלסטינית מחייבת אותנו לסייע שיהיו בשטחים בחירות, בשקט, כפי שנאמר פה לפני. זה מחייב אותנו לאפשר לערביי מזרח-ירושלים להשתתף בבחירות, ולהיערך לקראת חודש ינואר, להוצאת כוחות צה"ל במידת האפשר - - - 

היו"ר ראובן ריבלין:
       
       האם גברתי אמרה לחייב?

מל פולישוק-בלוך (שינוי):
       
       לאפשר. 

היו"ר ראובן ריבלין:
       
       כי לחייב זה - - - 

מל פולישוק-בלוך (שינוי):
       
       לא אמרתי לחייב. אם אמרתי לחייב, אני חוזרת בי. לאפשר.

היו"ר ראובן ריבלין:
       
       אנחנו במדינה דמוקרטית. 

מל פולישוק-בלוך (שינוי):
       
       לאפשר בחירות.

היו"ר ראובן ריבלין:
       
       לאפשר בחירות זה בסדר. 


מל פולישוק-בלוך (שינוי):
       
       לחייב, מהבחינה של חיובי. 

היו"ר ראובן ריבלין:
       
       לא. 

מל פולישוק-בלוך (שינוי):
       
       אדוני היושב-ראש, אנחנו צריכים לאפשר לערביי מזרח-ירושלים להשתתף בבחירות. זה העניין. 
       
       אנחנו עדים לכיוונים חיוביים. עם מותו של ערפאת הוסר החרם הישראלי על ביקורים של שרי חוץ ומדינאים זרים. אני רואה את זה לחיוב, משום שיתחיל גל של מסעות לאזור. ישראל תחזור להיות בכותרות עיתוני העולם כמקום שנמצא בתהליך חיובי, לעניות דעתי, תהליך של הידברות, תהליך שבו רוצים שלום ולא רוצים מלחמה. 
       
       הנשיא בוש נבחר מחדש לכהן עוד ארבע שנים בתפקידו. אלה ארבע השנים האחרונות שלו כנשיא ארצות-הברית, והוא מתחיל אותן הרבה יותר בוטח. הוא נחוש בדעתו להביא להקמת מדינה פלסטינית עד לסוף תקופת כהונתו, והוא מתכוון להשתמש, כך הוא אמר, בהון הפוליטי של ארצות-הברית בארבע השנים הקרובות לקדם הקמתה של מדינה פלסטינית ולהביא שלום לאזורנו. ראש הממשלה שלנו, שרון, נחוש אף הוא לצאת מעזה ולבצע את תוכנית ההתנתקות. הבעיה שלנו היא שהוא לא בטוח על כיסאו לעוד ארבע שנים. אתם, חברי חברי הכנסת, מימין ומשמאל, מחבלים בסיכוי להביא פתרון לאזור. 
       
       לכל הדעות, אנחנו ניצבים היום בפתחה של תקופה חדשה, עידן שאת סופו עדיין איננו יודעים. אבל אני פונה אליכם, אל כל באי הבית הזה: זו שעת כושר, כפי שנאמר כאן, חלון הזדמנויות, בואו ננצל חלון זה להביא שפיות לציבור הישראלי. מגיע לכולנו שקט ושלווה, מגיע לנו חיים נורמליים. תודה.

היו"ר ראובן ריבלין:
       
       תודה רבה לחברת הכנסת פולישוק-בלוך. חברת הכנסת זהבה גלאון, ואחריה – חבר הכנסת איתן כבל, אשר ויתר על מקומו בראש הרשימה לטובת חבר הכנסת רוני בר-און והתחלף אתו.

זהבה גלאון (יחד):
       
       אדוני היושב-ראש, חברי חברי הכנסת, צודקת קודמתי על הדוכן, מגיע לנו חיים נורמליים, אבל למה מגיע לנו אתכם? למה מגיע לנו אתכם, הליברלים משינוי? 
       
       אדוני היושב-ראש, אם ליברליות משמעה הסתה – כדאי שישמע שר המשפטים מה שיש לי להגיד לו – אם ליברליות משמעה הסתה, אם ליברליות משמעה דמוניזציה, אם ליברליות משמעה וולגריזציה, אם ליברליות משמעה ליבוי יצרים, אכן, זכיתם בתואר. אתם, הליברלים של שינוי, שבימים שהולך לעולמו מנהיג של עם, ועם כל הביקורת עליו, מתלהמים כמו שעשה שר המשפטים - - - 

עסאם מח'ול (חד"ש-תע"ל):
       
       את רואה את הגב של השר.

היו"ר ראובן ריבלין:
       
       כבוד שר המשפטים, אדוני לא מחויב לשמוע אותה, אבל בוודאי אסור לו להפנות את גבו אליה. 

עסאם מח'ול (חד"ש-תע"ל):
       
       מותר לשר המשפטים לברוח?

היו"ר ראובן ריבלין:
       
       אסור להפנות את הגב. חבר הכנסת בריזון, חברת הכנסת רוצה את יומה וזה מגיע לה. השר לא חייב לשמוע, אבל אתה חייב לאפשר לו לשמוע. חברי הכנסת, אין אונס, אנחנו במדינה דמוקרטית. 

זהבה גלאון (יחד):
       
       אני לא זוכרת הסתה יותר פרועה, יותר גסת רוח, הייתי אומרת אפילו בהמית, שעושה דמוניזציה לעם שלם, כמו שעשה שר המשפטים הליברלי משינוי.

היו"ר ראובן ריבלין:
       
       האם "בהמית" זו לא מלה קשה מדי? 

זהבה גלאון (יחד):
       
       כן, אני חוזרת בי, לפרוטוקול. 
       
מל פולישוק-בלוך (שינוי):
       
       חברת הכנסת גלאון, תמיד - - - 

היו"ר ראובן ריבלין:
       
       את חוזרת בך?

זהבה גלאון (יחד):
       
       כן.

היו"ר ראובן ריבלין:
       
       תודה רבה. היא חזרה בה.  גמרנו. שאלתי אותה והיא חזרה בה. אין הרבה חברי כנסת - - - 

עסאם מח'ול (חד"ש-תע"ל):
       
       טוב שהיא לא אמרה חזירית. 

היו"ר ראובן ריבלין:
       
       חבר הכנסת מח'ול, אדוני רשום, הוא מספר 29. בבקשה.

זהבה גלאון (יחד):
       
       אדוני היושב-ראש, אכן כולם מדברים על העידן החדש לאחר מותו של יושב-ראש הרשות הפלסטינית יאסר ערפאת. העידן החדש הזה תלוי בראש ובראשונה בהתנהגותה של ממשלת ישראל שהיא הריבון בשטח, ויש כאן אולי פתח לתקווה חדשה. 

       לכן, אני מציעה לראש ממשלת ישראל: אנחנו, מהשמאל - כן, אנחנו מהשמאל; אנחנו גאים שאנחנו מהשמאל - מציעים לראש ממשלת ישראל לא להתאהב בתוכניות של עצמו. אנחנו תמכנו בתוכנית ההינתקות החד-צדדית, לא כי חשבנו שהיא תוכנית טובה. אני חושבת כמו כל הציבור שלא חשב שהיא תוכנית טובה, אבל חשב שאי-אפשר להמשיך ולהישאר שם ולהמשיך לשלם את מחיר הדמים המיותר הזה, שבגלל השנים הארוכות שנשארו שם שילמו את המחיר. אבל, יש כאן פתח לתקופה חדשה. זאת ההזדמנות אולי לדבר על הינתקות בהידברות. צריך לאותת שיש אופק מדיני. צריך לאותת שצריך לדבר. אין דבר יותר טוב מלדבר.
       
       אדוני היושב-ראש, ראש הממשלה שרון קבע לוחות-זמנים מפורשים, שאני מודה שאני לא אוהבת אותם. עד ספטמבר 2005 יש עוד כל כך הרבה זמן, אבל עד ספטמבר 2005 הוא יכול למצות תהליך של הידברות. כשאני מדברת על הידברות, אינני מתכוונת למה שמתכוונים חוגי הימין, להידברות לצורך מסמוס התהליך, אלא אני מדברת על הידברות כדי להגיע להסכמה. הדבר הזה יועיל, בראש ובראשונה, לאינטרסים של מדינת ישראל.
       
מל פולישוק-בלוך (שינוי):
       
- - -
       
זהבה גלאון (יחד):
       
       אל תפריעי לי עכשיו. שמעתי אותך.
       
       כדי לתת כוח ויוקרה למנהיגות הפלסטינית החדשה שקמה, וזה לא פשוט עכשיו לעמוד בראש הרשות הפלסטינית עם כל מה שקורה שם, ממשלת ישראל צריכה דבר ראשון לנקוט שורת פעולות שיאפשרו סוג של הידברות ויאפשרו גם לאבו-מאזן יכולת לתפקד. צה"ל צריך לצאת ממרכזי הערים. צריך לפתוח את הסגרים והכתרים. צריך להוציא את כוחות צה"ל מהרצועה. זה מצב בלתי מתקבל על הדעת שכך ממשיכים החיים בלי חופש תנועה וכל מה שקורה שם בשטחים. 
       
       איך אנחנו יכולים לבוא בטענות עם אותו דיבור ישן ומיושן, שאינו משתנה, של שרון? עד עכשיו היה "אין פרטנר". לא אהבנו את המנטרה הזאת - "אין פרטנר". עכשיו, מת הצידוק "אין פרטנר", אז עכשיו חוזרים אל הצידוק: קודם שהוא יעשה סדר, קודם שהוא ישקיט את הטרור. איך בדיוק אנחנו רוצים לבקש מאללה ירחמו - איך אומרים?
       
מל פולישוק-בלוך (שינוי):
       
       אבו-מאזן.
       

יולי-יואל אדלשטיין (הליכוד):
       
       לא משנה.
       
היו"ר ראובן ריבלין:
       
       ייבדל לחיים ארוכים.
       
זהבה גלאון (יחד):
       
       בדיוק, ייבדל לחיים ארוכים. איך אנחנו רוצים - אם אנחנו לא נאפשר לו את הדברים המינימליים האלה?
       
מל פולישוק-בלוך (שינוי):
       
       - - - תחליטו.
       
היו"ר ראובן ריבלין:
       
       חברת הכנסת מלי פולישוק-בלוך, ראיתי את חברת הכנסת גלאון, והיא שמעה אותך ולא הפריעה לך.
       
מל פולישוק-בלוך (שינוי):
       
       - - -
       
היו"ר ראובן ריבלין:
       
       לא, היא לא הפריעה. לא נתתי לה. לא אפשרתי לה. אם גברתי רוצה לקרוא קריאת ביניים, בבקשה. אבל, לא כל הזמן.
       
זהבה גלאון (יחד):
       
       אדוני היושב-ראש, זהו אינטרס, בראש ובראשונה, של ממשלת ישראל להביא להסדר ולרגיעה ולבצע את תוכנית ההינתקות, רצוי בהידברות. תוכנית ההינתקות תביא לחיבור עם מפת הדרכים, שתוביל בסופו של דבר למה שאנחנו היינו רוצים וחושבים שצריך להיות - שתהיה כאן מדינה פלסטינית לצד מדינת ישראל. זאת ההזדמנות עכשיו. אסור לנו להחמיץ הזדמנויות. 
       
       אני מציעה לא לחזור על הטעויות. אני זוכרת איך ממשלת שרון נהגה - ואין לי דרך אחרת לקרוא לזה - בקמצנות כלפי ממשלתו הקודמת של אבו-מאזן. את כל המחוות של שחרור האסירים שעשו ל"חיזבאללה" לא עשו לאבו-מאזן. אני מציעה: יותר רוחב לב, יותר פתיחות ויותר הידברות. זהו אינטרס שלנו. להוציא את צה"ל מהרצועה, להוציא את המתנחלים מגוש-קטיף ומרצועת-עזה, לעשות זאת בצורה חלקה, להעביר את האחריות והשליטה לפלסטינים בהתערבות המצרים, כדי שהכול ייעשה כמו שצריך. 
       
       אחרת, אינני רוצה להמשיך ולחשוד בראש הממשלה שרון, שבעצם תוכניתו הגדולה היא לצאת  מרצועת-עזה ולהפוך את הגדה לבנטוסטנים, לעשות מין מדינה פלסטינית ללא רצף טריטוריאלי על משהו כמו 50% ומשהו מהשטח. 
       
       אני רוצה לקוות ולהאמין, שמי שאמר "הינתקות חד-צדדית" כי הוא אמר שאין פרטנר, עכשיו אין לו כבר צידוק ואין לו במה להיתלות - שעכשיו ומייד, כשהוא חוזר לישיבת הממשלה ביום ראשון, הוא צריך להכריז שהוא מתחיל בהידברות עם ההנהגה הפלסטינית הנבחרת הקיימת כרגע, ולאפשר כמובן בחירות לתושבי - - -
       
היו"ר ראובן ריבלין:
       
       גברתי רוצה לשמוע אותו ביום ראשון בישיבת הממשלה?
       
זהבה גלאון (יחד):
       
       אני מוכנה לשמוע אותו בהרבה הזדמנויות. הוא יכול גם לבוא לכנסת. אין לי בעיה עם זה.
       
היו"ר ראובן ריבלין:
       
       לא. זהו חידוש. לדעתי, זוהי כותרת.
       
חיים אורון (יחד):
       
       היא מתכוונת לקטע הראשון.
       
היו"ר ראובן ריבלין:
       
       אדוני, למה לפרש? אנחנו מדברים דברים כפשוטם.
       
חיים אורון (יחד):
       
       בקטע הראשון הוא תמיד קורא לעיתונות. בראשית הישיבה יש מסיבת עיתונאים, והוא קורא הודעה. היא התכוונה לקטע הזה.
       
היו"ר ראובן ריבלין:
       
       לא. היא רצתה אישית. היא אמרה שהיא רוצה לשמוע אותו בממשלה, כוותיקה ורגילה.

זהבה גלאון (יחד):
       
       אינני חייבת לשמוע אותו אישית. אדוני היושב-ראש, אני רוצה להגיד לך משהו במאמר מוסגר.
       
היו"ר ראובן ריבלין:
       
       באופן אישי, הגיע הזמן שהיא תהיה שרה.

זהבה גלאון (יחד):
       
       גם אני חושבת כך. דרך אגב, חשבתי על זה מזמן.
       
בנימין אלון (האיחוד הלאומי - ישראל ביתנו):
       
- - - לממשלה?
       
זהבה גלאון (יחד):
       
       חבר הכנסת אלון, אני רוצה שתשמע גם אתה. לדעתי, אין תקדים לכך שמדינה דמוקרטית ומתוקנת נוהגת ומפעילה סממנים של משטרים פאשיסטיים כמו ממשלות ישראל, דרך אגב, לדורותיהן. פותחים כל יום ראשון את ישיבת הממשלה בצילום הזה של ישיבת הממשלה וקוראים את ההודעה הזאת. מה זה?
       
היו"ר ראובן ריבלין:
       
       תוכלי לתקן.
       
זהבה גלאון (יחד):
       
       אני עובדת על זה.
       
       אדוני היושב-ראש, דרך זה אני רוצה לשמוע איך ראש הממשלה פונה להנהגה הפלסטינית ומכריז על תהליך של הידברות. תודה רבה.
       

היו"ר ראובן ריבלין:
       
       אני מאוד מודה לחברת הכנסת זהבה גלאון. חבר הכנסת איתן כבל, בבקשה. אחריו - חבר הכנסת דוד טל, ואם הוא לא יהיה - חבר הכנסת ניסן סלומינסקי. לפני שיחליף אותי חבר הכנסת יולי אדלשטיין, הוא ידבר.
       
איתן כבל (העבודה-מימד):
       
       אדוני היושב-ראש, חברי חברי הכנסת, אדוני השר, מבחינתי, היום שאחרי פותח תקוות חדשות.
       
       אדוני היושב-ראש, אפשר לפזר את ההפגנה הלא-חוקית? יש סערה בשינוי.
       
היו"ר ראובן ריבלין:
       
       רבותי, אני יכול לאפשר לכם את חדר הסיעה שלכם, שהוא גדול ומרווח. נא לא לקיים כאן דיונים. חבר הכנסת בריזון, אדוני פעיל היום מאוד באולם הכנסת.
       
איתן כבל (העבודה-מימד):
       
       יש משהו שאנחנו צריכים לדעת?
       
רוני בריזון (שינוי):
       
       יש הרבה דברים שאתם צריכים לדעת. אשמח לגלות - - -
       
היו"ר ראובן ריבלין:
       
       תודה רבה.
       
אורי יהודה אריאל (האיחוד הלאומי - ישראל ביתנו):
       
       חבר הכנסת כבל, כדאי לך לדעת - - - 600 מיליון שקל.
       
איתן כבל (העבודה-מימד):
       
       אדוני היושב-ראש, חברי חברי הכנסת, אדוני השר, מבחינתי, היום שאחרי פותח תקוות חדשות. כך אני רוצה לקוות. כך אני מאמין שגם אנחנו צריכים לחשוב ולראות את הדברים. יש לפחות אצלי תחושה שחלק מהאנשים נבהל מאותה תקווה שבאה עלינו. 
       
       אני רוצה לומר לחברי הכנסת מהימין: כל מי שבאים ומנסים לומר לנו כי הם דואגים שאין פרטנר, חבר הכנסת סלומינסקי, אין עם מי לדבר - אתה יודע שאצל חלק לא קטן מאלה המכנים עצמם "המורדים" והרוב של אלה בבית המגדירים את עצמם כימין, כמו חבר הכנסת בני אלון וחבריו, אין מדובר כאן בכלל בשאלה של פרטנר. מבחינתם, ארץ-ישראל, כפי שהיא מוגדרת על-ידך ועל-ידי חבריך, איננה ניתנת לחלוקה. נקודה. צריך לשים את הדברים ולא לעלות כאן בזה אחר זה ולבוא ולדבר בשם הדאגה. 
       
       עד היום לא היה אפשר לנהל משא-ומתן כי אין פרטנר. מבחינתכם, לא היה פרטנר ולא יהיה פרטנר. נקודה ועשרה סימני-קריאה. לכן, לפחות חלק מההתנהלות של החברים שלכם בתוך הממשלה כי אין פרטנר ומחוץ לממשלה כי יש פרטנר, זה איננו מן העניין. לא צריך להיבהל מהמצב החדש שנוצר. יש אנשים מבוהלים עוד בטרם קרה דבר.
       
       ראש הממשלה עבר תהליך ארוך, ממחשק למפרק, ובעקבות האמירה שלו גם אתמול כמדומני - ואני מברך עליה מאוד - אני תמיד מוטרד מסוג הניסוחים האלה. כלומר, בעצם, משמעותו: אנחנו מוכנים  לשבת, אבל באוויר תמיד מרחף המשפט: מוכנים לשבת ובתנאי שהתנאים שלנו הם אלה שיתקבלו. סיטואציה כזאת לא תוביל אותנו לשום מקום. במהלך ההינתקות הוא עשה כאן מהלך. הוא לא חיכה מה ייאמר ומה ייעשה.
       
       לדידי, לפחות מבחינת מפלגת העבודה, אם – כך אני מקווה – תקום הנהגה פלסטינית שתפעל לשנות את המצב גם בתוכה ובראש ובראשונה כלפינו - - - כי הכלל שאומר: מי שבא לפגע בנו, אנחנו נעשה הכול כדי לחסל אותו, על זה אין עוררין, ומבחינתי אין בשאלה הזאת שום ויכוח ולא יהיה ויכוח. זה הרבה מעבר ל"הקם להורגך השכם להורגו". אני רוצה לחיות לא פחות מהם, ואם הכוח בידי אפעיל אותו.
       
       אדוני היושב-ראש, חברי חברי הכנסת, אין להפסיק את ההתנתקות. בעיקר הדבר מצחיק, אדוני היושב-ראש - ואני יודע את עמדתך בעניין - שהקריאות באות בעיקר מהצד הימני. נוצר מצב חדש מבחינתם, פתאום יש פרטנר, צריך להפסיק את התהליך. ומי אומר את זה? אלה שלא מוכנים לוותר על סנטימטר, שמשא-ומתן מבחינתם בכלל לא בא בחשבון. המשא-ומתן היחיד מבחינתם זו ארץ-ישראל, וכולה שלנו. גם אני הייתי רוצה שזה יהיה המצב, אבל זה לא המצב, אדוני היושב-ראש. ולכן, אין ולא צריך להפסיק את ההתנתקות. 
       
       אם יימצא הפרטנר ויקום הפרטנר, אז שמחה תבוא עלינו. יש למי לתת, יש עם מי לעבוד, והפעולות תהיינה בהסכמה. אבל כל הקשקושים האלה, של פתאום יש פרטנר, בשביל זה צריך להפסיק את ההתנתקות, היא מה שאנחנו הפוליטיקאים אוהבים להגיד: לזרות חול בעיניים. זה קשקוש גמור.
       
       במפלגת העבודה, מבחינתנו לפחות, אני לא יודע אם מבחינתי, אומרים שיש דיבורים. אדוני היושב-ראש, אולי אתה יודע יותר, כי אצלנו לא כל כך, שיש בכל זאת ולמרות הכול דיבורים אולי על אחדות לאומית, כדי להוציא את ראש הממשלה מהמצור שבו הוא שרוי בביתו שלו. הוא במצור, והוא במצור קשה. חלק מחברי הכנסת אצלכם טוענים שגם אספקת המים והחמצן - מאיימים חלק מחברי המרכז להפסיק לתת. אם תיווצר הסיטואציה הזאת, יכול להיות מצב שבו תהיה אחדות לאומית. 
       
בנימין אלון (האיחוד הלאומי - ישראל ביתנו):
       
       מה זה אחדות לאומית? שמאל.
       
איתן כבל (העבודה-מימד):
       
       אדוני, חבר הכנסת בני אלון, אני משאיר לך את הדימויים בעניין הזה. מבחינתי, קואליציה שיכולה להוביל ולקדם תהליך שלום. כיוון שעשוי להיווצר מצב חדש, ואם תיווצר הסיטואציה הזאת, אני חושב שלמפלגת העבודה, שתמיד דגלה במשא-ומתן - - - 
       
היו"ר ראובן ריבלין:
       
       חבר הכנסת כבל, אני לא יודע אם יהיה כל כך קל לאחד משרי הממשלה היום לשכנע את חבר הכנסת אורון לוותר על ירושלים לפי מצע מרצ משנת 1996. אני לא בטוח שהוא יסכים. הוא  יאמר: חכה, לאט לאט, לא את כל השכונות, בואו נראה מה כן ומה לא.

חיים אורון (יחד):
       
       יש לנו מצע מעודכן, אדוני היושב-ראש.
       
יולי-יואל אדלשטיין (הליכוד):
       
       אנחנו לא עומדים בקצב העדכונים.
       
היו"ר ראובן ריבלין:
       
       יש הרבה אנשים שתוהים. גם אתה ישבת פה כל זמן הדיון, ושמעת חברי כנסת – חבר הכנסת טיבי עדיין לא התבטא, אבל חבר הכנסת טיבי בקריאת ביניים אמר: המשא-ומתן חייב להסתיים בא', ב', ג', ד', שאתה לא מסכים להם. 
       
איתן כבל (העבודה-מימד):
       
       אדוני היושב-ראש, זו המהות של משא-ומתן. יש לנו קווים אדומים שלא אמרנו אותם. אם תרצה, אפילו מי שכיהן כראש ממשלה ויושב-ראש מפלגת העבודה, קבע כללים מרחיקי לכת. הם לא מקובלים אומנם - - - 
       
היו"ר ראובן ריבלין:
       
       יש לנו עפרונות אדומים.
       
איתן כבל (העבודה-מימד):
       
       יש, אבל גם לנו יש.
       
היו"ר ראובן ריבלין:
       
       כל אחד יש לו עפרונות והוא מצייר.
       
איתן כבל (העבודה-מימד):
       
       תלוי גם מה רוחב העיפרון. זה לפני חידוד העיפרון או אחרי החידוד? יש לזה משמעויות מאוד גדולות, לכל קו יש משמעות מאוד גדולה. בכל זאת אני אומר, כיוון שאני רואה, רוצה לקוות, שעשוי להיות כאן מצב חדש, אני חושב שגם לנו – אם תיווצר הסיטואציה הזאת - יהיה מה לומר, ונצטרך לקבל תשובות ברורות. תודה, אדוני היושב-ראש.
       
היו"ר ראובן ריבלין:
       
       תודה רבה לחבר הכנסת איתן כבל. חבר הכנסת דוד טל - אינו נוכח. חבר הכנסת ניסן סלומינסקי - בבקשה, אדוני. אחריו - חבר הכנסת רשף חן. רבותי, ב-13:30 אנחנו מסיימים את הדיון. אחריו יהיה יולי אדלשטיין, שהוא צריך להחליף אותי.
       
חיים אורון (יחד):
       
       מתי נמשיך?
       
היו"ר ראובן ריבלין:
       
       ביום שני, מייד כשיתאפשר. אם לא יהיה אי-אמון ביום שני, נתחיל ביום שני בשעה 16:00 ונמשיך את כל הדיון עד תומו. יהיה אי-אמון - אז מייד אחרי האי-אמון. 
       
ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, באבוד רשעים רינה. אני חושב שזה משפט שיספיק, ולא נצטרך להרחיב ולומר לגבי עצם העניין.
       
רוני בריזון (שינוי):
       
       כתוב גם: בנפול אויבך אל תשמח.
       
ניסן סלומינסקי (מפד"ל):
       
       עזוב, אמרתי שזה מספיק ולא צריך לדבר מעבר לזה. אתה רוצה דווקא שנדבר? אתה מת לזה? 
       
       משזה המצב אומרים החכמים שנפתח פתח. הכוונה, מאחר שמי שעצר את כל היכולת לנהל משא-ומתן, מה שנקרא בלשוננו פרטנר לשלום בצד השני, היה ערפאת. עכשיו נפתח פתח, יש גדולי עולם, אבו-מאזן, את דחלאן שלפו מאיזה מקום, ועוד אחרים, נפתח פתח. כמה אני מקנא במפלגת העבודה, ובידידי היקר איתן כבל, איך הם מצליחים לנוע. טענות מלאות לצד השני, לימין, אבל הם עצמם איך הם נעים כמו דג במים בכל מיני דברים.
       
איתן כבל (העבודה-מימד):
       
       ככה זה כשיש משא-ומתן, אדוני.
       
ניסן סלומינסקי (מפד"ל):
       
       התחלת משא-ומתן? בינתיים אתה עושה משא-ומתן עם עצמך ועם העקרונות שלך, ועם כל מה שצריך. מפלגת העבודה כל הזמן דגלה בגישה שצריכים משא-ומתן והסכם, ורק בהסכם אתה מוותר. כל ויתור בלי הסכם, המשמעות היא שאתה נותן בחינם, ואחר כך, אם תגיע למשא-ומתן, עשית צחוק, כבר קבעת תקדים שאתה מוותר, ואתה מתפנה בחינם. מי ייתן לך בכלל אי-פעם שלום או משהו, כשאתה כבר הרגלת את כולם שאתה מוותר גם בלי זה? 
       
       היתה עמדה מכובדת, עמדה עקרונית, שעליה הסכמתי, אם כי כשיתנהל משא-ומתן לא בטוח שאסכים עם עמדותיך ועם עמדות מפלגת העבודה. לפחות על העיקרון הזה הסכמתי. אני חושב שזה היגיון נכון, שלא מוותרים סתם, אחרת הצד השני מתרגל לכך שהוא מקבל בחינם, והוא לא ייתן לך בחיים שום דבר. למה ייתן? לא ייתן ויקבל בחינם את הכול, הנה התקדים הזה. אנחנו יודעים כמה הדברים האלה יוצרים תקדים, כמו שהיה תקדים עם מצרים. לטוב ולרע, זה יוצר תקדים.  
       
       הבנתי את עמדתכם, והיא היתה מכובדת בעיני, ולכן גם התנגדתם לכל התוכנית של ראש הממשלה, ונשאתם ברמה את דגל האופוזיציה. עד שפתאום התחילו לרמוז לכם שיש לכם סיכוי לגלוש פנימה. פתאום כל מפלגת העבודה הגדולה, עם כל העקרונות שלה, עם כל מה שהיא כביכול מייצגת, הכול נעלם והכול נגמר, והכול הפך לשום דבר תמורת איזה כיסא או חליפה.
       
אילנה כהן (עם אחד):
       
       גם אתם לא ישבתם בחינם.
       
ניסן סלומינסקי (מפד"ל):
       
       לא אמרתי עלי. הוא התקיף אותנו, אז אני עכשיו רק אומר כמה אני מקנא בו, שהוא מסתכל על הצד השני והוא שלם וישר. 
       
       בכל אופן, כשהיה רק זה, יכולתי אולי עוד להבין כשאתה אומר: מאחר שאין פרטנר ואין משהו אחר, בלית ברירה נסכים עם התוכנית הגרועה והנוראה של ראש הממשלה, לשיטתכם. אין ברירה, כי אין משהו אחר. אז הנה, כמו שאמרנו: באבוד רשעים רינה. והנה, נפתח פתח, צוהר, אולי לשלום. יכול להיות שיתברר שלא, אבל אולי כן. אז מה היה טבעי יותר מבחינתכם מלהגיד: אדוני ראש הממשלה, תעצור, אתה הולך בדרך לא נכונה - כי זו תפיסתכם – ואתה מוותר בחינם. תעצור, תבדוק אם יש לך פרטנר לשלום, תיכנס, נהיה יחד אתך.  יכול להיות שאני אחלוק עליכם קשות, אבל לפחות אני מבין מה שאתם עושים. 
       
       במקום זה, מה אתם אומרים? קודם כול נלך אתך לתוכנית שאנחנו יודעים שהיא גרועה, והיא יוצרת תקדים גרוע, ואחר כך אולי יהיה פרטנר לשלום. איזה פרטנר לשלום יהיה לך אחר כך, אם הרגלת אותם שאם מתעקשים, ואם עושים טרור, מוותרים להם בלי כלום, בלי תמורה? מה פתאום שייתנו לך איזו תמורה? הרי אתה כאן הולך ומוותר לא רק בלי שלום, גם בלי ביטחון, בלי הבטחה אפילו לחוסר מלחמה, לחוסר טרור, בלי כלום. אז למה שייכנסו אתכם? 
       
       איפה המדיניות שלכם? אני חושב שכל הבית היה מצפה מכם שתגידו: אדוני ראש הממשלה, תעשה הקפאה. אני מדבר עליכם, לא עלי. תגידו שאני מתכמן ואני רוצה לעצור את זה - לא משנה, תגידו מה שאתם רוצים, אבל אני מדבר עליכם. אתם תגידו לראש הממשלה: תקפיא את העסק לשלושה חודשים, חמישה חודשים, שישה חודשים, ותבדוק אם יש לך פרטנר לשלום, כי אנחנו מעדיפים שתגיע אתו לאיזה הסכם ותמורתו תוותר, ואז נלך אתך ונתמוך בך. 
       
       מה אתם אומרים? לא, קודם כול שירוץ לוותר, וממילא אם הוא יוותר, הם לא יחכו אחר כך למשא-ומתן, כי גם אם יהיה לו פרטנר למשא-ומתן, הוא לא ינהל אתו משא-ומתן, כי הוא צריך להיות טיפש. הוא יעשה טרור, ויקבל את כל הדברים האחרים גם בלי זה. הוא יקבל את כל החלקים האחרים בלי שלום, בלי ביטחון. 
       
       לכן אני פונה לבית ופונה לראש הממשלה ומבקש: עצור, תקפיא, לשיטתך, תבדוק. אולי יש לך פרטנר למשא-ומתן, תנהל אתו משא-ומתן. יכול להיות שגם אז יהיה לי אתך עימות על מה לנהל משא-ומתן, אבל לפחות יהיה משהו, תהיה סבירות, לא סתם נוותר בלי שום דבר. תודה לך, אדוני. 
       
היו"ר ראובן ריבלין:
       
       תודה, אני מאריך את הדיון עד שעה 13:45 בעניין זה. חבר הכנסת יולי אדלשטיין, אם אדוני יחליף אותי לכמה דקות, אני אבוא להחליף אותו. חבר הכנסת רשף חן – בבקשה, אדוני; ואחריו - חבר הכנסת יצחק הרצוג. 
       
היו"ר יולי-יואל אדלשטיין:
       
       בבקשה, אדוני, חמש דקות לרשותך. 
       
רשף חן (שינוי):
       
       תודה. 
       
       אדוני היושב-ראש, חברי חברי הכנסת, אין ספק שפטירתו של יאסר ערפאת יוצרת חלון הזדמנויות, שתהיה זו טעות קשה מאוד מצד מדינת ישראל אם היא לא תנצל אותו. בראש ובראשונה נקרתה לנו ההזדמנות לברר אחת ולתמיד מה מקור הבעיה בתהליך השלום - האם כטענתם של אחדים, או רבים אפילו, מקור הבעיה היה יאסר ערפאת באופן אישי, או שיש פה איזה תהליך הרבה יותר דטרמיניסטי, שמקורו בחברה הפלסטינית. עכשיו נוכל לדעת, וזו ידיעה חשובה מאוד. 
       
       אני חייב להודות שאני באופן אישי חושב שהסכסוך בינינו לבין העם הפלסטיני הוא עמוק, הוא אמיתי, והוא נובע ממחלוקת אמיתית בין שני העמים על אותה ארץ. אני לא מאוד אופטימי לגבי הרעיון, שעם היעלמו של יאסר ערפאת מהזירה נפתרו כל בעיותינו ואנחנו עולים על איזו דרך חדשה. עם זאת, יכול להיות, ואני אפילו מקווה שאני טועה בעניין הזה, שהדברים ישתנו. בוודאי ברור שצריך לשמור את כל הדלתות פתוחות לאפשרות הזאת. 
       
       יש כאלה שעם הרבה "לשון בלחי" מהצד הימני של המפה, אומרים: עכשיו יאסר ערפאת איננו, אפשר להתחיל לדבר עם הפלסטינים, ובעצם מה שהם מבקשים ואומרים זה: בואו נעכב את תוכנית ההתנתקות. הם לא באמת מאמינים במשא-ומתן ובשלום עם הפלסטינים יותר ממני, להיפך, הם מאמינים בזה פחות ממני. מה שהם בעצם רוצים, זה לדחות את ההתנתקות, בתקווה שהמלך ימות או הסוס ימות, ובכל מקרה, בינתיים התנתקות לא תהיה. 
       
       אני חושב שבשום אופן אסור להסכים לדבר הזה. אני חושב שאין סתירה בין המשך תהליך ההתנתקות לבין אפשרות של משא-ומתן עם הפלסטינים. להיפך, לדעתי, ככל שיהיה ברור להנהגה הפלסטינית ולעם הפלסטיני שמדינת ישראל עושה את הדבר הנכון ויוצאת מעזה אתם או בלעדיהם, כך גדל הסיכוי שהם ישבו לדבר אתנו. זה כמובן תלוי גם בנו, אנחנו חייבים להזמין אותם לשבת ולדבר. 
       
       אני חושב שצריך בראש ובראשונה, מייד, להזמין אותם להתחיל לדבר על ההתנתקות עצמה, לשאוף לכך שההתנתקות תיעשה בהסכמה, אבל לא להתנות את ההתנתקות בהסכמה; לומר להם, לעולם ולעצמנו: אנחנו נתנתק אתם או בלעדיהם. אנחנו מעדיפים להתנתק במשא-ומתן אתם. אנחנו מעדיפים להגיע להסכמות רבות ככל האפשר. אם יתברר שזה נכון, אם יתברר שיש כוחות בעם הפלסטיני שאפשר להגיע אתם להפסקת אש ולהגיע להסכמות לגבי אופן ההתנתקות, נדמה לי שדי ברור שמתוך ההסכמות האלה תתפתח ההתקדמות גם לגבי הסכמה על יהודה ושומרון, וזה בוודאי יהיה תהליך חשוב. 
       
       דבר נוסף, שאלת הבחירות. אני לא מצליח לחשוב על אף מקרה שדמוקרטיה יצאה למלחמה נגד דמוקרטיה אחרת. יכול להיות שאני לא זוכר משהו, אז בעדינות אומר שזה מאוד מאוד נדיר שדמוקרטיות יוצאות למלחמה האחת נגד השנייה. יש משהו אינהרנטי בדמוקרטיה ששומר את המדינה יחסית כשואפת שלום, ולכן יש לישראל אינטרס ראשון במעלה שהרשות הפלסטינית, בעתיד המדינה הפלסטינית, תהיה דמוקרטית ככל האפשר. שוב, אני לא שותף לאלה שהם מאוד מאוד אופטימיים בעניין הזה. יש הרבה מכשלות לפני שהרשות הפלסטינית תהפוך לדמוקרטיה במובנים הרגילים והמקובלים של המלה, ובכל זאת, אנחנו בוודאי צריכים לתמוך בזה ככל שאנחנו יכולים. תהליך הבחירות ברשות הפלסטינית הוא קריטי לעניין הזה, מפני שזאת אבן היסוד של הדמוקרטיה. 
       
       יותר מזה, יש לנו גם אינטרס ברור. אם הטענה שה"חמאס" כל כך חזק בקרב הפלסטינים היא נכונה, אנחנו רשאים לדעת את זה וצריכים לדעת את זה, וזה יבוא לידי ביטוי אם יהיו שם בחירות חופשיות. 
       
       לעניין ערביי מזרח-ירושלים, אני חושב שלא רק שאנחנו צריכים להסכים שהם יוכלו לבחור ברשות הפלסטינית, אנחנו היינו צריכים להיות הראשונים שעומדים על כך שהם יבחרו ברשות הפלסטינית, כי האלטרנטיבה היא שהם יבחרו אצלנו, ואנחנו לא רוצים שהם יבחרו אצלנו. 
       
       אפילו לא נתייחס כרגע לשאלה מה יהיה הגבול הטריטוריאלי בינינו לבין הפלסטינים בסופו של דבר, התקדים שבו אין זהות בין הגבול הטריטוריאלי לבין האזרחות וההצבעה לרשות המחוקקת העליונה הוא תקדים מאוד מאוד טוב מבחינתנו. אולי אפילו יהיו כאלה שיאמרו שהיה טוב להחיל אותו באופן גורף. הוא בוודאי פתרון טוב לגבי ירושלים, ששם תחימת הגבול הגיאוגרפי תהיה מאוד מאוד קשה, בעוד הגבול הדמוגרפי הוא יחסית קל, כך שיש לנו כל האינטרס לאפשר את זה. 
       
       אנחנו מעוניינים שיהיו שם בחירות. אנחנו בוודאי לא מעוניינים שיבואו אלינו בטענות כאילו אנחנו מונעים את הבחירות האלה. אני חושב שעמדת ראש הממשלה והממשלה בעניין הזה היא נכונה וטובה. תודה. 
       
היו"ר יולי-יואל אדלשטיין:
       
       אני מודה מאוד לחבר הכנסת רשף חן. חבר הכנסת יצחק הרצוג – בבקשה, אדוני. אחריו - חבר הכנסת עמרם מצנע. 
       
יצחק הרצוג (העבודה-מימד):
       
       אדוני היושב-ראש, אדוני השר, חברות וחברי הכנסת, אכן אלה ימים שתוצאתם תתווה לשנים הבאות את המהלכים באזורנו, במיוחד עם שכנינו הפלסטינים. אין זה סוד שאנחנו תמכנו ותומכים גם היום בכל מתווה אוסלו ובאימוץ יוזמת קלינטון מדצמבר 2000, שגרסה שיש צורך שתקום מדינת פלסטין לצדה של מדינת ישראל, שקווי הגבול יהיו פחות או יותר לאורך קווי 1967, חילופי שטחים, הסדרים מיוחדים לגבי האגן הקדוש, וכמובן אין זכות שיבה, כלומר זכות השיבה ליהודים היא לישראל וזכות השיבה לפלסטינים היא רק למדינת פלסטין לכשתקום. 
       
       אני רוצה לומר משהו, ראשית לעניין ערפאת. מכיוון שקל מאוד ישר לשלוף יצרים ורגשות, אין ספק שערפאת הוא אויב, אויב מר, ראינו בו אויב, אך באופן שכלתני אני גם מבין את העובדה שערפאת הוא גם אבי התנועה הלאומית הפלסטינית. הוא בעצם אבי האומה, וככזה תמיד היתה אצלנו ההערכה, שאולי הוא, בחתימת ידו, יכול לחתום על דברים שיורשיו לא יוכלו - דברים משמעותיים מאוד מבחינת הנרטיב והסימבול הפלסטיני. 
       
       ההיסטוריה תשפוט את ערפאת ברטרוספקטיבה. אני סבור שהטרגדיה של אזורנו נובעת בראש ובראשונה מהחמצה היסטורית של ערפאת בכמה וכמה סבבים. בכלל, אין לי ספק שהפלסטינים תמיד החמיצו הזדמנות. ב-1947, לאחר תוכנית החלוקה, קם המופתי וחלק על תוכנית החלוקה, והשאר ידוע. ב-1967, מייד לאחר מלחמת ששת הימים, ממשלת ישראל קיבלה החלטה שהציעה החזרת שטחים מלאה, והיא נדחתה על-ידי הליגה הערבית. לאחר יוזמת סאדאת והסכמי קמפ-דייוויד הראשונים, דחו הפלסטינים את היוזמה.                            
     
       וכמובן בקיץ 2000, וזאת לא קלישאה, אין ספק שברגע מכריע, על סמך כל העדים ההיסטוריים, ברגע מכריע באישון לילה שר החוץ של ישראל אמר כן לנשיא קלינטון, והנציג הפלסטיני, בשמו של ערפאת, אמר לא. זה הכול; אמר לא לעצם ההצעה כבסיס להמשך התהליך. ולאחר מכן קרוב לחודשיים היו כ-40 ומשהו סבבים, שבכולם היתה רגרסיה, עד פרוץ האינתיפאדה. זאת לדעתי האחריות האמיתית שמוטלת על כתפיו של ערפאת במובן זה שלו רק היה אומר כן כבסיס, לו רק היה אומר כן - - -
       
עסאם מח'ול (חד"ש-תע"ל):


       - - - את העובדה - - -
       
יצחק הרצוג (העבודה-מימד):
       
       חבר הכנסת מח'ול, אתה רק נכנסת, לא שמעת את הנאום, אז תכבד את עמדתי ואני אכבד את עמדתך. עם כל הכבוד, האחריות ההיסטורית למרחץ הדמים באזורנו רובצת לפתחו של יאסר ערפאת. זאת דעתי, אתה יכול לחלוק עליה.
       
עסאם מח'ול (חד"ש-תע"ל):
       
       - - -
       
יצחק הרצוג (העבודה-מימד):
       
       פספסתם הזדמנות, הפלסטינים פספסו הזדמנות, ערפאת פספס הזדמנות באישון לילה להגיד כן, כן להמשך התהליך וכן להמשך ההידברות. ולא יעזור כלום, זאת המציאות.
       
עסאם מח'ול (חד"ש-תע"ל):
       
       - - - 
       
היו"ר יולי-יואל אדלשטיין:
       
       חבר הכנסת עסאם מח'ול, מספיק.
       
יצחק הרצוג (העבודה-מימד):
       
       ואהוד ברק, שאפשר לבקר אותו הרבה מאוד, ראש הממשלה - - -
       

עסאם מח'ול (חד"ש-תע"ל):
       
       - - - 
       
יצחק הרצוג (העבודה-מימד):
       
       חבר הכנסת מח'ול, זה לא יעזור לך. שמעתי אותך, אתה מאשים אותנו בהרעלתו. חבל, חבל שאתה ממציא סיפורי סבתא. חבל שאתה ממציא, אף אחד לא הרעיל אותו, הבן-אדם היה חולה. 
       
עסאם מח'ול (חד"ש-תע"ל):
       
       - - -
       
היו"ר יולי-יואל אדלשטיין:
       
       חבר הכנסת הרצוג - - -
       
יצחק הרצוג (העבודה-מימד):
       
       פעם אחת תקשיב גם לאחרים, תסתכל גם במציאות, עם כל הכבוד; בהרבה דברים אני לא רחוק ממך. 
       
עסאם מח'ול (חד"ש-תע"ל):
       
       - - -
       
יצחק הרצוג (העבודה-מימד):
       
       תסתכל פעם על המציאות. כל העדים שהיו שם, מקלינטון ובן-עמי, וגלעד שר, ואולברייט, כל מי שהיה שם באותו חדר - בארבע בבוקר נביל שעת' אמר - לא, ובן-עמי אמר - כן, להצעה שאמרה אפשרות לחלק את ירושלים - -  
       
עסאם מח'ול (חד"ש-תע"ל):

	- - -

יצחק הרצוג (העבודה-מימד):
       
       - - בהנחיה של ראש ממשלה ישראלי, בשם אהוד ברק, שאפשר לחלוק עליו, אבל בעניין הזה הוא צודק. האחריות ההיסטורית רבצה על כתפיהם של הפלסטינים. וזו טרגדיה איומה. 
       
עסאם מח'ול (חד"ש-תע"ל):
       
       - - -
       
יצחק הרצוג (העבודה-מימד):
       
       אין ספק שאחר כך הידרדרנו למציאות איומה, ואין ספק שנעשו טעויות קשות מאוד גם בצד הישראלי. אבל זאת העובדה. כי אם רק היה המשך התהליך, האזור היה נראה היום אחרת. וזה כל ההבדל. כי זה לא היה מנדלה, זה היה ערפאת. כמה שזה עצוב. עם כל הכבוד - ואמרתי, ולא שמעת, בתחילת דברי - בהכירי בעובדה שהוא אבי התנועה הלאומית הפלסטינית, שהוא היה בעצם Founding Father  - אב מייסד משמעותי מאוד לנרטיב הפלסטיני, והייתי שמח מאוד לו היה חותם על הסדר הקבע. 
        
       אשר על כן, אנו מוצאים את עצמנו היום במצב מאוד מאוד עדין. והמצב העדין נובע מכך שאיננו יודעים כיצד תתייצב המערכת הפלסטינית. תפקידנו לאפשר לה להתייצב, לא להפריע לה, לא להתערב, אדוני היושב-ראש, בהליכים פוליטיים פנימיים אצל הפלסטינים בשום צורה ואופן, לאפשר בחירות תקינות, ולאפשר במקרה זה גם ליישם את התקדים של הצבעת ערביי מזרח-ירושלים, גם הפעם באותו נוהל שהיה בינואר 1996. אני רוצה להתעכב רגע על הבחירות שהיו בינואר 1996. הבחירות האלה, אדוני היושב-ראש, הקיפו למעלה ממיליון איש - - 
       
היו"ר יולי-יואל אדלשטיין:
       
       נא לסיים.
       
יצחק הרצוג (העבודה-מימד):
       
       - - והתקיימו ב-1,700 אתרים, תחת פיקוח של 500 משקיפים. נבחרו 88 נציגים מתוך 700. ואני חושב שזה היה הליך דמוקרטי ראוי, ונכון וראוי שגם הפעם לא נפספס הזדמנות, ונאפשר לפלסטינים לקיים הליך דמוקרטי, שכן תהיה בכך תרומה משמעותית להתקדמות באזור. תודה רבה. 
       
היו"ר יולי-יואל אדלשטיין:
       
       תודה רבה לחבר הכנסת הרצוג. חבר הכנסת עמרם מצנע - בבקשה, אדוני. 
       
עמרם מצנע (העבודה-מימד):
       
       אדוני היושב-ראש, חברי חברי הכנסת. אכן, נושא הדיון מוטב היה לו היה מוגדר "המצב באזורנו אחרי מותו של ערפאת", ולא "המצב ברשות הפלסטינית", שכן אנחנו שותפים לאירועים ואנחנו גם נהיה שותפים לתהליכים שיקרו אחרי הסתלקותו של ערפאת. אנחנו לא צופים חיצוניים בעניין הזה. 
       
       כמה מאמרים וכמה מחקרים נכתבו על השאלה, מה יהיה ביום שערפאת ייאסף לעולמו. כמה תיאורים. נדמה לי שהיום, ימים מספר אחרי שהוא הובא אל קברו, צריך להודות שהעברת השלטון להנהגה הזמנית ברשות הפלסטינית נעשית בצורה מכובדת, רצינית, ואין ספק שהמנהיגות השונה של הרשות הפלסטינית, על חלקיה השונים, מתנהגת באחריות רבה מאוד. אני לא קראתי אפילו מאמר אחד ומחקר שתיארו את ההעברה הזאת, ולו הזמנית, כפי שהיא נעשית. 
       
       אני גם רוצה להוסיף ולומר - ואני לא יודע אם זה יישמע פופולרי - שהפריעו לי מאוד הרמות הכוסית, השמחה במצילתיים והיציאה במחולות כאשר ערפאת הובל למנוחת עולמים. במשלי פרק כ"ד סעיף י"ז, אדוני היושב-ראש, נאמר: "בנפל אויבך אל תשמח ובכשלו אל יגל לבך" - - -
       
אריה אלדד (האיחוד הלאומי - ישראל ביתנו):
       
       אבל כתוב גם "כן יאבדו כל אויביך ישראל". 
       
עמרם מצנע (העבודה-מימד):
       
       אדוני, בוא, תן לי. אתה יודע שאפשר לצטט כל מה שרוצים. 
       
אריה אלדד (האיחוד הלאומי - ישראל ביתנו):
       
       נכון. 
       
עמרם מצנע (העבודה-מימד):
       
       נדמה לי שזה קצת לא בדיוק המוסר שלנו, הערכים שלנו. ערפאת שווה את כל מה שנאמר עליו, מכל הכיוונים וכל המקומות, אבל נדמה לי שאם אנחנו מבינים - אני, לפחות, אני לא יודע אם אתה, חבר הכנסת אלדד - שבסוף היום אנחנו נצטרך לשבת עם הפלסטינים ולסכם אתם הסכם שיהיה כואב מאוד לשני הצדדים, אנחנו לא יכולים להתנהג בצורה הזאת גם כלפי מנהיג שהאכיל אותנו מרורים רבים מאוד כל כך הרבה שנים. 
       
       אני רוצה לומר, שהטרגדיה של הסכסוך הזה היא, שהאיש היחיד שחתימתו על הסכם פשרה ופיוס שכולל ויתורים על חלומות בלתי ישימים היתה יכולה להיות לגיטימית בעיני בני עמו, לצערי הרב, האיש הזה לא היה מסוגל להגיע ולהביא את עצמו, להניע את עצמו לחתימה. והוא לקח אתו לקבר את הלגיטימציה, ולצערי הרב, הטרגדיה היא שהוא הותיר את יורשיו עם אותם עמדות ואתוסים שהפשרה עליהם תהיה מאוד מאוד קשה. וזו מורשה מאוד מאוד נוראה, ויהיה להם קשה מאוד להתמודד אתה. 
       
       אנחנו, אדוני היושב-ראש, מדי פעם מתנהלים כאילו הסכסוך הוא איזה עניין שאנחנו צופים בו מהצד. אני רוצה לקבוע שהזמן לא משחק לטובתנו. סיום הסכסוך הוא אינטרס מרכזי מבחינת מדינת ישראל, והיא איננה יכולה לעמוד מהצד ולהגיד: כשהתנאים יבשילו, אנחנו נוכל לדבר ולהידבר. הססמה ש"אין עם מי לדבר", שהובילה אותנו בארבע השנים האחרונות, היתה תירוץ ולא סיבה. עכשיו גם התירוץ הזה נעלם. 
       
       עכשיו אנחנו נצטרך לשבת לשולחן המשא-ומתן, ומולנו ישבו אנשים עם חליפות, מגולחים, ללא, אולי, אקדח למותניהם, אבל נצטרך לשבת אתם. ואז תעלה השאלה האמיתית, שבעצם הסתרנו אותה כל השנים, והיא: על מה מדברים, ואיך אנחנו ננצל את הסיכוי הזה, ואיך אנחנו נתנהג כאשר נתיישב לשולחן המשא-ומתן, כאשר אין ספק שהנוסחה לפתרון ולאותו הסכם - הנוסחה הזאת ידועה מראש. אין בה הפתעות. מדינה פלסטינית, קווי 1967 פלוס-מינוס, ריבונות מתחלקת בירושלים, פתרון בעיית הפליטים, הכרה הדדית וסיום הסכסוך. לצערי הרב, בגלל המציאות הפוליטית בשני המחנות, זה יצטרך לחכות. 
       
       ועל כן התוכנית של ראש הממשלה ליציאה מעזה ומצפון השומרון, היא התוכנית הרלוונטית היחידה, והיא צריכה לקבל חיזוק ולקבל שיפור, בכך שהיא תבוצע בתיאום עם הפלסטינים, ותהיה  - מבחינת תפיסת העולם שלי - בבחינת צעד ראשון בשורה ארוכה מאוד של צעדים, שיביאו לבניית אמון מחודש, יביאו לתהליכים נוספים, ויביאו בסוף להיפרדות בינינו לבין הפלסטינים - -  
       
היו"ר יולי-יואל אדלשטיין:
       
       תודה. 
       
עמרם מצנע (העבודה-מימד):
       
       - - כאשר ההיפרדות הזאת היא בהסכמה. על כן צריך להאיץ את תוכנית היציאה מעזה, צריך לעשות אותה מתואמת עם הפלסטינים, כדי שהיא גם תצליח, וכדי שברצועת-עזה - -
       
היו"ר יולי-יואל אדלשטיין:
       
       תודה רבה. 
       
עמרם מצנע (העבודה-מימד):
       
       - - ייכון משטר פלסטיני שיחליף בהחלט את המשטר שלנו. זו המציאות, ונדמה לי שאנחנו שחקנים ראשיים במציאות הזאת, ואנחנו צריכים להיות בעלי השפעה, ולא רק מתבוננים מהצד על מה שקורה. תודה.
       
היו"ר ראובן ריבלין:
       
       תודה. חבר הכנסת מגלי והבה. אחרון הדוברים יהיה יולי אדלשטיין. את המשך הדיון נקיים ביום שני. חבר הכנסת מיכאל נודלמן - לא נוכח, לכן ביום שני נתחיל עם חבר הכנסת חיים אורון. אדוני המזכיר, ביום שני ראשון הדוברים הוא חבר הכנסת חיים אורון, אחריו – חבר הכנסת אחמד טיבי, אחריו – חברי הכנסת איוב קרא, אפי איתם, בייגה שוחט, אלי בן-מנחם, ולאחר מכן הנרשמים.
       
מגלי והבה (הליכוד):
       
       אדוני היושב-ראש, רבותי השרים, חברי הכנסת, שמעתי בקשב רב את אלה שדיברו היום. שמעתי איך כולם הפכו להיות מומחים למה שצריך לעשות ברשות הפלסטינית, למה שצריך לעשות בצד שלנו, לפעמים אפילו במנותק מהמציאות. 
       
       אנחנו צריכים לזכור שבארבע השנים האחרונות אנחנו במלחמה עם הרשות הפלסטינית, ושילמנו מחיר דם יקר, לא משום שלא רצינו, פשוט מאוד נכפתה עלינו המלחמה הזאת. המלחמה הזאת נכפתה עלינו. 
       
       יותר מכך, אנחנו רואים מכל הניסיונות שהיו לנו בעבר איך הפכנו את המנהיגים האלה או את ערפאת ללא-רלוונטי. המעשים שלו הפכו אותו לאדם הלא-רלוונטי. 
       
       אם אחזור לתקופה שכן דיברנו אתו, ואני מדבר על הממשלה בראשות הליכוד, דיברנו אתו שעות וניהלנו אתו משא-ומתן, אבל ברגע שכללי המשחק הם שאפשר להשיג בטרור או באלימות מה שהוא חשב, זאת הטעות הבסיסית בתפיסה של ההנהגה הפלסטינית במשך כל התקופה הזאת. ראינו למה הם הגיעו – במקום מדינה בדרך, הם הרסו כל תשתית של מה שנקרא "הרשות הפלסטינית".
       
       ראו זה פלא. כל אדם יודע שסופו קרוב, שלא לדבר על אלה שנמצאים במלחמה, ולא השאיר אותו יאסר ערפאת שום מסד מסודר כדי לבחור הנהגה אחריו, כי הוא ניצל את חילוקי הדעות בין היורשים השונים על מנת להמשיך ולשלוט.
       
       היום, אותם יורשים שאני מדבר עליהם, אבו-מאזן ואבו-עלא - הרי אנחנו יודעים איזו חתירה היתה מצד אבו-עלא נגד אבו-מאזן, אבל הם מסוגלים לעבוד בכפיפה אחת. 
       
       היום הבעיה של אותה מנהיגות היא שהיא צריכה להשליט סדר. 
       
       כשאנחנו מדברים על קבלת תפקידים - כפי ששמעתי את חברי, עמרם מצנע, שהוא כבר משבח את העברת התפקידים, הוא לא קרא נכון. באותם מוסדות, אם אנחנו מדברים על אש"ף, אם אנחנו מדברים על הרשות הפלסטינית ואם אנחנו מדברים על ה"פתח", הם חילקו שוב את העוגה כאשר הם קידמו את אבו-מאזן מתפקיד מזכיר ליושב-ראש אש"ף וברשות הפלסטינית נשאר אבו-עלא עם הגדלת סמכויות, וה"פתח" הביאו, את מי אם לא את שר החוץ, שהוא בכלל לא נמצא כאן ולא היה קיים, פארוק קדומי. זאת אומרת, הם השאירו את המפתח כמו שהוא.
       
       אדוני-היושב-ראש, היום אני שומע כמה מייעצים להם מה לעשות ואיך לעשות. תנו להם להתארגן. אמרתי את זה כל הזמן. מעשיהם יקרבו אותם ומעשיהם ירחיקו אותם. 
       
       הפורמולה מאוד פשוטה. אם תהליך הבחירות ברשות יתנהל כפי שהם רוצים והם יביאו שינוי בתפיסת העולם שלהם, שבאלימות ובטרור אי-אפשר להשיג שום דבר, ויפסיקו את האנרכיה שמתרחשת שם, זה מצב שונה שצריך להתייחס אליו.
       
       אם ימשיכו מצד אחד ללכת ולדבר עם אותם גורמים, ה"חמאס" ו"הג'יהאד האסלאמי" – הרי שוכחים כל הזמן שה"חמאס" ו"הג'יהאד האסלאמי" חרתו על דגלם שהם אפילו לא מכירים בקיומה של מדינת ישראל – ללכת לעזה, לשבת אתם ולהשתיק אותם, על מנת שנעשה הפסקת אש לכמה חודשים, וכך נוכל לקרב את האינטרסים, זה לא הפתרון.
       
       גם הרעיון הזה שמעלים - מרואן ברגותי, שנמצא בכלא, ואנחנו יודעים על מה הוא מואשם, זה לתקוע ספינים לאבו-מאזן ולאחרים על מנת להשתמש באותם אנשים, כי הם פופולריים בשטחים.
       
       הבחירות וההצעה לבחירות יהיו המבחן האמיתי - מול איזו הנהגה אנחנו הולכים. לא רק הבחירות, גם המעשים של אותם מנהיגים. אם אותה הנהגה תשלוט ביד רמה, תפסיק את האלימות, תפסיק את הטרור, תפסיק את כל מה שעד עכשיו סבלנו ממנו, הם ימצאו אוזן קשבת. אני לא מגלה לכם סודות, ואמרתי יותר מפעם אחת, שראש ממשלת ישראל אריאל שרון, יש לו הכי הרבה שעות משא-ומתן, גם עם אבו-עלא, גם עם אבו-מאזן; רק שהם יתארגנו, יובילו את עמם, יפסיקו את הטרור והאלימות, זאת המשימה של כולנו, ואנחנו מוכנים לדבר אתם. תודה רבה.
       
היו"ר ראובן ריבלין:
       
       תודה לחבר הכנסת מגלי והבה. אחרון הדוברים בסדרה זאת של דיון על המצב ברשות הפלסטינית לאחר עידן ערפאת הוא סגן יושב-ראש הכנסת יולי אדלשטיין. בבקשה, אדוני. לאחר מכן נעבור להמשך סדר-היום.
       
יולי-יואל אדלשטיין (הליכוד):
       
       תודה רבה. 
       
       אדוני היושב-ראש, חברי חברי הכנסת, רבותי השרים, אני חייב לומר שאני שייך לאלה שחושבים שהסתלקותו של ערפאת מאזורנו ומן העולם הזה בכלל אכן יכולה להיות חלון של הזדמנויות. אם אכן תהפוך לכזה, אני לא יודע. השבועות האחרונים עושים אותי, אדוני היושב-ראש, יותר ויותר פסימי בעניין הזה. 
       
       כולנו עסוקים במשחק מאוד מעניין. משחק היורש. מי הוא היורש? נו, היה אבו-עמאר, עכשיו אבו-מאזן, אבו-עלא, עוד אבו-עלי, לא יודע מי. זה המשחק. במקום לראות בכך אולי הזדמנות בלתי חוזרת, ואפילו שמעתי פה כמה חברי כנסת מדברים על זה מהשפה ולחוץ – במקום לראות בהסתלקותו של ערפאת אולי הזדמנות חד-פעמית להפוך את הרשות הפלסטינית למשהו שיזכיר משטר דמוקרטי - איך עושים את זה? אנחנו, מדינת ישראל, האחרונים שיכולים לעשות את זה; אם אנחנו נתערב התערבות ישירה ברשות הפלסטינית, אבדנו. 
       
אופיר פינס-פז (העבודה-מימד):
       
       תראה כמה הדמוקרטיה עשתה טוב לראש הממשלה. ב-1967 הוא רצה להכריז מלחמה בלי החלטת ממשלה, והיום הוא מוכן לעשות התנתקות.
       
יולי-יואל אדלשטיין (הליכוד):
       
       חבר הכנסת פינס, ללא כל נימה צינית, אני חייב לומר לך, שדמוקרטיה עוד לא עשתה רע לאף אחד בעולם ולאף עם, וכל אלה שאומרים שבאזורנו זה לא יקרה - אדוני היושב-ראש, אני לא יודע אם שמת לב, ישבה ביציע לפני דקות ספורות משלחת ממדינה בשם קזחסטן. אתה יודע כמה פעמים שמעתי שאצלם, אצל השבטים האלה, לא אפשרית דמוקרטיה בכלל? זו מדינה דמוקרטית. אולי לא תלמד בפקולטה למדעי המדינה בדיוק על הסגנון הדמוקרטי שלהם, אבל אין ספק שזאת דמוקרטיה, וזה בוא יבוא גם לאזורנו.
       
היו"ר ראובן ריבלין:
       
       הם עברו משבר חמור מאוד השנה והצליחו. 
       
יולי-יואל אדלשטיין (הליכוד):
       
       עובדה שגם עם המשברים וגם עם כל המסורת שלא בדיוק משלנו, מצליחים. זה יגיע גם לאזורנו, רק שאנחנו בכל פעם עושים הכול על מנת לדחות את זה לימים הבאים ולשנים הבאות ולא לראות את זה בימינו אנו.
       
       אדוני היושב-ראש, הנושא השני, שאני רוצה להקדיש לו דקה, הוא נושא הבחירות במזרח-ירושלים, וזאת גם היתה ההצעה המקורית שלי לסדר-היום. אני חייב לומר, שכאשר שמעתי את עמדת ראש הממשלה והממשלה בנושא של קיום בחירות במזרח-ירושלים, אדוני היושב-ראש, נזכרתי במשפט הנפוץ מאוד בסרטים האמריקניים: למה אני לא מופתע? 
       
       למה אני לא מופתע? אני לא מופתע מסיבה פשוטה. יש שתי דרכים לראות את ההתפתחות. האחת, כפי שאומר ראש הממשלה: אין פרטנר, לא מעניין אותי, אנחנו צריכים לעשות הכול לבד. אנחנו נעשה צעדים חד-צדדיים, מה ששלנו – ניקח, מה שלא שלנו – ניתן להם. לא מעניין אותנו כלום. נו, לומר לכם שזאת גישה בדיוק מצליחה? לא הייתי אומר. למשל, מי שאומר: איך אתה יודע? אתמול אני שומע בחדשות שהאיחוד האירופי, למשל, קבע שהוא לא ייתן לנו - גם לאחר ביצוע תוכנית ההתנתקות, אם חס ושלום תהיה תוכנית ההתנתקות - לא להכניס פועלים מעזה למדינת ישראל. כלומר, רעים כמוני, אדוני היושב-ראש, במהלך המשאל בתנועת הליכוד אמרו: איזו התנתקות? גם אם כל התוכנית תתבצע, הרי למחרת בבוקר עשרות אלפי פועלים יבואו אלינו. אמרו: לא ניתן להם. איך לא ניתן? מישהו ייתן לנו להרעיב אותם? עדיין יש האו"ם, יש העולם, עדיין  יש הקהילה הבין-לאומית. 
       
אופיר פינס-פז (העבודה-מימד):
       
       יש לך אחריות למרות ההינתקות. 
       
יולי-יואל אדלשטיין (הליכוד):
       
       יש לנו גם אחריות, ותהיה, ואפילו משפטית, אדוני חבר בוועדת חוקה, חוק ומשפט. יש גם אחריות בין-לאומית. 
       
       יש דרך אחרת, לומר: לא, לא, אנחנו נתאם ואנחנו נראה ונארגן את הדברים נכון. חברים, עובדה מצערת היא שנארגן את הדברים נכון, ואת זה גם צריך להבין, שאם אנחנו רוצים ללכת על-פי הדייקנות של הפרשנות הבין-לאומית, אני לא בטוח שנצליח לשכנע שגילה, נווה-יעקב או פסגת-זאב שונות במהות מגוש-קטיף. ואם כן, אם נמשיך ללכת, לדייק, אז פתאום יסתבר שדווקא גוש-קטיף הוא לא בדיוק שטח כבוש על-פי אמות מידה בין-לאומיות, כי הוא מעולם לא היה שייך לשום מדינה אחרת ולא סופח, אולי לעומת אפילו כמה אזורים אחרים באזורי יש"ע. 
       
       לכן, אני אומר, אדוני היושב-ראש, עוד הפעם - הבלבול מכה בנו, וכשאני שומע שאומרים כן לאפשר את ההצבעה במזרח-ירושלים, זה אותו הזיגזג הקבוע. אנחנו לא יכולים להחליט - רוצים ללכת בהסכמה, ובהסכמה בין-לאומית רחבה, או לעשות צעדים חד-צדדיים. כל עוד לא נחליט וכל עוד נחפש מי יהיה היורש של ערפאת, אותו דיקטטור נוח שידע להפעיל שם יד קשה, ולנו יהיה נוח לנהל אתו משא-ומתן, נישאר במצב הטרגי שהאזור נמצא בו כבר עשרות שנים. אם נצליח לצאת מהקונספציה האבודה הזאת – מי יודע, אולי גם ייכון שלום. תודה רבה. 
       
היו"ר ראובן ריבלין:
       
       תודה רבה לסגן יושב-ראש הכנסת, חבר הכנסת יולי-יואל אדלשטיין. 
       

הצעת חוק טיפול והובלת חומרים מסוכנים (תיקוני חקיקה), התשס"ג-2003
 [הצעת חוק פ/625; נספחות.]
(הצעת חבר הכנסת אורי יהודה אריאל)

היו"ר ראובן ריבלין:
       
       רבותי חברי הכנסת, אנחנו עוברים לסדר-היום. האם סגנית המזכיר צלצלה? אנחנו עוברים לסדר-היום: הצעת חוק טיפול והובלת חומרים מסוכנים (תיקוני חקיקה), התשס"ג-2003. הנמקה מהמקום. המשיב הוא השר לאיכות הסביבה - נוכח. בבקשה, אדוני. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, רבותי שרי המשפטים ואיכות הסביבה, הצעת החוק עוסקת בנושא הטיפול וההובלה של חומרים מסוכנים - תיקוני חקיקה. אני רוצה להודות לשר לאיכות הסביבה, שתמך בחוק, ולשר המשפטים, בשבתו כיושב-ראש ועדת שרים לענייני חקיקה. עונג מיוחד עוד פעם להודות לשני השרים האלה. אני מקווה שתיתנו לי עוד סיבות רבות להודות. 

אופיר פינס-פז (העבודה-מימד):
       
       מה החוק אומר? 
       
אורי יהודה אריאל (האיחוד הלאומי - ישראל ביתנו):
       
       אני אומר עכשיו. בתמצית, היות שיש לי דקה אני אתמצת  - אבל לפני זה, חבר הכנסת פינס, אני רוצה לקרוא שלוש שורות מקוהלת רבה: "בשעה שברא הקדוש-ברוך-הוא את האדם הראשון, נטלו והחזירו על כל אילני גן עדן ואמר לו, ראה מעשי כמה נאים ומשובחין הם, וכל מה שבראתי בשבילך בראתי, תן דעתך שלא תקלקל ותחריב את עולמי, שאם קלקלת אין מי שיתקן אחריך". אני בטוח שהדברים האלה, שנכתבו לפני מאות שנים, משקפים את עמדת השר לאיכות הסביבה ואחרים. 
       
       החוק מדבר על ענישה בעבירות שנוגעות לחומרים מסוכנים, שאני תיכף אזכיר, ומביאה גם לידי אחידות שלא היתה עד היום בענישה זו. 
       
       מדובר בנושאים הבאים: בחוק החומרים המסוכנים תוחמר הענישה בנושאים הללו: עיסוק ברעלים ללא היתר, הפרת תנאי היתר, מסירה וכתיבת פרטים כוזבים, מכירת רעלים למי שאין לו היתר, אי-ביצוע צו פינוי רעלים או אחסונם, ויש החמרה בענישה. בסעיף 2 מדובר על חוק שירותי הובלה של חומרים מסוכנים. 
       
היו"ר ראובן ריבלין:
       
       אני מציע לאדוני רק להסביר, כי כל הדברים נמצאים לפני כל חברי הכנסת. 
       
אורי יהודה אריאל (האיחוד הלאומי - ישראל ביתנו):
       
       אני מסיים, אדוני היושב-ראש. 
       
       בסעיף 3 מדובר על החמרה בענישה בתקנות התעבורה. אני חושב שזה חוק שהוא ראוי לכולנו במציאות שאנו חיים בה, ואני מקווה שהוא יעבור במהרה לוועדת הפנים להכנת הקריאה הראשונה, ואחרי זה, כמובן, גם השנייה והשלישית. תודה. 
       
היו"ר ראובן ריבלין:
       
       תודה רבה. כבוד השר. 
       
השר לאיכות הסביבה  אילן שלגי:
       
       חבר הכנסת אריאל, אתה אולי תופתע אבל אני רוצה לספר לך, שבכנס שדרות לפני שבוע, בדברי על צדק סביבתי, ציטטתי בדיוק את הדברים מקוהלת רבה שאתה קראת לנו כאן. 
       
       אדוני היושב-ראש, חברות וחברי הכנסת - - 
       
אורי יהודה אריאל (האיחוד הלאומי - ישראל ביתנו):
       
- - -
       
השר לאיכות הסביבה אילן שלגי:
       
       כלמדן. לא כמאמין אבל כלמדן. 
       
היו"ר ראובן ריבלין:
       
       מתוך שלא לשמה יצא לשמה, אל תדאג.
       
השר לאיכות הסביבה אילן שלגי:
       
       - - הצעת החוק מבקשת להחמיר את הענישה על עבירות הנוגעות לעיסוק בחומרים מסוכנים, ובכלל זה הטיפול בהם, הובלתם, אחסונם שלא על-פי החוק, אי-קיום חובות בקשר אליהם. העונש המרבי המוצע במסגרת הצעה זו הוא חמש שנות מאסר, במקום שלוש שנים בחקיקה הקיימת, או סכום השווה לשלוש פעמים הקנס המרבי הקבוע בחוק העונשין במקום כפל הקנס, דהיינו – 606,000 שקלים במקום 404,000, ואם מבצע העבירה הוא תאגיד - הקנס יהיה פי-שישה. כמו כן כוללת ההצעה הוראות בעניין העלאת שיעורי קנסות בעבירות הנוגעות לשינוע חומרים מסוכנים לפי חוק שירותי הובלה ולפי פקודת התעבורה. 
       
       עם כניסתי לתפקיד ממלא-מקום השר לאיכות הסביבה, הודעתי כי בדעתי להביא להחמרת העונשים של עבריינים המזהמים את הסביבה ולהגברת אכיפת החוק. לכן אני מקדם בברכה את הצעתו של חבר הכנסת אורי אריאל. ועדת השרים לחקיקה החליטה לתמוך בהצעה, בהתאם להמלצת המשרד לאיכות הסביבה, והכנסת מתבקשת לאשר אותה בקריאה טרומית ולהעבירה לדיון בוועדה. 
       
היו"ר ראובן ריבלין:
       
       תודה רבה. רבותי, אף אחד מחברי הכנסת לא ביקש להתנגד. לכן אנחנו נעבור להצבעה, רבותי, חברי הכנסת. 
       
       ובכן, לפנינו הצעת חוק טיפול והובלת חומרים מסוכנים (תיקוני חקיקה), התשס"ג-2003, הצעת חוק פרטית של חבר הכנסת אורי אריאל - קריאה טרומית. נא להצביע - מי בעד, מי נגד, מי נמנע. 
       
       
הצבעה  מס' 1
       
בעד ההצעה להעביר את הצעת החוק לדיון מוקדם בוועדה -  16
נגד – אין
נמנעים – אין
ההצעה להעביר את הצעת חוק טיפול והובלת חומרים מסוכנים (תיקוני חקיקה), 
התשס"ג-2003, לדיון מוקדם בוועדת הפנים ואיכות הסביבה נתקבלה.
       
היו"ר ראובן ריבלין:
       
       16 בעד, אין מתנגדים, אין נמנעים. אני קובע שהצעת החוק התקבלה, והיא תועבר לוועדת הפנים ואיכות הסביבה של הכנסת על מנת להכינה לקריאה ראשונה. תודה רבה. 
       
       רבותי, חברי הכנסת, יחליף אותי עכשיו סגן היושב-ראש יולי אדלשטיין.
       

הצעה לסדר-היום
פסיקת בג"ץ שהעדפת חיילים במכרז לרכישת קרקעות מפלה ערבים
       
היו"ר ראובן ריבלין:
       
       לפנינו הצעה לסדר-היום מס' 4840. אני מזמין את חבר הכנסת צבי הנדל לבוא ולהעלות את ההצעה לסדר-היום בנושא: פסיקת בג"ץ שהעדפת חיילים במכרז לרכישת קרקעות מפלה ערבים. בבקשה, חבר הכנסת הנדל. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, כבוד השר, חברי חברי הכנסת, אני לא חושב שכבר יש פסיקת בג"ץ בעניין הזה, אבל יש דיון בנושא, ובבג"ץ נאמרו  דברים שהשתמע מהם שיש העדפה ליוצאי צבא, וייתכן שזה יפורש כהעדפה לא ראויה. בכלל, בזמן האחרון יש פסיקות ויש אמירות שלא תמיד מגיעות לכדי פסיקה, אמירות שבהן אתה מרגיש תחושה חזקה שכאילו בבג"ץ אין למלה "ציונות" ערך מיוחד, ואולי לעתים כדאי שלא להזכיר בבג"ץ את המלה "ציונות", וזה היטב חורה לי מעבר לכל חילוקי הדעות האפשריים והבלתי-אפשריים, שבמדינה יהודית מתוקנת, שנמצאת במלחמה, כשהמדינה מחליטה, לא מאן דהוא בזרם פוליטי כלשהו אלא המדינה מחליטה על הקלות כלשהן ליוצאי צבא, אנחנו צריכים להתנצל בגינן. 
       
       אבל מה לי להלין כשכל מה שנעשה במדינה הזאת זה מהלכים אנטי-ציוניים ואנטי-דמוקרטיים. אז זה  מחלחל לכל פינה ופינה, וגם כשהפינה הזאת מאוד גבוהה והיא יושבת בירושלים, בשבתה כבית-דין גבוה לצדק. 
       
	למשל שמעתי אתמול את ראש הממשלה. איזו עזות מצח, איזו חוצפה; מינימום של נימוס אם היה לו. הוא מדבר על הסתה ואיומים על חברי כנסת מסוימים בליכוד. הרי אין בליכוד מישהו מאיים ומסית וקונה יותר ממשפחת שרון. 

	ועכשיו, כשאתה שומע את זה, וזה מוקרן חזור והקרן פעם אחר פעם אחר פעם, בכל כלי התקשורת - כי ביום ראשון יש בחירות, ואוי ואבוי אם ראש הממשלה שמוביל את המדינה הזאת סוף-סוף לגירוש יהודים, ללא כל סיבה ובלי שום הסכם, עם נזק ביטחוני אדיר - הוא עומד ומסביר שיש לחץ. 

	איזה לחץ יש על חברי הכנסת? אומרים לחברי הכנסת, שאם לא תקיים את משנתו המדינית של הליכוד, שעל בסיסו נבחרת, אנחנו לא נצביע לך פעם נוספת. אבל אריק שרון לא מאיים - הוא ובנו וחבריו ודובי וייסגלס - לעתיד. עכשיו הוא אומר לשרים שלו: אם לא תתמכו בדבר זה או אחר, נפטר אתכם. זה לא איומים לעתיד לבוא.

	לכן, כשכל ההתנהלות של ראש ממשלה ומשפחתו במדינה דמוקרטית היא התנהלות דורסנית, שמתעלמת מכל אקט דמוקרטי, החל בבחירות שהוא הלך נגד מצנע, שהוא-הוא הציע - אני מבין, אדוני שר המשפטים, שזה לא ערב לאוזניך. 

שר המשפטים יוסף לפיד:
       
       זה לא ערב - - -

צבי הנדל (האיחוד הלאומי - ישראל ביתנו):
       
       הוא הציע יציאה חד-צדדית מחבל-עזה וספג מפלה בבחירות, ועכשיו ראש הממשלה מציע את זה בשביל לטהר את שמו באלו תיקים פליליים כאלה או אחרים. אחר כך הוא הלך למשאל אצל מתפקדי הליכוד, כי הוא חשב ששם הוא ייוושע ויחייב את שרי הליכוד להצביע נגד משנתו של המחנה הלאומי, ונחל מפלה גדולה. גם את זה הוא זרק לפח - -

היו"ר יולי-יואל אדלשטיין:
       
       צריך לסיים, אדוני. 

צבי הנדל (האיחוד הלאומי - ישראל ביתנו):
       
       - -  ובסוף, בשביל להשיג רוב כפוי, הוא פיטר שרים מהממשלה. כל כלי התקשורת - אילו היו עושים את זה בממשלה, קודם, לשרים שלכם, המדינה היתה מתהפכת - - -

אופיר פינס-פז (העבודה-מימד):
       
       אבל השרים שלנו - - -

צבי הנדל (האיחוד הלאומי - ישראל ביתנו):
       
       הוא מדבר על דורסנות? אין לו טיפת בושה? 

היו"ר יולי-יואל אדלשטיין:
       
       אדוני, נא לסיים.

צבי הנדל (האיחוד הלאומי - ישראל ביתנו):
       
       אני כבר מסיים. אני מציע לכולנו לא להתפלא שהיום בבית-משפט גבוה לצדק, ציונות זאת מלה מביישת; העדפת חייל משוחרר היא בהרמת גבה - כי כשראש הממשלה שלנו הוא כזה והוא ממשיך להנהיג, והגברת נעמי בלומנטל עומדת למשפט, הפושעת הגדולה, אז הכול אפשרי. 
       
       אני מציע לכולנו, ימין ושמאל, בטרם יהיה מאוחר, להתעשת, כי היום זה פוגע באחד - הדורסנות הדיקטטורית הזאת - מחר זה יפגע בכולנו. 

היו"ר יולי-יואל אדלשטיין:
       
       תודה רבה. אדוני שר המשפטים, בבקשה - פסיקת בג"ץ שהעדפת חיילים במכרז לרכישת קרקעות מפלה ערבים. תשובתו של שר המשפטים. אין יותר הצעות אחרות, כבר נרשמו. 

שר המשפטים יוסף לפיד:
       
       אדוני היושב-ראש, ההצעה הזאת הועלתה לסדר-יומה של הכנסת בתואנת שווא. בתואנת שווא, מפני - - -

אופיר פינס-פז (העבודה-מימד):
       
       היתה פסיקה.

שר המשפטים יוסף לפיד:
       
       אני אודה לאדון הנדל שיאזין למה שאני אומר לו. מר הנדל, אתה השגת את הדיון הזה בתואנת שווא. אין פסיקה כזאת של בית-המשפט העליון. 

צבי הנדל (האיחוד הלאומי - ישראל ביתנו):
       
       אמרתי את זה. אתה רק לא מקשיב.

שר המשפטים יוסף לפיד:
       
       אמרת את זה עכשיו, כשעלית, שכנראה - - -

צבי הנדל (האיחוד הלאומי - ישראל ביתנו):
       
       אני גם לא ביקשתי את זה.

שר המשפטים יוסף לפיד:
       
        - - - אבל כשביקשת דיון דחוף - - -

צבי הנדל (האיחוד הלאומי - ישראל ביתנו):
       
       לא - - -

היו"ר יולי-יואל אדלשטיין:
       
       חבר הכנסת הנדל. 

שר המשפטים יוסף לפיד:
       
       - - - אז כתוב פסיקה.

צבי הנדל (האיחוד הלאומי - ישראל ביתנו):
       
       כתוב. - - -

שר המשפטים יוסף לפיד:
       
       פסיקה. אין פסיקה. 

צבי הנדל (האיחוד הלאומי - ישראל ביתנו):
       
       אני יודע. 

שר המשפטים יוסף לפיד:
       
       יש דיון, ולא יתואר שהכנסת - - -

אופיר פינס-פז (העבודה-מימד):
       
       אדוני השר, וזו גם טענה לנשיאות. 

שר המשפטים יוסף לפיד:
       
       אני מבקש שנשיאות הכנסת תבדוק את התלונה שלי, שהוזעק פה דיון בטענת שווא.

צבי הנדל (האיחוד הלאומי - ישראל ביתנו):
       
       אוי ואבוי, אוי ואבוי .

שר המשפטים יוסף לפיד:
       
       בטענת שווא. 

היו"ר יולי-יואל אדלשטיין:
       
       אדוני שר המשפטים, אעביר את בקשתך לנשיאות. 

יעקב ליצמן (יהדות התורה):
       
       ממשלת שווא - - - טענת שווא - - -

קריאות:
       
       - - -

היו"ר יולי-יואל אדלשטיין:
       
       חברי הכנסת, עד כאן לגבי טענת שווא, והנשיאות תבדוק את דברי שר המשפטים. 

יעקב ליצמן (יהדות התורה):
       
       הממשלה היא גם שווא - - -

היו"ר יולי-יואל אדלשטיין:
       
       תודה רבה, חבר הכנסת ליצמן. תודה. עכשיו השר בטח רוצה להתייחס לעניין עצמו, ואני מעוניין לשמוע את תשובתו. תודה.


יצחק לוי (מפד"ל):
       
       - - -

יצחק כהן (ש"ס):
       
       - - - חמור מאוד. המשטרה צריכה לבדוק - - -

יצחק לוי (מפד"ל):
       
       - - - ועדת האתיקה - - -

קריאות:
       
       - - -

שר המשפטים יוסף לפיד:
       
       ב. זה די גרוע אם הכנסת עוסקת בדיוניה בפסיקות של בית-המשפט העליון, אבל זה ללא תקדים שהכנסת תתערב בפסיקה שנמצאת באמצעיתה, בניסיון להשפיע על שופטים. 

יעקב ליצמן (יהדות התורה):
       
       מה זה משנה לגבי העיתונות, למשל? - - -

היו"ר יולי-יואל אדלשטיין:
       
       חבר הכנסת ליצמן, תודה רבה.

שר המשפטים יוסף לפיד:
       
       הדבר השלישי, אדוני, אני דוחה בשאט-נפש את טענתו של חבר הכנסת הנדל, שהציונות היא מלה שנעדרת מתודעתם של שופטים של בית-המשפט העליון בישראל.

יצחק כהן (ש"ס):
       
       לא כולם. 

שר המשפטים יוסף לפיד:
       
       זאת הוצאת דיבה על בית-המשפט העליון, ניסיון לערער על שלטון החוק במדינת ישראל. 


יצחק כהן (ש"ס):
       
       לא כולם. רובם בסדר - - -

שר המשפטים יוסף לפיד:
       
       אדוני, אני מבקש להוריד את זה מסדר-היום על בסיס העובדות – א. שום בית-משפט לא קבע שאין לחיילים משוחררים זכות לקנות קרקע; ב. לקחו חצי משפט של שופט תוך כדי דיון, הוציאו אותו מהקשרו והביאו אותו לדיון בכנסת; ג. הכנסת הזאת לא צריכה לדון בכלל במשפטים שנמשכים ועומדים על סדר-יומו של בית-המשפט העליון. 
       
       אני מבקש להסיר, לבטל ולשכוח מהדיון הזה.

היו"ר יולי-יואל אדלשטיין:
       
       תודה רבה. חבר הכנסת הנדל, אתה מסכים להצעת השר להסיר מסדר-היום את הנושא?

צבי הנדל (האיחוד הלאומי - ישראל ביתנו):
       
       לא.

היו"ר יולי-יואל אדלשטיין:
       
       לא מסכים. 

יצחק לוי (מפד"ל):
       
       יש לי הצעה נוספת. 

היו"ר יולי-יואל אדלשטיין:
       
       יש, יש כבר. נרשמו להצעה אחרת די והותר, והיחיד שיוכל לעשות את זה ולהציע הצעה אחרת הוא חבר הכנסת אופיר פינס-פז. 

קריאה:
       
       - - -

היו"ר יולי-יואל אדלשטיין:
       
       יש דובר אחד בהצעה. הדובר ביקש מליאה; השר ביקש להסיר. ההיגיון אומר שהצעה אחרת יחידה שיכולה להיות היא להציע ועדה, וזה מה שיעשה חבר הכנסת פינס-פז.

אופיר פינס-פז (העבודה-מימד):
       
       אם אני אקבל מיקרופון.

 קריאה:
       
       - - -

היו"ר יולי-יואל אדלשטיין:
       
       אבל כבר היתה תשובת השר, מה אני יכול לעשות. 

אופיר פינס-פז (העבודה-מימד):
       
       אם אני אקבל מיקרופון, אני גם אדבר.

היו"ר יולי-יואל אדלשטיין:
       
       מיקרופון לחבר הכנסת פינס. לא נפלה אותו. 

אופיר פינס-פז (העבודה-מימד):
       
       רוב תודות. 
       
       אדוני היושב-ראש, גם אני מוצא לנכון למחות על הדברים של חבר הכנסת הנדל - -

יעקב ליצמן (יהדות התורה):
       
       - - -

אופיר פינס-פז (העבודה-מימד):
       
       - -  ואני רוצה לומר לך, חבר הכנסת הנדל, אתה משרת בתפיסה שלך תזה שאנחנו כולנו יוצאים נגדה - שציונות היא גזענות, ואנחנו יודעים שציונות היא הפוכה מגזענות. 
       
       אבל כשאתה מציע את ההצעה שלך לסדר-היום, אתה מבלבל פה את כולם, מפני ששום בית-משפט לא מנע מקצינים להקים את השכונה הנפלאה ביבנה או בצהלה או בכל מקום אחר, או מקבוצת חיילים להתאגד לצורך הקמת יישוב או משהו.

יצחק כהן (ש"ס):
       
       לא היו עתירות. 

אופיר פינס-פז (העבודה-מימד):
       
       מה שבית-משפט לא נותן, או אולי הוא לא ייתן, זה למנוע זכויות בסיסיות ממי שלא יצא לו לשרת בצה"ל, יהודי או ערבי, מסיבות כאלה או מסיבות אחרות. אין קשר -  וצריך פעם אחת להבין את זה - בין שירות בצה"ל לבין זכויות אזרח במדינת ישראל. זו חובה לשרת בצה"ל, אני גאה על שירותי בצה"ל, כולנו גאים, אבל אתה לא יכול על הבסיס הזה למנוע זכויות מאף אחד - - -

נסים דהן (ש"ס):
       
       בתנאי שאתה לא חרדי. אם אתה חרדי  - - -

אופיר פינס-פז (העבודה-מימד):
       
       לא, לא. גם אם אתה חרדי. גם אם אתה חרדי וגם אם אתה יהודי וגם אם אתה ערבי. פעם אחת ולתמיד את העניין הזה צריך להסיר מסדר-היום, כי אחר כך באים ומטיפים לערביי ישראל - איפה אתם, ואתם לא נאמנים למדינה, או כל מיני דברים כאלה. קודם כול, זו מדינה יהודית דמוקרטית - יהודית בהווייתה ודמוקרטית בנשמתה - לרבות שוויון זכויות אזרחיות. תודה.

היו"ר יולי-יואל אדלשטיין:
       
       תודה לחבר הכנסת אופיר פינס. חבר הכנסת הנדל, האם אתה מסכים להצעה האחרת שהדיון יתקיים בוועדה?

צבי הנדל (האיחוד הלאומי - ישראל ביתנו):
       
       כן. 

היו"ר יולי-יואל אדלשטיין:
       
       מסכים. אם כן, יש לנו שתי הצעות רלוונטיות: של חבר הכנסת הנדל לקיים דיון בוועדה, ושל שר המשפטים, נציג הממשלה, להסיר מסדר-יומה של הכנסת.

נסים דהן (ש"ס):
       
       בעד זה להסיר?


היו"ר יולי-יואל אדלשטיין:
       
       בעד זה דיון בוועדה; נגד - להסיר. חברי הכנסת, בעד - דיון בוועדה; נגד - להסיר. ההצבעה זה עתה החלה. 

קריאות:
       
       - - -

היו"ר יולי-יואל אדלשטיין:
       
       בעד - דיון בוועדה; נגד - להסיר מסדר יומה של הכנסת. 

הצבעה מס' 2
       
בעד ההצעה להעביר את הנושא לוועדה - 13
בעד ההצעה שלא לכלול את הנושא בסדר-היום - 9
נמנעים - אין
ההצעה להעביר את הנושא לוועדה שתקבע ועדת הכנסת נתקבלה.

היו"ר יולי-יואל אדלשטיין:
       
       13 בעד, נגד - 9, אין נמנעים. הדיון יתקיים בוועדת - חבר הכנסת הנדל?

צבי הנדל (האיחוד הלאומי - ישראל ביתנו):
       
	ועדת הפנים.

היו"ר יולי-יואל אדלשטיין:
       
       בוועדת הפנים ואיכות הסביבה.
     
       חברי הכנסת, קצת שקט באולם המליאה. חבר הכנסת דהן, אדוני סגן היושב-ראש.
       
שר המשפטים יוסף לפיד:
       
       היושב-ראש, ועדת החוקה, חוק ומשפט.
       
היו"ר יולי-יואל אדלשטיין:
       
       מכיוון שהוזכרו ועדות שונות, ועדת הכנסת תכריע באיזו מהן - בפנים, בחוקה או בוועדה אחרת - יתקיים הדיון בנושא: פסיקת בג"ץ שהעדפת חיילים במכרז לרכישת קרקעות מפלה ערבים.
       
מאיר פרוש (יהדות התורה):
       
       13 היו בעד, והם נגד טומי, וזה ברור.
       
יצחק לוי (מפד"ל):
       
       מי זה טומי? שר המשפטים.

       
הצעות לסדר-היום
דברי היועץ המשפטי על ההתנהלות ברשויות המקומיות

       
היו"ר יולי-יואל אדלשטיין:
       
       הנושא הבא: דברי היועץ המשפטי לממשלה על ההתנהלות ברשויות המקומיות - הצעות לסדר-היום מס' 4832, 4855, 4883 ו-4887. המשיב הוא שר המשפטים. ראשון המציעים הוא חבר הכנסת אליהו ישי, והוא איננו. חבר הכנסת אהוד יתום - איננו. מה קורה לנו היום עם נוכחות חברי הכנסת? חבר הכנסת ישראל אייכלר, אדוני כדרכו נמצא בזמן הנכון במליאה. בבקשה. לרשות אדוני שלוש דקות.
       
ישראל אייכלר (יהדות התורה):
       
       אדוני היושב-ראש, חברי הכנסת, קודם כול, אני רוצה לברך את היועץ המשפטי לממשלה על כך שהעז לתפוס בקרניו של שור, שהוא אומנם שור אבל יש לו קדושה של פרה קדושה, שנקרא: השלטון המקומי, או השלטון בכלל. עד היום אנחנו יודעים שפקידי השלטון, וגם היועץ המשפטי לממשלה בדרך כלל, מגינים על השלטון ופקידיו מפני האזרחים ותלונותיהם. פה קם יועץ משפטי ואומר שיש הרבה שחיתות ברשויות המקומיות, והוא צודק. 
       
       טוב שהוא אומר את זה, כי כל זמן שאנחנו זועקים, האזרחים זועקים, אף אחד לא שם לב לזה. להיפך, כולם מסתתרים מאחורי המקצועיות, שיקולים מקצועיים. יש רק פוליטיקאים שיש להם אינטרסים, אבל הפקידים? 75,000 פקידים, כולם מקצועיים, וכל השיקולים ענייניים וכל הוועדות וכל הדיונים וכל המכרזים מאוד בדוקים. נכון, אני מאמין שרוב עובדי הרשויות המקומיות והשלטון המרכזי הם אנשים ישרים, אבל כל הטריקים וכל השטיקים שיש לאנשים פוליטיים בכנסת ובעיריות, יש גם לפקידים בכל הרמות.
       
       מה שאני כן רוצה להתווכח עם היועץ המשפטי לממשלה, ואני בטוח שהוא לא יודה בזה, הוא שהמערכת המשפטית כמוה כמערכת השלטון המקומי והשלטון המרכזי - רובה ככולה פוליטית.
       
יעקב ליצמן (יהדות התורה):
       
       שר המשפטים לא שמע את מה שאמרת.
       
ישראל אייכלר (יהדות התורה):
       
       הוא שמע. שר המשפטים הוא איש פוליטי. רוב אזרחי הארץ אולי לא יודעים, כי יש מגננה תקשורתית חזקה על מערכת המשפט, שמערכת המשפט פוליטית בדיוק כמו המערכת הפקידותית האחרת. אין אפשרות לאזרח, לעורך-דין, להיבחר לשופט, אם הוא לא נכנס לדילים. דרך אגב, לחרפתנו ולבושתנו, זה גם קורה אצל הדיינים שטריקים פוליטיים ודילים הם המקדמים, אבל זה לא משנה. מערכת המשפט כולה נבנית על שיטת חבר מביא חבר. אם אין לך חברים במקומות הנכונים, אתה לא תהיה שופט. 
       
       יש לנו מאבק קשה מאוד, מלחמה ממש, כאשר השופטים מתערבים בענייני ציבור שנויים במחלוקת. כל זמן ששופטים דנים בין אדם לחברו או בין אדם לשלטון, זה תפקידם. אם הם עושים את תפקידם נאמנה, אם אני יכול לבקר אותם, זה בסדר. אבל כשהם נכנסים לענייני ציבור ויש להם איזו הילה של שלטון החוק, כאילו מה שהשופט אומר זה יותר מאשר איש פוליטי או פקיד פוליטי אחר אומר, בזה אנחנו כופרים. אנחנו כופרים בסמכותה של המערכת המשפטית לקבוע ולהכריע בענייני ציבור בוויכוחים ציבוריים. בוויכוחים ציבוריים הפרלמנט מכריע, בוויכוחים ציבוריים הציבור מכריע בעיריות, ברשויות, ולא במערכת המשפט. מותר לכנסת לדון בעניינים שמערכת המשפט דנה בהם אם הם ענייני ציבור.
       
       אני רוצה לסכם בפסוק אחד. אנחנו מתפללים שנגיע לימים של "ואשיבה שפטיך כבראשונה ויעציך כבתחילה; אחרי כן יקרא לך עיר הצדק קריה נאמנה". תודה.
       
היו"ר יולי-יואל אדלשטיין:
       
       תודה רבה לחבר הכנסת ישראל אייכלר.  חבר הכנסת חמי דורון, בבקשה. לרשות אדוני שלוש דקות.
       
חמי דורון (שינוי):
       
       אדוני היושב-ראש, אדוני שר המשפטים, חברי חברי הכנסת, אני הופתעתי קצת לקרוא את דבריו של היועץ המשפטי לממשלה, ותמהתי איך קרה שפתאום הוא רואה את האור בקצה המנהרה ובאה הארה גדולה. הרי בסך הכול אנחנו טוענים, רבים מאתנו גם פה בבית הזה, על הקשר ההדוק בין הון לשלטון בעיקר כשהוא נמצא בצורה הבוטה ביותר, ואולי אפילו המכוערת ביותר, דווקא ברשויות המקומיות.
       
       בשבוע האחרון - זה היה בסמיכות מעניינת מאוד לדברי היועץ המשפטי - התפרסמה בעיתון "ידיעות אחרונות" כתבת תחקיר של העיתונאי שחר גינוסר. הוא הביא שם כמה דוגמאות של החיבור העצום, שתמורת סכומים פעוטים או עשיית טובות פעוטה קבלנים זוכים לפרויקטים ולזכויות יתר עתירות בבנייה. הדברים כתובים באותו מאמר, ואני חושב שהם כתובים בעשרות מכתבים שהופנו לרשויות, הן למשרד הפנים והן למשרד היועץ המשפטי לממשלה, במשך השנים. אני לפחות חתום על כמה כאלה. אבל, לא קרה כלום.
       
       אדוני שר המשפטים, חשוב לדעת שלצערי הרב - הדבר מוזכר גם בכתבה בעיתון - הרשות השופטת נוהגת ברחמים יתירים וברחמנות יתירה בראשי רשויות שמגיעים לבית-המשפט. כששופט כותב בגזר-הדין על נאשם, ואני מצטט ישירות מפסק-הדין: "עשה בקופת הציבור כבתוך שלו", ואחרי שהוא כותב זאת הוא אומר שגזר-הדין הוא ללא קלון - אנה אנו באים? האם קלון הוא רק רצח? 
       
       אדוני שר המשפטים, אני חושב שהגיע הזמן שמשרדך ייקח את האפשרות לקלון או אי-קלון משיקול דעתו של בית-המשפט, ויקבע בחוק שכל עבירה כנגד הציבור, או שזו עבירה על המינהל הציבורי ועל כללי המינהל, שהם בסדר-גודל של עבירה פלילית - אדם שהורשע בכך העבירה תהיה אוטומטית עם קלון, למעט כמה עבירות שמראש יכתבו בחוק שהן ללא קלון, כמו עבירת תנועה. זו אומנם עבירה פלילית, אבל אינה בגדר קלון. אבל, לא יכול להיות שאדם שיעשה בקופה הציבורית כבתוך שלו, ויבוא בית-המשפט ויגיד שזה ללא קלון.
       
       לכן, אני מחזק את ידי היועץ המשפטי לממשלה, קודם כול בהחלטתו לקחת ולשים את הנושא הזה עכשיו בסדר-היום הציבורי. אני ביקשתי שהדבר יעלה לדיון בוועדת הפנים, ואני חושב שהיועץ המשפטי לממשלה צריך לבוא לוועדת הפנים, להסביר, להגיד ולפרוס את משנתו - כיצד הוא הולך לפעול כנגד השחיתות ברשויות המקומיות. אני חושב שמה שעלה בכתבה העיתונאית לפחות הוא ממש על קצה המזלג. מרוב עצים לא רואים את היער במקרים האלה. 
       
       אדוני השר, אני חושב שטוב יהיה אולי אם הכנסת תתחיל לחוקק חוקים שבהם בנושאים מסוימים תישלל במידת מה זכות שיקול הדעת לגבי ענישה, והשופטים יצטרכו לתת איזה עונש מינימלי - אף שהכנסת בדרך כלל לא אוהבת לעשות זאת.
       
       אני חושב שהגיע הזמן שיהיה עונש מינימלי, כי אם אדם מורשע בפלילים, שלא יגידו לי, הוא לא לקח לכיסו. אז מה? אז מה? אבל אם בנו של אדם עובד אצל קבלן גדול ונותן לו ייעוץ משפטי, לא ייתכן שאותו קבלן יזכה להעדפות במכרזים,  או שיזכה ליתרונות או למרווחים כאלה - - - 
       
בנימין אלון (האיחוד הלאומי - ישראל ביתנו):
       
       נקבע לו עונש מינימום, מה בית-המשפט צריך לעשות? 
       
חמי דורון (שינוי):
       
       סליחה, גם אם נקבע עונש מינימום, חבר הכנסת בני אלון, עדיין יש פער גדול מאוד בין עונש המינימום לעונש מקסימום. אבל לא יכול להיות מצב שיפטרו אדם על-תנאי או בעבודות שירות ויגידו לו, זה נתון למשפט הציבור. הדברים האלה אינם נתונים למשפט הציבור, הם צריכים להיות נתונים למשפטו של בית-המשפט, בדיוק כמו כל אדם אחר שיעשה את המעשים האלה והוא לא ראש רשות. תודה רבה, אדוני. 
       
היו"ר יולי-יואל אדלשטיין:
       
       תודה לחבר הכנסת חמי דורון. נשמע כעת את תשובתו של שר המשפטים, חבר הכנסת יוסף טומי לפיד. 
       
ג'מאל זחאלקה (בל"ד):
       
       הפרקליטות יכולה לערער, לא צריך עונש מינימום, אפשר לערער. 
       
שר המשפטים יוסף לפיד:
       
       אדוני היושב-ראש, אני שמח מאוד על יוזמת הדיון הזה, כי אני חושב שהנושא של שחיתויות ברשויות הוא נושא ציבורי חשוב ביותר. אני חושב שהיועץ המשפטי קלע למטרה כשאמר, שלא די לטפל בשחיתויות שבמנגנון ובאדמיניסטרציה ובמינהל בממשלה - לא במובן הממשלה של חברי ממשלה, אלא במובן הרשות שחולשת על כל המנגנון - אלא צריך להרחיב את הנושא הזה. היועץ המשפטי אף אמר,  שהוא חושב ש-90% של מעשי השחיתות בציבור נעשים ברשויות המקומיות. 
       
       כמובן, אני דוחה את הטענות כאילו תמיד בתי-המשפט לא מספיק מחמירים לגבי אותו נושא שבאותו רגע נמצא בדיון בכנסת. בתי-המשפט עושים את מלאכתם על-פי החוק. אני מניח שצריך לתת לשופטים לשקול כל מקרה ומקרה לגופו. אבל אם אנחנו נחמיר ביחסנו אל שחיתות שכבר פשטה עד כדי כך שהיא מתקבלת כאילו היא מובנת מאליה, אני הפעם מוכן להסכים גם עם הרב אייכלר, אם צריך, שבעניין הזה צריך לעשות כל מאמץ כדי לבער את הנגע הזה. 
       
       על כן, אדוני, הממשלה לא מתנגדת לדיון במליאה בנושא הזה. 
       
היו"ר יולי-יואל אדלשטיין:
       
       תודה רבה לשר המשפטים. פעמוני המשיח, הסכמה בינו לבין הרב אייכלר. חברי הכנסת, יש לנו כמה הצעות אחרות. המציעים מבקשים מליאה, השר מסכים למליאה, לכן אפשר להציע גם דיון בוועדה וגם להסיר מסדר-היום. הראשון הוא חבר הכנסת יצחק כהן; נשמע את הצעתו. 
       
יצחק כהן (ש"ס):
       
       אדוני היושב-ראש, חברי חברי הכנסת, א. אני מברך על הדיון הזה, דיון חשוב מאוד. אני גם רוצה לברך את היועץ המשפטי לממשלה על היוזמה שלו. אבל דווקא הייתי מציע לו כן להתחיל מחברי הממשלה. אני תמה, לקח חודשיים ומשהו לשר המשפטים, מר טומי לפיד, להפסיק לטפל בהפרטה של "דיסקונט", הוא אפילו לא רוצה לומר לנו למה. חודשיים לקח לשר המשפטים טומי לפיד לפסול את עצמו מטיפול בהפרטה של בנק "דיסקונט". אנחנו מבררים עכשיו את הפרטים, נגיש לו שאילתא מפורטת עם כמה שאלות, הוא יצטרך לענות עליהן. אבל חודשיים לקח לו להבין, שהוא לא רוצה לטפל בזה כיוון שיש לו נגיעה אישית.
       
       אז  הייתי מציע ליועץ המשפטי כן להתחיל בחברי הממשלה. תודה. 

היו"ר יולי-יואל אדלשטיין:
       
       תודה לחבר הכנסת יצחק כהן. חבר הכנסת נסים זאב, בבקשה. אדוני, הצעה אחרת. 
       
נסים זאב (ש"ס):
       
       אדוני היושב-ראש, אי-אפשר להעביר את הבעיה שקיימת ברשויות המקומיות - כאשר הממשלה קיצצה בתקציביה, אולי בצדק - ולומר שכל הנטל וכל האחריות הם על הרשויות המקומיות וראשי הערים, שצריכים להתמודד קשה מאוד בשוטף ובחיי היום-יום שלהם. אם יש שחיתות, צריך לטפל בה, אבל אי-אפשר  לזרוק אמירה כל כך גורפת, כאילו מדובר בכך שכל הרשויות המקומיות מושחתות. זה מה שנשמע מאמירה כזאת. אני חושב שהאמירה צריכה להיות קצת יותר זהירה ויותר אחראית. 
       
       אני מסכים שיש שחיתויות ברשויות, למשל בנושא הבנייה, ולאו דווקא בבזבוז כספים או במשכורות עתק שמשולמות לחברים כאלה ואחרים. יש שחיתויות שצריכות טיפול, אבל אמירה שאין בה שום אחיזה שבאה לתקן, אלא רק להטיל  רפש בראשי ערים, היא דבר מיותר. 
       
היו"ר יולי-יואל אדלשטיין:
       
       תודה לחבר הכנסת נסים זאב. חבר הכנסת דוד אזולאי - בבקשה, אדוני. 
       
דוד אזולאי (ש"ס):
       
       אדוני היושב-ראש, השתלחותו של היועץ המשפטי בראשי הרשויות בכלל וברשויות המקומיות בפרט  אינה ראויה, והיא נובעת מחוסר ידיעה של מערכת השלטון המקומי. כשהוא אומר, 90% מהשחיתויות הן בשלטון המקומי, זה נתון לא מדויק, לא מבוסס. זאת אחת מהמערכות במדינת ישראל שהן המבוקרות ביותר, יש להן מבקר הרשות המקומית, יושב-ראש הוועדה לביקורת ברשות המקומית ומבקר המדינה. אם כל המערכות הללו כשלו ואכן יש שחיתות, מישהו צריך לבדוק את זה, ולא להטיל רפש באותם ראשי רשויות. 
       
       לכן אני מציע, אדוני היושב-ראש, להביא את העניין הזה לדיון גם בוועדת הפנים. תודה. 
       
נסים זאב (ש"ס):
       
       לא גם, רק. 
       
היו"ר יולי-יואל אדלשטיין:
       
       תודה רבה לחבר הכנסת דוד אזולאי. חברי הכנסת, נעבור להצבעה. 
       
נסים זאב (ש"ס):
       
       ועדת הפנים או מליאה. 

היו"ר יולי-יואל אדלשטיין:
       
       חברי הכנסת, אנחנו נצביע, ביקשו גם ועדה, אנחנו נצביע באופן הבא: דיון במליאה מול להסיר. 
       
נסים זאב (ש"ס):
       
       לא להסיר, מול ועדה. 
       
היו"ר יולי-יואל אדלשטיין:
       
       רק שנייה, אנחנו יכולים לפתור את זה בדרך אלגנטית של התקנון. האם בין המציעים הצעה אחרת, חברי הכנסת אזולאי, נסים זאב ויצחק כהן, יש מישהו שמתעקש על הצעתו להסיר? 
       
נסים זאב (ש"ס):
       
       לא, מבקשים שזה יהיה - - - 

היו"ר יולי-יואל אדלשטיין:
       
       אין. לכן אנחנו נצביע: בעד - דיון במליאה, נגד - ועדת הפנים ואיכות הסביבה. זה אופי ההצבעה.  ההצבעה היא כזאת. חברי הכנסת, שימו לב, מי שיצביע בעד, מבקש דיון במליאה; מי שמצביע נגד, מבקש דיון בוועדה. בעד - מליאה, נגד - ועדה. 
       
נסים זאב (ש"ס):
       
       נגד - ועדת הפנים. 
       
היו"ר יולי-יואל אדלשטיין:
       
       בעד - מליאה, נגד - ועדת הפנים ואיכות הסביבה, או אם יציעו ועדה אחרת - - - 
       
שר המשפטים יוסף לפיד:
       
       לא נקבע איזו ועדה. 
       
היו"ר יולי-יואל אדלשטיין:
       
       לא, אם יבקשו כמה ועדות, ועדת הכנסת תכריע. 
       
       
הצבעה מס' 3
       
בעד ההצעה לכלול את הנושא בסדר-היום - 6
נגד  – 14
נמנעים – אין
ההצעה להעביר את הנושא לוועדה שתקבע ועדת הכנסת נתקבלה. 
       
היו"ר יולי-יואל אדלשטיין:
       
       בעד דיון במליאה - 6, בעד דיון בוועדה – 14. מבקשים דיון בוועדת הפנים ואיכות הסביבה - - - 
       
שר המשפטים יוסף לפיד:
       
       ועדת החוקה, חוק ומשפט. 
       
היו"ר יולי-יואל אדלשטיין:
       
       - - - ועדת החוקה, חוק ומשפט. לכן ועדת הכנסת תכריע באיזו ועדה יתקיים הדיון בנושא החשוב: דברי היועץ המשפטי לממשלה על ההתנהלות ברשויות המקומיות. 
       
       חברי הבית, אנחנו עוברים לנושא הבא: החלטת הממשלה להקים ועדה שתבחן את שכר הלימוד באקדמיה. 
       
יעקב ליצמן (יהדות התורה):
       
       לא, אדוני היושב-ראש, כעת ההצעה שלי. 
       
היו"ר יולי-יואל אדלשטיין:
       
       זה סדר-היום, חברי הכנסת, ואין בלתו. 
       
שר הבריאות דני נוה:
       
       מה פתאום. 
       
היו"ר יולי-יואל אדלשטיין:
       
       אנחנו מבקשים פאוזה של 20 שניות, סגנית המזכיר תיכף תבדוק, ואנחנו נכריע במחלוקת לשם שמים לגבי סדר-היום של מליאת הכנסת. האם הצעות החוק קודמות. בכל מקרה, שר הבריאות נמצא כאן. אתם יודעים מה? אנחנו נכריע כאן, במליאה, שהנושא הבא הוא הצעה לסדר-היום מס' 4470: מניעת תרופות יעילות ויקרות מחולים בגלל אי-הכללתן בסל הבריאות מטעמי חיסכון. המציע הוא חבר הכנסת יעקב ליצמן. בבקשה אדוני. ההצעה היא הצעה רגילה. אם אדוני יקצר, אנחנו נברך על כך.
       
       סליחה ומחילה מחבר הכנסת ליצמן, ההצעה לסדר-היום של חבר הכנסת ליצמן, מניעת תרופות יעילות ויקרות - אחר כך, הצעה לסדר-היום של חברת הכנסת אילנה כהן: מצב שירות הבריאות לתלמיד. לאחר מכן, ההצעות לסדר-היום: השיווק החופשי של הסם המסוכן "חגיגת" ותוצאותיו, של כמה חברי הכנסת. על שלוש ההצעות ישיב שר הבריאות, חבר הכנסת דני נוה. חבר הכנסת ליצמן – בבקשה, אדוני.

אתי לבני (שינוי):
       
       מתי הדיון על האקדמיה?

היו"ר יולי-יואל אדלשטיין:
       
       אנחנו מקיימים התייעצויות כרגע, כנראה שמייד בתום ההצעות האלה, שהמשיב עליהן הוא שר הבריאות. אנחנו נזכה כאן לכוחות נוספים של הממשלה - שר האוצר, שרת החינוך ושר המדע, שמתכוונים לענות בנושא שכר הלימוד באקדמיה.

הצעה לסדר-היום
מניעת תרופות יעילות ויקרות מחולים בגלל 
אי-הכללתן בסל הבריאות ומטעמי חיסכון

היו"ר יולי-יואל אדלשטיין:

       
       חבר הכנסת יעקב ליצמן, הצעה לסדר-היום מס' 4470, בבקשה.
        
יעקב ליצמן (יהדות התורה):
       
       אדוני היושב-ראש, אדוני השר, שר הבריאות, כנסת נכבדה, הנושא שאני מעלה היום לסדר-היום הוא נושא כאוב מאוד, הוא שאלת חיים, והוא נוגע כמעט לכל אחד בארץ. לצערנו, סל הבריאות מאוד מצומצם. יש הרבה תרופות חדשות, אבל מה, הרופאים בקופות-החולים שנותנים מרשמים, לצערי מודרכים על-ידי מרכזי קופות-החולים שלא לרשום ולא להמליץ על תרופות יעילות, מפני שהן יקרות. יש הרבה תרופות, כמו אנטיביוטיקה, אני לא רוצה להזכיר שמות, כי החלטתי לא להזכיר שמות של תרופות, אבל הרבה פעמים הרופא יודע שלמחלה שהחולה בא אליו בגללה יש תרופה יותר טובה, אבל מה, אין לו רשות מהקופה לרשום אותה. 
       
       לפעמים הדבר גורם גם לאשפוז, לצערי, ואז העלות לקופה וגם לממשלה היא הרבה יותר גדולה. אם הם היו נותנים לו את התרופה היעילה יותר, היינו חוסכים הרבה יותר כסף, וזו גם שאלת חיים. 
       
       קופות-החולים נותנות הוראה והדרכה לרופאים, אני לא יודע באיזו צורה, שלא לרשום תרופות טובות יותר, מפני שהן יקרות. אפשר לקבל תרופות יותר זולות? אז למה לא? הם מנסים תרופות. למשל, מישהו שצריך אנטיביוטיקה, הוא יכול לתת תרופה אחת והוא יודע שזה לא יעזור לו, אבל זו התרופה שנותנים. נותנים את זה פעם אחת והחולי לא עובר אחרי שבוע ימים, שבועיים; חוזרים לרופא והוא אומר: תנסה את זה עוד שבועיים. פעם שלישית, החולה מקבל דלקת ריאות ומאושפז, לצערי הרב, ואז צריך לשלם גם עבור אשפוז ומתחילות הוצאות גדולות. אם היו נותנים לו מייד את התרופה הנכונה, היותר יקרה טיפה, אז אולי בהתחלה זה היה עולה יותר, אבל בסוף, גם לקופה וגם לממשלה היה יותר זול. יש הרבה תרופות כאלה. 
       
       אנחנו רואים גם שבכל המסגרת של "עדיף", "מועדף" וכל הדברים מהסוגים האלה, "שיא" - אני לא יודע את כל השמות בקופות-החולים - היו כלולים הדברים הפשוטים, ופתאום, אחרי שיש "שיא" ו"סופר שיא", מעבירים את התרופה הזאת מהביטוח הכללי ל"שיא", ומי שהוא ב"שיא", מעבירים ל"מושלם". בקיצור, הציבור לא מקבל את התרופות הנכונות. 
       
       אני חושב שמשרד הבריאות צריך לתת את הדעת על זה. אני חושב שצריך לעשות בדיקה מעמיקה יותר לגבי כל סוגי התרופות שקופות-החולים ממליצות עליהן, ועצם הדבר של הרחבת סל הבריאות, אני חושב שזה לא מספיק. היום קראתי בעיתון שיושב-ראש ועדת הכספים, חבר הכנסת הירשזון, מתכוון לבקש תוספת של 100 מיליון שקל לסל הבריאות. אני מברך על היוזמה שלו. אני חושב שזה לא מספיק. אבל אולי אם יהיה דיון תקציבי לקראת הבחירות הבאות בקרוב, אני מקווה שזה יהיה בקרוב ממש, אני מקווה שנוכל להוסיף, אם יהיה בכלל תקציב, תוספת לסל הבריאות.
       
       רבותי, היות שדובר שהייתי בים-המלח לפני יומיים, אני חייב להגיד דבר שאמרתי שם: המנכ"ל של רשות הדואר הסביר לנו על כל השירותים הגדולים שרשות הדואר נותנת לציבור; עשרות ואפילו מאות שירותים. אמרתי, ששירות אחד לא מצאתי - אני מחפש בול ששולח את הממשלה הביתה. תודה רבה.

היו"ר יולי-יואל אדלשטיין:
       
       תודה לחבר הכנסת יעקב ליצמן. ישיב שר הבריאות דני נוה, כל עוד לא נמצא הבול, חבר הכנסת נוה מתפקד גם כשר הבריאות.
       
אופיר פינס-פז (העבודה-מימד):
       
       אפשר הצעה אחרת, אדוני היושב-ראש?
       
היו"ר יולי-יואל אדלשטיין:
       
       אם סגנית המזכיר לא רשמה מישהו, אני בהחלט אתן לך.

שר הבריאות דני נוה:
       
       אדוני היושב-ראש, חברי, חברי הכנסת, חבר הכנסת ליצמן, אתה יכול לנסות באי-מייל, אבל לא נראה לי שזה ילך גם באי-מייל. אני מקווה שהממשלה הזאת תמשיך לכהן עד סוף הקדנציה. 
       
       אדוני היושב-ראש, חברי חברי הכנסת, הנושא שהעלה חבר הכנסת ליצמן הוא בעיני הנושא החשוב ביותר, כי הוא, בלי להיסחף למלים גבוהות וגדולות, באמת משפיע על חיינו יותר מכל נושא אחר שעולה לדיון בבית הזה. לכן, גם מבחינתי, מהיום הראשון שלי במשרד, זה הנושא שהכי מעסיק אותי, שאני נלחם עליו יותר מאשר על כל נושא אחר. כמו שחברי הכנסת זוכרים בוודאי, כשאני נכנסתי לתפקידי מצאתי שיש אפס שקלים ואפילו לא אגורה שחוקה אחת לטובת הוספת תרופות חדשות לסל הבריאות שלנו. אני חשבתי שזה מצב בלתי נסבל, והצלחתי אז להוסיף 20 מיליון ב-2003 ו-40 מיליון ב-2004, ואני שמח שלקראת 2005 הגעתי לסיכום עם שר האוצר על 140 מיליון שקל. זה שיפור משמעותי מאוד לעומת מה שהיה בשנה שעברה, אבל בטח לא כל מה שהייתי רוצה. למה? כי יש כל כך הרבה תרופות שעלולות להישאר מחוץ לסל התרופות שלנו, גם אחרי שנחליט מה ייכנס בתוך 140 מיליון החדשים האלה. 
       
       אין צורך אנושי וצורך מוסרי וגם חברתי חשוב יותר, כיוון שמי שיש לו כסף יכול לקנות את התרופות, גם כשהן לא בסל, כי התרופות ישנן. העידן המודרני מספק לנו הצלחות רפואיות מדהימות מדי שנה, וכל שנה אנחנו עדים לעוד תרופות ועוד בדיקות ועוד אמצעים חדשים שלא היו קיימים ולפני עשר, 15 שנים אפשר היה רק לדמיין אותם. זה מחייב אותנו, מבחינה חברתית, לראות איך אנחנו נותנים בסדרי העדיפויות שלנו יותר ויותר, כדי שייכנסו לסל התרופות שלנו עוד תרופות חדשות שמשפרות איכות חיים ולפעמים מצילות חיים. זה הדבר העיקרי שאני נלחם עליו, ואני יודע שזה דבר שאני זוכה בו לרוח גבית גדולה מאוד כאן בכנסת.
       
        גם לגבי קופות-החולים, אדוני היושב-ראש, חברי הכנסת, אני מעודד כל הזמן את הקופות לנקוט מדיניות של נתינת תרופות גם כשהן לא נמצאות בסל, לפנים משורת הדין. לפעמים הקופות עושות את זה, לפעמים הן יכולות לעשות את זה, מי יותר ומי פחות מבין הקופות. לפעמים הן לא יכולות לעשות את זה, כי אם הן ייתנו את זה לחולה אחד, הן לא יוכלו לעמוד בהשלכות הרוחב של זה מבחינה תקציבית. 
       
       אני  מקבל גם המון פניות מהציבור בכל מיני נושאים ובכל מיני עניינים. עכשיו, בתקופה הזאת, זאת העונה של הצעות לסדר-היום, כתבות והפגנות בנושא התרופות מהסיבה הפשוטה, ויודעים זאת גם חברות התרופות וגם החולים, כי ועדת הסל, אותה ועדה שצריכה להחליט אילו תרופות ייכנסו עכשיו עם אותם 140 מיליון שהשגתי, ייכנסו באמת לסל בשנת 2005. כל הגורמים וכל האינטרסים, הלגיטימיים אולי, עובדים כאן עכשיו כדי ליצור עדיפות, וזאת הסיבה לכך שכמעט כל יום אנחנו רואים כתבה בערוץ-1, בערוץ-2 או בערוץ-10 על חולה שהוא באמת מסכן וזקוק לתרופה, כי עכשיו התקופה שבה כל החברות דוחפות את התרופות שלהן ומנסות להשפיע דרך דעת הקהל על ועדת הסל. 
       
       הוועדה יושבת. היא התחילה לשבת, ומיניתי לראשה את פרופסור גולדמן מתל-השומר, שיחליף את פרופסור אבי ישראלי, שהוא מנכ"ל משרד הבריאות. היא עושה מלאכת קודש קשה מאוד בתעדוף התרופות. אני מעריך שבתוך פרק זמן של כמה שבועות היא תסיים את עבודתה, ואז נוכל לדעת אילו תרופות זכו להיכנס במסגרת אותם 140 מיליון שקל לסל התרופות שלנו. 
       
       ככל שיהיו יותר תקציבים נוכל להכניס יותר תרופות, ואני מבטיח שאני אמשיך להילחם, כמו שנלחמתי עד היום, לעוד ועוד תקציבים, לעוד ועוד תרופות שיוכלו להיכנס לסל התרופות שלנו כדי להציל חיים ולשפר את איכות חייהם של אנשים רבים בישראל. 
       
       אני לא מתנגד לכך שהנושא יבוא לדיון בוועדה, אף שהוועדה דנה בזאת כל שני וחמישי. 
       
אילנה כהן (עם אחד):
       
       והיא תמשיך לדון. 
       
שר הבריאות דני נוה:
       
       לכן אין לי התנגדות שההצעה כשלעצמה תועבר לדיון בוועדה. 
       
יעקב ליצמן (יהדות התורה):
       
       אדוני השר, אני נגעתי בעוד נקודה. גם הרופא בקופת-חולים, כשהוא יודע שהתרופה הזאת, המסוימת, האנטיביוטיקה, לא תעזור לאותו חולה  - - - אבל הוא חייב לעזור לו. היום יש נוהל חדש - - -
       
שר הבריאות דני נוה:
       
       אם היא נמצאת בסל, אין דבר כזה. אסור שיהיה דבר כזה. כל תלונה כזאת, אני מבקש ממך ומהציבור להעביר למשרד הבריאות. אם התרופה נמצאת בסל בהתוויה הנכונה לאותו חולה, קופת-החולים חייבת לתת אותה. היא לא יכולה להתחכם עם זה. אם היא לא נותנת אף שזה בסל, זאת הפרה חמורה של הוראות החוק, וכל תלונה שתבוא מהציבור בנושא הזה תטופל במלוא הרצינות ובמלוא החומרה. 

היו"ר יולי-יואל אדלשטיין:
       
       תודה לשר הבריאות, חבר הכנסת דני נוה, שלא מתנגד לדיון בוועדה. הצעה אחרת של חבר הכנסת אופיר פינס-פז; בבקשה, אדוני, מהמקום. 
       
אופיר פינס-פז (העבודה-מימד):
       
       תודה, אדוני היושב-ראש. אני שמח שהשר התפנה לדיון הזה, כי אני מבין שיש לו עוד מעט בחירות, ביום ראשון. 
       
יעקב ליצמן (יהדות התורה):
       
       זה חלק מהפרסומת. 
       
אופיר פינס-פז (העבודה-מימד):
       
       בסדר גמור. אני חושב שבעניין הזה שר הבריאות עשה מהלך ועשה מעשה כדי להגדיל את תקציב סל התרופות בתקציב 2005, ואני חושב שזה ראוי להערכה. עם זאת, צריך לדעת שגם עכשיו התקציב צר מלהכיל, ויש הרבה מאוד תרופות חשובות מאין כמותן, מצילות חיים ממש, שאינן בסל. זה, לדעתי, צריך להיות העיקרון הראשי, עניין הצלת החיים. 
       
       הדבר השלישי, שנגענו בו בסיפא, אדוני היושב-ראש, מאוד מאוד חשוב, והוא השקיפות – הציבור אינו יודע מה בסל ומה אינו בסל, והסל משתנה משנה לשנה. איפה הסנקציה כלפי מי שאיננו נותן את מה שמגיע? להגיד נו-נו-נו, או רק לטפל בתלונה, בעיני זה אינו מספיק. זה חשוב אבל לא מספיק. בעיני, הגורמים המוסמכים צריכים לדעת, שאם הם לא ייתנו את התרופות על-פי חוק, הם ייענשו, ובצורה שתכאיב למי שהפר את החוק. 

שר הבריאות דני נוה:
       
       חבר הכנסת פינס, אתה יכול להציע שינוי חקיקה בנושא הזה. כדי לעשות את מה שאתה אומר, צריך לשנות ולתת למשרד הבריאות סמכות בחוק ביטוח בריאות ממלכתי. אני אתמוך בכל הצעת חקיקה בנושא הזה. 

היו"ר יולי-יואל אדלשטיין:
       
       אני חושב שההערה של השר - אם לא נרשמה בפרוטוקול, אני אשמיע אותה - היתה חשובה: אנחנו כמחוקקים, במקרה זה חבר הכנסת אופיר פינס-פז, יכולים ליזום שינוי שחבר הכנסת פינס מציע. השר מודיע כאן שהוא ישקול בחיוב את שינוי החקיקה. 
       
שר הבריאות דני נוה:
       
       אמרתי שאני אתמוך. 
       
היו"ר יולי-יואל אדלשטיין:
       
       לא רציתי לשים מכשול בפני עיוור. השר הודיע שהוא יתמוך, השאלה היא אם גם ועדת שרים לחקיקה תתמוך. 
       
אופיר פינס-פז (העבודה-מימד):
       
       השר איננו עיוור, לכן לא צריך לשים בפניו מכשולים. 
       
היו"ר יולי-יואל אדלשטיין:
       
       ברוך השם, השר אכן איננו עיוור. חבר הכנסת ליצמן, האם אתה מסכים עם ההצעה של השר לקיים דיון בוועדה? 
       
       אם כך, ההצבעה שלנו תהיה כזאת: בעד – דיון בוועדה, נגד – להסיר. נא להצביע. 
       
הצבעה מס' 4
       
בעד ההצעה להעביר את הנושא לוועדה – 10
נגד – אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה. 
       

היו"ר יולי-יואל אדלשטיין:
       
       עשרה בעד, אין מתנגדים ואין נמנעים. הדיון בנושא: מניעת תרופות יעילות ויקרות מחולים בגלל אי-הכללתן בסל הבריאות מטעמי חיסכון, של חבר הכנסת יעקב ליצמן, תידון בוועדת העבודה, הרווחה והבריאות של הכנסת. 

הצעה לסדר-היום
מצב שירות הבריאות לתלמיד
       
היו"ר יולי-יואל אדלשטיין:
       
       חברי הכנסת, אנחנו עוברים להצעה לסדר-היום בנושא: מצב שירות הבריאות לתלמיד, של חברת הכנסת אילנה כהן, שמספרה 4709. המשיב הוא ודאי שר הבריאות. חברת הכנסת אילנה כהן, בבקשה. 
       
אילנה כהן (עם אחד):
       
       אדוני היושב-ראש, שר הבריאות, חברי הכנסת, כשאנחנו מסתכלים על חוק ההסדרים ובכל ההצעות שיש כל שנה למחליטים למיניהם, אנחנו רואים שרוצים לשים את מערכת הבריאות על שולחן הניתוחים. אין ספק שכל מה שאומרים הוא - לחסל, לפרק, למכור, להפריט וכן הלאה. אנחנו יושבים פה בכנסת, וחוק שבכנסת מחוקקים, לא מכבדים אותו?
       
       אני רוצה לדבר על בריאות התלמיד, אבל לפני זה אני רוצה לברך את שר הבריאות. אם אני מברכת אותך, זאת כבר ברכה גדולה.
       
היו"ר יולי-יואל אדלשטיין:
       
       זאת ברכת כוהנים. 
       
אילנה כהן (עם אחד):
       
       זאת ברכת כוהנים על המאמצים ששר הבריאות עושה. קודם כול נתחיל בכך שהוא עזר לנו למנוע את סגירת בתי-הספר לאחיות במדינת ישראל. אם אנחנו מדברים על תרופות ועל טיפול, בלי אחיות אי-אפשר לתת תרופות. אני רוצה לברך אותו על זה ועל כל המאמצים שהוא עושה כדי להשיג תקציבים למערכת הבריאות. 
       
       הרי מה עשו לשר הבריאות? לקחו לו תקציב לפני שהוא בא. שמו לו אפס, וכל פעם שמחזירים, אומרים שנותנים. הרי זו השיטה בכל המדיניות של תקציב המדינה: קודם כול לוקחים ואחר כך מחזירים. צריך להיות נוהל קבוע, שאומר בכמה אחוזים מעלים את שווי סל הבריאות, ואז לא יהיה ויכוח לא על סל הבריאות ולא על הסל של כיפה אדומה, כאשר אנשים לא יודעים מה הם מקבלים בכלל ואיזה סל מגיע להם. 
       
       אני חברת כנסת חדשה, אבל אני חושבת שזאת הפעם הרביעית או החמישית שאני מעלה את הנושא הזה. מדוע אני מעלה אותו? כי השירות לתלמיד בבתי-הספר ניתן ב-1994 על-ידי חוק במדינת ישראל. אם לא הייתי מכבדת את החוק, מה היו אומרים? שאני לא בסדר. אבל אנשי אגף התקציבים באוצר עושים כל שנה אותו דבר, ואני אתאר לכם מה קורה. 
       
       עד 2002 היו 87 מיליון לתקציב, ואז על כל 3,000 תלמידים היתה אחות אחת; בעולם זה בדרך כלל בין 350 ל-800 מקסימום. באו ב-2004 והקטינו את זה ל-70 מיליון. באו ואמרו: בואו נוריד 17 מיליון. בוועדת הכספים שינו את הגזירה, החזירו את 17 המיליון. כי מה באו ואמרו לשר הבריאות? נכון שהחזרנו לך את 17 מיליון השקל לשנת 2004, אבל ב-2005 – נאדה, זירו, אפס, שוב ייקחו לך. מה הסיפור הזה? מה הזיגזוג הזה? פעם אחת לוקחים ופעם אחת נותנים. 
       
       אני אגיד לכם מה; מה התוצאה שיוצאת מזה? אם שוב התקציב יוצא 54 מיליון שקל, זה אומר שאחות צריכה לתת טיפול ל-5,000 ילדים. אתן לכם דוגמה, ניקח את בת-ים. כמה בתי-ספר יש שם? עשרה בתי-ספר. כלומר, אחות אחת על עשרה בתי-ספר. בכל בת-ים אחות אחת לבריאות הציבור? מישהו פה מחוסר הכרה? מישהו לא נורמלי.

	אגיד לכם מה. אני שוב מברכת את שר הבריאות. היתה הבעיה של השעלת, והחליטו לתת חיסון. אני רוצה להגיד לכם – ואני מוכרחה להגיד את זה, על זה אני באמת נותנת להם עשר – אתם יודעים שעכשיו לא נותנים לקבל אחיות בוועדת חריגים. אחות שעוזבת, יוצאת לפנסיה, אין קבלה של אחרת במקומה. עכשיו אני שואלת: למשל בתל-אביב, יש באיזו תחנה 16,000 מטופלים, ורוצים עכשיו לתת לילדים בכיתה א' חיסון נגד שעלת. מי ייתן להם אם ועדת חריגים לא מאשרת לקבל אותה אחות?

חמי דורון (שינוי):
       
       פקידים של האוצר.

אילנה כהן (עם אחד):
       
       ודאי. אני באה ואומרת, רבותי, עדיף שנהיה אמיצים, שנבוא ונגיד: בצורה כזאת של טיפול, אל תיתנו טיפול. כי לא צריך לקרוא להן אחיות בריאות הציבור או אחיות שנותנות שירות בבתי-הספר, צריך לקרוא להן האחיות המעופפות. מדוע אחיות מעופפות? שיקום אדם ויגיד לי, שאם אחות אחת צריכה לתת טיפול לעשרה בתי-ספר, רבותי, ולא נגיד כמה תלמידים יש בכל בית-ספר – היא תבחר באיזה בית-ספר ותיתן שם חיסון, והיא תעשה את כל הבדיקות: ליקויי שמיעה, ראייה, גדילה והתפתחות, אנורקסיה, השמנה, כל המניעה. הרי זה לא רק חיסונים. אז אין ספק, רבותי, מוטב שיודו.
       
       אני רוצה להגיד לכם, הדיון הזה התקיים בשנה שעברה בוועדת הכספים ולא נתנו. אבל מה קורה? כל פעם זה חוזר, הלוך וחזור, הלוך וחזור. אני אגיד לכם מדוע: כי זו המדיניות של השקר. פשוט משקרים לאנשים. למה? מפני שהכי טוב היה לבוא ולהגיד: תראו, רבותי, יש לנו רפואה לתפארת מדינת ישראל. באמת, יש לנו רפואה נהדרת. יש לנו היכולת, אבל אנחנו רוצים לתת רפואה כמו בזנזיבר. זו זכות לגיטימית. אבל תבואו ותגידו את זה לציבור. תבואו ותגידו, ואני משליכה מזה על כל מערכת הבריאות, תבואו ותגידו: רבותי, נעשה דיאליזה רק לאדם עד גיל כזה, עם שיער שחור, עם עיניים כחולות; בכוונה אני מערבבת את זה, שלא יגידו שיש לי משהו נגד מישהו. אין ספק. אבל לא יכול להיות שפה בדיוק, כמו שיש הקצנה בתקציב, שיש לעשירים ולעניים - פה פשוט מאוד תהיה רפואה לעשירים ולעניים.
       
       אני רוצה להגיד לכם, אתמול קראתי על קופת-חולים. תקשיבו מה הוא אומר שם, ובאמת, מציינים איך הוא חסך וכן הלאה. מה הוא רוצה? הוא רוצה להכניס את הניתוחים הפלסטיים וכל הדברים האלה. למה? זאת גם הסיבה שרוצים להקים קופה חמישית, רבותי, קופה פרטית. מדוע? כי רוצים שוב לעשות רווח והפסד. אני לא מבינה. אני לא חושבת שמתפקידן של קופות-החולים לעשות ניתוחי ציצי ואף וכל הדברים האלה. קודם כול, שייתנו טיפול כמו שצריך לחולים שלהן, שהחולים שלהן לא יחכו כל כך הרבה לתור וכן הלאה, ואחר כך שיתפשטו. 
       
       ומה קורה? עכשיו הגיעה הגאולה. הרי הוחלט על-ידי שר האוצר שאת טיפות-החלב משאירים כחובתה של המדינה. אני רוצה להגיד לכם, גם ועדת-אמוראי קבעה, וגם הבנק העולמי אמר, ששירות מונע צריך להינתן על-ידי המדינה. מה באים ואומרים עכשיו? בואו נעשה דבר חדש. יש דבר חדש של פיילוט. מה זה פיילוט? לוקחים ג'קוזי ומכניסים את כולם לג'קוזי. למה? כי רוצים לעשות בדיקה אם כדאי להוציא שוב מהמדינה את הבריאות לתלמיד ואת הבריאות של טיפות-החלב, ולתת להם 50 מיליון. אני רוצה להגיד לכם,  לא צריך לעשות שום בדיקה. למה לבזבז כסף? הרי יש קופות שכבר קיימות. אפשר לעשות. כל אחד בא ואומר. אני באה ואומרת לכם: תגידו לי, מדינה נורמלית, כנסת נורמלית, אוצר נורמלי ואגף התקציבים, אם אומרים שאנחנו אחת המדינות במקום הראשון בטיפול, במיוחד ביילוד ובכל מה שקשור במניעה ובטיפות-החלב – אנחנו כמעט מקום ראשון בעולם, אז מי בא לפרק דבר כזה? באים ואומרים, אנחנו משנים בדבר שהוא לא בסדר, אבל פה חייבים להרוס הכול? להביא טרקטור? 
       
       תראו כמה זה מחוכם, כי אם היו באים ואומרים: אנחנו רק רוצים להעביר את השירות, ומעבירים את זה עם האחיות, אין לי בעיה.  לא משנה תחת איזה גג זה יהיה. מה שקורה פה, אותה אמא שתבוא עם הילד שלה לקופת-חולים, אתם מתארים לכם ילד בריא, בקושי בן חודש, שבא לעשות חיסון, יהיה בקופת-החולים עם כל אלה שחולים, שיש להם חום וכן הלאה? מי יעז לעשות דבר כזה? איפה זה נשמע? למה לקלקל? באמת יש לנו לתפארת מדינת ישראל.
       
       לכן, אני קוראת לשר הבריאות. באמת, אתה עושה עבודה נהדרת. כבר אמרתי לך, לקבל ממני קומפלימנט שאתה עושה את עבודתך נאמנה, תאמין לי, זה לא חברת כנסת אחת אומרת לך את זה, אלא זה כאילו 120 חברי כנסת אמרו לך את זה. אל תיתן יד לזה. שלא יגידו שבתקופה שלך סגרו את טיפות-החלב, כי להעביר אותן זה אומר לסגור אותן. אל תיתן שבבריאות התלמיד, שזה כבר לא קשור - שיורידו את זה. כי מה זה אומר? פשוט מאוד, שאחות אחת תצטרך להיות אחראית ל-5,000, ל-10,000 תלמידים. צריך גם אומץ לבוא ולהגיד, אם זה ככה, אין בריאות לתלמיד, רבותי. תביאו את כל – אני לא רוצה להגיד נערים – אלה שמתפקדים באגף התקציבים, שכל יום ממציאים המצאה חדשה, שהם ילכו לבתי-הספר, ועכשיו שהם יתחילו לתת גם את החיסון נגד שעלת. 
       
       תראו איזה ציבור נהדר. איזה ציבור היה - - - 

היו"ר יולי-יואל אדלשטיין:
       
       חברת הכנסת כהן, את חייבת לסיים.

אילנה כהן (עם אחד):
       
       משפט אחרון. איזה ציבור ששומע שהולכים לתת את החיסון נגד שעלת לא היה מבקש כוח-אדם? אלו הן אחיות לתפארת מדינת ישראל, שגם מוכנות לקבל את זה ולהמשיך ולעשות את זה, גם במסגרת שמקצצים להן ולוקחים להן. אז צריך להעריך את זה, לתמוך בהן, ולעשות הכול שבאמת יגיע לאזרחי מדינת ישראל הטיפול שמגיע להם. תודה רבה. 

היו"ר יולי-יואל אדלשטיין:
       
       תודה לחברת הכנסת אילנה כהן. עתה תשובתו של שר הבריאות דני נוה. נושא ההצעה לסדר-היום: מצב שירות הבריאות לתלמיד. 

שר הבריאות דני נוה:
       
       אדוני היושב-ראש, חברי חברי הכנסת - - - 

עמיר פרץ (עם אחד):
       
       אני מבקש ששר הבריאות יברך, בשם כולנו, את חברת הכנסת אילנה כהן  ליום הולדתה.

שר הבריאות דני נוה:
       
       מזל טוב לחברת הכנסת אילנה כהן ליום הולדתה, ה-19? 19 כבר?

אילנה כהן (עם אחד):
       
       18.

היו"ר יולי-יואל אדלשטיין:
       
       זה מה שנקרא נאמנות לתפקיד, זאת הצורה לבלות את יום ההולדת – בהצעות לסדר-היום על נושאי בריאות.

שר הבריאות דני נוה:
       
       מותר להביא עוגה למליאת הכנסת? נכון שאסור לפי הפרוטוקול?
       
היו"ר יולי-יואל אדלשטיין:
       
       אסור, ובמיוחד בנוכחותו של היושב-ראש הנוכחי, לא להזכיר את נושא העוגות בכנסת.

שר הבריאות דני נוה:
       
       עוגה וירטואלית ממני ובשם החברים פה, חברת הכנסת אילנה כהן. זו באמת גם הזדמנות להודות לה על הפעילות הנמרצת שלה לאורך כל השנים, וגם כאן בכנסת, למען הציבור, למען החולים, למען מערכת הבריאות שלנו, לא רק למען ציבור האחיות אלא באמת למען ציבור החולים בכללו.
       
       הנושא שהעלתה חברת הכנסת כהן הוא חשוב מאוד. הוא עוסק בשירות מאוד חיוני, שזה שירותי הבריאות לתלמיד בבתי-הספר שלנו. גם כאן, כמו בנושא הקודם שעסקנו בו, סל התרופות, כשנכנסתי לתפקידי הגזירה שעמדה לפתחי היתה גזירה של סגירת השירות הזה. לא הסכמתי בשום פנים ואופן לסגור את השירות הזה, כמו שאת ודאי זוכרת, חברת הכנסת כהן, וזו היתה ההצעה שעמדה על סדר-היום מצד משרד האוצר אז. השירות לא נסגר כתוצאה מההתעקשות שלי ומהתמיכה שקיבלתי פה בכנסת; אחרת השירות הזה היה נסגר. התנגדתי לסגירתו, ואומר בצורה חיובית, אני תומך בהמשך הפעלתו והרחבתו של השירות הזה, כי אני חושב שהוא שירות חשוב מאוד לילדים שלנו, לתלמידים בבתי-הספר, גם בכל מה שנוגע למערך החיסונים, ותיכף אגע בזאת, אבל גם בכל מה שנוגע בנושאים של חינוך לבריאות וקידום הבריאות.
       
       לאחרונה מדובר רבות על נזקי העישון, הנושא הבא שניגע בו עוד מעט, על סמים מסוכנים ועל תזונה נכונה. כל הדברים האלה הם דברים שהאחות, אותה אחות שאנחנו מדברים עליה, וחברת הכנסת כהן דיברה עליה, ממלאת בהם תפקיד מאוד חשוב. 
       
       מבחינה תקציבית, בשנה הזאת, שנת 2004, בראשית השנה באמת הורידו את התקציב 
ל-54 מיליון שקל, ונעשתה פה בכנסת פעולה מאוד מבורכת, שהובילו כמה חברי הכנסת, יושב-ראש ועדת הכספים, חבר הכנסת הירשזון, ולצדו חבר הכנסת אורון, ג'ומס, וחברים רבים אחרים, והתקציב הועלה והיתוספו 17 מיליון שקל, והוא עמד על 71 מיליון שקל. זה בטח לא מה שהיה קודם לכן, אבל זה העמיד את השירות על רמה סבירה, שאפשרה לנו לקיים אותו בבתי-הספר בארץ. 
       
       כמו שנאמר לי אז, וזה הוזכר פה: או.קיי., קיבלת תוספת תקציב ב-2004, אל תבנה על זה ל-2005. לא בניתי על זה ל-2005, ובאמת לא הכניסו את זה לשנת 2005, ואנחנו עומדים שוב בבסיס התקציב על 54 מיליון שקלים בלבד לשירותי בריאות לתלמיד.
       
       ההנחיה המקצועית שנתתי לאנשי משרדי, למרות מצב התקציב הזה, היא שלא לפגוע בשירות ובהיקפו, ולהתייחס כאילו עדיין יש לנו 71 מיליון שקלים; כמו שעשיתי, אגב, ב-2004, ואמרו לי: איך זה יכול להיות? יש לנו רק 54. אמרתי שאני משוכנע, שנושא כל כך כואב וכל כך צודק, בסוף יימצא לו פתרון, ונמצא לו פתרון. היו גם כאלה שיעצו לי בתחילת 2004 – כיוון שהתקציב הועמד גם אז רק על 54 מיליון שקלים - להוריד אותו ולפגוע בו, ולא הסכמתי. גם עכשיו אני לא מסכים לפגוע בו. 
       
       נכון, יש על סדר-היום הצעה של האוצר לקיים פיילוט. בעיני, הפיילוט הזה יכול להיות, אם בכלל, רק במספר מקומות מאוד מצומצם, באותם מקומות שבהם נשתכנע בצורה חדה וברורה, שאפשר בכלל להגיע בהם למצב שקופות-החולים תהיינה ערוכות לתת את השירות הזה. יש מקומות בארץ - בערך 17% מטיפות-החלב בארץ - שבהם השירות הזה ניתן כבר היום על-ידי קופות-החולים, ולא באמצעות תחנות לאם ולילד של משרד הבריאות. זה עובד טוב, אבל זה עובד טוב באותם מקומות. זה לא אומר שזה יעבוד טוב במקומות אחרים. להערכתי, ברוב המקומות יהיה קשה מאוד להעביר את זה. לכן, אם בכלל הולכים למהלך כזה, הוא צריך להיות מהלך מאוד זהיר, עד כדי אישור ברמה פרטנית, ברמת המרפאה בכל יישוב ובכל מקום, שבאמת הקופות ערוכות לתת את השירות הזה. אני לא אסכים, מבחינה מקצועית, לעשות שום דבר אחר, ושום דבר שיפגע באיכות השירות שהתלמידים, הילדים בבתי-הספר יקבלו.
       
מיכאל מלכיאור (העבודה-מימד):
       
       הקופות ייקחו את זה בשנה הראשונה, כי האוצר שופך ים של כסף בשביל לשחד כמה מקומות שיעבירו את זה, אבל בשנה השנייה הן לא יקבלו.
       
שר הבריאות דני נוה:
       
       זאת שאלה אחרת, אבל אני אומר שוב, חבר הכנסת מלכיאור, אני הייתי שמח אם השירות יישאר פשוט כפי שהוא היום, זו בוודאי העדפתי המקצועית. אני מקווה שבחודשים הקרובים, וגם בדיונים על התקציב שיהיו כאן בכנסת – אם וכאשר יובא לפה התקציב לקריאה ראשונה ויקבל רוב, ויבוא לוועדה – נמצא פתרון גם לשירות הזה. כמו שהוזכר פה, אני בעד חיזוקו של מערך הבריאות לתלמיד. 
       
       הזכירה פה חברת הכנסת אילנה כהן - קיבלתי החלטה לפני כמה ימים להוסיף את החיסון נגד שעלת לתלמידי כיתות א', בגלל התופעה שמתגלה גם בישראל וגם במקומות אחרים בעולם, ונדרשת מנת חיסון נוספת לתלמידי כיתות א', כדי לחזק את עמידות גופם של הילדים בפני השעלת. לכן, מצאנו ממקורות משרד הבריאות, כמו שאומרים - מן הגורן ומן היקב, בקשיים רבים, את הסכום הנדרש, כדי שב-2005, כבר בשנת הלימודים הזאת, נוכל לתת לילדים שלנו גם את החיסון נגד שעלת. 
       
       אני מאוד מקווה שנהיה במצב טוב מבחינת השירות, כי בוודאי, מי שצריך לתת אותו זה אותן אחיות טובות ומסורות שעובדות בשירות. לכן, בוודאי אשמח לכל סיוע שאקבל בכנסת כדי שנוכל לשמור על מסגרת השירות החשוב הזה של בריאות התלמיד.
       
       אני לא מתנגד גם במקרה הזה, אדוני היושב-ראש, שהנושא יועבר לדיון בוועדה. אני רוצה להציע לחברת הכנסת כהן את ועדת הכספים, כך עשינו גם בשנת 2004. יש לי כבוד רב לוועדת העבודה, הרווחה והבריאות, אבל במקרה הזה ועדת הכספים נראית לי גורם יותר רלוונטי.
       
היו"ר יולי-יואל אדלשטיין:
       
       אני מודה מאוד לשר הבריאות. תיכף נברר אם המליאה בכלל מסכימה להעביר את הדיון לוועדה. את מסכימה להצעת השר? לכן נצביע. 
       
       לפני ההצבעה, מכיוון שהיו אי-אלה שינויים בסדר-היום, אני רוצה להפנות את תשומת לב חברי הכנסת שלא נמצאים כרגע באולם המליאה, אבל נמצאים במשכן - הנושא הבא הוא הצעה דחופה לסדר-היום: השיווק החופשי של הסם המסוכן "חגיגת" ותוצאותיו. חברי הכנסת משולם נהרי, חמי דורון, מיכאל מלכיאור, ענבל גבריאלי, גילה פינקלשטיין, עבד-אלמאלכ דהאמשה ואליעזר כהן, אם הם רוצים לדבר, צריכים להתייצב באולם המליאה.
       
       חברי הכנסת, אנחנו מצביעים ההצעה לסדר-היום: מצב שירות הבריאות לתלמיד. זאת היתה הצעתה של חברת הכנסת אילנה כהן. בעד – דיון בוועדה, נגד – להסיר מסדר-היום של הכנסת.
       
הצבעה מס' 5
       
בעד ההצעה להעביר את הנושא לוועדה – 11
נגד – אין
נמנעים – אין
ההצעה להעביר את הנושא לוועדת הכספים נתקבלה.
       
היו"ר יולי-יואל אדלשטיין:
       
       בעד – 11, אין מתנגדים או נמנעים, כצפוי. הנושא יעבור להמשך הדיון בו לוועדת הכספים של הכנסת.
       

הצעות לסדר-היום
השיווק החופשי של הסם המסוכן "חגיגת" ותוצאותיו

היו"ר יולי-יואל אדלשטיין:

	הנושא הבא, כפי שהודעתי, הצעות לסדר-היום מס' 4841, 4842, 4856, 4865, 4868, 4878 ו-4884: השיווק החופשי של הסם המסוכן "חגיגת". למה "חגיגת"? מה זה המלה הזאת? חבר הכנסת משולם נהרי - איננו. חבר הכנסת חמי דורון יהיה ראשון המציעים. בבקשה, אדוני. שלוש דקות לרשותך.

חמי דורון (שינוי):
       
       אדוני היושב-ראש, אדוני השר, חברי חברי הכנסת, בשבוע האחרון היינו עדים למקרה שבו נער בן 16, אשר קנה וצרך שני כדורי "חגיגת", הובהל לבית-החולים במצב קריטי. הכדור הזה, "חגיגת", הוא דוגמה אחת מני רבות לדברים שלכאורה הם חוקיים, אבל הם מזיקים מאוד לבריאות, ומעודדים צריכת חומרים ממכרים כגון סמים ואלכוהול, שנמצאים ונמכרים בפיצוציות השונות.
       
       צריך לזכור, אדוני היושב-ראש, שבפיצוציות הללו לא מוכרים רק כדורי "חגיגת", מוכרים שם באנגים, מוכרים שם ניירות לגלגול, מוכרים שם בקבוקי אלכוהול, מוכרים נרגילות, וכל הדברים האלה גם יחד, הגם שלכאורה הם חוקיים או עומדים בגבולות החוק, עדיין אנחנו מדברים על מוצרים שבאופן טבעי משמשים לצריכת סמים, כמעט כולם. אין אכיפה של הדרישה שאלכוהול, למשל, לא יימכר לקטין מתחת לגיל 18. האכיפה הזאת לא קיימת בפיצוציות. 
       
       השבוע פורסם, שחלק גדול מאוד מהפיצוציות נמצא בשליטה של עבריינים ושל אנשי עולם תחתון. הדבר הזה יביא בהכרח, יכול להיות, גם למצב של פיצוצים פה ושם בכמה ערים, כאשר זה יגיע לידי מלחמות שליטה. ברגע שהמקום הזה הופך לנקודת ממכר לסמים מתחת לשולחן, כי גם סמים בלתי חוקיים עשויים להימכר שם, בגלל העדר אכיפה, בגלל העדר הבקרה והפיקוח. נגיע למצב שבו הפיצוציות יהפכו לפיצוצים תרתי משמע. אני חושב שהצעדים האלה, הדברים האלה הם מסוכנים, וצריך לעצור אותם בצעדי מנע, ולא לחכות כשהרע יבוא ואז לבכות: איפה היינו, טחו עינינו מראות.
       
       ידוע שחלק גדול מהפיצוציות מחזיק מצלמות חיצוניות, כדי לעקוב ולראות אם מגיעים ביקורים של המשטרה למקום, מכיוון שעוסקים שם בפעילות שהיא על גבול החוקי או בתחום האפור. אני חושב שהממשלה חייבת לטפל מהר בנושא. יש כמה אפשרויות לטפל בדברים האלה. האחת, אכיפה מוגברת של משטרת ישראל. השנייה, סיוע לאכיפה הזאת על-ידי הפיקוח העירוני, שנמצא בכל רשות עירונית כמעט. יש אפשרות - באמצעות חוקי העזר העירוניים ניתן לפקח על מה שנמכר בפיצוציות האלה, צריך רק - - -
       
סגן השר לביטחון פנים יעקב אדרי:
       
       גם באמצעות חוק רישוי עסקים.
       
חמי דורון (שינוי):
       
       נכון, באמצעות חוקי העזר העירוניים, גם רישוי העסקים, גם באמצעות שעות פתיחה וסגירה של הפיצוציות. הרי כולנו יודעים שאף אחת מהפיצוציות האלה - - - 
       
היו"ר משה כחלון:
       
       חבר הכנסת דורון, זמנך תם.
       
חמי דורון (שינוי):
       
       הפיצוציות האלה לא עומדות בחוק שעות הסגירה והפתיחה של הרשויות המקומיות. ניתן לאכוף על אלה שנוהגים שלא בהתאם לחוק מבחינת המכירה ולהגביל אותם בדברים הללו. אבל מה שחשוב ביותר הוא שהכנסת חייבת להוציא את כל הסמים האלה והכלים האלה מהתחום החוקי ולהעביר אותם לתחום הלא-חוקי, עם צעדי ענישה בצדם. תודה רבה, אדוני היושב-ראש. 
       
היו"ר משה כחלון:
       
       תודה רבה. חבר הכנסת מיכאל מלכיאור, בבקשה. 
       
מיכאל מלכיאור (העבודה-מימד):
       
       כבוד היושב-ראש, כבוד השר, אני בדרך כלל משבח את עבודת משרד הבריאות, שבלי אמצעים עושה עבודת קודש, וגם את עבודת השר, אף-על-פי שאני חושב שלפעמים הוא היה צריך להיות יותר עיקש מול הקולגה שלו במשרד האוצר. אבל, אני מוכרח להגיד פה שיש אוזלת יד. לא יכול להיות שבתחילת יולי יוצאת הוראה של משרד הבריאות, לאחר בדיקה של חומר כמו "חגיגת", שחייבים להוריד אותו מכל המדפים, ואחר כך לא קורה דבר. אף אחד לא יודע על ההוראה הזאת, והמשטרה לא אוכפת את זה. 
       
       אגב, איפה המשטרה פה? עשו בינתיים דוח מודיעין. זה מאוד יפה שעשו דוח מודיעין. מספרים בדוח המודיעין מה קורה בפיצוציות האלה, לא רק בנושא הסמים, אלא גם בכל הקשור בהלבנת הון וגם בהימורים, והכול חופשי ופתוח לילדינו. 
       
       בינתיים, מאז תחילת יולי ועד היום, לא הצליחו אפילו להכליל את זה בסמים האסורים, ואומרים שזה ייקח עוד כמה חודשים. למה עוד כמה חודשים? מה זאת הביורוקרטיה הזאת? יש דבר שהוא לכל הדעות של כל המומחים, בלי ויכוח, סם מסוכן. מתחילת יולי ועד היום הזה ראינו עשרות ילדים שהגיעו לחדר מיון ולמצבים חמורים מיותרים מהסם הזה, וזאת אחריות של מי? אנחנו יודעים שכבר יצאה ההוראה – אם לא היו יודעים, מילא, אבל יודעים וכבר יצאה ההוראה להוריד את זה מהמדפים. מישהו צריך לקחת פה אחריות. 
       
       אוזלת היד של הרשויות שלנו בלתי מתקבלת על הדעת בנושא הספציפי הזה. אני גם הייתי מאוד מבקש מהמשטרה לטפל בצורה אחרת לגמרי בפיצוציות בכלל. לעשות דוח מודיעין זה טוב, אבל צריך לפעול. אי-אפשר להשאיר את הכול הפקר ברחובות ישראל. זה נושא אחד. 
       
       הנושא השני שאני חושב שמצריך דיון הרבה יותר מעמיק - ויש לנו ועדה בכנסת שעוסקת בזה - הוא שעדיין אין הסברה רצינית בנושא הסמים. לא יעזור שום דבר, אין הסברה כמו שצריך, וגם אין דיון אסטרטגי בשאלה מה מביא את הילדים שלנו, במספרים גדלים והולכים, לפנות לסמים, לשאיפות ממזגנים, לגלולות ולכל הדברים האלה. 
       
       השבוע קיימנו בוועדה לזכויות הילד דיון מאוד מיוחד, לרגל יום השנה הבין-לאומי לזכויות הילד. אני רוצה להגיד לכם, שבאו לפה תלמידים מצוינים מכל מיני בתי-ספר, הם התאספו באודיטוריום, וכולם אמרו: אתם לא מאפשרים לנו לעשות דברים אחרים; אתם מקצצים לנו כל הזמן בשעות הלימוד בבתי-הספר, אתם לא נותנים לנו להיות חלק מהתרבות במדינת ישראל, כי רוב התלמידים לא יכולים להרשות לעצמם. אנחנו דורשים שתעשו שינוי, כי החברים שלנו, שלא יכולים לקבל חינוך ולא יכולים לקבל תרבות, מסתובבים ברחובות, ואז לא פלא שאחר כך אנחנו צריכים לדון באלימות, בסמים, באלכוהול ובכדורים כאלה. 
       
       אבל זאת האחריות שלנו. אנחנו מפקירים את הילדים שלנו. אין שבוע יותר מתאים לדון בזה מהשבוע הזה - זאת גם התחייבות בין-לאומית של מדינת ישראל, וגם התחייבות מוסרית ויהודית, התחייבות שלנו לתת עתיד לילדינו. תודה רבה. 
       
היו"ר משה כחלון:
       
       תודה רבה, אדוני. חברת הכנסת ענבל גבריאלי - אינה נוכחת. חברת הכנסת גילה פינקלשטיין, בבקשה. אחריה - חבר הכנסת עבד-אלמאלכ דהאמשה, ולאחר מכן - חבר הכנסת אליעזר כהן. לאחר מכן ישיב שר הבריאות. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, במדינת ישראל נחשפים מחדלים, בעיקר כאשר הם גובים מאתנו מחיר חמור מאוד. כך הדבר בתאונות דרכים, במבנים רעועים, ועכשיו גם בסמים מסוכנים. עשרות צעירים נפגעו מהסם "חגיגת", שנמכר באופן חופשי ברחבי הארץ. נער אחד, בן 16, אשר אושפז במצב קשה, עשה מה שמומחים ואמצעים אחרים לא הצליחו לעשות. בתל-אביב הפך ה"חגיגת" בחודשים האחרונים לסם המסיבות הנפוץ והפופולרי ביותר. אלפי צעירים תל-אביבים משתמשים בו.
       
היו"ר משה כחלון:
       
       לא לקפח את הגז מהמזגנים, בבקשה; אני לא יודע מה יותר פופולרי. 
       
גילה פינקלשטיין (מפד"ל):
       
       אומרים שהוא מספק להם מה שכל סם אסור מספק, רק באופן חוקי. הסמים מספקים לבני-הנוער פסיכוזה, הזיות, ניתוק מהמציאות ושלל רחב של אקסטזות וחוויות שונות. אף שהנזק הפיסיולוגי והנפשי ברור, החוק עקר לחלוטין מבחינת דרכי הטיפול בתופעה. 
       
       גם השימוש ב"חגיגת", כמו בסמים אחרים שעדיין לא נאסרו בחוק, מלווה בהשפעות לוואי מסוכנות ביותר. ה"חגיגת" עצמו, שרק עתה מתחיל ההליך להסרתו מן המדפים, גורם לרשימת תופעות מצמררת. על-פי הערכות רפואיות גורם הכדור הקטנטן לבעיות בדרכי הנשימה ובמערכות העצבים והעיכול. הנזק לא תמיד מיידי, והוא עלול להופיע גם אחרי שנים. רופאים מגדירים אותו כרעל. מצמרר לחשוב שסם כזה ודומיו נרכשים באלפים על-ידי צעירים רבים, ואין פוצה פה ואין בולם. יש לי תחושה שהיינו יכולים למנוע את הפגיעה החמורה בכמה נערים, אך לא עשינו די. 
       
       אני רוצה להצביע על שני גורמים עיקריים, שלפי הבנתי היה בכוחם לבלום את התופעה. ראשית, על-פי הפרסומים, משרד הבריאות אמנם הורה בקיץ להסיר את ה"חגיגת" ממדפי הפיצוציות, ואף הוציא אזהרה שקבעה כי תוספי התזונה מסוג ה"חגיגת" ודומיו מסוכנים לבריאות. כנראה האזהרה לא עשתה רושם גדול על הצעירים, והם המשיכו להשתמש ב"חגיגת" בהתלהבות. 
       
       במדינה כמו שלנו, גורם האכיפה הוא גורם משמעותי בכל מערך החוק, התקנות וההוראות. לצערי, אם לא תהיה אכיפה, אין משמעות להוראה או לתקנה. הניסיון מלמד שסיבוב פקחים בחנויות ובפיצוציות אינו מספק מענה הולם של אכיפת החוק. אין די בקנסות או באיומים. צריך להפעיל אמצעים פליליים, ממש כפי שפועלים נגד אחזקה או מכירה של סם רגיל. 
       
       גורם ההרתעה משחק במערכת תפקיד מרכזי, ואם יש צורך בנקיטת אמצעים חריפים יותר, יש לנקוט אותם. המקרים האחרונים הוכיחו בדיעבד, שה"חגיגת" עלול לגרום למוות, ויש לראות במי שמספק אותו וסוחר בו פושע בעל כוונה זדונית ביותר. 
       
       אני רוצה לציין נתון נוסף, שתרם למציאות עגומה זו. בתחילת השבוע התראיין ברדיו מנהל בית-החולים "לניאדו", שבו אושפזה נערה שנפגעה משימוש בסם. במענה על שאלה באשר למוקד הבעיה, הוא השיב, לתדהמתי, כי לדעתו מעמדן של הפיצוציות והקשרים הענפים שלהן עם הרשויות העירוניות תורמים רבות להפצת הסם ולחוסר היכולת לסלקו מרשות הרבים. לדבריו, קנו להם בעלי הפיצוציות חסינות בפני גורמי החוק העירוניים, ובחסות מערכת יחסים זו מתאפשר המשך סדיר של אספקת ה"חגיגת" וסמים אחרים. 
       
       נראה ששני הגורמים הללו, הקושי באכיפה ומעמד הפיצוציות, קשורים באופן מסוים, ויש לי יסוד להאמין שתחת קשר שכזה מסתתרות עוד סכנות רבות האורבות לנוער התמים שלנו. 
       
       דבריו של ראש מינהל הרפואה במשרד הבריאות, כי "בימים הקרובים יוצא החומר מחוץ לחוק, וכל המשווק אותו יעבור על החוק הפלילי", הם סימן של ברכה. אני מקווה שנברר גם את הקשר העמום שבין הפיצוציות לרשויות האכיפה העירוניות, כדי שילדינו יזכו לאקלים נוח ובטוח יותר. תודה. 
       
היו"ר משה כחלון:
       
       תודה רבה. חבר הכנסת עבד-אלמאלכ דהאמשה. אחריו - חבר הכנסת אליעזר כהן. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השרים, חברי חברי הכנסת, הפיצוציות מתפוצצות מסמים, מתפוצצות מסם ה"חגיגת" במיוחד ומסמים נוספים. ואנחנו, כאשר מישהו מגיע לבית-חולים, פתאום נזעקים, ניעורים, לאחר שישנו בשמירה כל הזמן. אני חושב שהבעיה היא לא רק בעיית ה"חגיגת" עכשיו. הבעיה החגיגית - חגיגית אי-אפשר לומר, אבל תראו איך קראו לסם הזה: חג-חגיגה על הגת, כאילו.
       
היו"ר משה כחלון:
       
       "חגיגת". בדיוק. חוגגים על הגת. זה מה שתימנים לועסים, ככה. 
       
עבד-אלמאלכ דהאמשה (רע"ם):
       
       חוגגים על הגת. כן. אני לא יודע אם זה נוגע לתימנים בצורה כלשהי. אני בטוח שהגת של התימנים - - - 
       
היו"ר משה כחלון:
       
       לא, הגת זה מאכל תימני. 
       
עבד-אלמאלכ דהאמשה (רע"ם):
       
       הגת של התימנים לא הביא אנשים לבית-חולים.
       
היו"ר משה כחלון:
       
       מח'אזן זה נקרא, בתימנית. מי שלועס את זה הוא מח'אזן. 
       
עבד-אלמאלכ דהאמשה (רע"ם):
       
       בח'אזן. בח'אזן זו מלה בערבית, כמובן. בח'אזן זה פשוט אוגר. אוגר את זה, כאילו. אבל הם לא הגיעו לבית-חולים, הם לא אושפזו והם לא הגיעו למצב קשה בגלל הגת. אבל אלה שרצו לחגוג על הגת הם שמגיעים לבית-חולים, והם שגורמים לסיכון מרבי. 
       
איוב קרא (הליכוד):
       
       בח'אזן, במקרה הזה זה לא אוגר. זה - - -
       
היו"ר משה כחלון:
       
       אוגר, אוגר. התימנים, אתה לא רואה כל הזמן נפוח להם פה? אוגרים את זה. 
       
עבד-אלמאלכ דהאמשה (רע"ם):
       
       בכל אופן, זה התרגום של המלה בערבית. אם יש תרגום בשפת הסמים, לאחר מכן יושב-ראש הוועדה ישכיל אותנו. 
       
       אדוני שר הבריאות, אמרתי שישנו בשמירה - אכן, ישנו בשמירה. אבל מי שישן הכי הרבה בשמירה זה אתה ומשרדך. וכמובן, אלה שממונים על אמצעי המניעה ואמצעי האכיפה. כי לא דינו של אופוזיציונר או דינו של אדם סתם כדינו של מי שממונה ובידיו הסמכויות ובידיו הכלים למגר תופעות כאלה ולמנוע אותן באבן. אני יודע שהמצב קשה, מכל הבחינות, ואני יודע שלממשלה יש הרבה עיסוקים. היא גם לא מספיקה - לא מבחינת התקציב, לא מבחינת העניין המדיני ולא מבחינת העניין הסוציאלי. ולכן, אני המלצתי לא אחת לממשלה הזאת לנוח. יש לה יותר מדי עבודה, יותר מדי טרדות, יותר מדי משא כבד, והקואליציה מתפוררת, מתפוגגת. אז בשביל מה? תחזירו את המנדט לציבור, יבואו אנשים אחרים - תבואו אתם, אולי, אם הציבור ייתן בכם אמון - תהיו יותר רעננים, עם יותר כוחות, עם קואליציה יותר טובה ורעננה, ואז באמת נוכל לצפות לעבודה יותר מרוכזת, יותר טובה ויותר פורייה. 
       
       בכל מקרה, כשהמצב נמשך כפי שהוא, חובה על האחראים לנקוט את כל הצעדים כדי לאכוף את הצעדים המניעתיים. לא יכול להיות שהפיצוציות יתפוצצו מסמים וכולם רק משגיחים או קוראים או מתריעים בשער. חייבים לשים למצב הזה קץ. אני יודע שזמני נגמר, אדוני היושב-ראש, ואתה כבר מאותת לי, אבל חבל שלא יכולנו להרחיב. במלה אחת קצרצרה לסיכום: אלה שמתפקידם למנוע את השימוש בסמים האלה חייבים לעשות זאת, ויפה שעה אחת קודם, אם כי כבר באיחור רב. תודה רבה, אדוני. 
       
היו"ר משה כחלון:
       
       תודה רבה, אדוני. חבר הכנסת אליעזר כהן - אינו נוכח. שר הבריאות, מר דני נוה, בבקשה. אחריו - סגן השר לביטחון הפנים יעקב אדרי. 
       
שר הבריאות דני נוה:
       
       אדוני היושב-ראש, חברי הכנסת, קודם כול, אני הודעתי הבוקר על הוספת "קאטינון", שהוא החומר הפעיל בצמח הגת, לרשימת הסמים המסוכנים, ואני חוזר ומנצל את ההזדמנות הזאת כדי להזהיר את הציבור מפני השימוש בכל הקפסולות האלה והכדורים האלה, שמכילים את החומרים האלה. הבקשה שלי הועברה היום לוועדת הבריאות של הכנסת. ביקשתי שהיא תאושר בהקדם האפשרי, וברגע שהיא תאושר הכדורים האלה שנמכרים בפיצוציות יהיו בגדר סם אסור למכירה, לשיווק ולייצור במדינת ישראל. 
       
       אני רוצה גם לומר: ב-1 ביולי אכן משרד הבריאות פרסם אזהרה. הוא מילא את תפקידו בצורה נאמנה. פרסמנו אזהרה לציבור, ואמרנו והזהרנו את הציבור שהשימוש בכדורים האלה הוא שימוש מסוכן, והזהרנו את המוכרים, ואמרנו שהמכירה של החומר הזה אסורה על-פי החוק, עוד לפני ההכנסה של החומר הזה, כפי שהחלטתי היום, לרשימת הסמים, מהסיבה הפשוטה שמדובר במוצר שהייצור שלו מעולם לא אושר לייצור, לשיווק ולמכירה במדינת ישראל. 
       
       יש עבריינים. אנחנו פנינו גם למשטרה, ויחד עם המשטרה ניסינו לעשות מאמץ כדי שבסופו של דבר יוזהרו העבריינים האלה. לצערי הרב, למרות המאמצים שנעשו בעניין הזה, גם על-ידי משטרת ישראל, בהרבה מאוד פיצוציות במדינת ישראל המשיכו, אף שזה היה אסור, למכור את המוצר הזה. אני מאוד מקווה שעכשיו, בעקבות הוספת החומר הזה לרשימת הסמים המסוכנים, האכיפה גם היא תגדל, וגם האחריות של המוכרים תגדל. וכמו שבפיצוציות בישראל לא מוכרים קוקאין, או לא מוכרים "אקסטזי", לא ימכרו בפיצוציות במדינת ישראל את הכדורים האלה, שמכילים את החומר הזה. 
       
       ברשימה, אגב, שהודעתי עליה היום, יש רשימה נוספת של חומרים, כי זה לא הדבר הבעייתי היחיד שנמכר בפיצוציות במדינת ישראל. ומדובר בבריאות, בעיקר בבריאות של הנערים, של הילדים שלנו. ולכן כולנו מחויבים פה לגלות אחריות רבה מאוד. באמת היו מקרים בחודשים האחרונים, בעיקר של בני-נוער, שנפגעו, לרבות פגיעה קשה, עד כדי סכנת חיים, כתוצאה משימוש בכדורים האלה, שמי יודע אילו חומרים נמצאים בהם חוץ מה"קאטינון", שנכניס אותו לרשימת הסמים המסוכנים.
       
       אני רוצה רק להרגיע אולי חלק מהציבור שצופה בנו עכשיו, אדוני היושב-ראש - צמח הגת ולעיסתו לא ייאסרו על-פי החוק. כי חומר ה"קאטינון" נמצא במינון מאוד נמוך - - - 
       
אופיר פינס-פז (העבודה-מימד):
       
       ברוך השם.
       
שר הבריאות דני נוה:
       
       סליחה? תוכל להמשיך ללעוס, חבר הכנסת פינס. 
       
       - - - אבל הוא לא - - -
       
אופיר פינס-פז (העבודה-מימד):
       
       חבר הכנסת כבל יוכל להמשיך ללעוס. 
       
שר הבריאות דני נוה:
       
       כן. חבר הכנסת איתן כבל יוכל להמשיך ללעוס גת. 
       
היו"ר משה כחלון:
       
       חבר הכנסת פינס מגלה ידידות לחברו כבל. זה לצופים שלא שמעו אותך.
       
שר הבריאות דני נוה:
       
       כן. סולידריות יפה. 
       
       אני בכל אופן אומר, הנושא הוא נושא רציני, כי באמת מדובר בעניין שמשליך על בריאות הציבור, אבל צמח הגת לא ייאסר מהסיבה הפשוטה, שלפי מה שנמסר לי, החומר הפעיל של צמח הגת, ה"קאטינון", נמצא במינון מאוד נמוך בצמח עצמו, ולכן לעיסתו של הצמח לא גורמת לאותן בעיות בריאותיות חמורות ומסוכנות. הבעיה היא שלוקחים את החומר הזה, ומוסיפים עוד כל מיני חומרים אחרים, ורוקחים את זה לכל הכדורים האלה. בצורה כזאת נגרמת סכנה גדולה מאוד, וזה הופך את הכדור לדבר שיוגדר, אני מקווה, בקרוב, בעקבות ההודעה שלי ובקשתי כאן, מהכנסת, כחומר מסוכן, כסמים, וייכנס לרשימת הסמים האסורים במדינת ישראל. 
       
       אם הכנסת רוצה להמשיך ולעקוב אחר הנושא הזה, אפשר להעביר אותו לוועדה מהסיבה הפשוטה, שהוועדה צריכה - יש פה ועדת הסמים, ואני מציע להעביר את הנושא לוועדת הסמים בראשותו של חבר הכנסת איוב קרא, אף שבמקביל ועדת העבודה, הרווחה והבריאות של הכנסת, אני מניח כבר בשבוע הקרוב, תצטרך להתכנס כדי לאשר את בקשתי - לפי החוק היא צריכה לאשר את בקשתי - להכניס את החומר הזה וחומרים נוספים לרשימת הסמים המסוכנים. אין לי התנגדות שבמקביל תפעל גם הוועדה למאבק בנגע הסמים, בראשות חבר הכנסת איוב קרא, שבאמת פועל נמרצות, ואני משבח אותו בהזדמנות הזאת על הפעילות המסורה שלו בנושא הזה. 
       
היו"ר משה כחלון:
       
       אתה יכול רק להודות לו, אדוני השר, על הפעילות עד היום, משום שחבר הכנסת חזן החליף אותו. אבל תראה, חבר הכנסת קרא, איך השארת את חותמך על הוועדה, זה קומפלימנט.
       
שר הבריאות דני נוה:
       
       אני משבח את חבר הכנסת קרא, שבאמת גם זכה באות הוקרה מאוד מיוחד מהאגודה למלחמה בסרטן, בטקס מרשים שהייתי בו בבית הנשיא לפני זמן קצר, על הפעילות שלו בנושא המלחמה, לא רק בסמים, אלא גם בעישון. יזמנו ביחד והובלנו ביחד חוק שאוסר מכירת סיגריות לקטינים ודברים נוספים. אני מאחל הצלחה לחבר הכנסת חזן, שימשיך לפעול בוועדה שלו באותו מרץ וכשרון שפעל בהם חבר הכנסת קרא, ואני משוכנע מהיכרותי את חבר הכנסת חזן, שזה מה שהוא יעשה. תודה. 
       
אופיר פינס-פז (העבודה-מימד):
       
       שיעזוב את נושא ההתנתקות ויטפל במלחמה בסמים. 
       
שר הבריאות דני נוה:
       
       שכולנו בשלב זה נסכים על ההתנתקות מהעישון ומהסמים. 
       
היו"ר משה כחלון:
       
       שניהם מסוכנים. גם ההתנתקות וגם הסמים. סגן השר יעקב אדרי, בבקשה.
       
אופיר פינס-פז (העבודה-מימד):
       
       בתור?
       
היו"ר משה כחלון:
       
       משיב על אותה הצעה. שני משיבים.
       
אופיר פינס-פז (העבודה-מימד):
       
       אה, שני משיבים. יפה. צודק. האמת, צודק. 
       
סגן השר לביטחון פנים יעקב אדרי:
       
       אדוני היושב-ראש, מכובדי השרים, חברי הכנסת, לצערי הרב, רק כאשר מתרחשת קטסטרופה, כמו זו שהיינו עדים לה השבוע, לפני כמה ימים, כאשר הנער בן ה-16.5 הובהל לבית-החולים במצב קשה מאוד, ועד היום הוא במצב קשה, כולנו מתעוררים. אני חושב שהגיע הזמן שנשים קץ לסיפור הזה של הפיצוציות למיניהן. 

	צריך להקדים ולומר שבסיפור הזה כולם אשמים, ולא כדאי לזרוק על משרד הבריאות ולא על המשטרה - - -

אופיר פינס-פז (העבודה-מימד):
       
       את זה אני לא אוהב. כולם אשמים – אף אחד לא אשם.
       
סגן השר לביטחון פנים יעקב אדרי:
       
       זה מכלול של דברים.
       
מיכאל מלכיאור (העבודה-מימד):
       
       מישהו לוקח אחריות במדינה.
       
אופיר פינס-פז (העבודה-מימד):
       
       מה זה "כולם אשמים"? כשכולם אשמים, אף אחד לא לוקח אחריות.
       
מיכאל מלכיאור (העבודה-מימד):
       
       אתה לא יכול להגיד שמשרד התחבורה אשם.
       
סגן השר לביטחון פנים יעקב אדרי:
       
       לא התכוונתי, תיכף אני אמנה את הגופים שצריכים לטפל בעניין הזה. לזה התכוונתי.
       
       רבותי, קודם כול, הנושא של החומרים הרעילים. אלה רעלים למעשה, כל הסמים ותחליפי הסמים שנמכרים בראש חוצות. השר כבר התייחס לזה. אני מאוד מקווה שנעלים את הכול, כמה שיותר.
       
       לצערי הרב, כל הזמן משכללים את העניין, ומוציאים עוד דברים. זה לא פשוט. אם נוריד את ה"חגיגת" הזה - אמר את זה אתמול ב"פופוליטיקה" הבחור שמשתמש. הוא אמר שהכול צריך להיות חוקי ולגיטימי. הוא אמר שהם ימצאו את התרופה הבאה.

מיכאל מלכיאור (העבודה-מימד):
       
       הוא לא שר בישראל. 
       
סגן השר לביטחון פנים יעקב אדרי:
       
       הוא אמר שהם ימצאו תחליף לכל דבר שתוציאו.
       
מיכאל מלכיאור (העבודה-מימד):
       
       לפני ארבעה חודשים וחצי משרד הבריאות קבע שזה מסוכן. זה לא דבר שלא ידעו עליו.
       
סגן השר לביטחון פנים יעקב אדרי:
       
       אני מאוד מקווה, ואני מצטרף פה לדברים שנאמרו, שנעשה את זה בחקיקה, עם ענישה. חייבים לעשות את זה על מנת להרתיע את כל המשתמשים, את כל המוכרים ואת כל החוגגים למיניהם. 
       
       הגיע הזמן שהנושא יטופל גם בצורה מערכתית. מותר להגיד שכולנו בבעיה בעניין החינוך. הסיפור הזה מתחיל מלמטה, בתוך בית-הספר, בתוך הבית. יש בעיה אמיתית במדינת ישראל, צריך להגיד את זה בקול רם. הנושא של האלימות, שנכרך בסיפור הזה, הכול כרוך אחד בשני, לובש ממדים מבהילים – עבריינות הנוער והאלימות באחוזים מדהימים. קיבלנו את המספרים.
       
מיכאל מלכיאור (העבודה-מימד):
       
       יש לזה כמובן קשר לקיצוצים האיומים.
       
סגן השר לביטחון פנים יעקב אדרי:
       
       אני מסכים אתך. בעניין הזה הדבר הראשון הוא החינוך, ואני מאוד מקווה שנוביל את הרפורמה, ואולי בעתיד - זה דבר שאי-אפשר לבחון מהיום למחר - נוכל להצביע על ההישגים.
       
       משרד הבריאות צריך לעשות מאמץ גדול מאוד על מנת להוציא את כל הסמים האלה אל מחוץ לחוק, בצורה מסודרת. נביא את זה בתקנות או בחוקים, וכמובן העונשים צריכים להיות מרתיעים.
       
       הנושא הנוסף במשטרה. אמרתי גם למפכ"ל, ואני חושב שהמשטרה תיקח לתשומת לבה באופן מיוחד את נושא הפיצוציות, כי מתברר שיש תעשייה שלמה סביב העניין הזה. הרשויות המקומיות חייבות לפעול - כשפותחים  קיוסק, רבותי, צריך להבין שזה צריך להיות קיוסק, עם סנדוויצ'ים ושתייה קלה. ואחרי זה, אם זה הופך להיות עסק שמוכר סמים ותחליפי סמים, הרשות חייבת לפעול, להוציא צו סגירה. אנחנו נאכוף את זה.
       
מיכאל מלכיאור (העבודה-מימד):
       
       יש לך דוח מודיעיני במשטרה על הפיצוציות, אתם צריכים להתנהל לפי מה שאתם קבעתם.
       
סגן השר לביטחון פנים יעקב אדרי:
       
       יש דוח, אבל מצד שני גם הרשות המקומית לא צריכה לברוח מהאחריות שלה. יש חוק רישוי עסקים בכל רשות, ויש ברשיון העסק מה שהוא צריך למכור, והוא צריך להיצמד לזה. אם לא – סוגרים, או שנותנים אזהרה, וכאשר לא מצליחים לסגור, צריך להפעיל את המשטרה.
       
חמי דורון (שינוי):
       
       זה יכול להיות תחת הכותרת של - - -
       
סגן השר לביטחון פנים יעקב אדרי:
       
       נכון, העסק מורכב, וצריכים לפעול כולנו ביחד. חבר הכנסת מלכיאור, המשטרה הולכת לשים דגש בעניין הזה של הפיצוציות, כי אנחנו רואים בעסק הזה סכנה גדולה מאוד. חלק מהעולם התחתון התלבש על העניינים האלה, הקיוסקים התמימים האלה בחלקם הפכו להיות מסחטות כספים, ואני מאוד מקווה שבפעילות משותפת של כולנו, לרבות חקיקה מחמירה בכנסת שתגיע מהר, ייטב לכולנו.
       
       אני מקבל כל דבר. מה השר הציע?
       
שר הבריאות דני נוה:
       
       שזה יעבור לוועדת סמים.
       
סגן השר לביטחון פנים יעקב אדרי:
       
       אני מצטרף לזה.

היו"ר משה כחלון:
       
       תודה רבה, סגן השר אדרי. שר הבריאות וסגן השר אדרי מציעים שהנושא יעבור לוועדה למלחמה בסמים, משום שבשבוע הבא יתקיים בוועדת העבודה, הרווחה והבריאות דיון על ההנחיה החדשה של השר, להכניס את החומר הפעיל של הגת להגדרת סמים מסוכנים. הדיון על הנושא של בתי-המרקחת ייכנס לוועדת הבריאות, והנושא של האכיפה בנושא הסמים - לוועדת הסמים.  איוב קרא, כנראה לא תוכל להיפרד מהוועדה הזאת, כל פעם מצביעים עליך. תודה רבה. 
       
       נעבור להצעות אחרות. חבר הכנסת איוב קרא – הצעה אחרת, לאחר מכן – חבר הכנסת אופיר פינס.
       
       
איוב קרא (הליכוד):
       
       אדוני היושב-ראש, חברי חברי הכנסת, ראשית, אני מברך את שר הבריאות על ההחלטה לכלול את ה"חגיגת" בסל הסמים המסוכנים. זו החלטה נבונה ונכונה. כבר הכנו הצעות חוק ברוח הדברים הללו. בהחלטתך אנחנו רואים מיצוי של הסוגיה הזאת.
       
       בד-בבד צריך להבדיל את נושא הגת מה"חגיגת", כמו שאמרו קודמי והשר בראשם. צמח הגת קיים בכל העולם, וגם בישראל 55 שנה לא היו נזקים בריאותיים ולא שום דבר סביב זה, ולכן צריך להבחין בין שני הדברים.
       
       צריך ללכת למלחמה 365 ימים בשנה, ולא כאשר מתעוררת בעיה להתייצב פה ולהתחיל לנאום ולדבר ולעשות. אני חושב, ובצדק, שצריכה להיות פה מלחמה רב-מערכתית, ולא רק להגיד: איום אסטרטגי על החברה במדינת ישראל, בלי כיסוי. מישהו אמר: איום אסטרטגי על החברה בישראל, בלי כיסוי. פגעו בתקציבי המלחמה בסמים, פגעו בכל דבר, אנשים לא רואים תוצאות להצהרות הללו. שר הבריאות, ראיתי כמה הוא נלחם, קיצצו לו תקציבים מפה ועד להודעה חדשה במשרד הבריאות, והממשלה חושבת שזה דבר זניח. 
       
       אני קורא לכולם להתעשת, ללכת למלחמה משותפת, כי זה בחיינו, זה בחיי ילדינו, זה בעתידנו. אחרת נכה על חטא בבוא היום.
       
היו"ר משה כחלון:
       
       תודה רבה, חבר הכנסת קרא. חבר הכנסת פינס, בבקשה.
       
אופיר פינס-פז (העבודה-מימד):
       
       תודה. 
       
       אדוני היושב-ראש, חברי חברי הכנסת, אדוני השר, אם הציבור מסתכל על מה שקורה כאן, ובכלל מה שקורה סביב נושא הפיצוציות, זה דבר שאי-אפשר להבין ואי-אפשר לתפוס. אחת לכמה זמן מישהו בא ומראה שבפיצוציות קורים דברים פליליים, חצי פליליים, קרובים לפליליים, לא חוקיים, כך ואחרת, ועולם כמנהגו נוהג. אף אחד לא לוקח אחריות, אף אחד לא מטפל בעניין הזה. יש משטרה במדינה הזאת או אין? אלה אומרים: הרשות המקומית. הרשות המקומית אומרת: משרד הבריאות. משרד הבריאות אומר: המשטרה.
       
       חברים יקרים, או שנקים רשות אכיפה במדינה הזאת, ונעביר אליה את מלוא הסמכויות בכל דבר ובכל עניין, שתעשה את עבודתה, או שמשרדי הממשלה והשלטון המקומי יעשו את תפקידם ולא ישאירו את הציבור הישראלי מופקר לדברים מהסוג הזה, שהם חד-משמעיים, הם ברורים, הם מנקרים עיניים, ואף אחד לא עושה דבר כדי להפסיק את זה.
       
היו"ר משה כחלון:
       
       תודה רבה. 
       
       אנחנו ניגש להצבעה. בעד – לוועדת הסמים. נגד – יוסר מסדר-היום. ההצבעה החלה.
       
הצבעה מס' 6
       
בעד ההצעה להעביר את הנושא לוועדה - 17
בעד ההצעה שלא לכלול את הנושא בסדר-היום - אין
נמנעים – אין
ההצעה להעביר את הנושא לוועדה למאבק בנגע הסמים נתקבלה.

היו"ר משה כחלון:
       
       17 בעד, ללא מתנגדים. ההצעה תעבור לוועדה למאבק בנגע הסמים לדיון.

       
מסמכים שהונחו על שולחן הכנסת
       
היו"ר משה כחלון:
       
       סגנית המזכיר, הודעה בבקשה. אחריה – חבר הכנסת דוד אזולאי.
       
סגנית מזכיר הכנסת ירדנה מלר-הורוביץ:

       
       ברשות יושב-ראש הישיבה, הנני מתכבד להודיע, כי הונחו על שולחן הכנסת – 
       
       לקריאה ראשונה, מטעם הממשלה: הצעת חוק לתיקון פקודת התעבורה (מס' 64) (רשיונות להפעלת מוניות בקו שירות ולנסיעת שירות), התשס"ה-2004; הצעת חוק שירות ביטחון (הוראת שעה) (תיקון מס' 8), התשס"ה-2004.
       
       לקריאה ראשונה, מטעם חברי הכנסת: הצעת חוק איסור כפיית פוליגרף במסגרת יחסי עבודה, התשס"ה-2004, מטעם חברי הכנסת זהבה גלאון ויחיאל חזן. תודה.
       
היו"ר משה כחלון:
       
       תודה רבה.
       
       
הצעה לסדר-היום
פגיעה בקודשי ישראל על רקע לאומני – חילול בית-העלמין ובית-הכנסת בעכו 

היו"ר משה כחלון:
       
       תודה רבה. פגיעה בקודשי ישראל על רקע לאומני – חילול בית-העלמין ובית-הכנסת בעכו – חבר הכנסת דוד אזולאי, הצעה רגילה, עשר דקות. בבקשה. 
       
דוד אזולאי (ש"ס):
       
       אדוני היושב-ראש, עמיתי חברי הכנסת, בעיר עכו קרה בשבוע שעבר דבר נורא ואיום. בהפרש של יום אחד, ביום רביעי, חוללו מוסדות בית-העלמין בעכו, ובאותו לילה, בלילה שבין שלישי לרביעי, הוצת בית-הכנסת על שם הרב פינטו, זכר צדיק וקדוש לברכה. 
       
       עכו ידועה כעיר מעורבת. יהודים וערבים חיים בשכנות ונוהגים כבוד הדדי הרבה שנים. גם הערבים שותפים לכל מוסדות הציבור בעיר ברשות המקומית, בכל המוסדות שבעיר, ויש גם שיתוף פעולה בין היהודים לערבים. הצירוף, בשבוע שעבר, של שני הדברים הללו, גם הצתה של בית-כנסת וגם פגיעה במצבות בית-העלמין, כשהמקרה של הפגיעה במצבות בית-העלמין היה מקרה שני בתוך חודש ימים, וזה נוסף על מה שקרה בבית-העלמין בנשר ובבית-העלמין בצור-שלום. במשך שבוע אחד חוללו מצבות במקומות הללו. 
       
       במקרה הראשון שהיה בעכו, ידוע לי על חשודים, נרקומנים שנכנסו למקום ופגעו בבית-העלמין. במקרה השני של הפגיעה הזאת בבית-העלמין, למחרת ביקרתי במקום וראיתי רבים מתושבי העיר שבאו לראות את ההרס שם. מדובר על קרוב ל-1,000 מצבות, אדוני היושב-ראש, שחוללו בבית-העלמין בעכו בלילה אחד. הייתם צריכים לראות איך נשים, הורים שכולים שהגיעו לראות אם היתה פגיעה במצבות יקיריהם, פרצו שם בבכי קורע לב. האם עד לכאן הגיעו? 
       
       אדוני סגן השר, אני מעלה את העניין הזה רק מסיבה אחת – כדי שהמשטרה לא תקל בו ראש. מדוע אני אומר את הדברים האלה? מפני שאם תהיה קלות ראש בעניין הזה, זה מתכון בדוק להצתת היחסים בין היהודים לערבים שחיים בשלום בעיר הזאת, מפני שאתה יודע, כמוני, שיש אנשים שנבנים מהמהומות הללו ומהדברים הללו. לכן, חשוב מאוד, אדוני סגן השר, שהמשטרה תיתן קדימה וחשיבות לעניין הזה של הפגיעה בבתי-העלמין ובבתי-הכנסת. 
       
       אני רוצה להגיד גם למה העניין הזה זעזע אותי עד כדי כך - הצתת בית-הכנסת היתה בדיוק ב"ליל הבדולח", שאז נשרפו כל בתי-הכנסת בגרמניה, בשנת 1938. ואז, באותו לילה, היתה הצתה של בית-הכנסת. 
       
       מה שחרה לי יותר זה שקצין משטרה בכיר מתראיין בתקשורת בעניין הזה, ומה יש לו להגיד? הוא אומר שזו כנראה לא הצתה, אלא יכול להיות שזה קצר חשמלי. זו קלות-הראש שמטרידה אותי ומדאיגה אותי, שכך המשטרה מתייחסת לאירוע כזה ואומרת: מדובר רק בקצר חשמלי. אדוני סגן השר, אני הייתי בעימות רדיו עם אותו קצין משטרה שאמר את הדברים הללו. ביקשתי ממנו לרדת מהעניין הזה. עדיין שירותי הכבאות לא נתנו את חוות דעתם, וכשאני ביקרתי במקום – ואני לא מבין בכבאות – ראיתי בעיני שלא מדובר בקצר חשמלי, כי איך יכול להיות שמדובר בקצר חשמלי כאשר התאורה בבית-הכנסת פועלת?  אם זה היה קצר חשמלי, התאורה לא היתה צריכה לעבוד. 
       
       אני אומר לכם: אני יהודי מאמין, וזה היה נס, איך בית-כנסת שלם נשרף עד לארון הקודש. שם פסקה האש, ולשמחתנו הרבה ספרי התורה שהיו בארון הקודש לא נשרפו ולא נפגעו בכלל. 
       
       לכן אני חושב, אדוני היושב-ראש, אדוני סגן השר, וזו בקשתי אליך, שהנושא הזה, בגלל הרגישות בעיר מעורבת, נושא כזה כמו הצתת בית-כנסת, יכול להצית עיר שלמה, ואין לנו עניין, לא ליהודים ולא לערבים, שתהיה מלחמה בתוך העיר עכו. אנחנו חיים בשלום בעיר הזאת, יש שקט ביחסים שבין יהודים לערבים, ויש כאלה שמעוניינים להצית את האש ולעשות מהומות בעיר על הרקע הזה. 
       
       אינני יודע, אולי אדוני סגן השר ידווח לנו עכשיו אם יש חשודים במקרה של הצתת בית-הכנסת. בעניין הפגיעה במצבות בבתי-העלמין, ידוע לי שיש חשודים. אינני יודע מה טיבם של האנשים האלה, אבל אני חושב שהמשטרה צריכה – ויש היום בעיה של כוח-אדם במשטרה, שצריכה להתעסק עם כל כך הרבה דברים, אבל ראיתי שכשהמשטרה מחפשת כוח-אדם היא יודעת למצוא אותו. כשהיו הפגנות על חילול קברי קדמונים בעכו, ראיתי כמה כוחות הקצתה המשטרה, ללא שום פרופורציות למה שהיה שם. כלומר, כשרוצים יש אפשרות. 
       
       אני לא רוצה להכביר כאן הצעות למשטרה מה היא צריכה לעשות, במיוחד שבתוך חודש ימים נעשו פעמיים מעשי ונדליזם בבית-העלמין בעכו. אני חושב שהמשטרה היתה יכולה לעשות מארבים וללכוד את כל החשודים. במיוחד כשהיה מדובר על כל הסביבה - גם על נשר, גם על צור-שלום וגם על עכו, ובעכו זה היה המקרה השני. למעלה מ-1,000 מצבות, אדוני סגן השר. אני חושב שאסור לעבור על כך לסדר-היום.   
       
       אני רוצה לסיים בברכה למפקד משטרת עכו היוצא, אבי אזולאי, באמת – בכל אופן, בתקופה - - -
       
ג'מאל זחאלקה (בל"ד):
       
       משפחה? 
       
דוד אזולאי (ש"ס):
       
       לא, לא, אין בינינו קרבת משפחה. אני לא יודע אם הוא בכלל רוצה להיות קרוב משפחה שלי, אל תדביק אותו אלי. אבי אזולאי. בכל אופן אני רוצה לברך גם את מפקד המשטרה הנכנס, משה כהן, שבשבילו זו היתה טבילת אש. בדיוק ביום החפיפה, ביום הכניסה לתפקיד, היתה הצתת בית-הכנסת במקום, והוא אכן הגיע למקום, ראה את הדברים. 
       
       קשה לתאר את מה שהיה שם. לראות בית-כנסת שמשרת תלמידים בשעות הבוקר, בתוך בית-הספר, ובשעות אחר-הצהריים משרת את הקהילה, ויש שם אולם קטן שמשמש אולם אירועים לתושבי השכונה – לראות איך הכול עלה באש, אדוני היושב-ראש, אדוני סגן השר, כואב הלב לראות מעשה כזה, ואני מקווה ומצפה שהמשטרה תיקח את הנושא הזה לידיים בצורה רצינית ולא תעבור לסדר-היום, אחרת היחסים בעיר עלולים להידרדר ולאף אחד מאתנו לא תהיה שליטה עליהם. 
       
היו"ר משה כחלון:
       
       תודה רבה. אדוני סגן השר, בבקשה. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, אני חושב שהבית על כל חלקיו צריך לגנות בכל פה ובכל לשון כל פגיעה במקומות קדושים, של כל הדתות. זה דבר חמור מאוד. אנחנו יודעים איך זה מתחיל ולא יודעים איך זה נגמר.
       
       אני מאוד מקווה - כבר היו לנו דיונים בנושאים האלה - כולם צריכים להבין שהפגיעה היא דבר מאוד מאוד מסוכן, תיאר זאת חבר הכנסת דוד אזולאי, ובפרט בעיר מעורבת, כאשר מתחילים מעשים מעין אלו, יש סכנה שההידרדרות תהיה מהירה, ואני לא יודע לאן נגיע.
       
       אני גם שמח להגיד לך שרוב הדברים פוענחו. חוץ מההצתה האחרונה - וזו במפורש הצתה - לשמחתנו, שאר המקרים, גם אם הם קשים, מי שעשה אותם נעצר. ב-15 באוקטובר דווח למשטרה על גנבת נחושת – בתי-נרות - של המצבות, תוך גרימת נזק למצבות בבית-העלמין הישן בעכו. לאחר פעילות מודיעינית נעצר תושב עכו, בן מיעוטים כבן 32. החשוד הודה בחקירתו במעשים ובעבירות שיוחסו לו. הוגש כתב אישום והוא נעצר עד תום ההליכים. בשבוע שעבר - - -

בנימין אלון (האיחוד הלאומי - ישראל ביתנו):
       
       אבל המניע, אני מבין מדבריך, היה הנחושת, הכסף. 

היו"ר משה כחלון:
       
       עבירת רכוש.

סגן השר לביטחון פנים יעקב אדרי:
       
       כנראה זה על רקע של בצע-כסף. 

קריאה:
       
       - - -


סגן השר לביטחון פנים יעקב אדרי:
       
       בשבוע שעבר דווח בשנית על גרימת נזק לכ-1,000 מצבות - ושוב, התיאור פה היה באמת זוועתי. כאשר נכנסים לבית-העלמין ורואים שהכול מפורק, אני חושב שההרגשה היא קשה לכולם, ואין מלים שיכולות לתאר את הזוועה הזאת. ושוב, היתה גנבת בתי-נרות לצורך גנבת נחושת. מחיר הנחושת כנראה הולך ועולה, ובעקבותיו גם הגנבות.

דוד אזולאי (ש"ס):
       
       אדוני סגן השר, רק שתדע. כל בית כזה זה סדר-גודל של 300-400 שקל. 

סגן השר לביטחון פנים יעקב אדרי:
       
       הנה, התשובה היא בסכומים שאתה נוקב.

היו"ר משה כחלון:
       
       אבל זה לא כנחושת - - - כבית. כנחושת זה 10 שקלים. 

דוד אזולאי (ש"ס):
       
       - - -

סגן השר לביטחון פנים יעקב אדרי:
       
       חבר הכנסת אזולאי, גם בגין אירוע זה נעצרו שלושה חשודים בני-מיעוטים, תושבי עכו כבני 35. גם אלו הודו במיוחס להם. כמובן, חלק מהרכוש גם נתפס והוחזר למועצה הדתית, והם יועמדו לדין. 
       
       אשר לאירוע של הצתת בית-הכנסת, החקירה עדיין בעיצומה. המשטרה מייחסת לזה חשיבות גדולה מאוד, כי כשאוספים את הדברים והם צמודים האחד לשני, אולי זה בכל זאת מצביע על כיוון מסוים, ואני כבר מדגיש שהכיוון - בכל אופן לפי החקירות של המשטרה - הוא לא לאומני. אבל בכל זאת, כאשר מצטברים הדברים, יכול להיות שתהיה הידרדרות גם לכיוון הזה.
       
       חוות הדעת של חוקר הדלקות היא חד-משמעית - זאת הצתה. נעצרו שלושה קטינים בעניין הזה, בני-מיעוטים תושבי עכו. החשודים שוחררו. הם לא מודים. הם שוחררו על-ידי בית-המשפט בתנאי מעצר מגבילים בתוך הבית. שוב אני מדגיש, שהמשטרה מדגישה שלא ניתן להוכיח שום קשר על רקע לאומני. 
       
       יש לציין שבפיקוד המשטרה בעכו מתייחסים בחומרה רבה לאירועים האלה. זה עלול לפגוע במרקם היחסים המאוד עדין והטוב שיש כרגע בעכו בין ערבים ליהודים. אני מאוד מקווה שבעניין הזה גם הקאדים וגם הרבנים ואנשי הציבור מכאן ומכאן יקראו לכולם ויגידו שבנושאים האלה אסור לגעת - לשום נושא שקשור לדתות אסור להתקרב ואסור לגעת בו. ואני מאוד מקווה שזה ירגיע.
       
       תחנת עכו, מאז המקרים האלה, מרבה בסיורים לאורך כל היממה הן בעיר והן בסביבות בתי-העלמין, וגם בסביבות בתי-הכנסת.
       
       אני מאוד מקווה שהקריאה שתצא מכאן תגיע לאוזניים פתוחות, על מנת שכולנו ניזהר בנושא שהוא כל כך מסוכן לכולנו. תודה רבה לכולם. 

היו"ר משה כחלון:
       
       תודה רבה.

קריאה:
       
       אני מבקש דיון - - - ועדה - - -

היו"ר משה כחלון:
       
       ועדת הפנים? תודה רבה. הצעה אחרת, חבר הכנסת דהאמשה, בבקשה.

עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, אין ספק שצריך לגנות בכל פה כל תופעה וכל ניסיון לפגוע במקום קדוש כלשהו, אם בדת היהודית ואם בכל דת אחרת, ואני מסכים עם קודמי שחייבים לשמור מכל משמר על הדו-קיום ועל ההבנה ועל הידידות הקיימים בין כל תושבי עכו, ואסור שאירועים כלשהם יפגעו חס וחלילה במרקם העדין הזה.
       
       אני רוצה רק לציין, שכפי שהבנו מסגן השר, הכיוון הוא פלילי, וייתכן שיש אנשים שרוצים להרוויח כסף. אנחנו מכירים מקרים כאלה גם ממקרים קודמים בעכו עצמה וגם במקומות אחרים, שגנבו מצבות.
       
       אני בצעירותי, כעורך-דין, אחד המשפטים הראשונים שעסקתי בו היה גנבת המצבות מהעיר קוניטרה - של הצבא הסורי שם - וגם נחושת גנבו ברמת-הגולן. 
       
       פגיעה במקומות הקדושים היא מגונה ככל שתהיה. אני לא רוצה להזכיר מקרים קודמים, שהיתה פגיעה גם במסגד בעכו ובמסגדים אחרים. אני חושב שהמשטרה חייבת לשמור מכל משמר שלא תהיה פגיעה, לא כזאת ולא אחרת, ואסור שדברים כאלה יקרו בכלל, ואם בכלל, אז אסור שזה ישליך על האוכלוסייה או על המרקם העדין בין האוכלוסיות בעכו. תודה רבה.

היו"ר משה כחלון:
       
       תודה רבה, אדוני. 
       
       אנחנו ניגשים להצבעה. בעד - ועדת הפנים; נגד - הסרה. ההצבעה החלה.

הצבעה מס' 7
       
בעד ההצעה להעביר את הנושא לוועדה - 17
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.
 
היו"ר משה כחלון:
       
       17 בעד, ללא מתנגדים. ההצעה תעבור לדיון בוועדת הפנים של הכנסת. 
       

הצעות לסדר-היום
החלטת הממשלה להקים ועדה לבחינת 
שכר הלימוד במוסדות להשכלה גבוהה

היו"ר משה כחלון:
       
       אנחנו ממשיכים בסדר-היום: החלטת הממשלה להקים ועדה לבחינת שכר הלימוד במוסדות להשכלה גבוהה - הצעות מס' 4824, 4837, 4838, 4854, 4859, 4861, 4870 ו-4879. חבר הכנסת יוסי שריד, בבקשה. אחריו - חבר הכנסת אופיר פינס-פז.

יוסי שריד (יחד):
       
       אדוני היושב-ראש, קודם כול אני מודה לחבר הכנסת אופיר פינס, שהסכים להתחלף אתי ברשות הדיבור. אני לא יודע מי השר המשיב, או השרה המשיבה - - -

שר המדע והטכנולוגיה אילן שלגי:
       
       אנוכי. 

יוסי שריד (יחד):
       
       אתה משיב?

שר המדע והטכנולוגיה אילן שלגי:
       
       שלושה שרים - שר האוצר, שרת החינוך ואנוכי. 

היו"ר משה כחלון:
       
       חבר הכנסת שריד, יש פה שלושה משיבים. 

יוסי שריד (יחד):
       
       אה, מה אתה אומר. 

היו"ר משה כחלון:
       
       הנושא שלכם זכה לכבוד: שר האוצר, שרת החינוך ושר המדע.


יוסי שריד (יחד):
       
       אז תואיל למסור לקולגות שלך, לעמיתיך השרים, שאם אני לא נשאר כאן, זה בגלל מחויבות שיש לי בתל-אביב. אמרו שיהיה היום יום קצר, והקצר מתארך, ועל כן לא מחמת אי-כבוד לתשובות ולמשיבים חלילה, אם כי אני לא יודע מה יש כאן להשיב.
       
       היושב-ראש, ועדת-וינוגרד קמה כאשר אני הייתי שר החינוך, אני הקמתי את הוועדה. אפילו, או גם, בממשלה שבה הייתי חבר לא היתה התלהבות יוצאת מן הכלל - כדי להודות על האמת - מהקמת הוועדה. הוועדה קמה, הוועדה ישבה על המדוכה הרבה מאוד זמן - כפי שוועדות בדרך כלל נוהגות - והוציאה את מסקנותיה. כשיצאו המסקנות, ההתלהבות עוד פחתה, ולא היה קל להעביר אותן בממשלה. המסקנות עברו בממשלה, אומצו על-ידי הממשלה, והממשלה לא רק אימצה אלא הוציאה את המסקנות אל הפועל, התחילה להוציא את המסקנות אל הפועל. 
       
       בקיצור נמרץ, מסקנות הוועדה אמרו דבר מאוד מאוד פשוט וגמור ומסוים: להפחית 50% משכר הלימוד במשך חמש שנים. כבר כמעט עברו חמש שנים והיינו צריכים להיות לאחר 50%. הממשלה הזאת, הנוכחית, לא מילאה את תפקידה, לא עמדה בחלקה. הפחיתו משהו שבמשהו כדי לצאת ידי חובה, אבל הסכומים היו הרבה הרבה יותר קטנים. 
       
       אני רוצה להסביר, אדוני היושב-ראש, במשפטים ספורים, למה קמה הוועדה, למה היא מצאה לנכון להפחית את שכר הלימוד. כי באמת העוול שאנחנו עושים לסטודנטים משווע לשמים, ואתה, אדוני היושב-ראש, תשפוט. 
       
       האם אתה יודע - כי מעטים יודעים, גם הבקיאים לא כל כך יודעים - שהסטודנט הישראלי משלם שכר לימוד יותר גבוה מאשר כל סטודנט אחר באירופה? חד וחלק. נכון שגם באירופה יש היום מחשבות שניות - בבריטניה, בגרמניה - אבל קודם כול מדובר במחשבות שניות. בינתיים לא הוחלט דבר. גם כאשר יוחלט, ספק אם יוגשם, אבל זה לא מענייננו. באירופה - או שלומדים בחינם במדינות מסוימות, או שלומדים בחצי חינם, ואצלנו הסטודנט משלם את שכר הלימוד הגבוה ביותר, בהשוואה. 

       ואני אומר, הרי זה עוול משווע, צריך להיות בדיוק להיפך. הסטודנט שלנו צריך לשלם פחות מאשר כל סטודנט אחר בעולם. מדוע? כי יש לו הרבה יותר משימות ויש לו הרבה יותר חובות למלא, והמדינה מטילה עליו את החובות. אתה יודע, אדוני היושב-ראש, שאין אוכלוסייה כמו אוכלוסיית הסטודנטים לדוגמה לשירות במילואים. 78% מן הסטודנטים משרתים במילואים.
       
        אז ככה, הצעיר הישראלי משרת בצבא לפחות שלוש שנים. לעתים קרובות, אם הצעיר מחליט להיות גם קצין, אז הוא משרת יותר משלוש שנים, משרת שלוש שנים בצבא לפחות. אחר כך יש מי שלא משתחררים בכלל, משתחררים ולא משתחררים, כי הם הולכים כל הזמן למילואים. אנחנו מכירים באופן אישי אנשים כאלה. בנוסף, גם המצב הכלכלי לא מי יודע מה, ושכר לימוד זה רק החלק הבטל בהוצאות של הסטודנט, ורובם צריכים גם להתפרנס, אף שהממשלה רוצה לדחוף את הסטודנט להיות סמוך על שולחנו של אבא שלו ועל שולחנה של אמא שלו, כאילו הוא עולה לכיתה א'. 
       
       הרי המצב היה צריך להיות הפוך, שהסטודנטים שלנו משלמים פחות, והם משלמים יותר, יותר מכל סטודנט אחר בעולם. 
       
       הנימוק הזה לבדו, די היה בו, מבחינתי כשר החינוך, כדי לחשוב שמסקנות ועדת-וינגורד הן מסקנות נכונות, מחויבות המציאות, ומוכרחים לאמץ אותן ומוכרחים להוציא אותן אל הפועל. 
       
       עכשיו קמה ועדה חדשה. 
       
היו"ר משה כחלון:
       
       חבר הכנסת שריד, אתה הרבה מעבר לזמן. 
       
יוסי שריד (יחד):
       
       אני כבר מסיים. למה ועדה חדשה? הרי אנחנו יודעים בדיוק למה ממנים ועדה חדשה בנסיבות האלה. אני שואל אותך, אדוני היושב-ראש, ביושר, אם אנחנו מדברים גם ביושר וגם ברצינות, האם אתה מעלה בדעתך, שהוועדה החדשה הזאת קמה כדי לתת יותר לסטודנטים, יותר למוסדות להשכלה גבוהה? האם בסך הכול ייתנו יותר לסטודנטים, או שהכוונה לתת פחות? על-פי המדיניות שאנחנו מכירים, הרי הממשלה הזאת היא כבר ממשלה ותיקה, אנחנו יודעים בדיוק מה המדיניות שלה, לאן פניה מועדות, לפי הרכב הוועדה, אבל לא צריך לחשוד כאן בכלל, בוודאי לא לחשוד בכשרים. הרי משרד האוצר, נציגיו ודובריו אומרים במפורש למה הם רוצים את הוועדה החדשה. קודם כול כדי לבטל את הוועדה הישנה; הוועדה הישנה, שאת מסקנותיה, דרך אגב, עדיין לא הוציאו אל הפועל, עדיין לא מימשו. 
       
       לשרת החינוך יש שיטה מאוד מאוד מעניינת, מעניינת מצד אחד ומעניינת מאוד מצד שני. כל פעם שיוצאת הודעה שלכאורה מבשרת טובה – שום דבר לא יוצא מזה אחר כך, רק הודעות יוצאות, אחר כך לא קורה כלום. אז זה משרד החינוך. אבל מכיוון שהן הולכות ומתרבות, ובשלוש השנים האחרונות היו הודעות כאלה למכביר, של עוד הכבדה ועוד גזירות ועוד קיצוצים, זה לא משרד החינוך, זו הממשלה. היא לא חברה בממשלה. זה לא משרד החינוך, זה משרד האוצר. בשלוש השנים האחרונות - יושב כאן סגן שר החינוך לשעבר - הרושם הוא שבכלל פירקו את משרד החינוך, אין משרד חינוך, הסגירו את משרד החינוך לידי משרד האוצר. גם בייגה רצה לנהל את משרד החינוך בממשלה הקודמת. מי לא רוצה לנהל את משרד החינוך? אבל האם ניתן לו לנהל את משרד החינוך? 

       לכן, אדוני היושב-ראש, אנחנו צריכים למלא את חלקנו כמידת יכולתנו והשפעתנו. בפני הסטודנטים פתוחה רק דרך אחת, לדבר עם הממשלה הזאת בשפה כוחנית, אך ורק בשפה כוחנית. שאם לא כן, כל העניין כולו ייגמר בפיצה, הוא כבר נגמר פעם אחת בפיצה. 
       
אופיר פינס-פז (העבודה-מימד):
       
       עכשיו בחנוכה, אולי בסופגנייה. 
       
יוסי שריד (יחד):
       
       בנימין נתניהו אופה פיצות ידוע. רק בשפה כוחנית, כי אם לא ידברו הסטודנטים אל הממשלה החירשת הזאת בשפה כוחנית, אז בשנה הבאה ישלמו הרבה הרבה יותר שכר לימוד והעוול יהיה עוד יותר משווע. 
       
היו"ר משה כחלון:
       
       תודה רבה. 
       

דברי ברכה למשלחת ועדת הבריאות והרווחה של הסנאט הצ'כי

היו"ר משה כחלון:
       
       אני מבקש לברך את משלחת ועדת הרווחה והבריאות בפרלמנט צ'כיה. 
       
       חברי הכנסת, בשמחה קיבלתי על עצמי את הנעימה בחובות, לקדם בברכה את פני חברי משלחת הפרלמנט הצ'כי המתארחת היום בכנסת. 
       
       ידידים יקרים, באתם אלינו, לכנסת בירושלים, בירת מדינת ישראל, ואני מברך אתכם בברכה המסורתית: ברוכים אתם בבואכם וברוכים תהיו בצאתכם. 
       
       תרשו לי להשתתף בשמחתכם עם קבלת ארצכם כחברה מלאה במשפחת העמים האירופיים, החברים באיחוד האירופי. צ'כיה חזרה למקומה הטבעי בלב אירופה, ואנחנו מאחלים לכם הצלחה מקרב לב. 
       
       לצ'כיה יש מסורת אוהדת של יחסים קרובים עם ישראל, ואני בטוח שביקורכם רק יתרום לחיזוקם. לנו, היהודים, שמורה פינה חמה בלב לעמה של צ'כיה. יש בינינו קשר עתיק יומין. בני עמנו חיו בארצכם במשך מאות שנים ותרמו לשגשוגה ולתרבותה. את חלום הגאולה כיוונו לארץ-ישראל, עד שעלה הכורת במלחמת העולם השנייה. כמה עצוב שהיהודים אינם עוד, אבל רוחם מרחפת בכל מקום במולדתכם. 
       
       אתם מכירים ללא ספק את בית-הכנסת היהודי העתיק "אלטנוישול" שבבירתכם. אומרים כי בנדבכים שלו מצויות כמה אבנים מירושלים. האגדה מספרת, כי מלאכים נשאו את האבנים מחורבות בית-המקדש והניחו אותן בפראג למשמרת "על תנאי", עד שייבנה בית-המקדש מחדש. 
       
       בית-מקדש חדש לא הקמנו, אך בנינו ארץ לתפארת, שנשאה ברכה גם לעם השכן החי אתנו ובצדנו. 
       
       אחד הראשונים במנהיגי העולם שנלחם על זכותנו להקים כאן בית לאומי לאחר מלחמת העולם הראשונה, היה נשיאה הראשון של הרפובליקה הצ'כוסלובקית, טומש מסריק. את הוקרתנו לו ביטאנו בהקמת קיבוץ הנושא את שמו ובהנצחת זכרו בכיכרות וברחובות ערינו. אנו לא שוכחים את עזרת בנו, שר החוץ יאן מסריק, שתמך בהתלהבות באו"ם בהקמת מדינת ישראל, החודש לפני 57 שנים. 
       
       כשניהלה מדינת ישראל שאך נולדה את מאבקה הקיומי, מאבק ההישרדות על חייה, סייעה לנו צ'כיה בהספקת נשק להגנתה. כך בנינו את חיל האוויר והנחנו יסוד לתעשיית הנשק. 
       
       אני שמח שהיחסים בין הרפובליקה הצ'כית לישראל הולכים ומתהדקים. ישראלים רבים אוהבים לבקר פעמיים, שלוש פעמים ויותר בצ'כיה ומספרים את שבחיה. 
       
       אורחים יקרים, בשנים האחרונות עומדת ישראל בגבורה מול רצחנות שאיננה יודעת גבול של טרוריסטים. לעולם הסתבר כי אותה יד רוצחת, נוטפת דם, חוצה גבולות וארצות ואיננה מבדילה בין עמים. צ'כיה היטיבה לקרוא את המפה וגילתה עמדה נחרצת נגד הטרור בכל אתר ואתר. 
       
       אני רוצה להודות באמצעותכם לארצכם, שהובילה באיחוד האירופי החלטה להכליל את ארגון ה"חמאס" ברשימת ארגוני הטרור. 
       
       אני מאחל לכם ביקור פורה ומוצלח. תודה רבה. 
       

הצעות לסדר-היום
החלטת הממשלה להקים ועדה לבחינת שכר הלימוד במוסדות להשכלה גבוהה

היו"ר משה כחלון:
       
       אנחנו ממשיכים בסדר-היום. חבר הכנסת אופיר פינס-פז, בבקשה. אחריו – חבר הכנסת יצחק כהן, ואחריו – חבר הכנסת שאול יהלום. 
       
אופיר פינס-פז (העבודה-מימד):
       
       אדוני היושב-ראש, רבותי השרים, חברי חברי הכנסת, בשנים האחרונות, כל שנה, הממשלה מנסה לכרסם בהחלטות ועדת-וינוגרד ובהחלטות הממשלה בעקבות ועדת-וינוגרד, ולא להוריד את שכר הלימוד כפי שהממשלה החליטה בזמנה. הפעם החליטה הממשלה להגדיל ולעשות, ולהקים ועדה חלופית, שאמורה להציע דרך אחרת לטיפול בשכר הלימוד. אין לי אלא לכנות את המעשה הזה מעשה בריוני, ממש בריוני, אני מצטער. 
       
       השרה לימור לבנת, את לפני היית ממנהיגי הסטודנטים שנלחמו על הורדת שכר הלימוד. אני נאבקתי את המאבק הזה עוד הרבה לפני שהייתי חבר הכנסת. את נאבקת את המאבק הזה לפני שהיית חברת הכנסת ולפני שהיית שרה. המאבק הזה לא היה מאבק של פוזיציה. הוא היה מאבק מהותי, אידיאולוגי, שביטא תפיסת עולם מסוימת. כשהממשלה, באופן חד-צדדי - הממשלה הזאת אוהבת לעשות הרבה דברים חד-צדדיים. תתנתקו באופן חד-צדדי, אין לי בעיה עם זה. אל תתנתקו מציבור הסטודנטים באופן חד-צדדי.

שרת החינוך, התרבות והספורט לימור לבנת:
       
       אתה תומך בזה.
       
אופיר פינס-פז (העבודה-מימד):
       
       נכון, בהתנתקות מרצועת-עזה אני תומך. אני לא תומך בהתנתקות מהסטודנטים במדינת ישראל. עם כל הכבוד, יש עם מי להידבר באגודת הסטודנטים, בהתאחדות הסטודנטים. יש שם מנהיגות, יש שם מנהיגות אחראית, רצינית, שצריך לבוא אתה בדברים. לא להנחית עליהם הר כגיגית, מין פצצה שכזאת. 
       
       מה זה הדבר הזה? איך ציבור הסטודנטים יכול להתרשם או להעריך את הממשלה הזאת, שאי-אפשר להאמין לה, שלא יודעת לכבד הסכמים? הרי אם היה מדובר בשוק העסקי, היו תובעים אתכם לדין. היו דורשים מכם פיצויים. אגב, אני אומר את זה עכשיו לציבור הסטודנטים: אני ממליץ מאוד על תביעה ייצוגית בכל מקרה, נגד ממשלת ישראל, פשוט על אי-עמידה בהסכמים. 
       
       היינו צריכים להיות היום, חברי חברי הכנסת, עם שכר לימוד מופחת ב-50%. אתם לא ממלאים אחר הוראות הממשלה, ויש רצף שלטוני. נכון, זאת היתה ממשלה שלנו. ראינו את ציבור הסטודנטים בעדיפות מאוד גבוהה, ואנחנו מצטערים שאתם רואים את העניין אחרת. זו זכותכם, אבל לא יכול להיות שהדברים ייעשו בצורה הזאת.
       
       עכשיו לגופו של עניין: בכל הכבוד, מה פתאום אני שומע את שרת החינוך תומכת בשכר לימוד דיפרנציאלי? או.קיי., אני תמיד התנגדתי. מי שלא יכול לשלם או מי שיש לו יותר או מי שיש לו פחות - בשביל זה אנחנו יצרנו את מערכת המלגות. שכר הלימוד צריך להיות שוויוני לכולם, ומי שמתקשה, מקבל מלגת לימודים בעבור פר"ח ובעבור דברים אחרים. זה הרציונל. 
       
       דבר שני, אמר כבר השר לשעבר שריד, ששכר הלימוד במדינת ישראל גבוה באופן יחסי מזה שברוב המדינות. יותר מכך, בחלק גדול מהמדינות הלימודים הם חינם אין כסף. בהולנד ובמדינות אחרות לא משלמים שכר לימוד באוניברסיטאות הציבורית. יש כאלה שיש אצלם חלוקה בין אוניברסיטאות ציבוריות ואוניברסיטאות  פרטיות, יש כל מיני דברים. אצלנו שכר הלימוד הוא גבוה, גם לאחר ההפחתה של השנים האחרונות.
       
       אני רוצה לומר עוד מלה: ההסתמכות הזאת על ההורים כל החיים. אנשים גמרו צבא, אדוני היושב-ראש. באמת, כמה אפשר להגיד: אה, ההורים שלך יסדרו אותך. לא, האדם רוצה לעבוד, להתפרנס, לקיים את עצמו ולשלם שכר לימוד בגאווה, בלי להיות סמוך באופן טוטלי - באופן חלקי אפשר, גם אני הייתי סמוך באופן חלקי, אבל לא באופן טוטלי, על שולחנם של הוריו כשהוא כבר בן 25 ו-26 ו-27. מספיק עם זה.
       
       דבר אחרון, אני אומר לך, ואנא תעבירי את המסר שלי גם לשר האוצר וגם לראש הממשלה: מפלגת העבודה תתנה כל הידברות, גם על התקציב וגם על ממשלת אחדות, גם על רשת ביטחון, בביטול הוועדה הזאת. אני אומר לך את זה בצורה הכי מפורשת, כי בעינינו זה דגל שאנחנו לא מתכוונים לקפל. אני אומר שתדעו, זו התחייבות חד-משמעית, והיא מתואמת והיא על דעת יושב-ראש המפלגה. העניין הזה של הוועדה, אם לא יוסר מסדר-יומה של הממשלה, אתנו אל תדברו על שום דבר.
       
שרת החינוך, התרבות והספורט לימור לבנת:
       
       מרכז הליכוד אולי ישמח.

היו"ר משה כחלון:
       
       תודה רבה. חבר הכנסת יצחק כהן, בבקשה.

יצחק כהן (ש"ס):
       
       אדוני היושב-ראש, גברתי שרת החינוך, חברי חברי הכנסת, הרבה מלים טובות על הממשלה הזאת, אתם ודאי מנחשים, אין לי. זו ממשלה שבאמת במשך שנתיים הצליחה להרוס מה שנבנה פה עשרות שנים. אין כמעט דבר ועניין שהם השאירו בו אבן על אבן. מה אומר ומה אדבר? הפערים בחלוקת השכר, הפערים במשק הישראלי, הפערים בחברה הישראלית כאלה קיצוניים, שזה לא ייאמן. המרחק בין העשירונים העליונים לבין דלת העם - מרחקים כאלה, אני לא יודע אם יש לזה אח ורע באיזו מדינה בעולם. 
       
       והנה, דווקא שרת החינוך, שלצערי משרתת בממשלה שאני הייתי מייחל שתחלוף מן העולם, דווקא גברת לבנת לוקחת את המעטפת התקציבית ואומרת: אני, לפחות בחלקה שלי, במה שאני כן יכולה להשפיע, פה אני אדאג לצמצם את הפערים. כי אני שואל אותך, אופיר, למה הבן של השר שלגי צריך לקבל הנחה? למה הבן שלך צריך לקבל הנחה של 50%? למה לא הבן של בוזגלו משדרות יקבל את ה-50% שלך ויוכל לממן את הלימודים שלו? למה השרה לא צודקת? למה פה, בקטע שכן אפשר לשלוט על הדיפרנציאציה - אומרים לי שבדברים מסוימים, כמו למשל בשיפוי מעסיקים, אי-אפשר לעשות את זה דיפרנציאלי. אי-אפשר לא לתת לעורכי-דין פטור מביטוח לאומי ולמוסכניקים כן לתת פטור, מכיוון שאי-אפשר לשלוט על זה. אבל במסגרת כזאת, שהשרה אומרת: באותה מעטפת תקציבית אני כן יכולה להשפיע ולעשות איזה סרגל דיפרנציאלי, שהחלשים ישלמו פחות או לא ישלמו בכלל, והחזקים, למשל בניהם של חברי הכנסת משינוי, שכולם מיליארדרים, כולם מיליונרים - בשביל מה, אתי לבני, את צריכה סבסוד לבן שלך כסטודנט? אני לא מבין.

אופיר פינס-פז (העבודה-מימד):
       
       תודה לך שאתה ככה מברך אותי - - -

יצחק כהן (ש"ס):
       
       הרי כולכם מיליארדרים. בשביל מה אתם צריכים את ההנחה הזאת. תנו אותה לאוכלוסייה החלשה בפריפריה. תנו גם להם ללמוד.

שרת החינוך, התרבות והספורט לימור לבנת:
       
       קונים את זה מייד שהם כולם מיליארדרים.

יצחק כהן (ש"ס):
       
       הם כולם מיליארדרים, תאמיני לי. למה את חושבת ששר המשפטים, טומיסלב למפל, למה הוא ויתר רק אחרי חודשיים על הטיפול בדיסקונט? הלוא היתה בעיה מי יטפל בבעיה של דיסקונט. זה עבר משר לשר וכל שר היה נגוע - - -

שרת החינוך, התרבות והספורט לימור לבנת:
       
       אותי לא שאלו.
       
יצחק כהן (ש"ס):
       
       אותך לא שאלו, חבל. אולי תטפלי בזה את. זה הגיע בסופו של דבר ליושב-ראש שינוי, שר המשפטים, זה שדיבר על שחיתות שלטונית. הוא בשקט בשקט לקח את הטיפול בזה. חודשיים ימים הוא מטפל בזה, הרב פרוש - -

מאיר פרוש (יהדות התורה):
       
       מי?

יצחק כהן (ש"ס):
       
       טומיסלב למפל, המכונה טומי לפיד, שר המשפטים. - - ופתאום מישהו גילה לו ושלחו לו מכתב: הלו, אתה נגוע, והוא זרק את זה. חבוב, אתה חודשיים נוגע בזה, קיימת דיונים, הובלת החלטות, ופתאום אתה לא רוצה לגעת בזה? הוא יענה על השאלות. אם אנחנו מדברים על שחיתות שלטונית, האיש הזה יצטרך לענות על שאלות. למה חודשיים טיפלת בזה בלי להודיע לאף אחד שאתה נגוע, שיש לך איזו נגיעה לעניין של דיסקונט? שחיתות שלטונית מתחילה בשר המשפטים. הוא יצטרך לתת תשובות על העניין הזה. חודשיים הוא מטפל בנושא של דיסקונט - - -

היו"ר משה כחלון:
       
       חבר הכנסת כהן, אתה מעבר לזמן.
       
אתי לבני (שינוי):
       
       אין לך מה להגיד. רק על שר המשפטים יש לך מה להגיד?

יצחק כהן (ש"ס):
       
       מי זה? טומיסלב למפל, כן. צריך לטפל בשחיתות שלטונית, גברתי - - -
       
אתי לבני (שינוי):
       
       - - -

יצחק כהן (ש"ס):
       
       ופתאום, מעניין אתכם שמישהו כבר רוצה לעשות סדר בעניין הזה, מישהו כבר רוצה לעשות איזו חלוקה צודקת, אז פתאום כולכם קופצים. 
       
       גברתי השרה, יישר כוח. באותה מעטפת תקציבית תעזרי לפריפריה, תעזרי לסטודנטים החלשים, כן, על חשבון האנשים העשירים.

היו"ר משה כחלון:
       
       תודה רבה. חבר הכנסת שאול יהלום, בבקשה. אחריו - חברת הכנסת אתי לבני. תהיה לך הזדמנות לא לצעוק אלא לדבר למיקרופון.

אתי לבני (שינוי):
       
       אני עונה לו.

שאול יהלום (מפד"ל):
       
       אדוני היושב-ראש, לפני שעוסקים בעצם העניין צריך לדעת שאנחנו, כדבר ראשון, כנבחרי הכנסת, הממשלה, בוודאי שרת החינוך, שאחראית על כל מערכת החינוך במדינה, מערכת ההסברה, אנחנו חייבים להאהיב, מלשון אהבה, את המדינה ומוסדותיה על צעירינו. זו אחת ממטרותינו, שבחור צעיר במדינתנו יאהב את המוסדות, יאהב את הכנסת, יאהב את הממשלה, אהבה שנותנת לו אחר כך את המוטיבציה לחיות כאן, לשרת כאן, למסור את נפשו כאן.

       עכשיו, תגידו לי, איך מרגיש סטודנט כאשר לפני חמש שנים באה הממשלה וקבעה ועדה, והוועדה הזאת בסוף קבעה מה שקבעה - היא קבעה החלטה, ולא ישבו שם רק נציגי הסטודנטים. בוועדת-וינוגרד ישבו אנשים מכל גוני הקשת שצריכים לקבל החלטה. כשהוועדה קבעה, לא שמענו אף פוצה פה ומצפצף, לא את סיעת ש"ס, שהתנגדה ואמרה למה זה לא דיפרנציאלי, לא את סיעת הליכוד, ולא שמענו את לימור לבנת שהתנגדה. 
       
שרת החינוך, התרבות והספורט לימור לבנת:
       
       שמעת, שמעת אותי. 
       
שאול יהלום (מפד"ל):
       
       כולם קיבלו ובירכו את הסטודנטים והיו אפילו טקסים של שמחה. איך ירגיש סטודנט, תגידו אתם בעצמכם, כשבאה הממשלה ואומרת ועדה-שמעדה. עוד לא יבשה הדיו ממסקנות אותה ועדה, עוד לא מוצו מסקנותיה. אני זורקת את הוועדה, אומרת הממשלה, ובונה ועדה חדשה. זאת אמינות? 
       
       מה זאת אומרת דיפרנציאלי? צדק חבר הכנסת שריד, כי הרי אם היה כסף לא היו מעלים שום דבר, אבל רוצים להביא יותר כסף. איך יביאו יותר כסף? מצאו שיטה - דיפרנציאלי. דיפרנציאלי זה שני דברים: דבר ראשון, כל סטודנט בעל יכולת ישלם יותר. מה זה סטודנט בעל יכולת? למה תלמיד תיכון לא ישלם יותר לפי מצבו? למה תלמיד בית-ספר יסודי לא ישלם יותר? למה דווקא סטודנט? הרי סטודנט ודאי אין לו הורים מבחינה זאת, הוא כבר למעלה מגיל 18, ואם מישהו צריך לשלם דיפרנציאלית, זה מי שסמוך על שולחן ההורים. 
       
       הרי סטודנט באמת אין לו כסף, הוא מתחיל את חייו מההתחלה, והוא כבר גמר את השירות בצה"ל. לפי מה יקבעו? אדם ששירת שלוש שנים בצה"ל ומקבל מענק כיוון שהוא קרבי, מקבל מענק כפול מחייל שאיננו קרבי, הוא יותר בעל יכולת? הוא יצטרך לשלם יותר? ודאי שכן, זה דיפרנציאלי. 
       
       לפי מה יקבעו? אומרים: יקבעו דיפרנציאלי לפי המקצועות. נו, אני רוצה לראות. כמה מרוויחים רופאים? אם יקבעו לפי העלות, אוי ואבוי. במקצוע הרפואה אנשים יצטרכו לשלם סכומים כאלה שכולם ירדו מהארץ וילמדו בהונגריה. אולי באים ואומרים: לפי הרווח שלכם, יחשבו לכם את הרווח. כמה מרוויחים מורים? אם לפי הרווח של המורים, מורים יצטרכו ללמוד חינם. כמה מרוויחים רופאים ב-10-20 השנים הראשונות? יצטרכו ללמוד חינם. ברור שיגיעו לאבסורדים, כך שאולי כדאי כבר לחטוף את מסקנות ועדת-וינוגרד. 
       
       גם מבחינת האמינות, ממשלה ממשיכה אחר ממשלה, ומוסדות השלטון - גם מבחינת מדיניות רווחה, שאינה עוסקת בדיפרנציאציה, בוודאי לא בנושא החינוך. הממשלה חייבת לחזור בה מהחלטתה ולהמשיך – יכול להיות שלא באותו קצב, אולי אין היום כסף, יפרסו כמו שפורסים חובות למשכנתאות – לבצע את מסקנות ועדת-וינוגרד, ולא לזרוק את מסקנותיה לסל ולחפש פתרונות שאינם פתרונות. תודה.
        
היו"ר משה כחלון:
       
       תודה רבה, אדוני. חברת הכנסת אתי לבני, בבקשה. אחריה - חבר הכנסת ג'מאל זחאלקה. חבר הכנסת שטרן ביקש לאחר את תורו ונענינו. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, ראשית נתת לי הזדמנות לענות מעל הדוכן ליצחק כהן. 
       
היו"ר משה כחלון:
       
       אני אפילו עוצר את השעון. חבר הכנסת יצחק כהן. יש הרבה יצחק כהן במדינה. 
       
אתי לבני (שינוי):
       
       חבר הכנסת יצחק כהן. אני מקווה שלאור הקשרים הטובים שלו, זו תהיה בבחינת נבואה שמגשימה את עצמה. תודה רבה לחבר הכנסת יצחק כהן. מכיוון שחבר הכנסת יצחק כהן לא מתעסק בסטודנטים, כי זה לא מעניין אותו, אלא בשחיתויות בשינוי ובעניין האברכים, אני אחזור ואדבר על הסטודנטים. 
       
       אני תומכת בממצאים של ועדת-וינוגרד. חייבים להמשיך ולהוריד את שכר הלימוד לפחות בשנת 2005. ועדת-וינוגרד התחייבה בהסכם להוריד ב-50%, ובפועל זה רק 30%. חייבים להמשיך ולהתקדם. 
       
       הדברים של שרת החינוך – מי שלא תומך בשכר לימוד דיפרנציאלי הוא סוציאליסט בולשביקי, שחושב שהכול שוויוני – מוטעים. זה בכלל לא שייך לסוציאליזם, והערך הוא השכלה גבוהה. אנחנו רוצים שיהיה לנו הון אנושי, אנחנו רוצים שיותר ויותר סטודנטים יוכלו לאפשר לעצמם את ההשכלה הגבוהה, וגם הבן שלי, שאולי יכול לשלם לא 10,000 אלא 15,000 שקל, כי הוא יבוא לבקש ממני והוא גר במקום אחר, גם הוא יוכל ללמוד ולא יצטרך לעבוד בלילות. הוא לא מבקש כספים. אין דבר כזה שילדים בגיל הזה באים ומבקשים כספים מההורים, או מסתמכים על כך. 
       
       אנחנו מדברים על ערך החינוך הגבוה. בכל המדינות הנאורות, בעיקר באירופה, וגם בארצות-הברית יש מדינות שהסטודנטים בהן לגמרי פטורים משכר הלימוד באוניברסיטאות, יש מדינות שבהן הוא חלקי, אבל באוניברסיטאות שנתמכות על-ידי המדינה, שכר הלימוד נמוך כדי לאפשר כניסה לאנשים רבים ככל האפשר. לא חוכמה לומר שיהיו מלגות ויבואו מהפריפריה מצטיינים. אנחנו מדברים לא על המצטיינים מהפריפריה, אלא דווקא על הבינוניים מהפריפריה. אלה שגרים ברמת-אביב יוכלו להיכנס, אבל אלה שגרים במקומות אחרים והם בינוניים ולכן הם לא יקבלו מלגות, שגם הם יוכלו להיכנס לאוניברסיטה. אנחנו מדברים על נגישות הרבה יותר גדולה לחינוך הגבוה. 
       
       הוקמה ועדה, ויהיה מנדט לוועדה הזאת לבדוק את נושא ההלוואות לסטודנטים, כמו בארצות-הברית, כך שיוכלו להחזיר אותן לאורך תקופת עבודתם ואחר כך לאורך 20 שנה. בראש הוועדה עומד איש כספים, איש תעשייה, וחבריה יבדקו את הנושאים הכלכליים האלה ואיך להקל על הסטודנטים, אבל שלא ייכנסו לנושא שכר הלימוד ולעניין החלוקה הדיפרנציאלית, כי אנחנו מחויבים לוועדת-וינוגרד. תודה. 
       
היו"ר משה כחלון:
       
       תודה רבה. חבר הכנסת ג'מאל זחאלקה, בבקשה. אחריו - חבר הכנסת מאיר פרוש. פרוש או פורוש פעם אחת לתמיד?
       
מאיר פרוש (יהדות התורה):
       
       פרוש, בלי האות וי"ו.
       
גאלב מג'אדלה (העבודה-מימד):
       
       איך אתה יכול לטעות? אבא שלו היה פה 35 שנה. 
       
היו"ר משה כחלון:
       
       אבל אני לא פה 35 שנה. 
       
גאלב מג'אדלה (העבודה-מימד):
       
       אביו היה מהפוליטיקאים המוצלחים. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אני, בתור פעיל סטודנטיאלי, נאבקתי עם חברי נגד העלאת שכר הלימוד ונגד שכר הלימוד הגבוה, והססמה שלנו היתה: החינוך צריך עידוד, להוריד שכר לימוד. 
       
       הגברת לבנת היתה גם היא בהסתדרות הסטודנטים באוניברסיטת תל-אביב, אם אני לא טועה, ואם היא היתה במקום ההוא, היא היתה מתנגדת ואפילו נאבקת נגד ההחלטה של השרה לבנת. הסטודנטית לבנת בטוח היתה נאבקת נגד החלטות השרה לבנת או הדרך החדשה שהיא מתווה כאן. 
       
       אני לא רוצה לחזור על דברי קודמי, אבל אין ספק שהנטל על הסטודנט גדול מאוד, במיוחד אם אנחנו לוקחים את המצב במשק, כאשר יש אבטלה וקשה לסטודנטים למצוא עבודה. הסטודנטים, בחלקם הגדול, עובדים. אבל נניח שהמצב ישתפר, כמו האשליה שמנסים לפזר בתקופה האחרונה שר האוצר ועוזריו. מה שיקרה, אדוני היושב-ראש, הוא שבשורה התחתונה הסטודנטים ישלמו יותר. כשהסטודנטים ישלמו יותר, הם יצטרכו לעבוד יותר ולהתעכב בסיום לימודיהם. צריך לבחון גם את ההיבט הזה, שסטודנט שיכול לגמור .B.A בשלוש שנים, יגמור אותו בארבע שנים. 
       
       אנו מתייחסים רק לעניין של העלאת שכר הלימוד או עצירת ההורדה בשכר הלימוד. אבל אני רוצה שחברי הכנסת ידעו גם שבשנים האחרונות היתה עלייה תלולה בשכר-הדירה במעונות ועלייה בשכר הדירה למי שאין לו מעונות. שכר הלימוד הוא רק מרכיב אחד בעלות האמיתית לסטודנט.

	גם המספרים שמדברים עליהם, שהאוניברסיטה עולה כך וכך, ויש כך וכך סטודנטים, הם באיזה מקום מטעים, כי צריך לחלק את זה בין הכסף שהולך למחקר ובין הכסף שהולך ללימודים גופא. אני לא חושב שסטודנטים צריכים לממן מחקר. מחקר צריך להיות ממומן על-ידי האוצר ועל-ידי הממשלה, מפני שמחקר יש לו ערך רב, ומחקרים רבים מובילים אפילו לרווח כספי כשיש תוצרים ופטנטים. 

	ההצעה לדיפרנציאציה היא חמורה ומסוכנת, משום שאם קובעים את עקרון הדיפרנציאציה, ובמיוחד על-פי מקצוע, אנחנו יכולים להגיע למצב שקיים לא באירופה, כמו שאמר חבר הכנסת שריד, אבל קיים במדינות אחרות, ששכר לימוד רפואה למשל מגיע עד 50,000 שקל בשנה. בירדן למשל, אתה רוצה ללמוד רפואה – 50,000 שקל. אתה לומד אנגלית, אתה משלם כסף קטן. ואז לאט לאט יתחילו לעדכן את שכר הלימוד הזה ונגיע לכך שיש מקצועות יוקרתיים שהם לעשירים בלבד. 

	אני חושב שצריך לכבד הסכמים. בוועדה החדשה, דרך אגב, יש סטודנט אחד, לעומת ארבעה סטודנטים בוועדה הקודמת, וזה מראה את הכיוון. זכותם המלאה של הסטודנטים להיאבק נגד הפרת ההבטחה של הורדת שכר הלימוד. אני בטוח שהם ייאבקו, אני בטוח שהם יפעילו לחץ אדיר על הממשלה. מוטב, לדעתי, לבטל את ועדת-ינאי, ליישם את החלטות ועדת-וינוגרד, ואם יש היבטים אחרים במימון של ההשכלה הגבוהה, צריך לבחון אותם בלי לגעת בהסכמים הקיימים, בלי לגעת במסלול שנקבע, של הורדת שכר הלימוד.

	שכר לימוד שוויוני, דרך אגב, הוא לא המצאה שבאה מריק. כלומר, מי שהמציא את שכר הלימוד ידע שיש אנשים במצבים סוציו-אקונומיים שונים, אבל הוא קבע שכר לימוד שוויוני בהנחה מוצדקת לחלוטין, שהגיל הממוצע של הסטודנט הוא 20 פלוס, והוא כבר אדם עצמאי, ואת רוב ההוצאות שלו ואת שכר הלימוד הוא מממן בעבודתו או בחסכונותיו או בהלוואות שהוא לוקח. 

	שכר הלימוד מיתוסף להוצאות ענק של הסטודנט, ולפחות בנושא הזה ראוי שלא תהיה הכבדה. לדעתי, אם כבר, צריך לבחון את השערורייה של שכר הדירה הגבוה שמשלמים סטודנטים במעונות. 

היו"ר אלי בן-מנחם:
       
       תודה לחבר הכנסת ג'מאל זחאלקה. חבר הכנסת מאיר פרוש, בבקשה. לרשותך שלוש דקות. אחריו – חבר הכנסת יורי שטרן. 

מאיר פרוש (יהדות התורה):
       
       אדוני היושב-ראש, עמיתי חברי הכנסת, נושא הפחתת שכר הלימוד לסטודנטים ראוי לדיון רציני בבית. אך כאשר אני שומע או קורא שסיעת שינוי מודיעה שהיא לא תתמוך בתקציב אם תיפסק הפחתת שכר הלימוד, אינני יכול להימנע מהמחשבה שהצביעות חוגגת. 
       
       בקרוב, אנחנו יודעים, אמורים להתחיל דיוני הוועדה לקביעת שכר הלימוד בהשכלה הגבוהה, בראשות מנכ"ל "מוטורולה", אלישע ינאי. רבים גם מעריכים שהוועדה תבטל את מסקנות ועדת-וינוגרד על ההפחתה בשכר הלימוד. הוועדה החדשה, ועדת-ינאי, תמליץ כנראה על שכר לימוד שישתנה לפי חישובים כלכליים מסטודנט לסטודנט. ניתן להתווכח אם אומנם יש מקום להנהגת שכר לימוד דיפרנציאלי, כן או לא, אפשר להתווכח, אבל שינוי, שחבר הכנסת יצחק כהן דיבר על השחיתויות שלה קודם, וגם עמד על כך ששר המשפטים מתנהג כמו מושחת – אני לא יודע אם הוא מושחת, אבל מתנהג כמו מושחת – כאשר הוא מטפל בנושא בנק דיסקונט, ואתה אומר שהוא נגוע; אבל שינוי כבר מכריזה שהיא לא תתמוך בתקציב אם ישנו את המלצות ועדת-וינוגרד, אם וכאשר, וזה בסדר. זה בסדר, כמובן, וזה גם תקין. לעומת זאת, כאשר סיעות חרדיות מכריזות שלא יתמכו בתקציב אלא אם יבטלו את כל הקיצוצים בתקציב למגזר החרדי, זה כבר לא בסדר, זה כבר מכונה בפיהם "הסחיטה החרדית". זו כבר סחטנות. 
       
       הקיצוצים שעשו במגזר החרדי כוללים את הסמינרים לבנות "בית-יעקב", את גני-הילדים, קיצוצים במוסדות התרבות החרדית, קיצוצים למורים חרדיים - - 

יחיאל חזן (הליכוד):
       
       הרב פרוש, השבוע לא היתה סחיטה חרדית כשליצמן לא הגיע?

יצחק כהן (ש"ס):
       
       לא. 

מאיר פרוש (יהדות התורה):
       
       אם זה לא על חשבון זמני, אני מוכן לענות. 
       
       - - קיצוצים בחינוך העצמאי, בישיבות הקטנות, בפנימיות, בכוללים, בשכר הלימוד המודרג. בקיצור, כל מה ששייך לחרדים, מקצצים ומקצצים ומקצצים. אז כאשר אנחנו אומרים שלא נתמוך בתקציב אלא אם יבוטלו הקיצוצים, זה לא בסדר, זה נחשב סחיטה פוליטית. לכן אני אומר, אכן, הצביעות חוגגת.
       
       אבל הייתי רוצה גם לשאול שאלת תם: הכנסת אישרה שלשום בקריאה שנייה ושלישית את הצעת החוק הממשלתית המהווה תיקון לחוק הקולנוע, ועל-פי נוסח החוק יובטח תקציב של 58 מיליון שקל לשנה במהלך חמש שנים הבאות לתעשיית הקולנוע בארץ. זה נכון וגם ידוע שאני לא צופה בסרטי קולנוע. גם הציבור שאני מייצג אינו פוקד אולמות קולנוע, אבל כמה מאזרחי ישראל כן צופים בסרטי הקולנוע הישראליים? כמה? הרי יש מספרים. אני קורא שסרט מצליח באופן מיוחד מביא מקסימום 300,000 צופים. אם כך, היכן כאן סדרי העדיפויות? אולי כדאי להעביר כמה עשרות מיליוני שקלים מהקולנוע אל מוסדות החינוך? ואני יודע שהכוונה היא למוסדות החרדיים, וגם יהיו כאלה שיגידו – לאוניברסיטאות. אבל, סוף-סוף חינוך, בוודאי חינוך טוב, חשוב יותר מבידור.
       
       אדוני היושב-ראש, אני שואל, ואני בטוח שאתה גם ער לשאלתי: היכן סדרי העדיפויות? היכן כאן ההיגיון בהקצאת משאבים? האם מישהו יכול להסביר את חוסר ההיגיון הזה? 
       
       בגלל חוסר הזמן, וזמני המוגבל כאן על הבמה, אני אומר רק זאת: עוצו עצה ותופר, דברו דבר ולא יקום, כי עמנו אל. המלחמה של הממשלה במשפחות ברוכות הילדים תיכשל בסופו של דבר. המאבק של הממשלה בחינוך החרדי ינחל מפלה בסופו של דבר, כי עמנו אל. זו אמונתנו ואנחנו גם דבקים בה. ממשלות נפלו, רבותי השרים, הממשלה הזאת עוד תיפול. דרך התורה תנצח. 

היו"ר אלי בן-מנחם:
       
       תודה לחבר הכנסת מאיר פרוש. חבר הכנסת יורי שטרן - אינו נוכח. בשם הממשלה ישיבו כמה שרים, בגלל חשיבות הנושא. ראשון המשיבים, שר האוצר בנימין נתניהו, בבקשה. 

אופיר פינס-פז (העבודה-מימד):
       
       אדוני היושב-ראש, אני הרבה שנים בכנסת, ואני לא זוכר ששלושה שרים מכובדים באו להשיב על הצעה לסדר-היום.

מאיר פרוש (יהדות התורה):
       
       כל אחד ממפלגה אחרת.

היו"ר אלי בן-מנחם:
       
       חבר הכנסת פינס, יכול להיות שהנושא מאוד חשוב והם רוצים לשכנע את העם. 

שרת החינוך, התרבות והספורט לימור לבנת:
       
       אופיר, זה יפה דווקא. 

מאיר פרוש (יהדות התורה):
       
       כל שר יגיד למפלגה אחרת, אל תעלו על העץ. 
       
שר האוצר בנימין נתניהו:
       
       אדוני היושב-ראש, חבר הכנסת פינס, אני דורש משמעת מחברי לקואליציה, אז אני חייב להיות ממושמע. כשהקואליציה, מזכירות הממשלה, מבקשים ממני להופיע יחד עם חברי השרים, הנה אני מתייצב. הנני. 

שרת החינוך, התרבות והספורט לימור לבנת:
       
       על-פי החלטת הממשלה שלושתנו חותמים על כתב המינוי. 

שר האוצר בנימין נתניהו:
       
       אנחנו חותמים על כתב המינוי, אז שלושה - - - 

שרת החינוך, התרבות והספורט לימור לבנת:
       
       שלושתנו חותמים על כתב המינוי, על-פי החלטת הממשלה.

שר האוצר בנימין נתניהו:
       
       אז קיבלתם שלושה במחיר שלושה. מה אני יכול לעשות? 

       קודם כול, הערה אחת. אף אחד לא קבע שהוועדה הזאת תקבע בהכרח העלאת שכר לימוד. אנחנו לא נוגעים בהמלצות ועדת-וינוגרד, אנחנו נותנים לוועדה להמליץ המלצות. אחרי שהיא תמליץ המלצות, הממשלה זכאית לקבל את ההמלצות האלה או לדחות את ההמלצות האלה או לקבל חלק מההמלצות האלה. הדברים ידועים ומוכרים, ועל כן אני מציע לכל המזדעקים להמתין, לנצור את אשם לרגע המתאים, אם אכן יגיע. 
       
       ב. אני חושב שהשיטה של שכר לימוד אחיד היא שיטה לא נכונה פעמיים. קודם כול, לא נכונה מוסרית. אני לא מבין מדוע סטודנטים ממשפחות מבוססות צריכים להיות מסובסדים, כי זה פוגע בבני עניים, זה ברור כשמש. אם אתה לוקח את המשאבים של החינוך הגבוה ונותן אותם בצורה שווה - - -
       
שאול יהלום (מפד"ל):
       
       מה עם חינוך תיכון? 
       
שר האוצר בנימין נתניהו:
       
       אני מדבר על ההשכלה הגבוהה, שזה לא נחלת כלל הציבור, זה נחלת חלק מהציבור. אני חושב שבעניין הזה אנחנו צריכים לנהוג בדיפרנציאציה, זאת אומרת, קודם כול לסייע לחלשים, לתת להם סבסוד, ולא לסבסד את החזקים. שנית, אני חושב שמוסרית זה יותר נכון, כי אנחנו אומרים שאנחנו רוצים להשיג שוויון הזדמנויות, לא שוויון תוצאות. השכלה גבוהה זו הזדמנות, ואתה רוצה – לפחות במדיניות הממשלתית – לייצר יישור של אותן הזדמנויות, ואתה עושה את ההיפך הגמור. כל מי שמבין, מבין שזה תמיד יהיה סכום מוגבל, אז בזה שאתה נותן לחזקים ולחלשים באותה מידה, בעצם חיזקת את החזקים והחלשת את החלשים, כל אחד מבין את זה. 
       
       יש אבחנה שנייה, מה אפקטיבי, וגם מה צודק. כשאני לוקח פקולטה לרפואה או פקולטה לביוכימיה, שהמחיר אני לא יודע אם הוא פי-עשרה או פי-שמונה - נניח שהמחיר של הכשרת בוגר שם הוא פי-עשרה מהמחיר של הפקולטה - - -
       
היו"ר אלי בן-מנחם:
       
       מדעי המדינה.
       
שר האוצר בנימין נתניהו:
       
       מדעי המדינה זה יקר מאוד, כי השגיאה שם, אם יוצאים שוגים ועוד מגיעים אחר כך לפוליטיקה, זה יכול להיות הרסני. בואו נגיד העלות הישירה. נניח שהעלות הישירה בפקולטה להנדסה גנטית היא פי-עשרה מהעלות בחוג לפילוסופיה, בחוג לספרות עברית – ואני מכבד אותם לא פחות. אבי הוא בוגר שתי המגמות הללו, ואני מעריך מאוד את מה שיש לו. אני מדבר על העלות הישירה. 
       
       העלות הישירה היא כזאת, אבל כשיוצא אותו בוגר של הפקולטה להנדסה גנטית או הנדסת מחשבים, בתוך חודשים בודדים הוא יכול לשלם את כל שכר הלימוד שלו. אני יודע מניסיון אישי, סיימתי אוניברסיטה מסוימת בארצות-הברית, ובתוך שלושה חודשים הרווחתי מספיק כדי שאוכל להחזיר את ההלוואה שקיבלתי. זה שכיח במקצועות מסוימים. זה יכול להיות במינהל עסקים, וזה יכול להיות ברפואה - - - 
       
שאול יהלום (מפד"ל):
       
       נניח לרפואה, זה המקצוע הכי יקר, והרופאים מרוויחים לא הרבה. אז מה תגבה מהם? 
       
שרת החינוך, התרבות והספורט לימור לבנת:
       
       רופא שיניים, למשל.
       
שר האוצר בנימין נתניהו:
       
       תלוי ברופא, אבל זאת בדיוק הנקודה. אני יכול לשקלל – אפרופו השאלה של חבר הכנסת יהלום – את העלויות ואת ההכנסות הממוצעות בפקולטות האלה; ההכנסות של הבוגרים על פרק זמן מסוים. אנחנו יכולים לבנות גם סולם של הלוואות והחזר, זה הרבה יותר הגיוני. 
       
       בואו נראה מה המשמעות כשאנחנו לא עושים את זה. המשמעות כשאנחנו לא עושים את זה היא, שספרות עברית תהיה במצב מצוין, אבל הנדסה גנטית תהיה במצב איום. זה אותו דבר, הממוצע הזה מתחיל לחסל אוניברסיטאות. לכן, שיטה של שכר לימוד דיפרנציאלי - אם מדובר במצב הכלכלי של הסטודנט או בעלות ההכשרה, ובהכנסה הצפויה לאחר ההכשרה, הדיפרנציאציה הזאת נעשית בהצלחה רבה. 
       
       אם תסתכלו באילו מדינות האוניברסיטאות עולות ופורחות ובאילו הן מתחילות לקרוס, אתם רואים שבדרך כלל יש התאמה גדולה מאוד בין השיטה שאנחנו מציעים כאן לבין ההצלחה, ולצערי גם התאמה גדולה מאוד בין אי-התאמת שכר הלימוד לאוניברסיטאות שקורסות, באירופה במיוחד. תראו מה קורה באנגליה. שם הם העלו, אני לא מציע את זה בכלל. באנגליה הם הלכו בדיוק למצב הפוך.
       
עסאם מח'ול (חד"ש-תע"ל):
       
       בהולנד.
       
שר האוצר בנימין נתניהו:
       
       אני חושב שהדבר הזה נכון ברוב המדינות. אני מעריך שבסופו של דבר זה יהיה נכון בכל המדינות, כי האפקטים האלה מתרחשים במוקדם או מאוחר.
       
       כאמור, עוד לא קבענו דבר, הוועדה עוד לא התכנסה אפילו התכנסות אחת. תפקידה בסך הכול לבדוק את ההשלכות של מודלים שונים של שכר לימוד, על מנת לחזק את ההשכלה הגבוהה, שכידוע לכם היא במצוקה לא קטנה, וגם את הסיוע לסטודנטים. 
       
       אבל אני חייב להגיד, כשר האוצר, וזו אולי תרומתי לדיון המשולש הזה של השרים - כל דבר שייעשה יצטרך להיעשות במסגרת התקציב של 2005. תהיה המלצה כזאת או המלצה אחרת, אינני יודע מה ימליצו, אבל אני אומר לכם ששום דבר שימליצו לא יגרום לחריגה בתקציב 2005. אני מאוד מודה לכם.
       
היו"ר אלי בן-מנחם:
       
       תודה לשר האוצר, חבר הכנסת בנימין נתניהו. אני מזמין את שרת החינוך והתרבות, חברת הכנסת לימור לבנת, בבקשה.
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת, שמעתי בקשב רב את דברי הדוברים, גם את הדברים שנאמרו בכלי התקשורת, גם דברים פוליטיים כאלה ואחרים שנאמרו על-ידי סטודנטים חברי העבודה, לרבות ביטויים לא ראויים. אבל אתייחס לגופו של עניין.
       
אופיר פינס-פז (העבודה-מימד):
       
       את צודקת, זה לא ראוי.
       
שרת החינוך, התרבות והספורט לימור לבנת:
       
       חבל שלא אמרת את זה, כדי שזה יישמע גם בציבור. לא כדאי לחזור, אבל כדאי שייאמרו הדברים דווקא על-ידי חבר כנסת ממפלגת העבודה. 
       
       אתייחס לגופו של עניין. אני רוצה להבהיר באופן הבהיר ביותר: המלצות ועדת-וינוגרד לא בוטלו. הן לא בוטלו, וכל עוד אין החלטה אחרת, אם תהיה החלטה אחרת, אין ביטול, ובשנת הלימודים הנוכחית, תשס"ה, אכן יש הפחתה בשכר הלימוד, כפי שנקבע, ואין שום שינוי. לקראת שנת הלימודים תשס"ו, אם הממשלה תאמץ המלצות אחרות של הוועדה שהוקמה עכשיו, היא תצטרך להחליט אם זה במקום המלצות ועדת-וינוגרד, או בצורה אחרת. חשוב לי להבהיר את זה: לא הוחלט על ביטול המלצות ועדת-וינוגרד. זה דבר אחד.
       
       לגבי הטענות שעלו כאן, אני רוצה גם כאן לומר דברים אחדים. התפקיד שלנו הוא להסיר מכשולים ומכשלות כלכליים בדרך להשכלה גבוהה. התפקיד שלנו הוא – ואמר את זה שר האוצר לפני - לאפשר שוויון הזדמנויות לכול, כדי לרכוש השכלה גבוהה. אבל אמר קודם חבר הכנסת אופיר פינס, שצריך להיות שכר לימוד שוויוני. אני מסכימה, שכר לימוד שוויוני כן, אבל לא שכר לימוד שווה. שוויוניות איננה שוויון; שוויוניות, המשמעות שלה היא שאין כאן אחידות אוטומטית, אין כאן אוניברסליות. האוניברסליות פוגעת דווקא בחלשים. שכר לימוד אחיד אוניברסלי פוגע בדיוק בחלשים, ואף פעם לא פוגע בחזקים. 
       
       המדינה צריכה לעשות צדק עם האנשים החלשים בתוכה, ולכן זה מה שאנחנו נדרשים, לדעתי, לעשות. אנחנו צריכים לאפשר לכשרונות הכי טובים, ללא כל קשר לשכבה הסוציו-אקונומית שממנה הם הגיעו - אלה שידם אינה משגת לרכוש השכלה גבוהה, צריכים לאפשר להם את ההזדמנות לרכוש השכלה גבוהה, לקבל את ההזדמנות להגיע להישגים ולמצות מעצמם את המקסימום.
       
       אני מניחה שיש פה הרבה מאוד חברי כנסת שמכירים ויודעים כמה עולה להכניס ילד למעון-יום. זה כמעט 20,000 שקל לשנה. נכון שזה לא מסובסד על-ידי המדינה. נכון שזה לא חייב להיות מסובסד על-ידי המדינה. נכון שזה לא בתוך אותם שירותים שהמדינה חייבת לתת. אבל בואו נחשוב רגע, כמעט 20,000 שקל לשנה כדי להכניס ילד למעון-יום - וכי זה לא חינוך? ודאי שזה חינוך. 
       
       זאת אומרת, שיש כאן משהו עקום לחלוטין. בעצם אנחנו עושים תהליך שהוא פירמידה הפוכה. הרי אם אנחנו רוצים באמת לתת את המשאבים במקומות הנכונים, אנחנו צריכים לתת את הסבסוד הגבוה ביותר למטה ולא למעלה, כדי שמי שיש לו האפשרות מבחינת היכולת השכלית שלו והאפשרות מבחינת הכישורים שלו להגיע להישגים, יוכל לצמוח מלמטה. 
       
איתן כבל (העבודה-מימד):
       
       - - -
       
שרת החינוך, התרבות והספורט לימור לבנת:
       
       אולי תיתן לי רגע להשלים את דברי ואז תשאל אותי? ברשות היושב-ראש, אני מוכנה להשיב. תן לי להשלים את דברי, כי אולי אענה תוך כדי כך על שאלתך. 
       
היו"ר אלי בן-מנחם:
       
       חבר הכנסת איתן כבל, אתה רשום כאן להצעה אחרת. 
       
שרת החינוך, התרבות והספורט לימור לבנת:
       
       ברשות היושב-ראש, אני מוכנה לענות, אבל אני רוצה להשלים את הרעיון כולו, כפי שאני רואה אותו. מי שזוכה לסבסוד מהמדינה, סבסוד עמוק ומסיבי, הוא מי שמגיע לאוניברסיטה. אבל מגיל נמוך - צריך לסבסד את אלה שמתחילים למטה. הורים לילד במעון-יום משלמים כמעט 20,000 שקל בשנה ושכר הלימוד באוניברסיטה הוא כ-8,000 שקל בשנה, וזה לא הגיוני. 
       
איתן כבל (העבודה-מימד):
       
       יותר מ-20,000 שקל. 
       
שרת החינוך, התרבות והספורט לימור לבנת:
       
       אני זוכרת שיש לך ילדים קטנים, ולכן לקחתי אותך כדוגמה כרגע. הילדים שלי כבר לא במעון-יום. הילדים שלך הם פחות או יותר בגילים האלה, ולכן הזכרתי את זה כרגע. אני פשוט מכירה את הנתונים.
        
רן כהן (יחד):
       
       יש לו עוד יתרון, הוא גם לא גמר. 
       
שרת החינוך, התרבות והספורט לימור לבנת:
       
       בכל אופן, לכן יש כאן בעייתיות, שאנחנו צריכים לאפשר את הנגישות דווקא מהבסיס של החינוך. אנחנו יודעים גם שזה המקום החשוב ביותר. 
       
       חברי הכנסת, תמונת המצב היום היא כזאת: סטודנט היום יכול לעשות כמה תארים שהוא רוצה, בלי סוף, אין שום תנאי. אגב, הוא מסובסד על-ידי המדינה אותו סבסוד אחיד, שווה כאילו. למעשה, השאלה היא אם המדינה יכולה להרשות לעצמה את הלוקסוס הזה בלי הבחנה - מה מצבו הסוציו-אקונומי, כמה תארים הוא עושה, באילו מקצועות מדובר, האם אלו מקצועות נדרשים יותר, נדרשים פחות, ואולי בכלל לא נדרשים. 
       
       בואו נחשוב רק כמה סטודנטים למשפטים יש במדינת ישראל - האם באמת המדינה צריכה לסבסד כל כך הרבה סטודנטים למשפטים? אולי לא? אני לא מדברת על המכללות הלא-מתוקצבות כרגע, שבהן שכר הלימוד הוא מאוד מאוד מאוד גבוה, ועובדה שיש מי שמשלמים אותו. עובדה שיש מי שמשלמים אותו, כלומר, מי שמאוד מאוד מאוד רוצה, יכול לשלם אותו. 
       
       אבל אנחנו מדברים כרגע על הצורך של המדינה דווקא בסטודנטים למקצועות טכנולוגיים. אני מניחה שעוד מעט ידבר על זה שר המדע, על הצורך של המדינה להשקיע דווקא במדעי הטבע, מדעי הטכנולוגיה. 
       
       אנחנו יודעים גם שהמשאבים שמושקעים בלימודים של רופאי שיניים והמשאבים שמושקעים בלימודי היסטוריה הם לא אותם משאבים, אבל גם כושר ההשתכרות אחר כך של מורה להיסטוריה שונה מכושר ההשתכרות של רופא שיניים. 
       
       לכן, צריך לראות איך יוצרים את המודל הנכון, שהוא גם העלות של הלימודים, המצב הסוציו-אקונומי שממנו בא התלמיד והמודל של ההחזרים בסופו של דבר של שכר הלימוד. צריך לבנות מודל של החזרים לטווח ארוך, על-פי כושר ההשתכרות לאחר סיום הלימודים, כפי שאמר כאן קודם שר האוצר. 
       
איתן כבל (העבודה-מימד):
       
       בהנחה שיהיו מקומות עבודה. 
       
שרת החינוך, התרבות והספורט לימור לבנת:
       
       נכון, אבל גם כאן אפשר לבנות מודל כזה שהוא לאורך זמן, בכפוף לכושר ההשתכרות וכו'. אני לא בונה אותו כרגע, אני רק אומרת. 
       
       יש לי עוד שתי הערות, ברשותכם. אמרתי שצריך לתת עזרה למי שזקוק לה. יש מודל אחד שפועל היום בצורה יוצאת מן הכלל, קוראים לו תוכנית פר"ח, ואני בטוחה שכולם כאן מכירים אותו. זה פרויקט מצוין, שלמעשה סטודנט חונך תלמיד בבית-ספר, והוא מקבל הנחה שמגיעה לכדי רוב שכר הלימוד; כמעט כל שכר הלימוד משולם, והוא חונך תלמיד פעם בשבוע. כמה סטודנטים נמצאים בפרויקט?
       
ואסל טאהא (בל"ד):
       
       הרשויות לא יכולות לשלם - - -
       
שרת החינוך, התרבות והספורט לימור לבנת:
       
       יש היום כ-120,000 סטודנטים, מתוכם רק 20,000 סטודנטים משתתפים בתוכנית פר"ח. למה? מפני שלא משתלם לסטודנטים להיכנס לפרויקט, כי שכר הלימוד נמוך, כי למעשה צריך לתת היום 100% מלגה למי שמוכן להשתתף בפרויקט כזה. מי שלא מוכן להשתתף, עם כל הכבוד, צריך לשלם שכר לימוד מלא, וכנראה גבוה הרבה יותר. 
       
       מלה אחרונה – שמעתי כאן את הדברים גם של חברת הכנסת אתי לבני וגם של חבר הכנסת שאול יהלום, אם אני לא טועה. הם דיברו על ההסתמכות על ההורים. אמרה חברת הכנסת אתי לבני: הבן שלי אולי יכול לשלם 15,000 שקל, כי אנחנו יכולים להרשות לעצמנו, אם הוא יפנה אלינו, אבל הוא לא צריך לפנות אלינו, הוא כבר גדול, הוא לא צריך לפנות אלינו והוא לא צריך לעבוד בלילות וכו' וכו'. סטודנט אחר או צעיר אחר לא צריך לעבוד בלילות בשביל זה. שמעתי את חבר הכנסת יהלום שואל, כמה שנים יכול צעיר להיסמך על שולחן הוריו. 
       
       רציתי לומר עוד קודם לכן, ואחר כך ביקשתי את רשותו של יושב-ראש הישיבה, חבר הכנסת כחלון, לפני שהוא הולך לומר את הדברים הבאים. הוא הרשה לי לומר את הדברים, ולכן אני אומר אותם כאן, אף שהוא כבר איננו. חבר הכנסת כחלון גדל בגבעת-אולגה. הוא לא היה יכול ללכת ללמוד באוניברסיטה, כי לא היה כסף בבית. הוא גם לא היה יכול לשקול את האופציה לפנות להורים שלו כדי שהם יעזרו לו, כי פשוט לא היתה לו אופציה כזאת, כי ההורים שלו לא היו יכולים לעזור לו. הוא לא יכול היה לשקול אם הוא יבקש מההורים שלו, או אולי הוא יגיד: די, הגעתי לגיל 21, 22, 23, ואני כבר לא רוצה לבקש מההורים שלי, אלא אני רוצה לעמוד על רגלי שלי, כי פשוט לא היה ממי לבקש. אז הוא הלך ועבד והתפרנס. אני מכירה את העסק שהיה לו, חנות לחלקי חילוף בחיפה. אני מכירה את החנות שהוא הקים במו-ידיו, שם הוא עבד, ובזכותה פרנס משפחה. רק בגיל 35 הוא הלך לאוניברסיטה ולמד וקיבל תואר אקדמי. רק אחרי זה הוא רץ לכנסת, וכל זה כבר פחות חשוב. עד גיל 35 הוא לא למד, כי לחבר הכנסת כחלון, כמו להרבה מאוד צעירים, אין אופציה ללכת להורים ולבקש מהם. 
       
אופיר פינס-פז (העבודה-מימד):
       
       בשביל זה את מעלה את שכר הלימוד?
       
שרת החינוך, התרבות והספורט לימור לבנת:
       
       אני לא מעלה את שכר הלימוד. 
       
       לעומת זה, למי שבא ממעמד סוציו-אקונומי גבוה יותר, יש אופציה. נכון שאנחנו לא צריכים להפיל אותם על צוואר ההורים, אבל לפחות יש אפשרות כזאת. 
       
       אני בעד זה שסטודנטים יקבלו הלוואות לטווח ארוך או ייכנסו לפרויקטים כמו פר"ח וגם ילכו לעבוד, כמו שאני ורבים אחרים עשו במהלך הלימודים שלהם. בסך הכול שכר לימוד אוניברסלי פוגע בעיקר בחלשים. 
       
קריאה:
       
- - -
       
שרת החינוך, התרבות והספורט לימור לבנת:
       
       להורים שלי לא היה, ואני עבדתי כדי לממן את שכר הלימוד שלי. אגורה לא קיבלתי מההורים שלי. היה לי מזל שגרתי ברמת-גן, אז לא הייתי צריכה מעונות, ולא באתי מעיר פיתוח שאין שם מעונות. היה לי פשוט מזל בקטע הזה, אבל את שכר הלימוד במלואו אני מימנתי בעצמי. 
       
       לכן שכר לימוד אוניברסלי אחיד הוא לא שוויוני. שכר לימוד אוניברסלי אחיד פוגע רק, ואך ורק, בחלשים. 
       
חיים אורון (יחד):
       
       זו תזה חדשה. 
       
שרת החינוך, התרבות והספורט לימור לבנת:
       
       על כן הוקמה ועדה, שעדיין לא אמרה דבר. בשלב הזה הוקמה ועדה. למה כבר להגיד שמעלים את שכר הלימוד? לא מעלים ולא לא מעלים. שכר לימוד דיפרנציאלי, העיקרון שלו הוא עיקרון נכון. איך זה בדיוק יקרה ומה בדיוק יקרה, צריך לחכות, להמתין ולראות. 
       
       לגיטימי לנסות להשפיע, לגיטימי להעיר הערות שונות. זה בסדר גמור, יהיו דיונים סביב זה. זה כמובן חלק מאותו דיון ציבורי, שחשוב שייעשה. טוב שהוא נעשה בכנסת; הוא ייעשה גם בוועדת החינוך של הכנסת, מן הסתם, וטוב מאוד שכך יהיה. אבל עדיין אין סיבה לקפוץ ולהתנגד, כי עוד אין מסקנות, עוד אין המלצות, עוד אין שום החלטות. ודאי שאין החלטה להעלות את שכר הלימוד. תודה רבה, אדוני היושב-ראש.
       
אתי לבני (שינוי):
       
       אפשר לשאול משהו?
       
היו"ר אלי בן-מנחם:
       
       גברתי השרה, מה את מציעה?
       
שרת החינוך, התרבות והספורט לימור לבנת:
       
       אני מציעה להעביר את ההצעות לדיון בוועדת החינוך של הכנסת. 
       
היו"ר אלי בן-מנחם:
       
       תודה לשרת החינוך והתרבות. 
       
יצחק כהן (ש"ס):
       
       ועדת הכספים. 
       
אתי לבני (שינוי):
       
       אפשר לשאול משהו את השרה?
       
מל פולישוק-בלוך (שינוי):
       
       ועדת החינוך. חינוך. 
       
היו"ר אלי בן-מנחם:
       
       לשאול? גברתי השרה - - - 
       
יצחק כהן (ש"ס):
       
       ועדת הכספים.
       
מל פולישוק-בלוך (שינוי):
       
       חינוך, חינוך. 
       
עסאם מח'ול (חד"ש-תע"ל):
       
       אתיקה. 
       
היו"ר אלי בן-מנחם:
       
       חברי הכנסת, מה קרה? אנחנו נגיע להצבעה לאיזו ועדה וכו'. סבלנות. חברת הכנסת לבני, אם את היית שואלת - פשוט איתן וכולם ממתינים פה לשאול שאלות, אז אני ממשיך קדימה.
       
       ישיב שר המדע והטכנולוגיה, חבר הכנסת אילן שלגי, המשיב השלישי בשם הממשלה. בבקשה. 
       
שר המדע והטכנולוגיה אילן שלגי:
       
       אדוני היושב-ראש - - -
       
קריאה:
       
       כל כך הרבה שרים יש היום. 
       
חיים אורון (יחד):

	
       - - - אתמול במוגבלים. לא היה אף אחד. 
       
שר המדע והטכנולוגיה אילן שלגי:
       
       חברות וחברי הכנסת, אני רוצה לומר, שבחלק מדברי אתם תשמעו הסכמה עם קודמי - - 
       
היו"ר אלי בן-מנחם:
       
       גברתי השרה.
       
שרת החינוך, התרבות והספורט לימור לבנת:
       
       סליחה. מצטערת. 
       
שר המדע והטכנולוגיה אילן שלגי:
       
       - - ובחלק מדברי תשמעו שאין הסכמה עם השרים קודמי. 
       
שאול יהלום (מפד"ל):
       
       מה, הממשלה - - -
       
שר המדע והטכנולוגיה אילן שלגי:
       
       אני קודם כול מבקש - חבר הכנסת יהלום, אתם הייתם בממשלה עד לפני שבוע. אתה יודע שלפעמים הממשלה מדברת בגוונים שונים. 
       
שרת החינוך, התרבות והספורט לימור לבנת:
       
       אגב, הם היו בממשלה כשהממשלה קיבלה את ההחלטה. 
       
שר המדע והטכנולוגיה אילן שלגי:
       
       נכון. ממש כך. אני אפתח ואומר, שאין ספק שצריך לעשות לחיזוקה של ההשכלה הגבוהה בישראל; צריך להגדיל את תקציביה, אבל לא על חשבון הסטודנטים. אני מבקש להבהיר שנציגי שינוי בממשלה ובכנסת לא ייתנו לפגוע בסטודנטים. 
       
אופיר פינס-פז (העבודה-מימד):
       
       יש בחירות, אדוני השר? יש בחירות?
       
שר המדע והטכנולוגיה אילן שלגי:
       
       בל נשכח כי בדרך כלל מדובר באזרחים צעירים ששירתו בצה"ל, משרתים במילואים, ואם הם עובדים בזמן הלימודים - חלק מהדוברים נכנסו פה להיבטים אישיים, לכן אני אומר שגם אני, בכל לימודי לתואר ראשון ולתואר שני, עבדתי כדי לשלם את שכר הלימוד וכדי להתקיים. 
       
קריאה:
       
       - - -
       
שר המדע והטכנולוגיה אילן שלגי:
       
       אם הם עובדים בזמן הלימודים, הם גם משלמים מס הכנסה. אותו מס, דרך אגב, שמשמש אותנו - את אלה שמחזיקים בקופה הציבורית - לסבסד אזרחים אחרים, שאינם משרתים בצה"ל, אינם משרתים במילואים - - 
       
יצחק כהן (ש"ס):
       
       - - - איפה אתה שירתת, חבר הכנסת שלגי?
       
שר המדע והטכנולוגיה אילן שלגי:
       
       - - ואינם עובדים. 
       
היו"ר אלי בן-מנחם:
       
       חבר הכנסת יצחק כהן. 
       
יצחק כהן (ש"ס):
       
        - - - איפה הוא שירת?
       
היו"ר אלי בן-מנחם:
       
       חבר הכנסת יצחק כהן, מה השאלות האלה, אני לא מבין.
       
יצחק כהן (ש"ס):
       
       הוא מסית. איפה הוא שירת? הוא מסית ומדיח - - -
       
שר המדע והטכנולוגיה אילן שלגי:
       
       המצב הזה, שבו יש אזרחים צעירים במדינה הזאת - - -
       
יצחק כהן (ש"ס):
       
       מה הוא מסית? למה הוא מסית?
       
קריאה:
       
       - - -
       
שר המדע והטכנולוגיה אילן שלגי:
       
       אני מספר לך עובדות, חברי. אל תתרגש. אני מספר לך עובדות. 
       
יצחק כהן (ש"ס):
       
       - - -
       
שר המדע והטכנולוגיה אילן שלגי:
       
       במדינה הזאת, במדינה הזאת - - 
       
יצחק כהן (ש"ס):
       
       איפה אתה שירתת?
       
היו"ר אלי בן-מנחם:
       
       חבר הכנסת יצחק כהן.
       
רן כהן (יחד):
       
       אבל למה אתה קופץ?
       
יצחק כהן (ש"ס):
       
       הוא מסית ומדיח. תראה את השנאה.
       
שר המדע והטכנולוגיה אילן שלגי:
       
       - - יש צעירים שלא שירתו בצבא, שאינם הולכים למילואים, ומקבלים כל חודש מהמדינה שיק. 
       
יצחק כהן (ש"ס):
       
       תפסיק להסית. 
       
שר המדע והטכנולוגיה אילן שלגי:
       
       כל חודש מקבלים שיק. 
       
יצחק כהן (ש"ס):
       
       אתם - - -
       
שר המדע והטכנולוגיה אילן שלגי:
       
       חבר הכנסת כהן, האם על ראש הגנב בוער הכובע?
       
יצחק כהן (ש"ס):
       
       בוא תגיד לי איפה שירתת. הוא מסית ומדיח. 
       
שר המדע והטכנולוגיה אילן שלגי:
       
       אני לא דיברתי אליך - - 
       
היו"ר אלי בן-מנחם:
       
       חבר הכנסת כהן - - - 
       
שר המדע והטכנולוגיה אילן שלגי:
       
       - - אני דיברתי אל חבר הכנסת פרוש, שדיבר פה קודם, ועכשיו בחר לצאת. 
       
היו"ר אלי בן-מנחם:
       
       אני פעם שלישית כבר מעיר לך. השאלה שלך מיותרת. הוא לא חייב לענות לך, חבר הכנסת כהן. 
       
אתי לבני (שינוי):
       
       - - - סגן אלוף. נכון. 
       
שר המדע והטכנולוגיה אילן שלגי:
       
       אזרח ישראלי צעיר הלומד פיזיקה או תנ"ך, מופלה לרעה לעומת אזרח צעיר אחר הלומד מה שמכונה "לימודי קודש". בעוד הראשון נותן למדינה עוד ועוד, השני רק לוקח ממנה עוד ועוד. 
       
יצחק כהן (ש"ס):
       
       לזה התכוונתי. רק אתם לוקחים. 
       
שר המדע והטכנולוגיה אילן שלגי:
       
       אני מודיע כאן, כי שינוי תעמוד על יישום מלא של דוח-וינוגרד - - 
       
אופיר פינס-פז (העבודה-מימד):
       
       נו, באמת. אז למה הסכמת לוועדה?
       
שר המדע והטכנולוגיה אילן שלגי:


       - - והמשך ההפחתה של שכר הלימוד. 
       
אופיר פינס-פז (העבודה-מימד):
       
       - - -
       
שר המדע והטכנולוגיה אילן שלגי:
       
       חבר הכנסת פינס - - -
       
אופיר פינס-פז (העבודה-מימד):
       
       למה הוקמה ועדה כדי - - -
       
שר המדע והטכנולוגיה אילן שלגי:
       
       בוא נשמע למה הוקמה ועדה. 
       
איתן כבל (העבודה-מימד):
       
       - - -
       
היו"ר אלי בן-מנחם:
       
       חבר הכנסת אופיר פינס. חבר הכנסת איתן כבל. 
       
רן כהן (יחד):
       
       הרי אתם - - - את ועדת-וינוגרד.
       
שר המדע והטכנולוגיה אילן שלגי:
       
       מבלי לגרוע מהאמור לעיל, יש מקום לבחון, לגבי חלק מהסטודנטים, עד כמה יהיה שינוי בשכר לימוד למטה או למעלה, וגם שינוי באשר לאופן של תשלום שכר הלימוד. 
       
שאול יהלום (מפד"ל):
       
       למעלה - אמרת שלא תפגע בהם. 
       
שר המדע והטכנולוגיה אילן שלגי:
       
       תיכף תשמע. אני מבקש שתקשיב. תקשיב, ידידי. 
       
איתן כבל (העבודה-מימד):
       
       אדוני השר, זרקתם אבן לבאר כדי  - - - אותה?
       
שר המדע והטכנולוגיה אילן שלגי:
       
       מותר למשל לבחון אפשרות - - -
       
רן כהן (יחד):
       
       אתם רוצים לעשות עוד יותר טוב לסטודנטים?
       
היו"ר אלי בן-מנחם:
       
       חבר הכנסת רן כהן. 
       
איתן כבל (העבודה-מימד):
       
       - - -
       
שר המדע והטכנולוגיה אילן שלגי:
       
       מותר למשל לבחון אפשרות - - 
       
היו"ר אלי בן-מנחם:
       
       איתן. 
       
שר המדע והטכנולוגיה אילן שלגי:
       
       - - שסטודנט לרפואת שיניים ישלם שכר לימוד יותר גבוה מסטודנט לסוציולוגיה, כי הראשון צריך שיעמדו לרשותו מעבדות וציוד וכלים, והשני לומד בכיתת לימוד של 200 סטודנטים והוצאות הכשרתו נמוכות עשרת מונים. למותר להוסיף, שהכנסותיו של זה שלמשל לומד רפואת שיניים תהיינה בעתיד גדולות הרבה יותר. לסטודנט לרפואת שיניים נעמיד הלוואה גדולה יותר, ובהמשך אני אחזור לעניין ההלוואות. 
       
       יש להגדיל את הסבסוד של שכר הלימוד לסטודנטים הבאים מרקע סוציו-אקונומי נמוך, על מנת לסייע להם, לתת להם הזדמנות שווה. מותר, למשל, ליצור דיפרנציאציה בגובה שכר הלימוד בין תלמידי תואר ראשון ובין תלמידי תואר שני, באופן שיסבסד את תלמידי התארים הראשונים – ויעלה את שכר הלימוד לחלק מהלומדים לתואר שני. אני מבהיר שלא מדובר על אותם מצטיינים שהם במסלול לתואר שני ושלישי, אלה שמיועדים להשתלב בקהילה האקדמית ולהיות מדעני העתיד שלנו. 
       
       ולא פחות חשוב – יש לאפשר את תשלום שכר הלימוד בהלוואות ארוכות טווח, שיינתנו לסטודנטים בתנאים נוחים ובערבות המדינה, שתוחזרנה לאחר סיום הלימודים במשך שנים מספר, והתשלומים יוכרו כהוצאה לצורך מס. 
       
       ועכשיו אני חוזר ומבהיר, חבר הכנסת יהלום: קודם כול צריך להוריד את שכר הלימוד ב-50%. כדי שיהיה אפשר לסבסד סטודנטים משכבות חלשות שילמדו בכלל בחינם או בשכר לימוד מאוד סמלי, לצורך כך בלבד, אני אומר שהסטודנט לרפואת השיניים מותר שישלם יותר. ואינני שולח אותו להוריו שישלמו, אני אומר: אני אעמיד לך הלוואה בתנאי משכנתה. שוב, לא - - 
       
שאול יהלום (מפד"ל):
       
       אתה פוגע בו. 
       
שר המדע והטכנולוגיה אילן שלגי:
       
       - - כדי להעשיר את קופת האוניברסיטה. לאוניברסיטה צריך לעזור בדרך אחרת.
       
שאול יהלום (מפד"ל):
       
       אל תגיד שלא תפגע בו. אתה פוגע בו. אל תגיד: אני לא אפגע באף סטודנט. זה הכול. 
       
שר המדע והטכנולוגיה אילן שלגי:
       
       אני משוכנע - - -
       
איתן כבל (העבודה-מימד):
       
       הוא משנה את שיטת הפגיעה. 
       
שר המדע והטכנולוגיה אילן שלגי:
       
       אני משוכנע שעל מדינת ישראל לחזק את המוסדות להשכלה גבוהה, הן את האוניברסיטאות והן את המכללות. את זה צריך לעשות, לא על חשבון הסטודנטים. 
       
       אם נפסיק לשלם סכומי עתק לאלה שאינם נותנים למדינה כלום, אם נשלח גם אותם לשרת בצה"ל - - -
       
קריאות:
       
       - - -
       
חיים אורון (יחד):
       
       עוד פעם את הסיפור הזה? בחייך. די כבר. די. 
       
שר המדע והטכנולוגיה אילן שלגי:
       
       - - - לעבוד. שיעבדו, שישלמו מס הכנסה - - -
       
קריאות:
       
       - - -
       
היו"ר אלי בן-מנחם:
       
       חבר הכנסת אורון. 
       
שר המדע והטכנולוגיה אילן שלגי:
       
       - - - את שכר הלימוד המופחת - - -
       
חיים אורון (יחד):
       
       אני דיברתי - - - אבל די כבר. גועל נפש.
       
שר המדע והטכנולוגיה אילן שלגי:
       
       את שכר הלימוד המופחת לפי ועדת-וינוגרד, אנחנו נחיל גם עליהם. 
       
איתן כבל (העבודה-מימד):
       
       - - -
       
היו"ר אלי בן-מנחם:
       
       חבר הכנסת כבל. 
       
שר המדע והטכנולוגיה אילן שלגי:
       
       אני מצטער, אני מצטער, ג'ומס, אינני מוכן להשלים עם זה. וזאת עובדה. יש במדינה הזאת תלמידים, סטודנטים - -
       
חיים אורון (יחד):
       
       תאמין לי שאני יודע לפניך, אבל אתם בשבוע הבא מורידים 3 מיליארדי שקלים. 
       
שר המדע והטכנולוגיה אילן שלגי:
       
       - - שכל חודש מקבלים שיק. אני לא מוכן להשלים עם זה. לא יעזור לך כלום. 
       
איתן כבל (העבודה-מימד):
       
       - - -
       
חיים אורון (יחד):
       
       - - -
       
יצחק כהן (ש"ס):
       
- - - 

היו"ר אלי בן-מנחם:
       
       חבר הכנסת יצחק כהן - - - 
       
שר המדע והטכנולוגיה אילן שלגי:
       
       אני משוכנע שאם אנחנו  נדע להפחית את שכר הלימוד לפי דוח ועדת-וינוגרד - - -
       
היו"ר אלי בן-מנחם:
       
       צא כבר, או תפסיק. 
       
שר המדע והטכנולוגיה אילן שלגי:
       
       אם אנחנו נדע לסבסד - - -
       
קריאות:
       
       - - -
       
חיים אורון (יחד):
       
       - - -
       
רן כהן (יחד):
       
        - - -
       
היו"ר אלי בן-מנחם:
       
       חבר הכנסת אורון. חבר הכנסת רן כהן. 
       
רן כהן (יחד):
       
       - - - מדבר על ש"ס.
       
היו"ר אלי בן-מנחם:
       
       חבר הכנסת רן כהן, הוא מדבר על ש"ס, איש ש"ס מדבר עליו כשהוא עולה.
       
יצחק כהן (ש"ס):
       
       הוא מסית ומדיח. 
       
רן כהן (יחד):
       
       דיברו על ש"ס כדי לדפוק את הסטודנטים. 

שר המדע והטכנולוגיה אילן שלגי:
       
       אני רק לא מבין את השותפות המוזרה הזאת בין החברים ממרצ והחברים מש"ס, שמשום-מה מאוד כועסים על זה שאנחנו עומדים על כך - - 
       
רן כהן (יחד):
       
       זה הזמן - - - אתה יורד לרמה של טומי לפיד? אל תרד לרמה של טומי לפיד.
       
שר המדע והטכנולוגיה אילן שלגי:
       
       - - שניישם את הדוח של ועדת-וינוגרד - - 
       
היו"ר אלי בן-מנחם:
       
       חבר הכנסת רן כהן.
       
שר המדע והטכנולוגיה אילן שלגי:
       
       - - נפחית את שכר הלימוד ל-50% מהשכר כפי שהיה לפני חמש שנים. אנחנו נעמוד על כך שהדבר הזה יבוצע. תודה. 
       
חיים אורון (יחד):
       
       תעמדו. מאה אחוז, תעמדו. 
       
רן כהן (יחד):
       
       אתם כבר נפלתם על זה.
       
היו"ר אלי בן-מנחם:
       
       תודה לשר המדע והטכנולוגיה, חבר הכנסת אילן שלגי. 
       
יצחק כהן (ש"ס):
       
       תוריד את המים. 
       
היו"ר אלי בן-מנחם:
       
       חבר הכנסת יצחק כהן, מספיק עם הביטויים האלה שלך.  
       
יצחק כהן (ש"ס):
       
       תעשה לי טובה. 
       
היו"ר אלי בן-מנחם:
       
       מספיק עם הביטויים האלה. 
       
יצחק כהן (ש"ס):
       
       הוא מסית ומדיח, לא שמת לב?
       
היו"ר אלי בן-מנחם:
       
       רבותי, יש הצעות אחרות. ראשון המציעים - - -
       
יצחק כהן (ש"ס):
       
       הוא גדול המסיתים כאן.
       
היו"ר אלי בן-מנחם:
       
       חבר הכנסת יצחק כהן, אתה רוצה לצאת לשתות מים?
       
יצחק כהן (ש"ס):
       
       יש חוק נגד הסתה.
       
היו"ר אלי בן-מנחם:
       
       אולי תצא דקה החוצה ותירגע.
       
זאב בוים (הליכוד):
       
       אדוני היושב-ראש, תצביע.
       
שאול יהלום (מפד"ל):
       
       יש הצעות אחרות. אנחנו רוצים למליאה, אחר כך לוועדה. צריך להצביע.
       
היו"ר אלי בן-מנחם:
       
       רבותי חברי הכנסת, אל תנהלו לי את הישיבה, אני לא מנהל אותך, כשאתה מנהל את הישיבה שלך בוועדת העבודה והרווחה. אל תציע לי הצעות. אני עובר לראשון המציעים – חבר הכנסת בני אלון, בבקשה. דקה לרשותך, מהצד. אחריו – חבר הכנסת איתן כבל.
       
בנימין אלון (האיחוד הלאומי - ישראל ביתנו):
       
       אדוני היושב-ראש, מה שראינו כאן היום היה ממש ביזיון. הייתי פה אתמול כשלא היו שרים, למעט טומי לפיד, שנכנס ויצא והשיב, כי הממונה על אנשים עם מוגבלויות יושבת במשרד שלו. שלושה שרים, כשהשר שלגי לא מתבייש לדבר כעסקן מפלגתי, שקוף, וכולנו פה יודעים איך זה ייגמר. תהיה בוכטה של כסף שיקבל טומי לפיד, כמו בפעם שעברה, כספים ייחודיים, והוא יתנצח עם העבודה, עם ש"ס, עם כל המפלגות בבית, ויראה שזה הסקטור שלו. זו התנהגות שאם היא היתה ננקטת על-ידי מפלגה אחרת, כולנו כאן היינו מוחים.
       
       אני קורא לחברים מכל המפלגות לוודא שהשר לפיד לא יקבל הפעם שום כסף ייחודי כדי לקבל מונופול על הציבור הזה.
       
היו"ר אלי בן-מנחם:
       
       תודה לחבר הכנסת בני אלון. חבר הכנסת איתן כבל, בבקשה.
       
איתן כבל (העבודה-מימד):
       
       אדוני היושב-ראש, חברי חברי הכנסת – ג'ומס, אל תפריע לי – אדוני השר, אין יותר גרוע מהצבועים, שעליהם כבר נאמר: עושים מעשה זמרי ומבקשים שכר כפנחס.
       
       שר האוצר קם ודיבר, זאת תפיסתו. שרת החינוך – תפיסתה. אתם זורקים אבן כדי לשלוח צוללנים להמציא את הגלגל מחדש? נו, באמת.
       
       שמעתי כאן את דברי שר האוצר ודברי שרת החינוך. כל פעם קם שר חינוך וחושב, שמרגע שהוא נעשה שר חינוך, הוא גם חכם פתאום, והוא יודע לתת פתרונות לכל החוליים, וזה קשקוש גמור.
       
       ישבה ועדה, וכל הנושאים ששר האוצר העלה כאן נדונו. אני זוכר את זה עוד מהיותי יושב-ראש אגודת הסטודנטים בירושלים. כל ההצעות האלה עמדו, נדונו, וחזרו ונדונו, וישבה ועדה, וקבעה את אשר קבעה, כשהממשלה אפילו לא טרחה לעמוד בהסכם. יש דוח-וינוגרד, וכולם מסכימים עליו, אבל בפועל, הממשלה לא עמדה בביצועו. 
       
       אני אומר לך, אדוני השר, קודם כול תדאג שהממשלה תבצע את דוח-וינוגרד - לפני שהיא עושה חוק אחר. תודה.
       
היו"ר אלי בן-מנחם:
       
       תודה לחבר הכנסת איתן כבל. חבר הכנסת עבד-אלמאלכ דהאמשה, בבקשה. דקה לרשותך. אחריו – חבר הכנסת עסאם מח'ול.
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, שר האוצר הזה מוביל לכל רע. הוא מוביל, כפי שהוא מוביל, לקלקול כל חלקה טובה, ועכשיו הוא עולה על הסטודנטים. לא מספיק הוא העשיר את העשירים, ולא מספיק הוא רושש את העניים עם התיאוריות המנופחות שלו, עכשיו הוא רוצה להשאיר אותנו בלי סטודנטים ובלי חינוך. זאת הסכנה הראשונה והראשית, שהשר הזה ימשיך לתפקד ולהוביל. 
       
       אני חושב שהממשלה הזאת גמרה את דרכה והיא חייבת ללכת, ולו רק בגלל העוינות כלפי החינוך והאיום למגר את החינוך בארצנו. תודה רבה.
       
היו"ר אלי בן-מנחם:
       
       תודה לחבר הכנסת דהאמשה. חבר הכנסת עסאם מח'ול, בבקשה.
       
עסאם מח'ול (חד"ש-תע"ל):
       
       אדוני היושב-ראש, אין דבר אכזרי יותר ומזוויע יותר מהדאגה של השר נתניהו לחלשים. אנחנו מדברים על אנשים מוחלשים; מוחלשים על-ידי הממשלה הזאת ועל-ידי השרים של הממשלה הזאת, שבאים לכאן ומתחכמים ומנסים למכור לנו סחורה שכולנו מכירים כל כך טוב.
       
       המגמה בעולם המתורבת היום היא ללכת על חינוך גבוה חינם; על חינוך בכלל חינם – מגיל שלוש עד אוניברסיטה. זה המצב בהולנד, זה המצב בצרפת, שהן יותר חזקות כלכלית מישראל, וזה המצב בקובה, שהיא מדינה ענייה, שבקושי מצליחה לספק אוכל לאזרחיה.
       
       לבוא לכאן ולמכור לנו תזה חדשה ופילוסופיה חדשה? בסופו של דבר זה יוביל למצב שכל תעשייה תקים לצדה אוניברסיטה פרטית, והיא תגדל שם את האנשים שהיא צריכה לנצל.
       
היו"ר אלי בן-מנחם:
       
       תודה לחבר הכנסת עסאם מח'ול. חבר הכנסת נסים זאב, אחרון המציעים הצעה אחרת, בבקשה.
       
נסים זאב (ש"ס):
       
       אדוני היושב בראש, כבר דיברתי עם השר שלגי על כך שאולי הוא שכח שהוא שר, הוא חושב שהוא ליצן חצר פה. 

היו"ר אלי בן-מנחם:
       
       חבר הכנסת נסים זאב.
       
נסים זאב (ש"ס):
       
       בכל פעם שהוא עולה על הבמה הזאת הוא מבייש את הכנסת, הוא מתנהג בזילות, בקלות דעת. לאיש הזה אין דרך-ארץ.
       
היו"ר אלי בן-מנחם:
       
       חבר הכנסת זאב, גם מה שאמרת לא מראה על דרך-ארץ.
       
נסים זאב (ש"ס):
       
       הגיע הזמן ששר שרוצה לכבד את עצמו ידבר קודם כול בדרך-ארץ ובנימוס. אתה עומד לתת תשובה פה, ואתה לא ליצן.
       
       לגופו של עניין, אדוני - - - 
       
היו"ר אלי בן-מנחם:
       
       נשארו לך 20 שניות. בבקשה.
       
נסים זאב (ש"ס):
       
       אדוני, הממשלה רוצה להתנער מהסטודנטים, שתשים את זה על השולחן. מה כל הצביעות הזאת? - אנחנו רוצים פה שוויוניות, שוויוניות כזאת או אחרת. צריך לומר שאנחנו לא רוצים סטודנטים באוניברסיטאות. זה לא גני-ילדים, זה לא ארנונה שצריך לשלם לפי יכולת הכנסה. הממשלה הזאת בלתי אחראית, ולכן הנושא צריך לבוא לדיון בכנסת.
       
ההיו"ר אלי בן-מנחם:
       
       תודה לחבר הכנסת נסים זאב. רבותי חברי הכנסת, אנחנו עוברים להצבעה. לפני שמצביעים אני שואל את חברי הכנסת אם הם מקבלים את עמדת הממשלה. חבר הכנסת אופיר פינס.
       
אופיר פינס-פז (העבודה-מימד):
       
       אני מבקש מליאה.
       
מל פולישוק-בלוך (שינוי):
       
       מה עמדת הממשלה?
       
היו"ר אלי בן-מנחם:
       
       עמדת הממשלה - להעביר לוועדת החינוך והתרבות.
       
אופיר פינס-פז (העבודה-מימד):
       
       אני מבקש מליאה.
       
היו"ר אלי בן-מנחם:
       
       חבר הכנסת פינס מבקש מליאה. חבר הכנסת יוסי שריד. חבר הכנסת יצחק כהן.
       
יצחק כהן (ש"ס):
       
       מליאה.
       
היו"ר אלי בן-מנחם:
       
       חבר הכנסת שאול יהלום.
       
שאול יהלום (מפד"ל):
       
       מליאה.
       
היו"ר אלי בן-מנחם:
       
       חברת הכנסת אתי לבני.
       
אתי לבני (שינוי):
       
       מליאה.
       
היו"ר אלי בן-מנחם:
       
       חבר הכנסת יורי שטרן - לא נוכח. חבר הכנסת ג'מאל זחאלקה.
       
עבד-אלמאלכ דהאמשה (רע"ם):
       
       מליאה, כך הוא ביקש.
       
היו"ר אלי בן-מנחם:
       
       ג'מאל זחאלקה.
       
ואסל טאהא (בל"ד):
       
       מליאה.
       
היו"ר אלי בן-מנחם:
       
       הוא לא יכול לבקש מכם, הוא צריך לבקש מאתנו. גם חבר הכנסת מאיר פרוש לא נוכח.
       
       רבותי חברי הכנסת, אנחנו מצביעים הצבעה אחת. מי שמצביע בעד - זה דיון במליאה, מי שמצביע נגד - זה להסרה.

שר המדע והטכנולוגיה אילן שלגי:
       
       נגד זה בוועדה.
       
חיים אורון (יחד):
       
       נגד זה להסיר.
       
היו"ר אלי בן-מנחם:
       
       רבותי חברי הכנסת, מי שמצביע בעד - זה דיון במליאה. מי שמצביע נגד - זה הסרה.
       
זאב בוים (הליכוד):
       
       למה אי-אפשר להצביע לוועדה?
       
אופיר פינס-פז (העבודה-מימד):
       
       אי-אפשר.

היו"ר אלי בן-מנחם:
       
       ההצבעה החלה. רבותי, מי שמצביע בעד, זה בעד דיון במליאה. מי שמצביע נגד - זה להסיר את הנושא.
       
הצבעה מס' 8

בעד ההצעה לכלול את הנושא בסדר-היום - 17
בעד ההצעה שלא לכלול את הנושא בסדר-היום - 2
נמנעים – אין
ההצעה לכלול את הנושא בסדר-היום של הכנסת נתקבלה.
       
היו"ר אלי בן-מנחם:
       
       17 חברי כנסת בעד, נגד - 2, נמנעים - אפס. על כן ההצעות לסדר-היום בנושא: החלטת הממשלה להקים ועדה לבחינת שכר הלימוד במוסדות להשכלה גבוהה תידון במליאת הכנסת.

       
הצעה לסדר-היום
ירי ה"קטיושות" לעבר יישובי הצפון 

היו"ר אלי בן-מנחם:
       
       אנחנו עוברים לנושא הבא: ירי ה"קטיושות" לעבר יישובי הצפון - הצעות לסדר-היום מס' 4889, 4890, 4891, 4892, 4895 ו-4897. ראשון המציעים, חבר הכנסת יחיאל חזן, בבקשה. לרשותך שלוש דקות. אחריו – חבר הכנסת בנימין אלון.
       
יחיאל חזן (הליכוד):
       
       אדוני היושב-ראש, כנסת נכבדה, הגזרה הצפונית שולחת לנו מדי פעם בפעם הודעה, שהבריחה שלנו מלבנון היא הפרס הגדול שקיבלנו מאז ספטמבר 2000. בינתיים כבר שכנעו את כל עם ישראל לצאת מלבנון, נקבע יעד, יצאנו, ובכל פעם אותה מדינה שמתקראת "לבנון", הנשלטת על-ידי העריץ הסורי, שולחת אלינו משהו חדש. 
       
       לפני שבוע וחצי היה מזל"ט. כל הגורמים הביטחוניים לא יכלו לתת מענה מול המזל"ט, וכולנו כבר יודעים, על-פי מה שנמסר, שהמזל"ט יכול היה לשאת עד כ-40 ק"ג חומר נפץ. הדבר הזה הוא פצצה מתקתקת שיכולה להגיע כמעט לכל מקום בגזרה הצפונית. 
       
       אני יכול להזכיר לחברי חברי הכנסת גם כיצד עלו בתמימות שני חיילים לטפל באנטנה באזור המתקרא "רגוע", שאין בו מלחמה, ואחד מהם שילם בחייו. 
       
       רק לפני יום או יומיים ארגון פלסטיני "קיקיוני" – כך קרא לו הרמטכ"ל - שלח לנו תזכורת נוספת בדמות מטח של שתי "קטיושות". ברוך השם, לא קרה אסון גדול, אבל הגזרה הצפונית ממשיכה מדי פעם בפעם להזכיר לנו שהפלסטינים, יחד עם אותם סייענים בדמות ה"חיזבאללה", ממשיכים להכות במדינת ישראל בכל דרך אפשרית. 
       
       והיום, כאשר על הפרק עומדת תוכנית ההתנתקות, וראש הממשלה מציע תוכנית שהיא מסוכנת למדינת ישראל, וכנסת ישראל אף תמכה בתוכנית המסוכנת הזאת, מדינת ישראל יכולה למצוא את עצמה פעם נוספת עוקרת יהודים מבתיהם. מדינת ישראל יכולה למצוא את עצמה בגבול הדרומי תחת איומי ה"קטיושות", תחת איומי ה"קסאמים", ואנחנו, נציגי הציבור, ממשיכים להבליג.
       
       אני לא קורא פה לממשלת ישראל להכות פעם נוספת ב"חיזבאללה", אבל צריך שידעו אותם טרוריסטים שממשיכים להכות בנו, שהם לא יכולים להמשיך לתעתע. יש לנו צבא חזק. הגיע הזמן שנפסיק לאיים, והם ישלמו, כך שכאשר הפלסטינים ירצו לבוא אתנו חשבון, הם ידעו שהם ישלמו מחיר יקר. 
       
       רק היום נסעתי בדרכי לכנסת בציר 60 מאריאל לירושלים, וחטפתי אבן על המכונית. ניצלתי בנס. אני מזמין את חברי הכנסת לבוא למכונית ולראות. כאשר דיברתי עם החיילים אחרי כחצי קילומטר או קילומטר, הם אמרו לי: יחיאל, אדוני חבר הכנסת, אנחנו לאבנים בכלל לא מתייחסים, רק אם זו אש חיה אנחנו מתייחסים. רצוי שתדעו, חברי הכנסת: גם אבן הורגת, גם "קטיושה" הורגת, כל דבר הורג. אנחנו צריכים לשנות את המדיניות. ויפה שעה אחת קודם. 
       
היו"ר אלי בן-מנחם:
       
       תודה לחבר הכנסת יחיאל חזן. חבר הכנסת בני אלון, בבקשה. אחריו – חבר הכנסת עסאם מח'ול. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, יש כאלה שמשווים את נטישת גבול הלבנון להינתקות החד-צדדית של שרון. ואין שום קשר. לצערנו, הנסיגה מלבנון נעשתה בצורה חפוזה שנראתה לא טוב, והיא זו שעודדה גם את האינתיפאדה שבאה מייד בעקבותיה. היו שם טעויות גדולות. אבל הקונספציה  היתה אחרת. שם היה הסכם בין שתי מדינות, לבנון וישראל, על גבול בין-לאומי מוכר, ולהסכם היתה ערבות של האו"ם, החלטה 425. 
       
       היה מן הצדק, מן היושר – אמור היה להיות ליווי קפדני של ממשלת ישראל, ממשלת ברק של אז, שממשלת לבנון תהיה השכנה שלנו מצפון, ולא ארגון טרור בשם "חיזבאללה". גם אחרי שחטפו לנו את החיילים, ההרוגים, השם ייקום דמם, ועם כל ההצהרות הבומבסטיות שהאדמה תבער, לבנון תבער, וגם אחרי פיגועים אחרים – לא היתה תגובה. 
       
       אבל אני לא בא לכאן לדבר על תגובה צבאית. זה לא ענייני. אני גם לא חושב שזה הנושא. הנושא הוא – פעילות אינטנסיבית ברמה הבין-לאומית, שלא תיתן מנוח, ותזכיר לאו"ם ולכולם שאנחנו רוצים ממשלה ריבונית בצפון כשכנה נורמלית, וכי אנחנו לא נסכים ולא נתרגל לעובדה הזאת שמצפון יש לנו ארגון טרור. 
       
       מה שראש ממשלת המיעוט, שרון, עושה, זה בכלל שערורייה שלא שמענו עליה: בלי שום הסכם, בלי שום מדינה, בלי שום צד שני, בלי הסכם צד שני - סתם להקים מדינת טרור, כשכל גורם משפטי בין-לאומי אומר שהאחריות הבין-לאומית תמשיך לחול עלינו, כי אנחנו בציר פילדלפי, כי אנחנו נגיב, כי נשלוט בים, כי נשלוט באוויר. 
       
       אבל אני לא רוצה לבזבז את מעט הזמן שלי. פשוט ההשוואה היא לא צודקת - לרעת שרון, לא לרעת ברק. מבחינת הקונספציה, ברק לפחות הלך כאן על קו בין-לאומי עם מדינה ריבונית. הטעות הנוראה שלו ושל כל מי שבא אחריו, לרבות ראש הממשלה שרון, זו האי-הקפדה הפומבית שלנו – לא מדבר על תגובה צבאית – אני אגיב כך והם יגיבו אחרת. התמדה בכל רמה פומבית, דרישה בלתי פוסקת: אנחנו רוצים ממשלה ריבונית על הקו הבין-לאומי, שלבנון תבוא ותתפוס את המוצבים. זו היתה מטרת ההסכם שהושג בהחלטה 425, והדרישה הזאת צריכה להיאמר באו"ם, כי הוא זה שהציב את הקו הזה של החלטה 425. 

	אני מסיים, אדוני היושב-ראש. אני מאוד מקווה ומתפלל, אף שפוליטית אני רואה שאנשים לא יורדים לפרטי התוכנית של ההתנתקות, העקירה ברצועת-עזה ובצפון השומרון. המנהיגות של שרון סוחפת את כולם. הוא כנראה באמת בולט פה מעל כולם. הוא מחפה על כל החורים הגדולים שיש בדבר הזה. יש חורים משפטיים, יש חורים ביטחוניים. אני ממש מצטער מאוד שמכל כיווני הבית, גם מהליכוד וגם מכיוון העבודה והשמאל, כולם, לא רוצים לשים לב לזה: קודם כול, בוא נראה את היהודים נעקרים. זה הקונסנזוס. אחרי זה נראה. חבל. יהיה אסון, אסון גדול. אנחנו מקימים פה מדינת טרור, ואנחנו עוד נשלם על זה הרבה הרבה מאוד כסף מיותר. שלום. לא צריך להגיד - שלום. תודה. 

היו"ר אלי בן-מנחם:
       
       תודה לחבר הכנסת בני אלון. חבר הכנסת עסאם מח'ול – בבקשה. אחריו - ידידי, חבר הכנסת עמרם מצנע. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אני דווקא חשבתי שחבר הכנסת אלון התכוון להגיד שלום פעם אחת, כי שמעתי מפיו דבר מעניין גם בפתיחת דבריו, כשהוא דיבר על החשיבות של הנסיגה מלבנון לקו הבין-לאומי, למדינה ממול. אני בטוח שאם תהיה נסיגה לקו הבין-לאומי גם מעזה וגם מהגדה המערבית, אנחנו נגיע למצב ששני העמים יוכלו לחיות בשלום ובשקט - - -
       
בנימין אלון (האיחוד הלאומי - ישראל ביתנו):
       
       אין קו בין-לאומי. 
       
עסאם מח'ול (חד"ש-תע"ל):
       
       יש קו בין-לאומי. גם את זה אפשר ללמוד, גם להתפתח כדי להכיר את זה - גם זה יהיה אתגר לא פשוט שאתה תעמוד בו, לדעתי. ההיסטוריה תלמד אותך. אבל לא חשוב. לא זה הנושא.  
       
       אני חושב שחשוב מאוד להתייחס לירי ה"קטיושה" כשעדיין אנחנו, כולם, רגועים, כאשר יש הסכמה כוללת שאסור ואין הסבר למצב שבו יתחדשו פעולות האיבה בגבול הצפוני מעבר לגבול הישראלי-הלבנוני. אני שמח שכבר ברגעים הראשונים אחרי שהתפרסם העניין התברר שאין גורם פוליטי מדיני צבאי שעומד מאחורי זה, וזה לא סימן להתפתחות שתהיה, אלא זו סכנה לפרובוקציות שיכולות להיעשות דרך כל מיני גורמים שמעוניינים להצית את הגבול הצפוני ולהשתמש בגורם כזה או אחר שלא קיים כדי להצית את המצב.

זאב בוים (הליכוד):
       
       - - -
       
עסאם מח'ול (חד"ש-תע"ל):
       
       טוב ש"חיזבאללה" הסביר שאין לו נגיעה לעניין. אני חושב שהודעות כאלה של "חיזבאללה" אמינות גם על הממסד הישראלי הביטחוני והפוליטי, מכיוון שאנחנו מכירים את הארגון הזה - ארגון שברגע שהוא עושה פעולה צבאית הוא יודע גם לשווק אותה ולהפוך אותה לעניין פוליטי. אנחנו ראינו כאן את ההחלטה החד-משמעית שזה לא נוגע אליהם. גם הארגונים הפלסטיניים הודיעו, בצורה שלא משתמעת לשתי פנים, שהם לא מאחורי העניין הזה.
       
       אני חושב שאנחנו צריכים לפחות לדעת. אם יש שכירי חרב, והם עושים דבר כזה, צריך לבדוק מי משלם לאנשים האלה ומי מעוניין בפרובוקציה הזאת. אני חושב שזאת השאלה שתמשיך להיות פתוחה ואולי תהיה אות אזהרה, איך אנחנו נמנע שההתפתחות האומללה הזאת תהפוך לקטליזטור שיביא להידרדרות המצב הביטחוני בצפון ולחימום הגבול, שאין סיבה שהוא יהיה חם.
       
       אני חושב שיש עדיין נקודות מחלוקת בעניין הנסיגה מלבנון בין הלבנונים לבין "חיזבאללה", בין לבנון כמדינה לבין ישראל, אבל עדיין אפשר לפתור גם את הבעיות האלה שנוגעות למזרעת-שבעא בדרכים פוליטיות ומדיניות ולא בדרכים צבאיות.
       
       אני רוצה שאנחנו ננצל את האירוע שקרה כדי לוודא שהנושא הזה לא יהפוך לאליבי בידי אנשים או קבוצות או כוחות פוליטיים, לרבות בתוך ישראל, ואולי לא רק בתוך  ישראל ואולי דווקא בממשל האמריקני החדש, שמעוניינים בחימום הזירה במזרח התיכון, ובשבילם עומדות בתור שלוש משימות שמוגדרות על-ידי האמריקנים ולא על-ידִי: לחסל את המשטר האירני ואת המשטר בסוריה ולהשתלט על דרום-לבנון. אני מציע ומזהיר: אל למדינת ישראל להתפתות להיות חלק מסצנריו כזה, שמתאים לאסטרטגיה האמריקנית הגלובלית, והוא אסון לאינטרס של העם בישראל ושל העמים באזור. אדוני, תודה רבה.
       

היו"ר אלי בן-מנחם:
       
       תודה לחבר הכנסת עסאם מח'ול. חבר הכנסת עמרם מצנע, בבקשה. אחריו - חבר הכנסת אריה אלדד.
       
עמרם מצנע (העבודה-מימד):
       
       אדוני היושב-ראש, חברי הכנסת, מהלך היציאה מלבנון הוא הישג גדול, והוא נרשם לזכותו של ראש הממשלה דאז אהוד ברק. היציאה מלבנון הביאה שקט כמעט מוחלט בגבול הצפון. היציאה מלבנון התאחרה ב-17 שנים, אחרי הרפתקה שאליה נגררנו במלחמת של"ג, שבה במקום לדבוק במטרות הראשוניות נשארנו 17 שנה מיותרות וקברנו יותר מ-1,000 מחיילינו.
       
       אני רוצה לומר בצורה חד-משמעית: אילו היו התנחלויות בדרום-לבנון, אני חושש שעד היום היינו יושבים שם. נדמה לי שהיציאה מלבנון יכולה בהחלט להיות דוגמה טובה גם ליציאה מעזה. אני מניח שאילולא היו התנחלויות ברצועת-עזה, מזמן היינו יוצאים ממנה, שכן מבחינה צבאית בתוך 24 שעות אתה יכול להיות בחוץ, על "הקו הירוק", על קו הגדר, ולתת למדינת ישראל וליישובי אזור רצועת-עזה - מה שנקרא מערב צפון הנגב - ביטחון יותר טוב ממה שאנחנו נותנים היום. אבל מה לעשות, יש התנחלויות, וצריך לדון על פינוין ויציאתן משם.
       
       אני גם רוצה לומר לחברי שמתלהמים כל פעם כאשר קורה משהו בגבול הלבנון: אין ספק בכלל שההרתעה בגבול הלבנון עובדת. תפיסת הביטחון שלנו תימשך עוד הרבה מאוד שנים על בסיס הרתעה. המזל"ט הזה שעף בשמים, שיש לו פוטנציאל נניח להטיל פצצונת של 40 ק"ג, ואין לי ספק שלמערכת הביטחון יש תשובות לגביו – ב"חיזבאללה" יודעים היטב שלמדינת ישראל יש עשרות מטוסים אם לא מאות, שכל אחד לוקח כמה טונות של פצצות מתחת לכנפיים. זוהי ההרתעה האמיתית. למה ה"חיזבאללה" כל פעם מתנצל: זה לא הוא וזה כן הוא. הוא מנסה ליצור איזונים אתנו, כי ההרתעה פועלת באזור דרום-לבנון וצפון מדינת ישראל. 
       
       מי שזה לא מוצא חן בעיניו ורוצה לגרור את מערכת הביטחון ואת מדינת ישראל להרפתקה חדשה רק כדי להוכיח שאנחנו חזקים יותר וטובים יותר, בעצם מייצג מדיניות של חולשה ושל חוסר אחריות.
       
       על כן, אדוני היושב-ראש, מכובדי סגן שר הביטחון, אני חושב שההתייחסות של מערכת הביטחון נכונה. שמעתי אותך מתראיין בנושא הזה, והכיוון הוא נכון. ממשלת לבנון צריכה לדעת שהיא נושאת באחריות. ממשלת לבנון צריכה לדעת שהדברים נספרים ואינם נשכחים. אבל בסופו של דבר, האחריות של השלטון המרכזי אצלנו צריכה להוביל לכך שהשיקולים הם שיקולים אמיתיים של האינטרסים האמיתיים שלנו, ואכן כך צריך לעשות. תודה.
       

היו"ר אלי בן-מנחם:
       
       תודה לחבר הכנסת עמרם מצנע. חבר הכנסת אריה אלדד, בבקשה. אחריו - אחרון המציעים, חבר הכנסת רן כהן.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, שני טילי "קטיושה" נפלו בצפון, וצה"ל לא הגיב. גם בשבוע שעבר היו כאלה, ושתקנו. שמענו כל מיני תירוצים: זה לא "חיזבאללה" בדיוק, זה ארגון אחר - לא חשוב. התירוצים לא היו ראויים. דרום-לבנון זה מקום מסודר. ה"חיזבאללה" שולט בו בפקודת סוריה ואירן. זה לא ה"פאודה" של הרשות הפלסטינית.
       
       ראשי היישובים בצפון קוראים לקברניטי המדינה לא להבליג, כי הבלגה תגביר את חוצפת ה"חיזבאללה". אבל קצינים בכירים בצה"ל מצוטטים כאילו אמרו שישראל לא צריכה לגרור את האזור להתלקחות, כיוון שה"חיזבאללה" מצויד באלפי רקטות. ועוד ידעו מקורות ביטחוניים שלנו, ולא של ה"חיזבאללה" חלילה, לחזות שאם יפתח ה"חיזבאללה" במתקפת רקטות על צפון הארץ, צפויים מאות קורבנות בגליל, חס וחלילה.
       
	הבריחה מלבנון אפשרה את הגעת ה"חיזבאללה" אל הגדר, העניקה חופש פעולה מלא לארגון להצטייד, להתאמן, להתחפר, להכין לירי אלפי רקטות; הבריחה מלבנון הביאה להחלטתו של ערפאת לזנוח את המשא-ומתן, כי טרור מביא יותר פירות. 

	ובמעגל קסמים - מעגל כשפים ממש - הצלחת האינתיפאדה לגרש את ישראל מחבל-עזה ומצפון השומרון, העובדה שתחת לחץ טרור מתכוונת ישראל לעקור 25 יישובים, לגרש 8,000 יהודים - העובדה הזאת מפעילה מחדש את ה"חיזבאללה". טרור זה כדאי, זה כדאי - משדרת ישראל לכל רחבי המזרח התיכון, ומי רעול-פנים ולא יזדרז לשגר איזה טיל?

	ההבלגה של ישראל מחזקת את ידי אותם מנהיגים ב"חיזבאללה", הטוענים כי השיגו מאזן אימה עם ישראל, ולפיכך ישראל לא תעז להגיב ואפשר להסלים עוד ועוד. 

	ככל שישראל תאחר או תהסס בתגובתה, נשלם מחיר דמים גבוה יותר. לישראל, חבר הכנסת מצנע, יש כושר הרתעה מוגבל ביותר. כל העוצמה הצבאית שלנו אינה מונעת מלחמות ואינה מונעת טרור, ולפיכך הרתעה אין לנו; יכולת תגובה יש לנו, אבל ככל שנאחר להגיב ייתוספו עוד רקטות במנהרות הנשק של ה"חיזבאללה" ובמערות התחמושת שלהם, ואנחנו נצטרך לשלוח את חיילי צה"ל עמוק יותר לשטח לבנון כדי לעקור אותן.

	רק עוד דבר אחד. ראו כמה אנחנו מוטרדים ומדברים על שתי "קטיושות". בחבל-קטיף נפלו מאות רקטות "קסאם" ואלפי פצצות מרגמה. כיוון שלא הצלחנו למנוע אותן - נקבל אותן בכל הארץ כמו בצפון. 

היו"ר אלי בן-מנחם:
       
       תודה לחבר הכנסת אלדד. חבר הכנסת רן כהן, בבקשה.

רן כהן (יחד):
       
       אדוני היושב-ראש, אדוני סגן השר, חברות וחברי הכנסת, רק לפני שבוע, אדוני סגן השר בוים, דנו כאן בנושא של המזל"ט, והיה לי הכבוד להשתתף יחד אתך בדיון הזה. דווקא בגלל זה אני רוצה לפתוח באמירה אחת. 
       
       נדמה לי שאם למישהו מגיע כל הכבוד וכל ההערכה וכל ההוקרה - גם שלי, אני בטוח של רוב הבית הזה - זה לתושבי שלומי והמושבים והקיבוצים ותושבי הצפון, שלעומת כמה היסטרים בבית הזה, הם מקבלים את הדברים במידות הנכונות והראויות והמאופקות. 
       
       אני חושב שבנושא הזה יש חשיבות עצומה לגילוי חוסן ועוצמה ואיפוק. יש ימים שבהם אין דרך אלא להכות, אבל נדמה לי שאסור להפוך את המנגנון של פעולה ותגובה למנגנון שגורם לאובדן עשתונות. 
       
       לכן אני רוצה, אדוני סגן השר, אולי באמת להעביר שני מסרים, שנראים אולי הפוכים. אני חושב שבשום פנים ואופן - ובעניין הזה אני לא לגמרי מקבל את עמדתו של חבר הכנסת מח'ול - בשום פנים ואופן אסור ל"חיזבאללה" לחשוב ששתיקה ואיפוק משמעותם חוסן לעולם. שלא יספרו לנו סיפורים שה"חיזבאללה" לא שולטים שם בשטח. היינו שם עשרות פעמים, הרבה מאוד פעמים - בגבול, מעבר לגבול. האחריות היא של ה"חיזבאללה", וכמובן של ממשלת לבנון וכמובן של סוריה. אבל אם מתאפקים - אני אומר כלפי ה"חיזבאללה" - שלא יפרשו את זה לא נכון. 
       
       עם זאת אני רוצה לומר באמת, שאני מסיר את הכובע ומעריך מאוד את תגובת הממשלה וצה"ל -  באיפוק שלכם אתם מוכיחים שאיפוק ואורך רוח הם כוח. חבר הכנסת מצנע דיבר על העניין הזה, של ההרתעה בפעולתה. כך מפעילים באמת הרתעה.

אורי יהודה אריאל (האיחוד הלאומי - ישראל ביתנו):
       
       מי אמר את זה? צ'מברליין זה היה? האיפוק זה כוח - מי אמר את זה? 

רן כהן (יחד):
       
       אתה יודע, חבר הכנסת אריאל, גם צ'מברליין וגם צ'רצ'יל - שאמרו דברים שונים כידוע לך - אף אחד מהם לא האמין שלעולם לא משתמשים בכוח, ואף אחד מהם לא האמין שלעולם משתמשים בכוח. דבר אחד בטוח, ואני מקווה שאפילו אתה מסכים, שאסור לנו להיות מריונטות של ארגון שמשלח טיל מתי שמתחשק לו, והוא - - 

אורי יהודה אריאל (האיחוד הלאומי - ישראל ביתנו):
       
       במקרה, יש לי מטרייה. 

רן כהן (יחד):
       
       - -  יקבע לנו מתי נירה ומתי לא, כי בעצם מה השגנו - - -

אורי יהודה אריאל (האיחוד הלאומי - ישראל ביתנו):
       
       במקרה, יש לי מטרייה - רק בגלל הגשם, לא בגלל צ'מברליין. 

רן כהן (יחד):
       
       השגנו שני דברים אדירים. חבר הכנסת אריאל - סליחה?

אורי יהודה אריאל (האיחוד הלאומי - ישראל ביתנו):
       
       במקרה יש לי מטרייה, וזה לא בגלל צ'מברליין - - -

רן כהן (יחד):

	
       בסדר. המטרייה - בגלל הגשם, ואני מקווה שהיא תגן עליך מפניו שלא תירטב. אבל אני באמת רוצה לסיים בשני דברים, ברשותך, אדוני היושב-ראש.
       
       הלוא בעצם, היום מאוד מתבקש להשוות בין היציאה מלבנון לבין ההתנתקות, ובצדק. באמת, בצדק. אבל זה בצדק משום שהיום כבר כל אחד - כל אדם נורמלי - משוכנע עד כמה היציאה מלבנון היתה מהלך נפלא, נכון, שמוכיח את עצמו, שהיום אפילו אפשר - לנוכח המצב הכי גרוע, שבו הם יורים "קטיושות" - לגלות איפוק, ואם חלילה יקרה משהו ונרצה, נכה באויב אף-על-פי שאנחנו בחוץ. 
       
       ואילו בהתנתקות המצב אפילו עוד יותר טוב, כי אפשר יהיה גם לקבל את כל ההישגים של היציאה מלבנון וגם לעשות את זה בהידברות, כי היום עם ממשל אבו-מאזן אפשר לעשות את זה, ואני שמח על הודעה של ראש הממשלה היום בעניין הזה, שחלק מהמהלך והמסירה של השטח הזה - מהבחינה הצבאית, כמובן – אפשר להעביר בהידברות ובהסכמה. אנחנו הולכים להשתחרר מהעול, מהאסון שיש לנו כבר 37 שנים ברצועת-עזה ובצפון השומרון - ראוי באמת לעשות את זה בהידברות. 
       
       ומלה אחרונה, אדוני היושב-ראש - נדמה לי שצריך לסיים במה שפתחתי. אני חושב שככל שמהבית הזה יצא המסר - מסר של חוסן ועוצמה - כך גם נחזק את תושבי מדינת ישראל בגבול הצפון במצבים האלה שיש בהם עדיין מתח וטוב שאין בהם נפגעים. תודה רבה.

היו"ר אלי בן-מנחם:
       
       תודה רבה לחבר הכנסת רן כהן. ישיב בשם הממשלה סגן שר הביטחון, חבר הכנסת זאב בוים. בבקשה.


סגן שר הביטחון זאב בוים:
       
       אדוני היושב-ראש, חברי הכנסת, אתמול נורו ככל הנראה שתי רקטות מן הגזרה המערבית של דרום-לבנון לעבר שטח ישראל. אני אומר, ככל הנראה, כי אחת נמצאה - היא נפלה סמוך לאזור התעשייה של שלומי, השנייה כנראה נפלה לים. 
       
       צריך לומר שיש מקום לדאגה ואנחנו צריכים להיות מוטרדים מהרצף של האירועים בגזרה הזאת, אם כי כנראה אין קשר ישיר בין ירי ה"קטיושה" לבין אירוע המזל"ט, שהזכיר אותו חבר הכנסת כהן בצדק.
       
       אין לנו מידע על מעורבות ישירה של גורמי "חיזבאללה" באירוע. באופן פומבי הם הכחישו שיש להם איזו מעורבות, וזה גם נכון, ונאמר שבדרך כלל כשהם מעורבים הם לא מכחישים את זה. 
       
       זה לא אומר שאין כתובת לירי הזה ולאירועים האלה. יש, הייתי אומר, אפילו יותר מכתובת אחת, בעצם שלוש כתובות ברורות. פעם אחת - לבנון. זה שטח ריבוני של לבנון. אנחנו דורשים מלבנון לממש את ריבונותה, ובקשר לזה להבטיח שההסכם שהיה ביציאה חד-צדדית שלנו מלבנון, יכובד. 
       
       עם זאת, אנחנו לא כל כך משלים את עצמנו, יש פה גורם נוסף, וזה סוריה. לבנון הפכה להיות פרוטקטורט סורי, שטח חסות סורי, הן בעובדה שבחלקים בתוך שטחה של לבנון יושב צבא סורי, פיזית יושב שם. זה פעם אחת. ופעם שנייה, מתוקף ההשפעה הזאת, גם הנוכחות הצבאית, הולכת וגוברת ההשפעה הפוליטית של סוריה בלבנון, עד כדי כך שבתרגילים פוליטיים מצליח הנשיא אסד בעצם למנות נשיא בלבנון שיהיה איש כלבבו, הנשיא לחוד. 
       
היו"ר אלי בן-מנחם:
       
       לקדנציה נוספת. 
       
סגן שר הביטחון זאב בוים:
       
       נכון, לקדנציה נוספת. 
       
       אם כן, זה כבר אצבע מאשימה כלפי סוריה, ובעניין הזה אנחנו ראינו פעולה, הייתי אומר, קצת יוצאת דופן, של שיתוף פעולה במישור המדיני הדיפלומטי, של הצרפתים והאמריקנים, ללחוץ על הסורים בסוגיה הזאת של השתלטות סוריה על לבנון. 
       
       אני חושב שלנו יש מה להגיד, כי בסופו של דבר אנחנו קורבן של המצב הזה. אנחנו צריכים להמשיך בכיוון הזה ולעודד את המדינות האלה והאחרות כדי להמשיך בלחץ על הנשיא אסד. הנשיא אסד מחזיק אומנם עלה של זית בפיו, ופיו שופע מרגליות של שלום, אבל אנחנו רואים שמעורבות סוריה בטרור לא פחתה, היא גברה, וכל מה שקשור ללבנון כבר אמרנו. 
       
       הגורם השלישי הוא האו"ם. אי-אפשר להמעיט באחריותו של האו"ם בגבול הבין-לאומי. זה היה האו"ם, שאתו ובתיאום אתו ביצעה ישראל את הנסיגה החד-צדדית, אותה החלטה 425. זהו האו"ם שיושב שם על כוחותיו. ובמאמר מוסגר - כשאני שומע כל מיני רעיונות גם אצלנו, שאולי הפתרון גם פה, במסגרת הסכסוך עם השכנים הפלסטינים שלנו, בין השאר יבוא כתוצאה מהתערבות בין-לאומית ועם כוחות בין-לאומיים וכל הדברים האלה, אני מציע להסתכל טוב על הכוח הבין-לאומי הזה שיושב בלבנון, על דרך תפקודו, על אפקטיביות פעולותיו ומבצעיו שם. ראינו את זה עם החטופים. 
       
       אני יכול לומר שגם במקרה הזה, אומנם זה נשק תלול-מסלול, אבל אף אחד לא הסיר מהאו"ם את האחריות לסוג כזה של ירי, אלא המנדט היה לקיים את השקט בגבול הבין-לאומי בינינו ובין לבנון. לכן האחריות קיימת. 
       
       אני מאוד מקווה שממשלת ישראל, שאנחנו שייכים לה, אבל בעיקר משרד החוץ - יש לנו שגריר מצוין באו"ם, השגריר גילרמן, שעושה עבודה מצוינת, ואני מאוד מקווה, הייתי מצפה שהוא ינקוט פעולה תקיפה בעניין הזה – צריך ללחוץ על האו"ם לפעול כדי למנוע סוג כזה של פרובוקציה נגד מדינת ישראל. 
       
       הייתי אומר, באופן ישיר, לבנון, בסוף, אחרי כל מה שאמרתי לגבי היותה בת-חסות של סוריה, היא הכתובת הישירה. 
       
       אני לגמרי לא מוכן להצטרף להערכה של הנסיגה מלבנון בשעתה, ועוד מעט ימלאו חמש שנים לנסיגה הזאת - יש לה יתרונות ויש לה גם חסרונות. אנחנו נצטרך עוד לבחון זאת על ציר הזמן. בפרק זמן הזה של חמש שנים - אני חושב שההישג המיידי הראשון הוא בכך שבהשוואה למה שהיה, למעשה חיילים שלנו לא נהרגים בלבנון, האזרחים שלנו ככלל לא מאוימים כפי שהיו מאוימים לפני כן, ומבחינה זאת זה הישג גדול וחשוב. אבל בצד זה, וכבר הוזכר פעם אחת, כתוצאה מהנסיגה, היכולת של ה"חיזבאללה" להגיע עד לגדר, לפעול על הגדר ולפעול במרחב הזה, שלא היתה קיימת לפני כן, יוצרת מבחינה אסטרטגית סוג של בעיה, שבשעת מבחן היא בעיה לא פשוטה. זה קודם כול. שנית, ידועה  ההשפעה - יש עליה עדויות - של הנסיגה הזאת על ההחלטה והמוטיבציה של הפלסטינים, חודשים לא רבים לאחר מכן, לפתוח באינתיפאדה הזאת. אם כן, במאזן הכולל, אני חושב שעוד מוקדם להעריך או לשבח לחלוטין את היציאה. התמונה, כפי שאמרתי, יש בה יתרונות ויש בה חסרונות, היא לא תמונה חיובית ברורה ומוחלטת. 
       
       אדוני היושב-ראש, כפי שאמרתי, לבנון היא הכתובת, אנחנו לא נוכל לאורך זמן לספוג סוג כזה של התגרויות ופרובוקציות. זה נכון מה שנאמר פה, צריך לבחון את זה. במידה הנוכחית - אני חושב שהתגובה, ויש תגובה, גם זה שאנחנו מתאפקים זה סוג של תגובה, ושאף אחד בצד השני לא יפרש לא נכון את סוג התגובה הזה. כי אם יטעו בפרשנות הזאת, תהיה תגובה אחרת. 

בנימין אלון (האיחוד הלאומי - ישראל ביתנו):
       
       מה אתם עושים בתחום הבין-לאומי? 
       
סגן שר הביטחון זאב בוים:
       
       אני אמרתי מה צריך לעשות. 
       
היו"ר אלי בן-מנחם:
       
       מה אתה מציע, אדוני סגן שר הביטחון? 
       
סגן שר הביטחון זאב בוים:
       
       אדוני היושב-ראש, אני מציע להסתפק בתשובה הזאת. 
       
היו"ר אלי בן-מנחם:
       
       תודה לסגן שר הביטחון, חבר הכנסת זאב בוים. יש הצעות אחרות. 
       
בנימין אלון (האיחוד הלאומי - ישראל ביתנו):
       
       איזו ממשלה צריכה לעשות, אתם לא? אז מה עושים? 
       
היו"ר אלי בן-מנחם:
       
       רבותי חברי הכנסת, אני אשאל אתכם, ואתם תגידו לי אם אתם מסתפקים בדברי סגן שר הביטחון. חבר הכנסת יחיאל חזן - לא נמצא. חבר הכנסת בני אלון, האם אתה מסתפק בדברי סגן שר הביטחון? 
       
בנימין אלון (האיחוד הלאומי - ישראל ביתנו):
       
       לא, למה להסתפק. להעביר לוועדת החוץ והביטחון. 
       
היו"ר אלי בן-מנחם:
       
       אם כך, רבותי חברי הכנסת, אנחנו עוברים להצעות אחרות. ראשון המציעים הצעה אחרת, חבר הכנסת ואסל טאהא, דקה לרשותך; בבקשה מהצד. 
       
ואסל טאהא (בל"ד):
       
       אדוני היושב-ראש, חברי הכנסת, שמעתי את הנאומים הסובייקטיביים, את האצבעות המאשימות כלפי סוריה, כלפי לבנון, ה"חיזבאללה", האומות המאוחדות - או"ם, כוחות האו"ם, כולם אשמים. האצבע המאשימה צריכה להיות כלפי ממשלת ישראל. סגן השר לא גילה את האמת מול העם. 640 פעם כוחות הביטחון של ישראל חדרו לשמי לבנון ולחופי לבנון, למה אתה לא אומר את זה לעם? האצבע צריכה להיות מופנית כלפי ממשלת ישראל, שעליה להפסיק את הפרובוקציות האלה, אם ביבשה, אם בים ואם בשמים. 
       
היו"ר אלי בן-מנחם:
       
       חבר הכנסת ואסל טאהא, מנין לך הנתון הזה - 640? 
       
ואסל טאהא (בל"ד):
       
       זה דוח לבנוני. יש דוח של ממשלת לבנון, ונרשמו מאות תלונות באומות המאוחדות. לכן הנציג של ישראל לא יכול לעשות שם כלום. שם רשומות תלונות של ממשלת לבנון על חדירות של חיל הים לחופי לבנון וגם של חיל האוויר לשמי לבנון. צריך לכבד את הריבונות של הזולת, ואז גם האחרים יכבדו את הזולת מהצד השני. 
       
היו"ר אלי בן-מנחם:
       
       חבר הכנסת איתן כבל, בבקשה. 
       
בנימין אלון (האיחוד הלאומי - ישראל ביתנו):
       
       למה הם לא באים לגבול? למה הם לא לוקחים את הגבול? הם בביירות? 
       
איתן כבל (העבודה-מימד):
       
       אדוני היושב-ראש, חברי חברי הכנסת, אני מבקש להצטרף לדבריו של חבר הכנסת רן כהן, שדיבר לפני. יש עוצמה באיפוק, וכשצריך לפרגן לממשלה בעניינים האלה, צריך לפרגן. כל הניסיונות להתלהם ולחשוב שעל כל עניין זה ייגמר, אם לא בטונה של פצצה, אז בשתי טונות - זה לא עובד. הדרך היחידה שגם בלבנון מוכיחה את עצמה היא האיפוק המדיני והפעולה המדינית. גם אם היתה דרך צבאית, בסופו של עניין זו היתה פעולה צבאית, ותפסיקו לחשוב שהפתרונות כאן הם רק פתרונות קסם של הרג ועוד הרג.

אריה אלדד (האיחוד הלאומי - ישראל ביתנו):
       
       אם היתה נופלת "קטיושה" אצלך בחצר - - -

איתן כבל (העבודה-מימד):
       
       אני גרתי שם. גרתי שם.

אריה אלדד (האיחוד הלאומי - ישראל ביתנו):
       
- - -

איתן כבל (העבודה-מימד):
       
       גרתי שם, סלח לי.

היו"ר אלי בן-מנחם:
       
       חבר הכנסת כבל, תיגש הנה ותעשו את זה בשקט.

איתן כבל (העבודה-מימד):
       
- - -

אריה אלדד (האיחוד הלאומי - ישראל ביתנו):
       
- - -

היו"ר אלי בן-מנחם:
       
       חברי הכנסת אריה אלדד ואיתן כבל. חבר הכנסת כבל. יושב ראש ועדת האתיקה וחבר הכנסת איתן.

איתן כבל (העבודה-מימד):
       
       אני גרתי שם, נפל עלי, ואני אומר לך את מה שאני אומר. מה העניין? אין לי פנים של אחד שגר בגבול, אה?
       
היו"ר אלי בן-מנחם:
       
       חבר הכנסת נסים זאב. אחריו - חבר הכנסת דהאמשה.

נסים זאב (ש"ס):
       
       למה אתם צועקים, חבר'ה? תירגעו, זו רק "קטיושה". זה עדיין לא טילים, זה רק "קטיושות", תירגעו.
       
       אדוני היושב-ראש, אין פה שום חידוש בדבריו של סגן השר זאב בוים. אני מאוד מכבד אותו, אני נהנה לשמוע אותו, הוא מרגיע את הכנסת. קשה להתרגז פה כשהוא מדבר. הוא כל כך רגוע. 
       
       מעבר לכך, מי ששולט היום בלבנון, אדוני סגן השר, זה ה"חיזבאללה". אנחנו אומרים: סוריה. סוריה מגבה את ה"חיזבאללה". השאלה, האם יש מה לעשות נגד אלפי מחבלים ששורצים לאורך קו הגבול? נכון שישראל באמת מתנהגת בתבונה. לא רוצים להגיע להסלמה, ירי מול ירי, וזה יידרדר הלאה. אבל, בסך הכול, אנחנו רואים שמדי פעם מזכירים לנו גם סוריה וגם ה"חיזבאללה", שממשלת לבנון היא לא פונקציה, אנחנו פה שולטים, אנחנו מכתיבים מה יקרה בשטח. אני אומר שאין הרבה מה לעשות. יכולים להתקיים פה עוד דיונים על עוד ירי "קטיושות" שיבואו אולי בעוד חודש.

היו"ר אלי בן-מנחם:
       
       תודה לחבר הכנסת נסים זאב. חבר הכנסת דהאמשה. לרשותך, דקה אחת.

עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, המדיניות של כוח ועוד יותר כוח פשטה את הרגל. מי שהאמין פעם שמה שלא בא בכוח יבוא בעוד יותר כוח, נוכח לדעת שזה פשט את הרגל. הגדול ביותר, שעשה את זה בפועל ונוכח על בשרו בכך הוא מר שרון. הוא נוכח בזה פעמיים: פעם בלבנון, כאשר הכניס את הצבא לשם ואמר: תשקוט הארץ 40 שנה, עד ש בא מר ברק והוציא את צה"ל משם. פעם שנייה, כאשר החריב את הערים ואת הבתים ואת האזרחים הפלסטינים. הרג בהם כמה שהוא יכול, ובסוף הוא אמר לנו פה, בכנסת, נראה שבכוח בלבד לא פותרים את הבעיות.
       
       לאלה שמתלהמים - תתאפקו לכם. מדינת ישראל חייבת לבחון דרכים אחרות. עם לבנון אין מה לשחק. חבל שנכנסים לשם ומפירים את הריבונות שלה ולא מכבדים אותה יום-יום, אבל אף אחד לא רוצה התלקחות נוספת שם. תודה רבה.

היו"ר אלי בן-מנחם:
       
       רבותי חברי הכנסת, סגן שר הביטחון הציע להעביר את ההצעות לסדר-היום לוועדת החוץ והביטחון. אני שואל את חברי הכנסת אם הם מוכנים. חבר הכנסת יחיאל חזן – אינו נוכח. חבר הכנסת בני אלון – מוכן. חבר הכנסת עסאם מח'ול – אינו נוכח. חבר הכנסת עמרם מצנע – מוכן. חבר הכנסת אריה אלדד – מקבל. חבר הכנסת רן כהן – מקבל.
       
       רבותי חברי הכנסת, אנחנו נעשה את זה בהצבעה אחת. מי שמצביע בעד - זה להעביר את ההצעות לסדר-היום לוועדת החוץ והביטחון. מי שמצביע נגד - זה להסיר את הנושא מסדר-היום. ההצבעה החלה.

הצבעה מס' 9

בעד ההצעה להעביר את הנושא לוועדה – 12
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת החוץ והביטחון נתקבלה.

היו"ר אלי בן-מנחם:
       
       12 חברי כנסת הצביעו בעד, אין נגד, אין נמנעים. על כן, ההצעות לסדר-היום: ירי ה"קטיושות" לעבר יישובי הצפון, של חברי הכנסת יחיאל חזן, בנימין אלון, עסאם מח'ול, עמרם מצנע, אריה אלדד ורן כהן יועברו לוועדת החוץ והביטחון לדיון.


הצעה לסדר-היום
יישובים הגובלים ב"קו הירוק"
 
היו"ר אלי בן-מנחם:
       
       אנחנו עוברים לנושא הבא: יישובים הגובלים ב"קו הירוק", הצעה לסדר-היום מס' 4799 של חבר הכנסת עמרם מצנע. לרשותך עשר דקות. בבקשה.

עמרם מצנע (העבודה-מימד):
       
       מכובדי היושב-ראש, חברי חברי הכנסת, אני ביקשתי להעלות הצעה לסדר-היום על מקרה מאוד ייחודי, מאוד מוזר ומאוד מדאיג; אולי הניסיון הראשון והייחודי במדינת ישראל שאני מכיר, לכפות על יישוב ישראלי הנמצא בתוך תחומי "הקו הירוק" להפוך להיות התנחלות. היישוב הוא נירית. הוא הוקם לפני 23 שנים, ותושבים שידעו שהם קונים את חלקת האדמה ובונים את ביתם במקום שהוא שטח בתוך מדינת ישראל, שנמצא בצד הזה של "הקו הירוק", מוצאים את עצמם בבוקר אחד במצב שעשרות מטרים בודדים מהיישוב שלהם, מהבתים הקיצוניים של היישוב, בונים בעצם התנחלות. 
       
       להתנחלות קוראים נוף-השרון, והיא יוזמה פרטית שמגובה גיבוי מלא של ממשלת ישראל, משרד הביטחון וכל הגורמים האחרים. היא מוקמת בימים אלה, כאשר אנחנו עוסקים בהקפאת התנחלויות, בהקפאת בנייה. בימים אלה עובדים טרקטורים במלא המרץ, עשרות מטרים בודדים, בעצם על "הקו הירוק", אותו קו שהוא גם גבול היישוב נירית. במציאות בלתי אפשרית, פתאום, ליד חלונותיהם של תושבים שקטים, שלווים, שקנו במיטב כספם ובנו את ביתם ובדקו חזור ובדוק שהיישוב שבו הם גרים אינו שנוי במחלוקת ונמצא בתוך מדינת ישראל, בקונסנזוס הלאומי, בונים שכונה. 
       
       מצד אחד, היא התנחלות לכל דבר. היא נמצאת בתוך השטח של יהודה ושומרון. היא כפופה לחוקים שפועלים ביהודה ובשומרון, ואיננה כפופה לחוקי התכנון והבנייה של מדינת ישראל. היא בעצם אמורה להיות חלק מהשטח המוניציפלי של המועצה המקומית אלפי-מנשה, שנמצאת במרחק של כ-3 ק"מ בקו אווירי מאותה גבעה. אבל בקו האווירי הזה צריך לחצות פעמיים את גדר ההפרדה, הגדר החדשה, לעבור כמה ואדיות, לעבור בתוך שכונות ערביות ושטחי חקלאות. אבל בעצם, זה קו אווירי. כדי להגיע מאותה שכונה מתוכננת אל אלפי-מנשה, שזו בעצם העיר הראשית של אותה שכונה, זה חלק מאלפי-מנשה, כאילו, צריכים לנסוע 20-25 ק"מ בכבישים שנכנסים ויוצאים ובאים והולכים.
       
       מצד שני, מי שמשווק את השכונה הזאת משווק אותה כחלק בלתי נפרד ממדינת ישראל. צמוד לשכונה היישוב נירית, יישוב מצוין, פורח, יפה והוא משווק אותה כאילו היא חלק מהעניין. שתי מועצות, האחת המועצה האזורית דרום-השרון והשנייה המועצה האזורית אלפי-מנשה, זו בתוך שטח יהודה ושומרון, והאחרת בשטחי מדינת ישראל, אין קשר ביניהן, אין שיתוף ביניהן ואין שום דבר. 
       
       אכן, היתה הידברות לפני ארבע שנים בין תושבי נירית לבין היזם, אבל לפני ארבע שנים. לאחר שפרצה האינתיפאדה השנייה, יש נתק מוחלט. היישוב נירית ויתר על כספים רבים מאוד שהציעו לו בתמורה לכך שיראו בשכונה הזאת חלק ממנו, מאחר שהתושבים, גם במשאל שעשו בין התושבים עצמם וברוב כמעט מוחלט של כולם, אמרו: אנחנו לא רוצים. אנחנו באנו לגור פה, ביישוב ישראלי. איננו רוצים להיות חלק מתפיסת ההתנחלות ביהודה ובשומרון, ואיננו רוצים להוליך שולל אף אחד. מה התוצאה בסופו של דבר? שכופים על תושבים, ונדמה לי שאין לזה אח ורע בשום מקום אחר לאורך "הקו הירוק" במדינת ישראל. כופים עליהם מציאות שלא אליה הם התכוונו.
       
       זו גם שכונה שתכנונה איננו יכול להתחבר בשום דרך ובשום אופן לא לאלפי-מנשה הרחוקה מבחינת חשמל, מים, ביוב, כבישים ושירותים אזרחיים אחרים, אבל גם לא ליישוב שנקרא נירית, שכן היא לא תואמה אתו, היא לא נבנתה אתו, אין שם שטחי ציבור וכן הלאה וכן הלאה וכן הלאה. 
       
       מוליכים שולל באופן מוחלט רוכשים עתידיים. מנסים לשווק מגרשים, והתושבים, שרוצים לקנות, אזרחי מדינת ישראל – המחיר שם הוא מחיר מלא, כאילו אתה קונה מגרש בתוך מדינת ישראל ולא כאילו אתה קונה בשטחים. שם מקבלים בדרך כלל מגרשים כמעט בחינם, לרבות פיתוח. משווקים אותם, למי? למה? מה הם קונים בדיוק? לאן הם יתחברו? למי הם שייכים? לאיזה בית-ספר ילכו הילדים? 
       
       אני רוצה לומר לך, אדוני היושב-ראש, לכם, חברי הכנסת, ולמכובדי סגן שר הביטחון, שצריך לעצור את הדבר הזה. צריך לעצור אותו, כי הוא בלתי נסבל, הוא בלתי אפשרי, והוא פוגע בראש ובראשונה בזכותם הבסיסית של אזרחי מדינת ישראל להתייחס למה שקורה סביבם. לו זה קרה בתוך מדינת ישראל, שהקימו ליד יישוב שכונה חדשה במרחק כל כך קצר, היה להם מקום להתנגד. יש ועדות תכנון ובנייה, יש ועדה מחוזית ויש מערכות שלמות שאצלן אפשר להתנגד, אפשר להביע עמדה, אפשר להביע דעה, אפשר להיות שותפים לתכנון של קשירת התשתיות, אבל במקרה הזה שום דבר לא נעשה. 
       
       אני יודע, מתפקידי כאלוף פיקוד המרכז, שהוועדה המקומית היא אלפי-מנשה, שאין לה שום עניין עם נירית, להיפך. הוועדה המחוזית היא הממשל הצבאי, שאם הוא מוציא אזהרות כלשהן, הוא מוציא אותן לתושבי האזור, אבל לא בתוך תחומי "הקו הירוק". והרי לכם דבר שנצטער עליו לשנים ארוכות. ייקבעו פה דברים שאחר כך לא יהיה אפשר לשנות אותם ולא יהיה אפשר לבנות מהם משהו שיכול לעמוד ברשות עצמו. 
       
       על כן, אדוני סגן שר הביטחון, אני מבקש להעביר את הנושא לוועדת הפנים, לדון בו, לעצור אותו ולעשות חושבים מחדש. תודה רבה. 
       
היו"ר אלי בן-מנחם:
       
       תודה לחבר הכנסת עמרם מצנע. ישיב בשם הממשלה סגן שר הביטחון, חבר הכנסת זאב בוים. בבקשה. 
       
סגן שר הביטחון זאב בוים:
       
       אדוני היושב-ראש, חבר הכנסת עמרם מצנע, חברי הכנסת, היישוב נירית שוכן סמוך ל"קו הירוק", ממערב לו, ובסמוך לו ממזרח נמצא היישוב אלפי-מנשה, שאומנם הבתים שלו, המערביים, עדיין רחוקים מנירית, אבל תחום השיפוט שלו מגיע קרוב ליישוב נירית. אני בטוח שחבר הכנסת מצנע מכיר היטב את סוגיית הגבול המוניציפלי ותחום השיפוט גם מתפקידו הקודם וגם מהיותו בעבר מפקד איו"ש. 
       
עמרם מצנע (העבודה-מימד):
       
       רק הערה, אתה בטח יודע שאין חיבור בין אלפי-מנשה עם גבול השיפוט שלה למובלעת שיצרו בצורה מלאכותית כדי שהגבעה הזאת תהיה כאילו שייכת לאלפי-מנשה. 
       
סגן שר הביטחון זאב בוים:
       
       לפני כארבע שנים אושרה כדין תוכנית תכנון להקמת שכונה באלפי-מנשה. האישור ניתן על-ידי רשויות התכנון באיו"ש, אבל בניגוד לתיאור שאתה תיארת, חבר הכנסת מצנע, נעשה תיאום מלא עם רשויות התכנון בישראל, עם המועצה האזורית דרום-השרון, שנירית שייכת לה, ובהסכמת ועד היישוב נירית. אני רוצה לציין לצורך הדיוק, שבשנת 1999 הוגשה עתירה על-ידי נירית כנגד תוכנית התכנון הזאת, אולם בסופו של יום נמחקה העתירה בהסכמת ועד נירית. זה קצת משנה את התמונה כמובן. 
       
       עוד נתון אחד שהוא חדש, יחסית – הוועד המקומי של היישוב נירית וכן שלושה מתושביו הגישו ביום 7 בנובמבר 2004, לפני ימים לא רבים, עתירה לבג"ץ בעניין שכונה זו. תגובת המדינה על העתירה תוגש לבג"ץ בשבועות הקרובים. אני מציע שאנחנו נמתין לפסק-הדין של בג"ץ, והרי ברור שאת אשר יחליטו שופטי ירושלים כולם יבצעו ויענו אמן אחרי ההחלטה הזאת. תודה רבה. 
       
היו"ר אלי בן-מנחם:
       
       תודה לסגן שר הביטחון, חבר הכנסת בוים. אדוני, חבר הכנסת עמרם מצנע, האם אתה מבקש להעביר לוועדת הפנים?
       
עמרם מצנע (העבודה-מימד):
       
       כן.
       
היו"ר אלי בן-מנחם:
       
       אנחנו עוברים להצעה אחרת, של המציע חבר הכנסת דהאמשה. בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, אם מישהו האמין בכנות כוונותיה של הממשלה הזאת, כאילו היא שינתה את עורה ושינתה את כוונותיה והיא רוצה באמת להתנתק – מה, עכשיו באים להקים שכונה חדשה ולקרוא לה אלפי-מנשה, ועוד במרחק 3 קילומטרים מרחק אווירי, כאשר באמצע יש יישובים פלסטיניים ושכונות פלסטיניות? 
       
       אני חושב שהממשלה הזאת, מרוב שהיא תאבת בצע, תאבת התיישבות ותאבת התנחלויות, לוקה בעיוורון מוחלט. גם כשהיא רוצה להתנתק מהפלסטינים היא עושה את זה בדרך הרעה ביותר, וההתנחלויות סופן שלא יוקמו. אם כבר הוקמו - שיתפנו. תודה רבה, אדוני. 
       
היו"ר אלי בן-מנחם:
       
       תודה לחבר הכנסת דהאמשה. חברי הכנסת, אנחנו עוברים להצבעה. סגן שר הביטחון הציע שנסתפק בדבריו, וחבר הכנסת המציע, חבר הכנסת עמרם מצנע, מבקש להעביר את הנושא לוועדת הפנים. 
מי שמצביע בעד – הכוונה היא להעביר את הנושא לוועדת הפנים. מי שמצביע נגד – הכוונה היא להסיר את הנושא מסדר-היום. סגן השר, אתה מסכים להעברת הנושא לוועדת הפנים?
       
סגן שר הביטחון זאב בוים:
       
       כן. 
       
היו"ר אלי בן-מנחם:
       
       אם כך, מי שמצביע בעד – הכוונה היא להעביר את הנושא לוועדת הפנים. מי שמצביע נגד – הכוונה היא להסיר את הנושא. נא להצביע. 
       
הצבעה מס' 10
       
בעד ההצעה להעביר את הנושא לוועדה – 11
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הפנים ואיכות הסביבה נתקבלה. 
       
היו"ר אלי בן-מנחם:
       
       11 בעד, אין מתנגדים ואין נמנעים. על כן, ההצעה לסדר-היום בנושא: יישובים בגבול "הקו הירוק", של חבר הכנסת מצנע, תובא לוועדת הפנים לדיון. 
       

הצעות לסדר-היום 
הכוונה לפטר 5,000 עובדים ברשויות 
המקומיות בעקבות ההסכם עם ההסתדרות

היו"ר אלי בן-מנחם:
       
       אנחנו עוברים לנושא האחרון להיום: הכוונה לפטר 5,000 עובדים ברשויות המקומיות בעקבות ההסכם עם ההסתדרות - הצעות לסדר-היום שמספריהן 4834, 4873, 4876 ו-4888. ראשון המציעים - חבר הכנסת יאיר פרץ. לרשותך שלוש דקות. בבקשה. 
       
יאיר פרץ (ש"ס):
       
       אדוני היושב-ראש, עמיתי חברי הכנסת, לפני חודשים מספר עשתה ההסתדרות הכללית החדשה מפגן כוח אדיר והשביתה את המשק במדינת ישראל, וזאת על רקע אי-העברת תשלומים ומשכורות לעובדי הרשויות המקומיות ולעובדי המועצות הדתיות. וראו זה פלא, לכאורה המעשה כשלעצמו הוא מעשה אדיר. כתוצאה מכך משרד הפנים, ראש הממשלה ומשרד האוצר נכנעו והעבירו חלק מתשלומי השכר של אותם עובדים שעבדו ביגיע כפם, לא דרשו קצבאות, לא ביקשו תרומות, אלא ביקשו את שכרם שהולן במשך חודשים רבים. 
       
       עמיתי חברי הכנסת, כתוצאה מאותה העברה כספית הגיעה ההסתדרות להסכמה עם הרשויות המקומיות, עם משרד הפנים ועם האוצר, שצריך לעשות ייעול במועצות. כתוצאה מאותו ייעול - ראו את האבסורד שבעניין: העובדים שקיבלו את שכרם לאחר שמונה ועשרה חודשים, חלק מהם קיבלו ביחד דבר מאוד מפתיע - גם מכתב פיטורים וגם את השכר שלהם. שמעתי עובדים רבים אומרים: היה כבר עדיף שיהיו חייבים לי אבל שיהיה לי מקום עבודה, שאני אוכל לקום בבוקר וללכת לעבוד. 

	אין לי התנגדות להתייעלות, אבל ההתייעלות לא צריכה לבוא על חשבון אותם עובדים שמשתכרים שכר מינימום. אני לא מדבר על הבכירים באותן עיריות ומועצות, מנכ"לים שמקבלים 45,000 שקל בחודש. אני מדבר על העובדים הפשוטים, על אנשי אחזקה, אבטחה, גינון, פקידות לא בכירה, נמוכה. 

	מצד אחד, חלק מאותו שכר עבר, אבל מצד שני, חלק מאותם עובדים, כ-5,000 עובדים במדינת ישראל, נפלטים משוק העבודה והופכים להיות מובטלים. הייעול הוא לא על חשבון איכות, אלא על חשבון פיטורים, על גבם של אותם עובדים שמחר בבוקר אין להם לאן ללכת לעבוד. הם לא יוכלו לקבל את משכורתם, לפרנס את ילדיהם בכבוד. 

	ועוד אבסורד קרה, אדוני היושב-ראש. לתדהמתנו, שמענו על המהפכה הגדולה: סגרו את המועצות הדתיות, הכול טוב מאוד. לקחו רואי-חשבון, הקימו מנגנון יותר מסורבל, יותר מנופח, עם הרבה עלויות כספיות, אבל במקום אותם אנשים מסורים שידעו את העבודה מבחינה מקצועית, הכניסו אנשים שאין להם אפילו מושג, וכתוצאה מכך, אם במועצה דתית בעיר מסוימת החליפו את האיש שטיפל בנושא המקוואות - שזה נושא הלכתי, מקצועי, צריך לדעת איך להכניס את אוצרות הגשם בצורה מאוד יעילה, טובה ומקצועית – אותו בן-אדם שמונה במקומו לא מבין מה זה בכלל. כך יוצא שחלק גדול מאזרחי מדינת ישראל, וחלקם אזרחיות במדינת ישראל, טובלים במקווה לא-כשר. למה? רצו לייעל. אבל הייעול, על חשבון מה? הרי אותו אדם לא יודע. זה שירות שהוא אוניברסלי לדתיים מסורתיים, ואפילו חילוניות, אדוני היושב-ראש, משתמשות בשירות של מקווה.

	לכן אני קורא גם לשר הפנים וגם להסתדרות לבוא ולהידבר מחדש, לבדוק ולמצוא את הדרך כדי שאותם עובדים לא ייפלטו מהמערכת. תודה רבה. 

היו"ר אלי בן-מנחם:
       
       תודה לחבר הכנסת יאיר פרץ. חבר הכנסת ואסל טאהא, בבקשה.  גם לרשותך שלוש דקות. 

ואסל טאהא (בל"ד):
       
       אדוני היושב-ראש, משבר הרשויות הולך ומחמיר. רק בשבוע האחרון נחתם הסכם מסגרת בין השלטון המקומי להסתדרות, על דעת משרד האוצר ועל דעת משרד הפנים, בעזרתו של השופט סטיב אדלר. 
       
	אדוני היושב-ראש, ההתייעלות וההתנהלות הנכונה ברשויות המקומיות אינן בנויות על פיטורי עובדים. אי-אפשר להטיל את כל העומס על העובדים המסכנים האלה, אנשי האחזקה, עובדי הניקיון, שיש צורך בהם, שהם היחידים שמגישים שירותים שאפשר לחוש אותם. הפועלים האלה מסכנים. כמה הם משתכרים? שכר מינימום. רובם - שכר מינימום. באים ומעמיסים את המטלה הזאת ורוצים לפטר אותם? 5,000 עובדים. 

       טוב עשה השופט באלמנט אחד שהכניס - שהוא מאזן בין בכירים, עובדים שחותמים על חוזה מיוחד, לבין זוטרים. זה ניסיון מטעם השופט סטיב אדלר לאזן את עניין הפיטורים. העניין הזה יקשה על הרשויות.

	יש רשויות חלשות מן ההתחלה. הרשויות הערביות הן חלשות מן ההתחלה. הן מופלות לרעה מבחינה תקציבית מן ההתחלה, מהבסיס. התקצוב שם מאוד חלש, מאוד דל. לא יכולים להתקיים. עד שהוסיפו את מענק האיזון שנה, שנתיים, שלוש שנים, לקחו את התקציב בחזרה ומבקשים עוד תוכניות הבראה. בקיצוצים אנחנו שווים, בתקצוב – לא שווים.  בפיטורים אנחנו שווים, אבל במתן אפשרויות לחיזוק המועצות הערביות אנחנו לא שווים. 

	כפי שאתם יודעים, רבותי חברי הכנסת, הממשלה אינה מאשרת אזורי תעשייה במגזר הערבי. לא מחזקים אותם כלכלית. לא מאשרים אזורי מסחר. איך אפשר שרשות חלשה תפטר את עובדיה? כיצד היא תשלם את הפיצויים? כפי שאתם יודעים, בהסכם הזה, הכיסוי בנוי על שני אלמנטים: הממשלה מעבירה כמענק חד-פעמי לכיסוי חלק, וחלק הלוואה לזמן ארוך, שזה גם מוסיף מעמסה על הרשות. האלמנט השני – כיסוי עצמי, הכנסות עצמיות. מאין? אין אזורי תעשייה. האבטלה במגזר הערבי היא באחוזים מהגבוהים ביותר במדינה. אנשים אינם יכולים לשלם את הארנונה. כיצד יוכלו המועצות והרשויות לגבות ולהגדיל את ההכנסות העצמיות על מנת לשלם את הפיצויים הדרושים? זה מוסיף מעמסה על מעמסה, וזה מחליש עוד ועוד. 

       לכן, הפקטור הראשי הוא חיזוק המועצות. לא פיטורי עובדים. אי-אפשר להבריא ולהתייעל רק דרך פיטורי עובדים. 

	יש לבדוק גם את תקציבי הפעולות, כיצד ראשי הרשויות מתנהלים שם. בפעולות, לא רק בתקנים ובמשכורות. המשכורת ברורה, כל אחד מאתנו יכול לבדוק, יכול לראות, יכול לפקח. שם טמון הסוד, בפעולות שאף אחד לא יכול לפקח עליהן. גם משרד הפנים לקח חלק בזה שמינה ועדות קרואות וחשבים מלווים. הם גם גרמו לגירעונות, ואנחנו עדים  לנתונים הסטטיסטיים האחרונים, שבשנה האחרונה הגירעונות גדלו ב-11%, כמעט 5.5 מיליארדי שקל. את כל זה צריך להעמיס על גבם של העובדים המסכנים האלה? 

	לכן, אדוני היושב-ראש, יש צורך לקרוא לממשלה הזאת לפעול אחרת לגבי הרשויות. יש לחזק אותן, לאשר תוכניות, לפתור בעיות, מפני שהן הזרוע הביצועית של הרשות המבצעת. הן הזרוע שמגישה את השירות. לכן כל קיצוץ בתקציב של רשות וכל פיטורי עובדים שדורשים על מנת להתייעל, רק פוגעים בתושבים, רק פוגעים באזרחים. לכן אני והרבה אנשים כמוני זועקים את זעקתם של העובדים המסכנים האלה שעומדים להיזרק לרחוב, הם ומשפחותיהם. יש לעזור להם.

היו"ר אלי בן-מנחם:
       
       תודה לחבר הכנסת ואסל טאהא. ישיב בשם הממשלה סגן שר הפנים, חבר הכנסת ויקטור בריילובסקי. בבקשה. 

סגן שר הפנים ויקטור בריילובסקי:
       
       אדוני היושב-ראש, חברי חברי הכנסת, כידוע, השלטון המקומי בישראל נמצא במצב קשה. הדבר חייב הכנת תוכניות הבראה ללמעלה מ-150 רשויות מקומיות. במסגרת תוכניות ההבראה, יש צורך בצמצומים בכוח-אדם. 
       
       נוסף על כך יש צורך בחידוש האשראי לרשויות המקומיות, אשראי שהבנקים הפסיקו לתת לאור תיקון מס' 31 לחוק ההסדרים במשק המדינה. בימים אלה השיגו שרי הפנים והאוצר הסדרים עם חלק מהבנקים. יש צורך בתוכניות הבראה והסדר כולל בהסכמת ההסתדרות הכללית. 
       
       אני רוצה להזכיר שב-8 בפברואר התקבלה בממשלת ישראל החלטה בעניין פתרון המשבר ברשויות המקומיות. במסגרת המתווה הזה, דבר ראשון, כלל הרשויות המקומיות אשר עומדות בקריטריונים יוכנסו לתהליך של תוכניות הבראה, אשר כולל צמצום בשכר ובכוח-אדם, התייעלות וצמצום בפעולות והגברת הגבייה. דבר שני, הקצאת 1.5 מיליארד שקלים חדשים במסגרת מענקי הבראה לרשויות אשר תעמודנה בתוכניות ההבראה, בכפוף לעמידתן זו. דבר שלישי, יינתנו היתרי אשראי לרשויות המקומיות בגובה 1.5 מיליארד שקלים חדשים, כנגד עמידת הרשויות בתוכניות הבראה.
       
       על המשבר שפקד את השלטון המקומי אין צורך להרחיב במלים. ניתוח תוכניות ההבראה מעלה, כי בשנים האחרונות, בעיקר בשנה האחרונה, שבה נערכו הבחירות, תפחו מנגנוני הרשויות המקומיות, הן בשל גידול חריג בהוצאות ובפעולות והן בשל הכנסה לא מבוקרת של עובדים ובחריגות רבות בשכר. מצב זה הביא את הרשויות לקריסה כלכלית, שהתבטאה, בין היתר, באי-תשלום שכר לעובדים ובאי-יכולת לשלם - -  
       
היו"ר אלי בן-מנחם:
       
       חבר הכנסת יצחק כהן, אתה יכול כבר לדבר בפנים. אתה מדבר בחוץ ושומעים אותך עד כאן.
       
יצחק כהן (ש"ס):
       
       אתה חייב להעיר; אתה לא יכול ללכת לישון בלי להעיר.
       
היו"ר אלי בן-מנחם:
       
       ככה כולם יודעים שאתה נמצא כאן בכנסת. תמשיך, בבקשה.
       
סגן שר הפנים ויקטור בריילובסקי:
       
       - - לספקים, ובמספר רב של רשויות – באי-מתן שירותים מוניציפליים. הדרך היחידה להגיע להבראת השלטון המקומי, לשינוי ההתנהלות הקיימת, היא רק באמצעות תוכניות ההבראה.
       
היו"ר אלי בן-מנחם:
       
       חבר הכנסת זאב.
       
נסים זאב (ש"ס):
       
       אני מבקש הצעה אחרת.
       
היו"ר אלי בן-מנחם:
       
       אני יודע שאתה מבקש, אבל לשם שינוי איחרת הפעם. חבר הכנסת דהאמשה נרשם ראשון, וחבר הכנסת יצחק כהן נרשם שני.
       
סגן שר הפנים ויקטור בריילובסקי:
       
       ההסכם שנחתם עם ההסתדרות אינו תוצר של משבר השכר ברשויות המקומיות. בחסות בית-הדין הארצי לעבודה גובש מתווה לכיסוי כל חובות השכר, בצד קידום תוכניות ההבראה. יצוין כי אי-חתימת ההסתדרות על הסכמי הבראה ופיטורים עיכבה באופן משמעותי את תהליך ההבראה. 
       
       לאחר משא-ומתן ממושך הוסכם בין הצדדים, במסגרת תוכניות ההבראה, מה יהיה מתווה הפיטורים והקיצוץ בשכר. בהסדר היה צד לשלטון המקומי ולהסתדרות הפקידים, והוא נקבע בחסות השופט אדלר, נשיא בית-הדין הארצי לעבודה, מנכ"ל משרד האוצר, גורמים ממשרד הפנים והממונה על התקציבים. זה המצב.
       
       אני מציע לקיים דיון על הנושא בוועדת הפנים.
       
היו"ר אלי בן-מנחם:
       
       תודה לסגן שר הפנים, חבר הכנסת ויקטור בריילובסקי. אני מודה לך. הצעות אחרות. חבר הכנסת דהאמשה. דקה לרשותך.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, שמענו את התשובה המנומקת של סגן שר הפנים. הבנו מה שהבנו, גם התגברנו, אבל בגדול אפשר לומר שהממשלה, גם בעניין הזה, עושה רק רע. היא אומרת לשלטון המקומי: תקבלו הלוואות. אלה הלוואות שהרשויות צריכות לפרוע אחת לשלושה חודשים בתשלומים. מאיפה יביאו כסף? היא באה לשלטון המקומי ואומרת: אתם תפטרו עובדים. בסדר, מפטרים עובדים, צריך לשלם להם פיצויים. מאיפה יביאו כסף? היא אומרת להם: תגבו ארנונה, תגבו מסים. בסדר, מנסים לגבות. כשאין תעשייה ואין הכנסות, ורוב התושבים ברוב המגזר הערבי חיים  מקצבאות הביטוח הלאומי, מאיפה יגבו את הארנונה? 
       
       זה בדיוק המשל שאומר בשפה הערבית: מהשלם אסור לך לאכול, ומהקצוץ אתה יכול לאכול עד שתשבע, ואין לך קצוץ, ואין לך שלם. זו הממשלה, וזו המדיניות. הגיע הזמן שיגידו לנו שלום ויפטרו את העם מעול עוונם. תודה רבה, אדוני.
       
היו"ר אלי בן-מנחם:
       
       תודה לחבר הכנסת דהאמשה. הצעה אחרת לחבר הכנסת יצחק כהן, בבקשה.
       
יצחק כהן (ש"ס):
       
       תודה רבה, אדוני היושב-ראש; אני מודה לך מאוד. 
       
       ההצעות לסדר-היום באות להראות קבל עם ועדה איזה חוסר אחריות יש בממשלה הזאת, ממשלה שהכניסה מדינה שלמה לכאוס, כמעט בכל תחום, אדוני היושב-ראש. אין לך תחום שאתה מסתכל עליו, אם ברווחה, אם במישור המדיני, אם  במישור הביטחוני, אין לך תחום שהמדינה לא שרויה בו בכאוס מוחלט. 
       
       אדוני היושב-ראש, אני חושב שאת הנושא הזה צריך להעביר לדיון נוסף במליאה, ולהצמיד אותו להצעת אי-אמון בממשלה. אני חושב שהפעם זה יצלח. הפעם יש בבית הזה יותר ויותר חברי כנסת שיסכימו להצביע אי-אמון בממשלה, אם רוצים להציל את המדינה הזאת. 
       
       חברי חבר הכנסת יאיר פרץ הזכיר את המצב החמור ביותר: החליטו לבטל את המועצות הדתיות. שלחו את כולם הביתה, לרבות אנשי מקצוע, לרבות אנשים שהיו אחראים לתחומים מאוד ספציפיים ומאוד מאוד ייחודיים. היום אין מי שמטפל בזה. הציבור מקבל היום שירות – ואני לא רוצה לומר את זה עכשיו קבל עם ועדה – שלמעשה הוא לא נכון, הוא לא טוב, הוא פסול. 
       
       כל זה נובע מהלהיטות של הממשלה לבטל את המועצות הדתיות. עמרי שרון, חבר הכנסת, ימנה במקומם חברי מרכז הליכוד, ישתול אותם בכל מועצה דתית, בכל עיר ועיר. מינויים פוליטיים, אדוני היושב-ראש, מינויים פוליטיים של חברי מרכז ליכוד, כממונים על מועצות דתיות, כאשר אין להם מושג ורבע מושג מה זה שירותי דת בכלל. לכן, אדוני היושב-ראש, מדינת ישראל נמצאת כיום עם הרבה חברי מרכז ליכוד הממונים על המועצות הדתיות וללא שירותי דת. תודה רבה.
       
היו"ר אלי בן-מנחם:
       
       תודה לחבר הכנסת יצחק כהן. חבר הכנסת נסים זאב, בבקשה. קצר, בבקשה.
       
נסים זאב (ש"ס):
       
       אני לא יודע אם חבר הכנסת דהאמשה אמר את זה, אבל לפני שבוע ימים היינו בסיור באילת. ראש העיר נתבקש על-ידי משרד הפנים לפטר 108 עובדים. הוא אמר: התחלתי לפטר עובדים, ועשיתי עבודה מאוד קשה - ואתם יודעים מה זה לפטר עובדים – אבל כשבאתי לשלם את הפיצויים, הממשלה לא נתנה את הפיצויים. איך היא רוצה שאני גם אפטר וגם לא אתן את הכסף לפצות אותם? אם לממשלה יש איזו תוכנית באמת לפטר עובדים, והיא באמת חושבת שכך היא תביא לרווחה בטווח הארוך, שלפחות תטפל בעניינים בטווח הקצר. 
       
היו"ר אלי בן-מנחם:
       
       תודה לחבר הכנסת נסים זאב. רבותי חברי הכנסת, אנחנו עוברים להצבעה. סגן שר הפנים הציע להעביר את הנושא לוועדת הפנים ואיכות הסביבה. חבר הכנסת יאיר פרץ?
       
יאיר פרץ (ש"ס):
       
       מליאה. 
       
היו"ר אלי בן-מנחם:
       
       וחבר הכנסת ואסל טאהא הציע דיון במליאה. 
       
       אנחנו נעבור להצבעה. רבותי חברי הכנסת, מי שמצביע בעד – מצביע בעד לכלול את הנושא בסדר-היום של מליאת הכנסת. מי שמצביע נגד – מצביע על הסרת הנושא מסדר-היום. 
       
סגן שר הפנים ויקטור בריילובסקי:
       
       ועדת הפנים ואיכות הסביבה. 

היו"ר אלי בן-מנחם:
       
       מי שמצביע בעד – מצביע בעד העברת הנושא למליאה, ומי שמצביע נגד – מצביע בעד העברת הנושא לוועדת הפנים ואיכות הסביבה. ההצבעה החלה. 
       
הצבעה מס' 11
       
בעד ההצעה לכלול את הנושא בסדר-היום - 7
נגד - 1
נמנעים – אין
ההצעה לכלול את הנושא בסדר-היום של הכנסת נתקבלה. 
       
היו"ר אלי בן-מנחם:
       
       שבעה חברי כנסת הצביעו בעד דיון במליאה, נגד - 1, אין נמנעים. על כן, ההצעות לסדר-היום בנושא הכוונה לפטר 5,000 עובדים ברשויות המקומיות בעקבות ההסכם עם ההסתדרות, של חברי הכנסת יאיר פרץ וואסל טאהא, יידונו במליאת הכנסת. 
       
       רבותי חברי הכנסת, תם סדר-היום. הישיבה הבאה תתקיים ביום שני, ט' בכסליו התשס"ה, 22 בנובמבר 2004, בשעה 16:00. ישיבה זו נעולה. 
       
       הישיבה ננעלה בשעה 18:41.
     
עמוד 210 מתוך 210

