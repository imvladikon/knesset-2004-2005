    תוכן העניינים
הצעה לסדר	4
רוחמה אברהם (הליכוד):	4
דברי יושב-ראש הכנסת על מאגר השמות של  נספי השואה והכללתו באתר האינטרנט של "יד ושם"	5
מסמכים שהונחו על שולחן הכנסת	5
מזכיר הכנסת אריה האן:	5
הצעות סיעות ש"ס והאיחוד הלאומי – ישראל ביתנו להביע אי-אמון בממשלה בשל:	7
1. קריסת השירותים המוניציפליים ברשויות המקומיות ובמועצות הדתיות;	7
2. מצוקת הגמלאים בישראל לאור המדיניות התקציבית של הממשלה	7
אליהו ישי (ש"ס):	8
שר הפנים אברהם פורז:	13
אליעזר כהן (האיחוד הלאומי - ישראל ביתנו):	20
שר האוצר בנימין נתניהו:	21
רשף חן (שינוי):	30
שלמה בניזרי (ש"ס):	33
אריה אלדד (האיחוד הלאומי - ישראל ביתנו):	37
שאול יהלום (מפד"ל):	40
יעקב ליצמן (יהדות התורה):	41
אחמד טיבי (חד"ש-תע"ל):	43
עמיר פרץ (עם אחד):	44
עזמי בשארה (בל"ד):	47
עבד-אלמאלכ דהאמשה (רע"ם):	49
יחיאל חזן (הליכוד):	51
יחיאל חזן (הליכוד):	52
יחיאל חזן (הליכוד):	54
גילה גמליאל (הליכוד):	57
מגלי והבה (הליכוד):	60
אבשלום וילן (יחד):	63
עשור להסכם השלום עם ירדן	64
שר המשפטים יוסף לפיד:	64
גדעון סער (הליכוד):	65
אריה אלדד (האיחוד הלאומי - ישראל ביתנו):	65
חיים אורון (יחד):	66
מוחמד ברכה (חד"ש-תע"ל):	66
ג'מאל זחאלקה (בל"ד):	67
עבד-אלמאלכ דהאמשה (רע"ם):	67
הודעת הממשלה על רצונה להחיל דין רציפות על הצעת חוק	71
שר המשפטים יוסף לפיד:	71
הצעת חוק מס הכנסה (תיקוני חקיקה), התשס"ה-2004	72
אהוד רצאבי (בשם ועדת הכספים):	72
עסאם מח'ול (חד"ש-תע"ל):	73
מוחמד ברכה (חד"ש-תע"ל):	75
אחמד טיבי (חד"ש-תע"ל):	76
שאילתות ותשובות	78
2038. מדריכים למניעת שימוש בסמים בבתי-הספר במגזר הבדואי בנגב	78
2084. הקמת איצטדיון בסח'נין	79
2085. סגירת מרכז המחוננים בנגב	80
2106. חפירות בקברים בעכו	81
2128. לימוד מורשת ישראל בבתי-הספר	82
2130. תמיכה תקציבית בתנועת "הצופים"	84
2162. מסדר ז'בוטינסקי - המדרשה הלאומית ללימודי המחתרות	86
1383. מכרז להקמת תחנת כוח פחמית	89
1432. קווי החשמל בכפר-כנא	91
1916. מכסת המים למושב עין-העמק	92
2006. הפיקוח על שיווק גז בישראל ממתקן בשטח הרשות הפלסטינית	93
2221. מתקן טיפול שופכין שדה-אילן	95
המצב ברשות הפלסטינית לאחר עידן ערפאת	97
חיים אורון (יחד):	97
אברהם בייגה שוחט (העבודה-מימד):	98
אחמד טיבי (חד"ש-תע"ל):	99
אפי איתם (מפד"ל):	101
אלי בן-מנחם (העבודה-מימד):	103
ישראל אייכלר (יהדות התורה):	105
טלב אלסאנע (רע"ם):	106
אילן ליבוביץ (שינוי):	108
עסאם מח'ול (חד"ש-תע"ל):	109
ג'מאל זחאלקה (בל"ד):	111
גאלב מג'אדלה (העבודה-מימד):	112
יצחק לוי (מפד"ל):	113
אריה אלדד (האיחוד הלאומי - ישראל ביתנו):	114
רן כהן (יחד):	115
עבד-אלמאלכ דהאמשה (רע"ם):	116
נסים זאב (ש"ס):	117
בנימין אלון (האיחוד הלאומי - ישראל ביתנו):	118
יעקב מרגי (ש"ס):	120
הצעת חוק שירות ביטחון (הוראת שעה) (תיקון מס' 8), התשס"ה-2004	121
סגן שר הביטחון זאב בוים:	121
אילן ליבוביץ (שינוי):	122
מסמכים שהונחו על שולחן הכנסת	124
סגן מזכיר הכנסת דוד לב:	124
הצעת חוק שירות ביטחון (הוראת שעה) (תיקון מס' 8), התשס"ה-‏2004	125
אורי יהודה אריאל (האיחוד הלאומי - ישראל ביתנו):	125
בנימין אלון (האיחוד הלאומי - ישראל ביתנו):	126
נסים זאב (ש"ס):	128
    
       


       דברי הכנסת
       ז / מושב שלישי / ישיבות קפ"ה—קפ"ז /
       ט'—י"א בכסליו התשס"ה / 22-24 בנובמבר 2004 / 7
       חוברת ז'
       ישיבה קפ"ה

       
       
הישיבה המאה-ושמונים-וחמש של הכנסת השש-עשרה
יום שני, ט' בכסליו התשס"ה (22 בנובמבר 2004)
ירושלים, הכנסת, שעה 16:00

הצעה לסדר

היו"ר ראובן ריבלין:
       
       גברתי, רבותי חברי הכנסת, היום יום שני, ט' בכסליו התשס"ה, 22 בחודש נובמבר 2004 למניינם. אני מתכבד לפתוח את ישיבת הכנסת לשבוע זה.
       
       רבותי, הודעה לפי סעיף 53 לחברת הכנסת רוחמה אברהם. בבקשה, גברתי. 

רוחמה אברהם (הליכוד):
       
       אדוני היושב-ראש, חברי חברי הכנסת, היום אני פונה אליכם, אל האב, האם, הרעיה, האחים והאחיות ואל כל בני משפחות השבויים והנעדרים, של רב-סמל צבי פלדמן, של רב-סמל זכריה באומל, של רב-סמל יהודה כץ, של רב-סרן רון ארד, של רב-טוראי גיא חבר ושל יונתן פולארד. 
       
       אדוני היושב-ראש, בחרתי לקרוא שיר שכתב חיים אברהם, אביו של בני אברהם, זכרו לברכה, שיר שמבטא את ההתמודדות היומיומית של המשפחות עם המציאות האכזרית, הציפייה, האכזבה, התקווה והחרדה.
       
       "בן. בני/ בני שלי/ גדלת/ ואתה תמיר ויפה/ עניו וצנוע/ שקט ובוטח/ אתה/ כל שאני רציתי להיות.// ואני לא ישן בלילות/ מזיל דמעה מגעגוע/ וכולי תקווה/ כי במהרה תפשוט מדיך/ אל נחלתי נחלתך תחזור."

	משפחות יקרות, אנחנו רואים את הסבל שלכן ומצדיעים לנחישות ולכושר העמידה שלכן. מי ייתן ובניכם - שהם בניה של האומה כולה - שיצאו להגן על המדינה בחירוף נפש, ישובו אלינו במהרה. תודה רבה, אדוני היושב-ראש. 

היו"ר ראובן ריבלין:
       
       תודה רבה לחברת הכנסת רוחמה אברהם; ונזכור שעזאם עזאם נמצא בבית-האסורים במצרים. 
       

דברי יושב-ראש הכנסת על מאגר השמות של 
נספי השואה והכללתו באתר האינטרנט של "יד ושם"  

היו"ר ראובן ריבלין:
       
       רבותי חברי הכנסת, לפני שאני מוסר את רשות הדיבור למזכיר, הייתי מבקש להעלות על נס את עבודת "יד ושם" ולהזכיר שמאז ראשית ימיו שוקד מוסד "יד ושם" על איסוף שמות קורבנות השואה מכל מקור אפשרי ועידוד הציבור למלא "דפי עד" על אודות כל נספה. בשנים האחרונות המאגר נסרק והפך לממוחשב, והוא מכיל כעת כ-3 מיליוני שמות של "דפי עד" ומקורות נוספים. הצוות המקצועי של "יד ושם" עושה לילות כימים על מנת להעלות את המאגר לאתר האינטרנט של "יד ושם" ובכך להופכו לנגיש לכל בית בעולם. 
       
       עם העלאת המאגר לרשת האינטרנט החודש, היום, ב-22 לחודש נובמבר 2004 למניינם, הלוא הוא ט' בכסליו תשס"ה למנייננו, מכריז "יד ושם" על מבצע הצלה בין-לאומי של שמות הנספים. 
       
       אנחנו מברכים את "יד ושם" על המבצע הגדול ועל עבודת הקודש שהוא עושה על מנת שנזכור ונזכיר ולא נשכח כל אחד ואחד מאותם קדושים וטהורים אשר נספו בשואת עמנו, שואת עם ישראל, ועל כך מכירים אנו תודה ל"יד ושם" ומברכים אותו על מפעלו ומקווים שעניין זה יביא לידי זיכרון שלם לכל אחד מבני עמנו אשר נספה בשואה הנוראה.

       
מסמכים שהונחו על שולחן הכנסת

היו"ר ראובן ריבלין:
       
       רבותי, הודעה למזכיר הכנסת. בבקשה.

מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לדיון מוקדם: הצעת חוק ראול ולנברג, התשס"ה-2004, מאת חבר הכנסת יצחק הרצוג; הצעת חוק תאגידי מים וביוב (תיקון - חבר דירקטוריון מהאופוזיציה), התשס"ה-2004, מאת חבר הכנסת חמי דורון וקבוצת חברי הכנסת; הצעת חוק-יסוד: הכנסת (תיקון - הפקעת תוקפו של חוק), מאת חבר הכנסת חיים רמון; הצעת חוק שירות המדינה (מינויים) (תיקון - תקופת כהונה), התשס"ה-2004, מאת חברי הכנסת ענבל גבריאלי ומיכאל איתן; הצעת חוק ההוצאה לפועל (תיקון - איסור מאסר חייבים), התשס"ה-2004, מאת חברת הכנסת זהבה גלאון; הצעת חוק שיפוט בתי-דין רבניים (נישואין וגירושין) (תיקון - זכות בית-הדין הרבני בישראל לפסוק בעניין עגונות שאינן אזרחיות או תושבות ישראל), התשס"ה-2004, מאת חברת הכנסת גילה פינקלשטיין; הצעת חוק טוהר המידות, התשס"ה-2004, מאת חבר הכנסת חיים רמון; הצעת חוק-יסוד: נשיא המדינה [נוסח חדש], מאת חבר הכנסת אליעזר כהן; הצעת חוק-יסוד: משאל עם, מאת חברי הכנסת מוחמד ברכה, עסאם מח'ול ואחמד טיבי; הצעת חוק יחסי ממון בין בני-זוג (תיקון - מועד האיזון), התשס"ה-2004, מאת חברת הכנסת גילה פינקלשטיין; הצעת חוק איסור מסירת מידע על אודות נפטר, התשס"ה-2004, מאת חברת הכנסת נעמי בלומנטל; הצעת חוק השירות הציבורי (מינוי עובדים), התשס"ה-2004, מאת חברי הכנסת רשף חן, אופיר פינס-פז ורוני בריזון; הצעת חוק מענק מיוחד לעידוד הנגב והגליל (תיקוני חקיקה), התשס"ה-2004, מאת חבר הכנסת יעקב מרגי; הצעת חוק לתיקון פקודת הסמים המסוכנים (קביעת עונש מינימום לסוחרי סמים), התשס"ה-2004, מאת חבר הכנסת דוד טל; הצעת חוק בית-הדין לעבודה (תיקון - ערעור לפני בית-המשפט העליון), התשס"ה-2004, מאת חבר הכנסת גדעון סער; הצעת חוק לתיקון פקודת הסמים המסוכנים (צמח הגת ותוצריו), התשס"ה-2004, מאת חבר הכנסת יגאל יאסינוב וקבוצת חברי הכנסת; הצעת חוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004) (מס' 2) (תיקון - ביטול איחוד רשויות מקומיות), התשס"ה-2004, מאת חברי הכנסת טלב אלסאנע ועבד-אלמאלכ דהאמשה; הצעת חוק נכי רדיפות הנאצים (תיקון - קביעת דרגת נכות על-ידי הוועדה הרפואית של המוסד לביטוח לאומי), התשס"ה-2004, מאת חבר הכנסת אברהם רביץ; הצעת חוק ועדות חקירה (תיקון - המלצות אישיות מחייבות), התשס"ה-2004, מאת חברת הכנסת זהבה גלאון; הצעת חוק הספורט (תיקון - הקצאת תקציב הולמת), התשס"ה-2004, מאת חברות הכנסת זהבה גלאון ואורית נוקד; הצעת חוק נישואין וגירושין, התשס"ה-2004, מאת חבר הכנסת אופיר פינס-פז; הצעת חוק לקידום השוויון והשקיפות בדיני המס, התשס"ה-2004, מאת חברי הכנסת רוני בריזון ורשף חן; הצעת חוק הפיקוח על מחירי חנייה בחניונים ציבוריים, התשס"ה-2004, מאת חברת הכנסת זהבה גלאון; הצעת חוק שירות ביטחון (תיקון - שינוי בפקודות הקריאה לשירות מילואים), התשס"ה-2004, מאת חבר הכנסת אילן ליבוביץ וקבוצת חברי הכנסת; הצעת חוק מס ערך מוסף (תיקון - שיעור אפס על ספרים הנקנים מחוץ לישראל ומגיעים לישראל בדואר), התשס"ה-2004, מאת חברי הכנסת רוני בריזון ורשף חן; הצעת חוק גמלאות לנושאי משרה ברשויות השלטון (תיקון - שירותים רפואיים לראש ממשלה לשעבר), התשס"ה-2004, מאת חברי הכנסת איוב קרא ומשה כחלון; הצעת חוק היערכות בסיסית לרעידת אדמה, התשס"ה-2004, מאת חבר הכנסת רן כהן; הצעת חוק החברות (תיקון - שמירת מסמכים במשרד הרשום), התשס"ה-2004, מאת חברי הכנסת נעמי בלומנטל, לאה נס, איתן כבל ואיוב קרא; הצעת חוק זכויות נפגעי עבירה (תיקון - הזכות לנוכחות בדיון בדלתיים סגורות בבית-משפט לנוער), התשס"ה-2004, מאת חבר הכנסת אבשלום וילן וקבוצת חברי הכנסת; הצעת חוק יחסי ממון בין בני-זוג (תיקון - סעד ביניים), התשס"ה-2004, מאת חברי הכנסת רשף חן ורוני בריזון. 
       
       לקריאה ראשונה, מטעם חברי הכנסת: הצעת חוק הגנת הצרכן (תיקון מס' 16) (חובת גילוי מדיניות החזרת טובין), התשס"ה-2004, מטעם חברי הכנסת אופיר פינס-פז ואורית נוקד; הצעת חוק הגנת הצרכן (תיקון מס' 17) (החזר כספי בביטול עסקה), התשס"ה-2004, של חברי הכנסת איתן כבל ושלום שמחון וקבוצת חברי הכנסת. 
       
       לקריאה שנייה ולקריאה שלישית: הצעת חוק-יסוד: הכנסת (תיקון מס' 37); הצעת חוק המדיניות הכלכלית לשנת הכספים 2004 (תיקוני חקיקה) (תיקון מס' 2), התשס"ה-2004 - שהחזירה ועדת הכנסת. 
       
       מסקנות ועדת הפנים ואיכות הסביבה בעקבות דיון מהיר בנושאים: אלימות המשטרה כלפי אזרחים ומפגינים בהפגנות נגד בית-הקברות בעכו; הפסקת החפירות באתר לבניית מעבר תת-קרקעי לרכב בעיר עכו; כביש הגישה לבית-העלמין תל-רגב. תודה רבה.

היו"ר ראובן ריבלין:
       
       תודה למזכיר הכנסת. 
       


הצעות סיעות ש"ס והאיחוד הלאומי – ישראל ביתנו להביע אי-אמון בממשלה בשל: 
1. קריסת השירותים המוניציפליים ברשויות המקומיות ובמועצות הדתיות;
2. מצוקת הגמלאים בישראל לאור המדיניות התקציבית של הממשלה


היו"ר ראובן ריבלין:
       
       רבותי חברי הכנסת, אנחנו עוברים לסדר-היום. שר הפנים כהרגלו נמצא כאן על מנת להשיב על הצעת אי-אמון בממשלה של חבר הכנסת אלי ישי, יושב-ראש תנועת ש"ס. סגן ראש הממשלה לשעבר יעלה ויבוא ויציג את עמדת האופוזיציה, המבקשת להביא להבעת אי-אמון מצד הכנסת בממשלה. מובן שאם תתקבל הצעת האי-אמון ייקרא חבר הכנסת ישי לנשיא המדינה על מנת לנסות ולהרכיב ממשלה.

דוד אזולאי (ש"ס):
       
       בעזרת השם, אדוני. אל תאמר את זה בציניות - - - עם הממשלה הזאת אנחנו - - -

היו"ר ראובן ריבלין:
       
       האם אדוני שמע איזו מלת ציניות ממני?

עבד-אלמאלכ דהאמשה (רע"ם):
       
       הפעם זה רציני. 

נסים דהן (ש"ס):
       
       - - -

אליהו ישי (ש"ס):
       
       אדוני היושב-ראש, אני חושב שבאמת הגענו לימים מאוד עצובים בדמוקרטיה במדינת ישראל, לימים קשים ועצובים. אני חושב שהעובדה שכנסת ישראל מתכנסת בלי אופוזיציה - הכוונה שיש פה אופוזיציה מצומצמת כאופוזיציה אמיתית; מפלגת העבודה לא מתנהגת כאופוזיציה, אלא היא בתוך הקואליציה, רק בלי שרים.

שר הפנים אברהם פורז:
       
       אז תגיש אי-אמון באופוזיציה.

אליהו ישי (ש"ס):
       
       אגב, היא מאוד רוצה לקבל שרים בממשלה, אבל הם כנראה או לא מצליחים או נמצאים במשא-ומתן. אבל אני תמיד אומר, שאם יצביעו אי-אמון ויצטרפו אתנו לאי-אמון - לפחות בהיבטים החברתיים - אולי גם המחיר שלהם יעלה. אם היום הם יצטרפו אתנו לאי-אמון, אין ספק שהאי-אמון יתקבל. 
       
       אדוני היושב-ראש, עלי לא תוטל המלאכה להרכיב את הממשלה משום שאין 61, אבל אם יהיו 59, 57 בעד האי-אמון ופחות מ-57 נגד האי-אמון, לפחות זה ישקף את העם בישראל. הציבור רואה אותנו, עם ישראל מאזין - - -

היו"ר ראובן ריבלין:
       
       עוד לא היה שבוע כל כך ריאלי כמו השבוע הזה.

אליהו ישי (ש"ס):
       
       כמו השבוע הזה. עם ישראל מביט ורואה - - -

היו"ר ראובן ריבלין:
       
       חבר הכנסת אזולאי, משום-מה, חשב שאני מדבר בציניות. לא. אני חושב שאדוני יכול למצוא את עצמו בסוף היום פתאום נמצא במצב שהוא נקרא לנשיא המדינה.

אליהו ישי (ש"ס):
       
       צר לי מאוד, צר לי מאוד שיש אי-אמון בממשלה, מפלגת הליכוד איננה פה - להוציא את חברת הכנסת רוחמה אברהם. סגנית השרה, אני מברך אותך. 

רוחמה אברהם (הליכוד):
       
       עוד לא.

אליהו ישי (ש"ס):
       
       עוד לא. בקרוב.

קריאה:
       
       - - -

שר הפנים אברהם פורז:
       
       אתם תתמכו במינוי שלה?

היו"ר ראובן ריבלין:
       
       אין צורך. אין צורך. סגן שר - רק הודעה.

אליהו ישי (ש"ס):
       
       אף חבר כנסת לא נמצא פה. כדאי שעם ישראל יאזין ויראה ויביט בבית הזה, כמה זה לא מעניין - - - 
       
עבד-אלמאלכ דהאמשה (רע"ם):
       
       מה זה זולת חברת הכנסת אברהם אף חבר כנסת לא נמצא פה? 
       
אליהו ישי (ש"ס):
       
       זה מה שאני שואל. כמעט אף חבר כנסת מחברי הבית לא נמצא, באי-אמון בממשלה, במצב חברתי קטסטרופלי. 
       
רוחמה אברהם (הליכוד):
       
תפנה לחברי מהקואליציה. 

היו"ר ראובן ריבלין:
       
       כרגע יש באולם שלושה שיכולים לתמוך בממשלה. 
       
אליהו ישי (ש"ס):
       
       אם עכשיו תהיה הצבעה, הממשלה נופלת. 
       
היו"ר ראובן ריבלין:
       
       כבוד השר, כבוד המיועדת לסגנית שר ויש עוד אחד שיכול לשקול עדיין להצביע בעד הממשלה. כעת אדוני יתחיל את נימוקיו. 
       
אליהו ישי (ש"ס):
       
       אני חושב שזה מאוד עצוב, כשרשויות מקומיות קורסות, כששירותי הדת קרסו לחלוטין, לצערי הרב, כש-100,000 נפשות ירדו אל מתחת לקו העוני, ועוד הרבה מאלה ילדים רעבים ללחם. צריך לזכור טוב, אדוני שר הפנים, שחברי הממשלה, שאתה ביניהם, בעצם גזרו את דינן של מאות אלפי נפשות. אתם, שדיברתם על שכבות הביניים, הורדתם מתוך שכבות הביניים עוד 100,000 אל מתחת לקו העוני. הרי הם לא היו עשירים, הם היו בשכבות הביניים. משכבות הביניים, שהרביתם לדבר עליהן, הורדתם 100,000 אל מתחת לקו העוני. זה המצע שלכם לשכבות הביניים. הורדתם אותם אל מתחת לקו העוני. בואו עם זה לציבור. 
       
       שמעתי פעם על אשה חד-הורית שמנתקים לה את המים, כי אין לה כסף לשלם. אומר לה שר הפנים, שתאסוף מי גשמים. עכשיו יש גשם, ברוך השם, יש גשמי ברכה, אז הוא מציע לה שתצא החוצה ותאסוף את מי הגשמים בדליים. האם זה לא רוע? זאת לא ממשלה שמתאכזרת לעם שלה? זאת לא ממשלה שמרעיבה ילדים, שמרעיבה משפחות? הרב בניזרי, אולי תזכיר לי, כל ילד רביעי הולך לישון בלילה בלי אוכל, האם זאת לא שערורייה? האם זאת לא חרפה? האם זה לא רוע? האם זה לא טירוף? האם זאת לא אכזריות? 
       
       מה עוד צריך לקרות כדי שמפלגת העבודה תקום ותאמר: אי-אפשר יותר? אדרבה, אם מפלגת העבודה רוצה להיכנס לקואליציה, בבקשה, תיכנסו לקואליציה. תיכנסו, אולי תשפיעו משהו מבפנים. הרי מבחוץ אתם לא עושים כלום. מבחוץ אתם נמנעים באי-אמון, אתם מאפשרים לממשלה להמשיך ולפגוע בשכבות החלשות. 
       
דוד אזולאי (ש"ס):
       
       לא רוצים אותם בפנים. 
       
אליהו ישי (ש"ס):
       
       אני מאמין, שאם מפלגת העבודה תצטרף לאי-אמון, קרוב לוודאי שהממשלה תזדעזע וייתכן מאוד שהיא תיפול, ואז אולי יהיו הישגים חברתיים, יהיה משהו. אולי יהיה באפשרותכם להציל משהו. 
       
       טען פה אחד השרים, שאנחנו חוזרים על עצמנו בכל שבוע, שהאופוזיציה מגישה אי-אמון והקואליציה הודפת את האי-אמון. אבל מה לעשות שרק על-ידי המאבק האמיתי והעיקש שלנו היום סוף-סוף הממשלה מאבדת את האמון בה בעם, את הלגיטימציה שלה בעם, ואנחנו בדרך הנכונה להקדמת הבחירות, כי זה לא יכול להימשך עוד הרבה זמן. הרי זה עניין של זמן שלממשלה לא יהיה  רוב. 
       
       פעם עוד היה סממן דתי, אנשי המפד"ל הגדירו את עצמם ואמרו שיש להם סממן דתי. גם הם היום לא בקואליציה, אף שהחיבור שלהם עם שינוי גרם לכל הקריסה הזאת. אני חושב שהעובדה שהממשלה גזרה גזירות קשות גם על עולם התורה, גם על השכבות החלשות, וגם פגעה פגיעה קשה בזהות היהודית, זה רק כתוצאה של החיבור של המפד"ל עם שינוי. אבל הם פרשו מהקואליציה, ואני מאוד מקווה שהם יצטרפו לאופוזיציה ויודו בטעות שלהם בבחינת "מודה ועוזב ירוחם". חלקם מודים וחלקם לא, אבל אם כולם יודו ויצטרפו למאבק, לפחות נראה פה מאבק אמיתי. 
       
       אדוני היושב-ראש, יכול להיות שחברי כנסת חדשים, שהצטרפו לכנסת הנוכחית רק לפני שנתיים, חוששים מה יקרה אתם בבחירות הבאות. אבל אני לא חושב שזה שיקול נכון, משום שהציבור שופט את חברי הבית. הציבור מביט בנו ורואה אם אנחנו באמת נאבקים מאבק אמיתי לפי המצע שהגשנו, כל מפלגה ומפלגה, כלפי השכבות החלשות, כלפי המצוקה החברתית האמיתית, או שמא כולם מתנערים ומתעלמים מהמצוקות הגדולות והקשות. 
       
       לצערנו, הממשלה מובילה את עם ישראל מדחי אל דחי. אנחנו יותר ויותר עדים לתופעות קשות, הן באלימות בבתי-ספר, הן בחינוך, הן בפגיעה קשה ברשויות המקומיות. יש קריסה של השלטון המקומי, קריסה של שירותי הדת, וכמובן הדבר הקשה ביותר הוא דוח העוני שיפורסם ביום רביעי, ושם אנחנו עדים לתופעה חמורה מאוד, פצצה חברתית, פיגוע חברתי קשה. משום שילדים שאין להם מה לאכול והולכים לישון בלילה בלי אוכל, ילדים שמגיעים לחרפת רעב, משפחות שקורסות ומתמוטטות ולממשלה לא אכפת - זה פיגוע חברתי. הסכנה החברתית היא לא פחות קשה מהבעיות הביטחוניות. משפחות מתמוטטות וקורסות, אנשים מתאבדים מפני שאין להם פת לחם, מגיעים לחרפת רעב, ולאף אחד לא אכפת. את חברי הכנסת זה לא מעניין בכלל. 
       
       לכן אנחנו נמשיך בשלנו, נמשיך להביע אי-אמון, אדוני היושב-ראש. זה תפקידנו, זאת חובתנו כאופוזיציה, אף שלצערי הרב מפלגת העבודה, שהיא המפלגה הבכירה באופוזיציה, נעלמה לנו מהאופוזיציה, והם לא פה ולא שם, או יותר נכון הם בקואליציה בלי להיות שותפים בממשלה. לנו לא נותרה ברירה אלא להמשיך להגיש אי-אמון בממשלה, בתקווה שבסופו של דבר הממשלה תיפול. גם חברי הממשלה אינם. 
       
היו"ר ראובן ריבלין:
       
       כבוד שר הפנים האמור להשיב על הצעתך נמצא פה. 
       
אליהו ישי (ש"ס):
       
	שר הפנים היה ויצא, ועכשיו הוא חוזר שוב. 
       
היו"ר ראובן ריבלין:
       
       שר הפנים הוא לא כל הממשלה, אבל הוא ממשלה. 
       
אליהו ישי (ש"ס):
       
       לשר הפנים יש כנראה חשבון עם השלטון המקומי, והוא יעלה לכאן שוב ויתקוף את שרי ש"ס שישבו בממשלה באותה תקופה. אבל אתמול שמעתי במפגש את אחד מראשי הערים של שינוי אומר בפורום גדול, שהוא מתגעגע לשרי ש"ס בממשלה. מישהו מתוך שינוי אמר את זה. 
       
       השלטון המקומי קורס. אפשר לחשוד בכל ראשי הרשויות. יש מצב שחושדים בכל ראשי הרשויות שכולם עבריינים, אבל זה לא נכון, כי הם נבחרו בבחירה ישירה, הם נבחרו לשרת את העם. השלטון המרכזי לא נבחר בבחירה ישירה, שר הפנים לא נבחר בבחירה ישירה, והוא טוען שהשלטון המקומי מבזבז כסף. אם השלטון המקומי לא מתנהל נכון, אם ראש עיר לא מתנהל נכון, תמנה לו ועדה קרואה. לא ייתכן להפוך את כל ראשי הערים לגנבים. ראשי הערים האלה – מי שמכשיל אותם הוא השלטון המרכזי, הממשלה, משום שמקצצים להם בבריאות, בחינוך, ברווחה, ואותם ראשי הערים עוברים על החוק. הם נאלצים לפעול בניגוד לחוק – בניגוד לחוק הסעד, בניגוד לחוק החינוך -  הם לא מתקצבים פיתוח, לא מתקצבים הסעות לחולי דיאליזה, לא מתקצבים טיפול בנרקומנים. הם לא יכולים לתקצב, כי הממשלה מקצצת. אבל מי שצריך לעמוד לדין זה ראשי הערים, ואז גם אומרים שראשי הערים עבריינים. אני חושב שהעבריינים ומי שגורם לראשי הערים לפעול בניגוד לחוק זה אך ורק השלטון המרכזי.
       
       אני מקווה מאוד שהממשלה תעשה משהו, מעבר לדיבורים. שנתיים שבענו ברברת, שבענו הבטחות. עלו פה שרים להשיב, ויש תוכניות ועוד תוכניות וצמיחה במשק, ואנחנו מכינים מיליארדים לפיתוח הגליל והדרום ומיליארדים לרשויות המקומיות בתוכנית הבראה. זאת אחיזת עיניים. משבוע לשבוע אנחנו עדים להידרדרות חברתית, לקריסה חברתית, ואין פוצה פה ומצפצף. אנחנו את עבודתנו נעשה למען אזרחי מדינת ישראל, ואני מאמין שיבוא יום שבעזרת השם נחזור לעם, והעם יאמר את דברו. 
       
היו"ר ראובן ריבלין:
       
       תודה לחבר הכנסת אלי ישי, יושב-ראש תנועת ש"ס. אני מזמין את שר הפנים להשיב בשם הממשלה על הצעת האי-אמון של סיעת ש"ס. בבקשה, אדוני. 
       
שר הפנים אברהם פורז:
       
       אדוני היושב-ראש, חברי הכנסת, נכון שבשבוע שעבר היתה הפסקה בהצעות האי-אמון, ועד כמה שהבנתי את חבר הכנסת אלי ישי, הוא מציע להביע אי-אמון במפלגת העבודה. רוב נאומו התרכז בביקורת על כך שמפלגת העבודה, לטעמו, איננה מספיק אופוזיציה. 
       
יצחק כהן (ש"ס):
       
       היית בחוץ כשהוא דיבר על - - - 
       
שר הפנים אברהם פורז:
       
       קטונתי מלהגן על מפלגת העבודה. 
       
היו"ר ראובן ריבלין:
       
       ולמפד"ל אמר: "שובו בנים שובבים".
       
שר הפנים אברהם פורז:
       
       אני מניח שעכשיו, אחרי שהמפד"ל עברה לאופוזיציה, תהיה לה רהביליטציה בעיני חברי הכנסת של ש"ס, אבל אז יהיה קשה - איך אפשר לנגח אותם כשגם הם באופוזיציה. אנחנו יודעים שאתם מתחרים על אותו מאגר קולות, ולכן יש פה בעיה. 
       
יצחק כהן (ש"ס):
       
       ולגופו של עניין. 
       
שר הפנים אברהם פורז:
       
       מכל מקום, אדוני היושב-ראש, כאשר מדי שבוע מגישים הצעת אי-אמון, כנראה נגמר מלאי הנושאים וצריך למחזר דברים שכבר היו. מה לעשות, אפשר בכל שבוע לומר: משבר ברשויות המקומיות ובשירותי הדת. כבר עניתי על הצעות מסוג זה כמה פעמים בכנסת. 
       
שלמה בניזרי (ש"ס):
       
       תפתור את הבעיות ולא נעלה אותן. 
       
שר הפנים אברהם פורז:
       
       חבר הכנסת בניזרי, הואיל ושרים מקבלים משכורת כדי להשיב על הצעות בענייני משרדם, אין לי בעיה. אתם יכולים לחזור מדי שבוע על "המשבר ברשויות המקומיות", ואני מבטיח לכם שבכל שבוע אבוא ואחזור פחות או יותר על אותו הנאום. אני גם לא רוצה ללכת אל העבר ולהאשים אף אחד. אני רוצה לומר לכם את הדברים כפי שהם.
       
       עשינו מהלך גדול, של העברת השלטון המקומי, במהלך השנתיים שאני מכהן כשר הפנים – יחד עם משרד האוצר. זה לא היה פשוט; זה היה קשה. היום אנחנו נמצאים  במצב  שבו 142 רשויות מקומיות נכנסו לתוכניות כאלה ואחרות של הבראה, עוד 13 רשויות בתהליך של התייעלות, ואם אני מעיין בדוחות הנמצאים בידי, הרשויות שעדיין לא שילמו את השכר והפיגורים עד עכשיו – רק מספטמבר – הן ספורות בלבד, ואחוזים בודדים מכלל עובדי השלטון המקומי לא קיבלו שכר. אני מקווה שגם ברשויות האלה העניין ייפתר, אבל צודק חבר הכנסת ישי – את אלה שאינם טובים צריך לשלוח הביתה. גם אני חושב שלהציג את ראשי הרשויות המקומיות, או לפחות שתיווצר תמונה כאילו השלטון המקומי כולו מושחת וכולם בו רמאים – אני חושב שזו תמונה מעוותת. רוב הרשויות המקומיות בישראל מתנהלות בניקיון כפיים, ביעילות, בצורה טובה וראויה. פה ושם יש ניהול לא תקין. 
       
דוד אזולאי (ש"ס):
       
       לקח לך הרבה זמן להגיע למסקנה הזאת.
       
שר הפנים אברהם פורז:
       
       לא. 
       
דוד אזולאי (ש"ס):
       
        לא דיברת כך לפני כשנה. 
       
שר הפנים אברהם פורז:
       
       חבר הכנסת אזולאי, מעולם לא טענתי שהשלטון המקומי הוא מושחת. אלא מה? כאשר הקופה הציבורית מצומקת, ואין ברירה, כולם צריכים לעשות דיאטה. כמו שהממשלה עשתה דיאטה, גם השלטון המקומי צריך לעשות דיאטה. טענתי, וחזרת וטענתי, שהדיאטה היתה חריפה מדי. היא באמת היתה חריפה מדי. לכן גם השנה, ובעיקר בשנה הבאה – כמובן, אם תאפשרו לאשר את התקציב, כי אם לא יהיה רוב לאישור התקציב גם בשנה הבאה נצטרך להוציא רק אחד חלקי 12 – כמובן למשך שלושת החודשים הראשונים – ואז 500 מיליון השקלים הנוספים שהבטיח משרד האוצר לרשויות המקומיות לא יגיעו, והמשבר ברשות המקומית יהיה יחסית חמור יותר. 
       
       אני גם רוצה לומר, אדוני היושב-ראש - - - 

היו"ר ראובן ריבלין:
       
       אדוני יסביר לחברי סיעת ש"ס: אחד חלקי 12 מהתקציב המקורי שאושר, לא מהתוספות שאדוני קיבל. 
       
שר הפנים אברהם פורז:
       
       נכון. לכן, אדוני, אם נצטרך לחיות עם אחד חלקי 12 בינואר, יהיה לשלטון המקומי פחות כסף, כי לא אוכל לתת להם את 500 המיליון. 500 המיליון הם רק מהשנה הבאה. 

שלמה בניזרי (ש"ס):
       
        אם זה שלושה חודשים, הרשויות יסכימו לחכות, ובלבד שהממשלה תיפול. 
       
שר הפנים אברהם פורז:
       
       תביא לי הסכמה כתובה שהן מוכנות לחכות ובלבד שהממשלה תיפול. גם בין הרשויות יש כאלה שאוהבות את הממשלה הזאת. יש כאלה שאוהבות אותה פחות ויש כאלה שמתגעגעות לימים של ש"ס – אני יכול להבין אותן, יש רשויות רבות שמתגעגעות לימים של ש"ס. 
       
אליהו ישי (ש"ס):
       
       אפילו ראשי ערים. 
       
שר הפנים אברהם פורז:
       
       אבל אני חושב שהרוב לא. אולי כדאי שגם לא אסביר מדוע הן לא מתגעגעות. 
       
יצחק כהן (ש"ס):
       
       למה? למה? 
       
שר הפנים אברהם פורז:
       
       אני לא רוצה להסביר. 
       
       בכל מקרה, אדוני היושב-ראש, היה לנו משבר בכל הקשור למתן ההלוואות בשלטון המקומי. היה לנו משבר רציני. הבנקים נפגעו מאוד מתיקון 31 לחוק ההסדרים, התיקון שהכנסת העבירה כדי לאפשר עקיפה של העיקולים ותשלום משכורות. הבנקים נפגעו מאוד מהעניין הזה, ראו בו פגיעה רצינית בזכות הקניין, ומתן ההלוואות הופסק למעשה גם לרשויות חזקות. לאחר מאמצים, גם שלי – נפגשתי עם ראשי הבנקים הגדולים, והיתה פגישה עם בנק חשוב מאוד שמתמחה במתן אשראי לשלטון המקומי, בנק שהוא בשליטה של גורמים בחוץ-לארץ. גם הבנק הזה, בעקבות הסדרים שהגיעו אליהם אתו, מחדש את האשראי, כך שגם העניין הזה יגיע אל פתרונו, כי אחרת היינו עומדים לפני מצב קשה מאוד. החשב הכללי ומשרד האוצר הגמישו את העמדות, מצאנו דרכים להבטיח לבנקים ביטחונות טובים יותר מהביטחונות שהיו להם ולכן התחדש מתן האשראי. 
       
       אשר לעניין המועצות הדתיות, שהתבקשתי להשיב עליו – מטבע הדברים אני קורא תשובה שהכינו במשרד אחר, לכן סלחו לי על כך שהידע האישי שלי בעניין זה הוא קצת יותר מצומצם, אם כי אני אומר לכם, רבותי, המועצות הדתיות צריכות להיסגר. שירותי הדת צריכים לעבור לשלטון המקומי. הרשויות המקומיות צריכות לתת שירותי דת באמצעות מחלקות או באמצעות איגודי ערים. 
       
שלמה בניזרי (ש"ס):
       
       אם כך, תסביר לי מדוע הן לא נסגרו עד היום. 
       
היו"ר ראובן ריבלין:
       
       שאלתך נשמעה, חבר הכנסת בניזרי. 
       
       
שר הפנים אברהם פורז:
       
       כל המודל הזה פגום, וחברי סיעת ש"ס, אם הייתם מעיינים בהסכם הקואליציוני שבין שינוי לבין הליכוד - - 
       
נסים זאב (ש"ס):
       
       תעבירו להן תקציב, אל תרסקו אותן. 
       
שר הפנים אברהם פורז:
       
       - - מדובר שם על כך שהמועצות הדתיות יעברו מן העולם. זה מודל בלתי מוצלח, מודל בזבזני. אני אומר לך, חבר הכנסת בניזרי, אני מסכים שצריך לתת שירותי דת, כמו שנותנים שירותים אחרים – אני לא כופר בזה – אבל גם שירותי הדת צריכים להינתן ביעילות ובצורה מסודרת. כאשר זה יהיה בידי השלטון המקומי, זה יהיה הרבה יותר מסודר. 
       
דוד אזולאי (ש"ס):
       
       אנחנו מודים לך. 
       
שר הפנים אברהם פורז:
       
       מה שאני יכול לומר, רבותי, הוא שבמהלך החודשים יולי-אוגוסט השנה הועברו לטובת המועצות הדתיות סכומים נוספים, מעל בסיס התקציב, בסך 45 מיליון ש"ח. בין סוף אוקטובר ותחילת נובמבר הועברו לשם כיסוי חובות שכר עבודה וגמלאות 64 מיליון ש"ח נוספים. בפועל, במהלך שנת 2004 מיועדים לעבור לטובת המועצות הדתיות סכומים בסך 215 מיליון ש"ח. 
       
       מנכ"ל משרד ראש הממשלה, בהנחיית ראש הממשלה, פעל לבניית מאגר מידע ובו הנתונים הכספיים ופירוט כוח-האדם במועצות הדתיות, ומאגר זה היה הבסיס שאפשר להעביר את הסכומים הנדרשים לתשלומי חובות השכר והגמלאות במועצות הדתיות. 
       
       כדי לוודא את תשלומי חובות השכר נטו הגיעו  נציגי ראש הממשלה להסדר עם מס הכנסה בפריסת התשלומים – פריסה סבירה.
        
       יש מועצות דתיות שעובדיהן עדיין לא קיבלו את שכרם. הסיבות הן – משרד ראש הממשלה, שמופקד על הסכום מסביר מדוע לא שולם שכר העובדים – חוסר דוחות כספיים ונתוני שכר; דוחות כספיים שגויים שהם בשלבי תיקון; במועצות דתיות אזוריות לא נעשתה הפרדה בין המשרתים בקודש לבין עובדי המועצות הישירים, וכעת שוקדים על תיקון הדוחות; בכמה מקומות המתינו רואי-החשבון המלווים את המועצות עד להסדרת ההסכם עם רשויות מס הכנסה. 
       
       עד היום, כך מוסר משרד ראש הממשלה, השתפר מצב עובדי המועצות הדתיות באופן ניכר בהשוואה לעבר, כבסיס להפעלת תוכניות הבראה ורה-ארגון מערך אספקת שירותי הדת בארץ. 
       
       אדוני היושב-ראש, ברשותך, אם חבר הכנסת בניזרי רוצה לשאול, אני מוכן להשיב. 

היו"ר ראובן ריבלין:
       
       בבקשה, חבר הכנסת בניזרי. 
       
שלמה בניזרי (ש"ס):
       
       יצאתם לפני כן בקול תרועה גדולה והבטחתם שתבטלו את המועצות הדתיות. היום התברר שהמועצות ממשיכות לתפקד בלי ראשי המועצות, אבל חברי מרכז הליכוד תופסים את כל המשרות, וגם שינוי, יש כמה מקומות שגם היא תופסת בהם משרות. אז איפה כל מה שזעקתם? קודם כול, אני מודה לך שאמרת  שאתה בעד מתן שירותי דת - - - 
       
היו"ר ראובן ריבלין:
       
       חבר הכנסת בניזרי, זה לא נאום. הפעם היה תורו של חבר הכנסת ישי לנאום, לא תורו של אדוני. 
       
שלמה בניזרי (ש"ס):
       
       אני רוצה להבין - - 
       
היו"ר ראובן ריבלין:
       
       לא, שאלה. יש לך שאלה? 
       
שלמה בניזרי (ש"ס):
       
        - - אם אתם באמת סבורים שצריך להעביר את המועצות הדתיות מהעולם ולתת את השירותים במקומות אחרים, למה זה לא נעשה? ומכיוון שזה לא נעשה, למה ממנים אנשים מהליכוד? נוסף על כך, למה פיטרו את העובדים המקצועיים? 
       
נסים זאב (ש"ס):
       
       שאלה נוספת. 
       
היו"ר ראובן ריבלין:
       
       לא, קודם הוא יענה. אין שאלה נוספת. 
       
נסים זאב (ש"ס):
       
       אדוני היושב-ראש, שאלה קטנה. 
       
היו"ר ראובן ריבלין:
       
       זאת לא שעת שאלות. חבר הכנסת בניזרי שאל שאלה. כרגע הוא עונה לחבר הכנסת בניזרי, אולי ירצה לענות לך אחר כך. כרגע הוא רוצה לענות לחבר הכנסת בניזרי. 
       
שר הפנים אברהם פורז:
       
       כידוע, אינני מופקד על נושא המועצות הדתיות. האחריות היא בידי משרד ראש הממשלה, והשאלות צריכות להישאל שם. אשר לענייני ליכוד או לא ליכוד, אני מניח שאתם יודעים שאני לא שייך לליכוד ואינני מתערב בעניינן של מעצמות זרות וגם לא בענייני מפלגות אחרות, בעיקר כשמדובר במפלגת השלטון. כל הדברים שהממשלה עושה בתחום המינויים הם שפיטים, ואם יש משהו לא תקין אפשר לפנות לבתי-המשפט. 
       
       חבר הכנסת בניזרי, אולי לא ידוע לך, אבל אני היחיד בישראל שהוא שר הדתות באמת, כי למשרד ראש הממשלה יש דת אחת, היהדות, ואילו לי יש כמה דתות. הרי כל הנושאים של מי שאינם יהודים, שהיו בטיפול משרד הדתות, עברו למשרד הפנים, ואני השר האחראי לכמה דתות. שלא תהיה לך שום אי-הבנה, אני מסייע לכל הדתות כי אני מאמין בחופש הפולחן ומאמין שצריך לסייע לאדם לקיים את מצוות דתו, אם הוא מאמין. זה לא שייך לשאלה אם אני מאמין או לא מאמין. 

       מה שאני אומר לגבי המועצות הדתיות - בהסכם שאנחנו עשינו עם הליכוד, על דעת המפד"ל, אמרנו ששירותי הדת יעברו לרשויות המקומיות. הוקמה ועדה בראשות ממלא-מקום ראש הממשלה, השר אולמרט. היא קיימה כמה ישיבות, הגענו למבוי סתום, ולצערי הרב הדבר הזה לא התקדם. אני חושב שגם העניין הזה צריך לבוא על פתרונו. בכל מקרה, אינני עוין מתן שירותי דת. אם חשדתם בי בדבר הזה, הסירו חשד מלבכם.

שלמה בניזרי (ש"ס):
       
       הסרת את החשד.

היו"ר ראובן ריבלין:
       
       רבותי חברי הכנסת, יש פה תופעה שהממשלה לא מגיעה להצעות אי-אמון. גם המציעים לא נמצאים באולם כאשר השר משיב על הצעת האי-אמון. הדבר לא קל. אני מבין, אדוני שר הפנים, שאתה לא מתכוון לענות במקום שר האוצר על הצעת האי-אמון שמוגשת על-ידי סיעת האיחוד הלאומי?

שר הפנים אברהם פורז:
       
       אם לא יהיה פה אף אחד אני אשיב. 

היו"ר ראובן ריבלין:
       
	אדוני משיב. 

	מצוקת הגמלאים בישראל לאור המדיניות התקציבית של הממשלה - הצעת אי-אמון מטעם האיחוד הלאומי. יעלה ויבוא חבר הכנסת אליעזר כהן, על מנת להביא את נימוקי הצעת האי-אמון בפני הכנסת. בבקשה, חבר הכנסת כהן.

אליעזר כהן (האיחוד הלאומי - ישראל ביתנו):
       
       אדוני היושב-ראש, אדוני השר, חברי חברי הכנסת, יש אמירה יהודית - אל תשליכני לעת זיקנה. אבל במדינת ישראל, לצערי, אנחנו מזניחים אוכלוסייה של אנשים שתרמו את חייהם לבניית המדינה, גם כאלה שלחמו במלחמת העולם, הווטרנים. אנשים שהשקיעו את חייהם בבניית ארץ-ישראל, שפעלו ולחמו למען כולנו, מגיעים היום לפת-לחם.
       
       המוסד לביטוח לאומי, הגוף שנועד להבטיח לזקנים רשת ביטחון בעת זיקנה, עומד תחת קיצוצים של משרד האוצר. במרבית המקרים  מדובר בכספים שהופרשו ממשכורותיהם, ועתה רוב רובם של זקנים אלה חיים מתחת לקו העוני או בקרבתו. הם נפגעים מהקיצוצים של משרד האוצר. אחוז קטן מאוד מהם משתייך לעשירון הבינוני, ואולי העליון, אבל רוב-רובם עניים וחסרי כל רזרבה קיומית.
       
       קצבאות הזיקנה הוקפאו כבר בחוק ההסדרים לשנת 2002. על-פי נתונים של המוסד לביטוח לאומי, הקפאת קצבאות הזיקנה וקיצוצן יובילו לכך שבמקום 1,148 שקל שהיו אמורים הקשישים לקבל בשנת 2003, הם יקבלו רק 1,069 שקל. קיצוץ של כ-80 שקל, שהוא סכום  משמעותי עבור קשיש הזקוק לכל אגורה. קשישים אלה ייאלצו  להכריע בין קניית תרופות לבין קניית מזון בסיסי. על המותרות הם כבר ויתרו מזמן.
       
       כבר כיום, במציאות שבה חיים הקשישים בתנאים קשים ביותר מתחת לקו העוני, ועל-פי נתוני הלשכה המרכזית לסטטיסטיקה, ההוצאות החודשיות הממוצעות לתצרוכת של אדם  מעל גיל 65 הן כ-3,000 שקלים – 2,970 שקל במדויק. ברור כי אדם שכל הכנסתו מהמוסד לביטוח לאומי אינו יכול לממן הוצאות אלה. נתונים אלה מראים בצורה חדה וברורה כי קשישים רבים מאוד בישראל חיים בעוני ובמחסור. המוסד לביטוח לאומי אינו יכול לעמוד בתשלומים לזקנים אלה, אף שהם דאגו לאורך כל חייהם לביטוח לעת זיקנה. 
       
       הפעולות שאנו דורשים לתיקון מצב זה הן: להחזיר את ה-4% שקוצצו במכת גרזן מקצבאות הזיקנה, השאירים, השלמת ההכנסה  והסיעוד; לחזור ולעדכן את הקצבאות לפי השכר הממוצע במשק ולא לפי המדד, כי גם לזקנים מגיע שרמת חייהם הצנועה בלאו הכי תישמר ביחס לרמת החיים של כלל האוכלוסייה. הדבר הבא שאנחנו מציעים הוא לבטל את הקיצוץ בשעות המוקצבות לזקנים הסיעודיים המקבלים גמלת סיעוד מעבר לקיצוץ של 4%. ואחרון חביב, להחזיר את כל ההטבות וההנחות לפי חוק האזרחים הוותיקים המקורי – הנחות בארנונה, אגרת טלוויזיה וכדומה. יש לתמוך באוכלוסייה זאת ולתת להם את הזכויות להזדקן בכבוד. תודה רבה. 

היו"ר ראובן ריבלין:
       
       תודה לחבר הכנסת אליעזר כהן. כבוד שר האוצר ישיב על הצעת האי-אמון של סיעת האיחוד הלאומי בעניין מצוקת הגמלאים בישראל לאור המדיניות התקציבית. 

שר האוצר בנימין נתניהו:
       
       אדוני היושב-ראש, חברי הכנסת, חבר הכנסת כהן, אני רוצה להבהיר שאכן קיימת מצוקה של הקשישים, אבל היא ממוקדת דווקא בציבור  שלא הופחתו הקצבאות שלו. 
       
       צריך להבין שציבור הגמלאים במדינת ישראל, בכמה פרמטרים מצבו טוב יותר ממצב כלל האוכלוסייה. קח למשל בעלות על דירות. 77% מהציבור הוותיק, יש בבעלותם דירות. זה גבוה יותר באופן ניכר מהממוצע של כלל האוכלוסייה. יש גם פרמטרים אחרים. למי קשה?  לקשישים שחיים אך ורק מהבטחת הכנסה, שאין להם מקורות הכנסה נוספים, שאין להם דירה בבעלותם. אני חייב להגיד, זה בוודאי יעניין של חברי מהאיחוד הלאומי, לא רק אותם, אבל זה בוודאי נכון  לגבי ציבור של קשישים שהם עולים חדשים. שם זה מתמקם. לא רק שם, אבל בראש ובראשונה שם, ואני אפילו אומר, בעיקר שם. 
       
       לכן הטיפול בבעיה הזאת היה לנגד עינינו כשבאנו להציע – וזה יגיע למליאת הכנסת בקרוב, כך אני מאמין – בתקציב 2005 אנחנו מציעים לסייע לקשישים הללו שאין להם מקורות הכנסה אחרים. הורדנו מקצבאות הזיקנה 4%, אבל לא מהשכבה הזאת. הורדנו משכבה יותר גבוהה, שמצבה בסך הכול טוב יותר, והם מתמודדים עם המצב. מי שלא מתמודד, מי שקשה לו להתמודד, זה אלה שלא קיצצנו להם, ועכשיו אנחנו באים להוסיף להם סכום, אם אינני טועה, יותר גדול, עד שהוא יעלה ויגיע בסוף השנה הזאת להוצאה שנתית של חצי מיליארד שקל. זה מתבטא בממוצע ליחיד בתוספת של 170 שקל לחודש, ו-230 שקל לחודש לזוג. זה עולה בהדרגה במהלך שנת 2005, החל מינואר. זה מגיע בסופו של דבר לסכומים שנקבתי, בעלות של חצי מיליארד שקל לשנה.
       
        חשוב להדגיש שהמצוקה שאתם מתארים איננה נובעת מהקיצוץ שעשינו, אלא היא נובעת ממצב אובייקטיבי, שקשה לקשישים הללו. הם לא אלה שפגענו בהם, אבל הם מתקשים במצב הכלכלי הקיים. כפי שהבטחנו, אנחנו באים ואומרים, ברגע שקצת רווח לנו, הכלכלה צומחת, כפי שאתם יודעים, ב-4% לשנה, כך נסיים את השנה הזאת, ואנחנו מקצים - - - 

דוד אזולאי (ש"ס):
       
       גם העניים צומחים.    

שר האוצר בנימין נתניהו:
       
	תיכף נדבר על העניים. חלק ניכר מהצמיחה של העניים, אני מניח שאתה תראה את זה, זה דווקא מהציבור הזה; בדיוק מהציבור הזה של עולים חדשים, שלצערי -  זאת אומרת, אני שמח על כל עולה חדש שבא, אבל ראוי שנדע שבשנים האחרונות אנחנו מעלים יותר ויותר קשישים, פחות ופחות צעירים, ואנחנו מקבלים אותם בברכה ובאהבה. אנחנו גם נעזור להם, ועוזרים להם בהצעה הזאת. 

	אתם יודעים שהאוכלוסייה הכללית של הקשישים, גם אלה, נהנים מהטבות נלוות. יכול להיות שהציבור אינו יודע, וזו הזדמנות לומר בקצרה: הם נהנים גם מהנחה בארנונה, מהנחה בנסיעה בתחבורה ציבורית, סיוע בשכר דירה למקבלי השלמת הכנסה, נוסף על מה שאמרנו, הוסטלים לקשישים, השתתפות  באשפוז של משרד הבריאות – קודים. הוספנו השנה 600 קודים, כפי שאתם יודעים. לפחות החלטנו על כך לפני ימים אחדים. זה נוסף על אותה תוספת שדיברנו עליה. סיוע ברכישת תרופות - כמובן, אנחנו נותנים תקרה של עד 216 שקל עבור צריכת תרופות כל חודש. הנחות על ביקורי רופא, טיפולים רפואיים, אגרות טלוויזיה, מענק חימום, השתתפות באשפוז קשישים בבתי-אבות של משרד הרווחה ושכונות תומכות. באשר לשכונות תומכות – אנחנו הקמנו כ-150 שכונות תומכות בשלוש השנים האחרונות. זה ניסיון שיש לו הצלחה גדולה מאוד. 600 הקודים שהחלטנו על הוספתם בימים האחרונים הם בעלות 60 מיליון שקל נוספים. 

       אני מעלה את כל הדבר הזה, משום שחשוב שנדע - לפי האמרה באנגלית, לא לשפוך את התינוק יחד עם מי האמבט - שאנחנו רוצים להמשיך במדיניות הנכונה שמביאה לצמיחה ולכניסת אנשים למעגל העבודה. אנחנו יודעים שיש אוכלוסיות, בראשן הקשישים, שאינן שייכות לשוק העבודה, ולכן התמיכה בהן היא דבר טבעי ורצוי. מה שאני מחדד פה, דבר שאינו ידוע בציבור, זה שהאוכלוסיות שנפגעו או שמתקשות אינן אלה שהפחתנו להן את הקצבה, ודווקא אלה שמקבלים את הקצבה, הם העניים האמיתיים. חלק גדול מהם הם עולים חדשים, ולגביהם אנחנו נוסיף בהדרגה במהלך השנה סכום שיגיע עד סוף שנת 2005 ל-500 מיליון שקל בשנה. אני חושב שזה פלוס התוספות האחרות שציינתי, כמו הקודים, מענה חשוב; אף פעם אי-אפשר לומר מענה מספק, אבל מענה חשוב לציבור שאכן סובל וצריך לעזור לו. 
       
היו"ר ראובן ריבלין:
       
       תודה לשר האוצר. רבותי, אנחנו מתחילים בדיון משולב בשתי הצעות האי-אמון. ראשון הדוברים, נציג מפלגת העבודה, חבר הכנסת דני יתום, אשר כל זמן סיעתו  מוקדש לו - עשר דקות, אדוני - על מנת להביע את עמדת סיעת העבודה. 
       
דוד אזולאי (ש"ס):
       
       תומכים או נמנעים?
       
היו"ר ראובן ריבלין:
       
       חבר הכנסת יתום בוודאי יודיע. הוא לא ישאיר אותך באיזו אי-בהירות. הוא יאמר לך בדיוק מה סיעתו תעשה.
       
דני יתום (העבודה-מימד):
       
       אדוני היושב-ראש, חברי הכנסת, סיעת מפלגת העבודה קיימה דיון נוקב וכואב, ובסופו של הדיון, לאחר שנזדקקה להצבעה, החליטה ברוב, מול כמה חברים שהתנגדו להצעה, לתמוך בהצעתו של חבר הכנסת שמעון פרס, יושב-ראש המפלגה, להימנע בהצעות האי-אמון ולא להצביע בעדן. 
       
       אין הדבר הזה אומר שהסיעה נותנת אמון מלא בממשלה ובשריה. מדובר בממשלה רעה. תפקיד של ממשלה, אדוני שר האוצר, הוא למשול ולהנהיג. למשול פירושו של דבר, לפני כל דבר אחר אולי, לדאוג לציבור האזרחים, לנקוט דרך מדינית שתעמיד את האזרח במקום הראשון, לנקוט, אדוני שר האוצר, דרך כלכלית שתעמיד את האזרח ורווחתו במקום הראשון, לדאוג לביטחון הפיזי שלו, לדאוג לביטחון הכלכלי שלו, לדאוג לחינוך שלו ולהעניק לו שירותים שניתנים על-ידי חברה מודרנית ועל-ידי מדינה מודרנית. ממשלה שמתעמרת בגמלאים שלה, ממשלה שמזניחה את הזקנים שלה, איננה ממשלה מושלת. 
       
       זו ממשלה שכשלה במבחן ההנהגה. ממשלה שמתעמרת באזרחיה והופכת יותר ויותר מהם לעניים - איננו זקוקים לדוח של הביטוח הלאומי, כולנו מסתובבים ברחובות הערים במדינת ישראל ורואים כיצד מצד אחד מספרים לנו כאילו המשק יוצא ממיתון, ומצד אחר אנחנו פוגשים יותר ויותר אנשים שידם אינה משגת פת לחם. יותר ויותר אנשים נזקקים לשירותים התנדבותיים של בתי-תמחוי. 
       
       מה שקורע את הלב לא פחות, אדוני שר האוצר - שעוסק עכשיו בדברים אחרים - זה אותם ילדים שבוכים בלילה. אדוני שר האוצר, אני יודע שיש לך ילדים. מדובר בילדים שבוכים בלילה על כך שהם עומדים לבלות את הלילה כשהבטן שלהם מקרקרת מרעב. מי שלא חווה את החוויה הנוראה של רעב, מי שלא חווה את התחושה הנוראה, המשפילה, של ילד שאינו מסוגל לבוא עם סנדוויץ' בשקית ניילון לבית-הספר, לא חווה לדעתי חוויה קשה ונוראה מימיו. נראה שבממשלה יושבים רק כאלה שלא חוו חוויות מהסוג הזה, כאלה שכנראה גדלו וכפיות זהב בפיותיהם. אחרת אינני יכול להבין את האטימות, את רוע הלב, את הקושי של חברי ממשלה, ובראשם ראש הממשלה ושר האוצר, לעכל, להבין, עד כמה הממשלה מכה כל יום מחדש וכל חודש מחדש במקל חובלים בגזירותיה בציבור, שלצערי הרב כבר איננו בוכה, איננו זועק, כי כבר תש כוחו.
       
       החברה בישראל מידרדרת. אנחנו מדברים על חברה, והשרים מפארים פה ושם את הפעולות שכל אחד ואחד מהם עושה. למשל, ישב כאן לפניך, אדוני שר האוצר, שר הפנים, שייצג את הממשלה, והוא אפילו ענה בשם הממשלה על הצעת האי-אמון של סיעת ש"ס. ראה מה כותב עיתון "הארץ" היום - לתשומת לבם של החברים הדתיים והחרדים בבית הזה - על ההתנהלות של משרד הפנים. הוא כותב שמבדיקת "הארץ" עולה, כי גם מי שנחשבים יהודים דיים עבור הממסד האורתודוקסי בישראל, אינם די יהודים עבור פקידי משרד הפנים. בנוסף עולה, כי אין שום היגיון בחוקים או באופן התנהלות מוסדר בכל הנוגע למדיניות המשרד כלפי המתגיירים וכן הלאה. אפילו במקום שבו חרתה על דגלה מפלגת "האווירה" שינוי, סמל שנחשב בעיניה לאחד היותר חשובים לקדם אותו בקדנציה הזאת, אפילו שם הפעילות האומללה של המשרד שבראשו עומד השר פורז, נכשלת.
       
       אנחנו יודעים שאחת התרופות היותר בדוקות לעוני היא חינוך. אבל גם כאן, אדוני שר האוצר,  אתה מתכוון לקצץ. יד אחד מקצצת יותר מ-2 מיליארדים בחינוך ויד שנייה מכסה את עינינו ומוסיפה מיליארד שקל כדי ליישם את דוח-דברת, אבל בסופו של דבר תקציב החינוך קטן. 
       
       ההתנתקות היא מהלך חשוב. היום, בוועדת החוץ והביטחון, ואינני מגלה סוד כמוס, אמר ראש הממשלה, שההתנתקות בוא תבוא, על אפם ועל חמתם של מתנגדיה, שכולם נמנים עם חברי מפלגתו ועם חברי מפלגות שזה לא כבר היו חברות באותה קואליציה. 
       
       אין אפשרות שמפלגת העבודה תתמוך לאורך ימים, שבועות ושנים בהתנתקות ותוותר על המרכיבים האחרים שחייבים להיות נר לרגלי כל ממשלה בישראל. מפלגת העבודה לא תחזיק כבני-ערובה את הציבור במדינת ישראל, בעיקר לא את השכבות החלשות במדינת ישראל, עבור תמיכה בתוכנית ההתנתקות. השבוע הזה, אחרי דין ודברים מאוד קשה, מאוד אמוציונלי, אבל גם מאוד הגיוני, ותוך כדי ויכוח שהיה נטוש בקרב חברי הסיעה החלטנו, כאמור, על-פי רוב מול מיעוט, שנימנע בהצבעות האי-אמון.

       אין זה אומר, שאנחנו מתכוונים לעשות זאת גם בשבוע הבא. אני, שהתנגדתי לגישה הזאת, עומד כאן כיוון שאני מקבל את עמדת סיעתי, כי יש בין חברינו כאלה שחושבים שראוי לתת לראש הממשלה - אולי לא כל כך לממשלתו, שכן אין לו רוב בקרב חבריו בליכוד לבצע התנתקות וספק אם יש לו רוב בקרב ממשלתו לבצע התנתקות; החלטנו לתת לו עוד סיכוי ולראות כיצד הוא יוביל את תוכנית ההתנתקות. אבל אני אומר לכם את עמדתי, שהדבר הזה קרוב לוודאי לא יחזיק מעמד - - -

היו"ר ראובן ריבלין:
       
       חבר הכנסת יתום, פשוט הציבור לא מבין. אני רוצה להבין את רחשי לב הציבור, למה שאדוני אומר - אני הבנתי שמפלגתך החליטה לתמוך בהתנתקות. אדוני יודע שההתנתקות תהיה אחרי אישור התקציב. האם אתם תאשרו את התקציב? האם אתם בשבוע הבא תצביעו אי-אמון?
       
דני יתום (העבודה-מימד):
       
       לא, אין זה אומר - - -

אורי יהודה אריאל (האיחוד הלאומי - ישראל ביתנו):
       
       אל תגיד לא, תגיד בלי נדר.

דני יתום (העבודה-מימד):
       
       אדוני היושב-ראש, לדעתי, הציבור יודע בדיוק היכן נמצאת מפלגת העבודה. הוא איננו יודע היכן נמצא הליכוד.

היו"ר ראובן ריבלין:
       
       זה נכון, אני מסכים.

שר האוצר בנימין נתניהו:
       
       איפה תהיו בשבוע הבא?
       
דני יתום (העבודה-מימד):
       
       בשבוע הבא יכול להיות שאנחנו ניזום אפילו הצעת אי-אמון.
       
יעקב ליצמן (יהדות התורה):
       
       אם הממשלה תחליט על תקציב, תצביע אי-אמון - - - 
       
דני יתום (העבודה-מימד):
       
        אנחנו נצביע אי-אמון בתקציב הזה. אני מסביר את זה פעם נוספת: כבוד הרב ליצמן, נכון להיום, זו כנראה לא הפעם הראשונה שמפלגה בישראל בודקת את עמדתה פעם בשבוע, מפני שהחיים כל כך דינמיים. כל שבוע אנחנו מנהלים דיון ביחס לשאלה, כיצד אנחנו מתמודדים עם סוגיית האי-אמון.
       
יעקב ליצמן (יהדות התורה):
       
       גם אני בדקתי בים-המלח.
       
דני יתום (העבודה-מימד):
       
       אתה בדקת בים-המלח, אני יודע. לצערי הרב, אצלנו לא כל כך אוהבים את בתי-המלון בים-המלח.
       
היו"ר ראובן ריבלין:
       
       אם אתה רוצה, אני אשאל, ואם אתה רוצה, אני לא אשאל.
       
דני יתום (העבודה-מימד):
       
       תשאל.

היו"ר ראובן ריבלין:
       
       אם תוכנית ההתנתקות היא שעומדת לנגד עיניכם, מה יקרה אם ההתנתקות היא בדרך התכנון אחרי אישור התקציב? זאת אומרת, אם התקציב לא יאושר, הציבור פשוט תמה לדעת מה אתם - - -
       
דני יתום (העבודה-מימד):
       
       הציבור לא צריך להיות תמה וגם לא לדעת, מכיוון שעמדתנו היא, כפי שכבר אמרנו, שאנחנו תומכים בהתנתקות. אבל לא נוכל בשום פנים ואופן לתת רשת ביטחון לכל הדברים האחרים, ועיקרם, התוכנית הכלכלית, התוכנית התקציבית. ולכן, כאשר הדברים יתנגשו - והרי התקציב יבוא לאישור הבית הזה. אני מעריך - כיוון שלא גיבשנו את עמדתנו, אני יכול לומר לכם בוודאות מה תהיה עמדתי שלי, חבר הכנסת דני יתום, אבל אני מעריך שבמקרה הזה זו תהיה גם דעתם של מרבית חברי בסיעה, שלא נוכל יותר להעניק רשת ביטחון לממשלתו של שרון, שמתעמרת עד כדי כך, כתוצאה מהקו הכלכלי-החברתי שאתה, שר האוצר, מוביל, ובסופו של דבר, נוכל לקיים התנתקות - - -
       
מגלי והבה (הליכוד):
       
- - -

דני יתום (העבודה-מימד):
       
       רק להשלים את המשפט: נוכל לקיים התנתקות - - -

היו"ר ראובן ריבלין:
       
       חבר הכנסת מגלי, נא לא להפריע.
       
דני יתום (העבודה-מימד):
       
       אני מביע את עמדת סיעתי, וזו גם דעה אישית, ואני מקפיד לומר היכן זו עמדת סיעתי והיכן זו עמדתי הפרטית. לכן גם בחרתי לדבר תוך כדי הדיון ולא בסופו. לכאורה, יכולתי לבחור לדבר בסופו של הדיון ולהציג את הנימוקים לעובדה שאנחנו נמנענו. בחרתי להציג את הנימוקים עם ההתלבטויות ולומר לכם שכפסע היה היום בין כך שנחליט על הימנעות לבין כך שנחליט על תמיכה באי-אמון. כל מה שאני רוצה לומר, שמאחר שתגיע ההתנגשות בין התקציב שמייצג תוכנית רעה לבין ההתנתקות, אני מניח שאז שיקולי התקציב יגברו ואנחנו נצביע אי-אמון ונפיל את הממשלה. אדוני שר האוצר, בבקשה. 
       
היו"ר ראובן ריבלין:
       
       אבל אז לא תהיה התנתקות, אני מבין.

דני יתום (העבודה-מימד):
       
       נכון, תהיה התנתקות אחרי הבחירות. מה קרה? אפשר לחשוב שתהיה התנתקות בסוף השנה הקלנדרית 2005.

היו"ר ראובן ריבלין:
       
       חבר הכנסת יתום, אני לא אמרתי את זה בהתרסה. אמרתי את זה בתקווה. שר האוצר רוצה לשאול שאלה.

שר האוצר בנימין נתניהו:
       
       אני חושב שהבנתי. אומר חבר הכנסת יתום, שבעצם המצב הוא: תחזיקו אותנו. היום, הם היו כפסע מהצבעת אי-אמון על הצעת אי-אמון של סיעה אחרת. הוא אומר, אינני יודע מתי תבוא ההתנגשות בין ההתנתקות שלהם לבין ההתנגדות למצב הכלכלי שלהם, אבל אנחנו נגיש הצעת אי-אמון בשבוע הבא. הם מגישים הצעת אי-אמון, או שאחת משתיים: או שהם לא יחזיקו את עצמם ואז לא תהיה התנתקות, או לחלופין, הם יחזיקו את עצמם על הצעת האי-אמון שהם בעצמם יגישו. ושתי האפשרויות נראות לי רחוקות מסבירות.

דני יתום (העבודה-מימד):
       
       אתה פרלמנטר מספיק ותיק כדי לדעת. קודם כול, אני אמרתי שלא מן הנמנע - - -
       
היו"ר ראובן ריבלין:
       
       הוא גם שואל שאלה, שהציבור מאוד מתעניין בה. אני לא מתריס, חבר הכנסת יתום, אני אומר שנפלאות דרכי הפוליטיקה.
       
דני יתום (העבודה-מימד):
       
       נכון מאוד, נפלאות דרכי הפוליטיקה. נדמה לי שמפלגת העבודה לא מייצגת כיום דווקא את המפלגה שבה נפלאות יותר מבמקומות אחרים. אני רוצה לומר לשר האוצר: אמרתי שלא מן הנמנע ובהחלט יכול להיות מצב שבשבוע הבא - ואין החלטה כזאת בסיעתי, להגיש אי-אמון; אבל לא מן הנמנע. אתה גם יודע, אדוני שר האוצר, שלפני שבועות הגשנו הצעות אי-אמון, אף שדובר בהתנתקות. הצבענו נגד ההודעה המדינית של ראש הממשלה. פירושו של דבר, שאנחנו שומרים בידינו את חופש הפעולה להחליט מתי הגיעו מים עד נפש ומתי כבר אי-אפשר לסבול את האופן שבו מתנהלת או שאינה מתנהלת הממשלה שאתה חבר בה, ואו-אז אנחנו נגיש אי-אמון, אני מניח; ואו-אז, כמובן, נצביע בעד האי-אמון שאנו עצמנו הגשנו.
       
היו"ר ראובן ריבלין:
       
       עכשיו אדוני ימשיך על מנת לסיים בשתי הדקות האחרונות לדבריו. בבקשה, אדוני. אני מתנצל על שביקשתי להבהיר דברים.

דני יתום (העבודה-מימד):

       
       עלתה כאן הסוגיה של הרשויות המקומיות. זה הרי דבר בלתי מתקבל על הדעת, אחרי כל כך הרבה חודשים - - -

בנימין אלון (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       חבר הכנסת אלון, הוא הבהיר את עמדתו.
       
דני יתום (העבודה-מימד):
       
       מה שחשוב לנו מאוד מאוד, זה לחלוטין לא נכון. יש דבר אחד טוב, וזה ההתנתקות. יש דבר אחד רע מאוד, שזה התוכנית הכלכלית. ויש התנגשות, יש מתח בין שני הדברים האלה וצריך להחליט מה גובר. היום אנחנו החלטנו שהסיכוי להתנתקות גובר, אבל לא בטוח שזה מה שנחליט בשבוע הבא. למה הדבר הזה לא ברור? כולנו הרי אוהבים לשמור על גמישות, בוודאי רעיונית, בוודאי מחשבתית - - -

היו"ר ראובן ריבלין:
       
       אדוני יסיים עכשיו, עוד דקה וחצי, ולא יענה על שאלות, כי זה יהיה על חשבונו.
       
דני יתום (העבודה-מימד):
       
       משבר הרשויות המקומיות הוא משבר שדרך הניהול שלו היא דרך ניהול שמקומה לא יכירנה במדינה מתוקנת כמו מדינת ישראל. אנחנו מעלים את תקינות הממשל במדינת ישראל על ראש שמחתנו מפעם לפעם. איזו תקינות זאת? אנשים רעבו ללחם אף שמילאו את חובתם והיו ראויים - זו מלה חלשה, אין מלה חזקה יותר מזאת בעברית - היו ראויים למשכורותיהם, והדבר הזה לא קרה. זו דוגמה נוספת לניהול כושל של משבר שלא היה צריך בכלל להתפתח, וכשהוא התפתח, ניהלו את המשבר עצמו באופן כושל עד כדי כך, שבשום בית-ספר למינהל הממשלה הזאת לא היתה מקבלת ציון "עובר" על הדרך שבה היא מנהלת עד היום את משבר הרשויות המקומיות או הרשויות המוניציפליות.
       
       ומלה אחרונה – השרים נתמנו או נבחרו לתפקידיהם כדי לשרת את הציבור. אנחנו נציגי הציבור. כל אחד מאתנו חייב לשרת את הציבור, אם הציבור הזה בחר בו ואם הציבור הזה לא בחר בו. אינני חושב שהדרך שאתם, שרי הממשלה, מפגינים, דרך של נהנתנות – נהנים מה"וולבו", נהנים מכורסת השר, מסתובבים כאילו הבעיות של הציבור לא נוגעות בכם, כאילו הציבור בכלל מפריע לכם במילוי תפקידכם, וכנראה הייתם נהנים הרבה יותר אילולא היה הציבור קיים – אבל זאת אוטופיה. הציבור מסתכל עליכם, ואנחנו מסתכלים עליכם. השבוע החלטנו להימנע בהצבעת האי-אמון. אני מודיע כאן שהדבר אינו מעיד בשום פנים ואופן על דרך ההתנהגות שלנו בשבועות הקרובים. תודה. 
       
היו"ר ראובן ריבלין:
       
       תודה לחבר הכנסת דני יתום. חברת הכנסת רוחמה אברהם – אינה נוכחת. חברת הכנסת אברהם רשומה אצלי כדוברת מטעם הליכוד – הדוברת הראשונה. ובכן, חבר הכנסת רשף חן – בבקשה, אדוני. 
       
רשף חן (שינוי):
       
       אדוני היושב-ראש, חברי חברי הכנסת, מונחת לפנינו הצעת אי-אמון של המפלגות ש"ס והאיחוד הלאומי. אני חושב שהאי-אמון הזה הוא למעשה קומפלימנט גדול מאוד לממשלה. לפעמים, כשאתה יודע מי מתנגד לך אתה מבין עד כמה הדרך שלך נכונה. העילות הפורמליות – השירותים המוניציפליים והגמלאים בהצעה של האיחוד הלאומי, שברגע שהם עזבו את הממשלה פתאום הם הפכו להיות מאוד חשובים להם – הן כידוע לכולנו לא הסיבה האמיתית, לא לאי-אמון הזה ולא לאי-אמון של ש"ס. 
       
       האיחוד הלאומי הרי היו חלק מהממשלה – בדיוק אותה ממשלה, בדיוק אותה מדיניות – הצביעו בעד חוקיה, הצביעו בעד תקציבה, ולא ראו שום בעיה עד שהתחילה הממשלה את תהליך ההתנתקות. אז הם עזבו את הממשלה. ברור לכולנו שזה הרקע האמיתי לאי-אמון הזה. אשר לש"ס, נדמה לי שיהיה די בטוח לומר שש"ס היו שמחים מאוד להיות חלק מהממשלה, ואם הם היו חלק מהממשלה היינו שומעים מהם זמירות אחרות. זה ודאי נכון גם לגבי מפלגת העבודה, ואני חושב שזה המקום להכיר לה תודה על כך שהיא באמת מספקת את רשת הביטחון שהיא הבטיחה לספק. 
       
       האמת היא, שאם הייתי במקום כל אחת משתי המפלגות האלה, גם אני הייתי מגיש את הצעת האי-אמון הזאת. מבחינתם היא ודאי מוצדקת. ש"ס עוברת חוויה זוועתית: היא נותקה מהשלטון ונשלחה אל המדבר הפיננסי – אין עוד סכומי עתק לקרובים ולמקורבים, אין ג'ובים, אין "וולבו", אין סידורים, אין קומבינות, יבש המעיין. 
       
שלמה בניזרי (ש"ס):
       
       אין פריצקי. 
       
רשף חן (שינוי):
       
       שמעתי שדווקא רציתם לקחת אותו. ברגע ששמעתם שיש לו בעיה, רציתם לצרף אותו לשורותיכם, חבר הכנסת בניזרי. זה סוג המפלגה שלכם, מה לעשות. אתה יודע, אצלנו, כשמישהו עושה משהו כזה, מוקיעים אותו. אצלכם מחבקים אותו ומודיעים שהוא צדיק. זה אחד ההבדלים בינינו, חבר הכנסת בניזרי. 
       
       אז באמת – זאת בעיה. אתם כבר לא מצליחים באופן משמעותי. מדובר על הרבה הרבה מאות מיליוני שקלים שאתם, חבריכם ומקורביכם הייתם מקבלים, וכבר אינכם מקבלים. זה באמת מרגיז מאוד, ואני חושב שזו סיבה מוצדקת לחלוטין להגיש אי-אמון בממשלה, ואין לי טענות אליכם. 
       
       והאיחוד הלאומי, מובן שלא הפך להיות המפלגה הסוציאליסטית של מדינת ישראל, אלא פשוט נשמע טוב לדבר על הגמלאים. האיחוד הלאומי מתנגד להתנתקות. זו זכותו. זכותו של כל אדם להתעקש לחיות בהזיה משיחית שהמציאות לא חשובה בה בכלל. הם כנראה חושבים שאפשר גם, גם וגם – שיכולים להיות פה גם מדינה יהודית, גם מדינה דמוקרטית וגם רוב פלסטיני במדינה היהודית הדמוקרטית הזאת. והשד יודע איך נעשה את זה, תרתי משמע. כך באיחוד הלאומי, ואגב, גם במפד"ל. 
       
       אשר למפלגת העבודה, היא בחרה, בצדק, לקיים את הבטחתה לתת רשת ביטחון. מבחינת מפלגת העבודה הנושא המדיני הוא הנושא המרכזי. הממשלה הזאת מובילה מהלך דרמטי, חשוב, קריטי, היסטורי בתחום המדיני - מהלך ההתנתקות. אני מעריך שכשבמהרה בימינו תהפוך מפלגת העבודה להיות חלק מהממשלה – ואני באמת מקווה שזה יקרה בקרוב – נשמע ממנה גם דברים אחרים. 
       
       בכלל, מפלגת העבודה תצטרך בהזדמנות כלשהי לפתור את בעיית הפער שיש בין האידיאולוגיה הפורמלית שלה לבין קהל המצביעים שלה. ואגב, זו בעיה שמאפיינת גם את הליכוד. מעניין לראות שיש לנו שתי מפלגות שהאחת היא סוציאליסטית באידיאולוגיה ומאוד בורגנית במצביעיה, והשנייה היא ימנית קפיטליסטית באידיאולוגיה ופרולטרית במצביעים. אולי פשוט שיעשו החלפות, או באידיאולוגיה או במצביעים, ונפתור את הבעיה. אבל מפלגת העבודה, כפי שאמרתי, הודיעה שתימנע, ותודה לה על כך. 
       
       אשר לרשויות המקומיות ולמועצות הדתיות, פה יש בעיה אמיתית. באמת יש פה בעיה. המצב לא קל, ולדעתי הוא נובע משילוב בעייתי ארוך טווח. הנושא הקל הוא המועצות הדתיות. שם מדובר פשוט בסיאוב ושחיתות מובנים, ארוכי טווח, שהגיע הזמן להפסיק אותם. זוהי מערכת סופר-בזבזנית. הרעיון של יושב-ראש מועצה דתית שמקבל משכורת של ראש עיר, אני לא יודע מי הגאון שהגה אותו. עיקר מטרת קיומה - - -
       
יעקב ליצמן (יהדות התורה):
       
       - - - אולי אתה מוכן לספר לנו. במקום מסוים, שאין בו בוחרים של שינוי – זאת לא שחיתות?
       
רשף חן (שינוי):
       
       אני לא יודע למה אתה מתכוון, אבל אם אתה מתכוון לאדם החילוני שמונה לנהל מועצה דתית - - -
       
יעקב ליצמן (יהדות התורה):
       
       לא מונה.
       
רשף חן (שינוי):
       
       מונה. התשובה היא שכן. לדעתנו בניהול של גוף שלטוני השאלה היא לא אם אתה קרוב משפחה של הרב, אלא אם יש לך תואר שני במינהל עסקים – זו שאלה רלוונטית יותר. 
       
היו"ר אלי בן-מנחם:
       
       חבר הכנסת ליצמן, עוד כמה דקות וגם אתה תדבר מכאן. 
       
יעקב ליצמן (יהדות התורה):
       
       אנחנו מדברים על ג'ובים. 
       
רשף חן (שינוי):
       
       זו מערכת שכל-כולה היתה מושחתת. האמת היא שאתם, הציבור הדתי, יודעים זאת עוד הרבה יותר טוב ממני, וכולנו יודעים שבחדרי-חדרים אתם מברכים על מה שקורה, ויודעים שטוב שמפרקים אותה ושהגיע הזמן לעשות את זה. 
       
       ברשויות המקומיות הנושא הרבה יותר סבוך. פה יש בעיה מבנית ארוכת שנים. המדינה העבירה סמכויות ולקחה את הכסף, וזה מקור הבעיה – זה החצי האחד של הבעיה. החצי השני הוא שגם המערכת הזאת, לפחות בחלק מהמקומות, היא מאוד מאוד מסואבת, מאוד מאוד מושחתת. הסיפור הזה של קרובי משפחה, של מכרזים תפורים, של גידולים מדהימים במצבת כוח-האדם – הגיע הזמן לשים לו סוף. זה כואב, זה קשה, אבל חייבים לעשות את זה, והממשלה עושה את זה, והיא עושה את זה באומץ. מבחינתי – מבחינת סיעתי – היא תקבל את כל התמיכה במהלכים האלה. 
       
       אשר לנושא השכר ברשויות המקומיות, אני חייב לומר, בלי שאהיה מואשם בפופוליזם, שאני חושב שכלל לא ברור שתושבי מדינת ישראל ערבים לבזבוז בכל עיר ועיר, ואם יש רשות מקומית שהתנהלה בצורה שהביאה אותה לפשיטת רגל, זה לא באשמת המדינה. במקום שבו זה באשמת המדינה כן צריך לתת את התמיכה, אבל ברשויות מקומיות רבות מאוד מאוד זה תוצאה ישירה של שחיתות אמיתית. אני כלל לא מבין למה אני, כתושב חיפה שמשלם ארנונה, למיטב ידיעתי הגבוהה בארץ, צריך פתאום לסבסד בכספי מס ההכנסה שלי רשויות מקומיות שהעסיקו בהן את הדוד ואת בן הדוד ואת בן האח ואת חבר מרכז המפלגה. כלל לא ברור לי למה. מהבחינה הזאת אני חושב שהממשלה עושה נכון, וטוב שהיא דורשת מהרשויות המקומיות להתייעל לפני שהן מקבלות תמיכה מהממשלה ולהראות שהן מנקות את האורוות שלהן, מנקות את מנהגן וחוזרות למערכת של מינהל תקין, ורק אז יקבלו מכספי המדינה. כך צריך להיות במדינה מתוקנת. תודה רבה. 
       
היו"ר אלי בן-מנחם:
       
       תודה לחבר הכנסת חן רשף. חבר הכנסת שלמה בניזרי, בבקשה; לרשותך חמש דקות. אחריו - חבר הכנסת אריה אלדד.
       
שלמה בניזרי (ש"ס):
       
       אדוני היושב-ראש, רבותי חברי הכנסת, כולם אוהבים לצטט שמאז חרב בית-המקדש ניתנה נבואה לשוטים. לא ידעתי שהכנסת את עצמך למחלקת השוטים בכך שאמרת – אנחנו יודעים שבחדרי-חדרים אתם שמחים על פירוקן של המועצות הדתיות.
       
רשף חן (שינוי):
       
       סלח לי - - -  זו לא נבואה בכלל. תיארתי את מה ששמעתי במו-אוזני.
       
שלמה בניזרי (ש"ס):
       
       אתה עצמך אמרת – אתם יודעים, בתוך עצמכם, בחדרי-חדרים. אני לא יודע דבר כזה.
       
רשף חן (שינוי):
       
       זו לא נבואה. נבואה זה מה שיקרה בעתיד. אני אומר לך דברים ששמעתי במו-אוזני.
       
שלמה בניזרי (ש"ס):
       
       מי אמר לך? אני נפגשתי עם הרבנים הראשיים כדי לבוא ולבכות על החורבן וההרס שקורה במועצות הדתיות.
       
רשף חן (שינוי):
       
       - - -
       
היו"ר אלי בן-מנחם:
       
       חבר הכנסת רשף חן, אתה דיברת. ביקשתי ממנו לא להפריע, ואני מבקש גם ממך.
       
שלמה בניזרי (ש"ס):
       
       אין מי שיתחזק את המקוואות ואין מי שיטפל בכל הנושאים המקצועיים, אז אתה אומר לי שאנחנו שמחים על פירוקן של המועצות הדתיות? 
       
       אתה בכלל מדבר על שחיתות? אתם בסך הכול הייתם שנה וחצי בשלטון – אזכיר לך כמה פרשיות? פריצקי – אחת. ראש עיריית חיפה יונה יהב – הוא ידיד טוב שלי; לא ידעתי שאתה חיפאי, גם אני חיפאי –  נחקר ביחא"ה? - שתיים. דוח מבקר המדינה, שקבע שהיו לכם שחיתויות ברשויות המקומיות – שלוש. 
       
       שים לב שבשנה וחצי אנחנו קיבלנו דוח נקי - בדוח האחרון. בכל השנים האחרונות קיבלנו דוח נקי. שים לב, אתם בשנה וחצי – וזה רק מה שאנחנו יודעים. את שגלויים לנו כבר אמרנום לפניך, ואת שאינם גלויים לנו? לך תדע מתי יתפוצץ כל הדבר. 
       
       אתה מצר על מועצות דתיות? אז למה אתם לא מפרקים אותן? הרי יש לכם הסכם עם הליכוד. אלא מה, מכיוון שאתם יודעים שחברי מרכז הליכוד מקבלים ג'ובים במועצות הדתיות. מה עונה לי השר פורז? אתה יודע, דברים שאינם תלויים בי. מה זה – אינם תלויים בי? כשאתם רוצים להיאבק, אתם נאבקים. אלא מה, אמרתם שהוצאתם את האנשים שלנו, שמקבלים מיליונים. לקחתם מיליונים – מי לקח מיליונים? תאמין לי, הייתי תובע אותך עכשיו בוועדת האתיקה בכלל על כך שאתה אומר שחברי ש"ס והחרדים לקחו לעצמם מיליונים. אילו מיליונים? אנחנו השגנו תקציבים – בצדק – כאפליה מתקנת עבור מוסדות שאנחנו צריכים. 
       
       למה אתה בורח, חן? אני דווקא נשארתי כדי לשמוע אותך. 
       
רשף חן (שינוי):
       
       - - - 
       
שלמה בניזרי (ש"ס):
       
       אלא המציאות והאמת היא שאתם גיבורים כשאתם עומדים ואומרים את השקרים שלכם כאן בתקשורת, שנותנת לכם את כל הבמות. כשאתם עומדים מולי ומול חברי – נראה אתכם. אז אתם בורחים, כי אין לכם מה להגיד. בושו והיכלמו. 
       
       ואיפה מפלגת העבודה? אתם יודעים, בליכוד יש מחלקת שפנים – כל חברי הכנסת והשרים שהשתפננו. מפלגת העבודה הצטרפה עכשיו למחלקת הזוחלים. כלומר, יש לנו עכשיו מחלקה חדשה, מחלקת הזוחלים, שמפלגת העבודה הצטרפה אליה. אלה שבכל פעם רוממות הקשישים והחלשים במדינת ישראל בפיהם. מה קרה שאתם נותנים להם גיבוי כל שבוע?
       
גאלב מג'אדלה (העבודה-מימד):
       
       אל תתלהם.
       
שלמה בניזרי (ש"ס):
       
       אפילו יושב-ראש הכנסת ריבלין אמר בהגינותו: היום היה הכי טוב להפיל את הממשלה, כיוון שיש המפד"ל, יש האיחוד הלאומי, יש מפלגת העבודה. אבל איזו עבודה? עבודה בעיניים. אתם עובדים על כולם. אתם, אכפת לכם בכלל מהחלשים שאתם כל פעם באים ומדברים?
       
גאלב מג'אדלה (העבודה-מימד):
       
       אנחנו רוצים להציל את ההתנתקות, לא רוצים להפיל אותה.
       
שלמה בניזרי (ש"ס):
       
       עזוב אותנו מההתנתקות, בחייך. לעם כאן אין מה לאכול. יותר מ-600,000 ילדים – 60 ריבוא יוצאי מצרים – אין להם מה לאכול במדינת ישראל, וחלקם הגדול, ולא פחות, הם גם ערבים וגם דרוזים; כל רובדי החברה במדינת ישראל. למיליונים כאן אין מה לאכול. אנחנו מדינה גרועה יותר ממדינות במזרח אירופה; אנחנו השניים בעוני אחרי רוסיה. איפה מדינות אמריקה? אני לא מדבר על כל המקומות – ואתם מדברים כאן על התנתקות. תאמין לי, תעבירו את ההתנתקות גם בממשלה אחרת, אם תרצו. אלא שלא אכפת לכם. אתם רוצים את הכיסאות, אתם רוצים שלטון. אתם אוכלים האחד את השני – עשרה או 20 מועמדים לראשות הממשלה נמצאים בתוך אותה מפלגה.  
       
יחיאל חזן (הליכוד):
       
       - - -
       
שלמה בניזרי (ש"ס):
       
       רגע, אני באמצע ההתלהבות – אל תעצור אותי.

       אני מנסה לומר שיש כאן היום אטימות נוראית מצד כל המפלגות. כל אחד דואג רק לכיסא שלו. איפה אורלב? אני אומר לך, שהכאב שלי הוא רק לראות אותו יושב בכיסאות של האופוזיציה. פתאום אני שומע אותו אתמול בראיונות שכואב לו על החלשים – התרעתי. אז למה לא יצאת מהממשלה? רק ההתנחלויות ודברים כאלה מפריעים לך? היית שר הרווחה. האם איימת פעם אחת שתעזוב את הממשלה? הוא אמר: כל זמן שאני משפיע מבפנים, אני אשאר. איזו השפעה? ההידרדרות – בשנה שעברה הוא האשים אותי על כך שהייתי שר הרווחה. את מי תאשים השנה? את מי תאשים השנה? 
       
יחיאל חזן (הליכוד):
       
       הרי אתה היית שר הרווחה, וש"ס הרי היתה בשלטון הרבה מאוד שנים. כל עוד הייתם בשלטון העוני רק עלה. 
       
יצחק כהן (ש"ס):
       
       לא נכון. הוא משקר. תענה לו.
       
היו"ר אלי בן-מנחם:
       
       חבר הכנסת חזן, שאלת. חבר הכנסת איציק כהן, בניזרי יודע להסתדר די טוב לבד, בלי העזרה שלך. הוא יענה לו. 
       
שלמה בניזרי (ש"ס):
       
       התשובה פשוטה: דע לך שלכל העוני שהולך וגובר בשלוש השנים האחרונות יש תשובה אחת: המדיניות של שר האוצר. אם אתה לא זוכר, אנחנו פוטרנו מהממשלה כאשר הצבענו נגד המדיניות של הפגיעה בחלשים. ומה היתה המדיניות אז? לפגוע בקצבאות. אנחנו זעקנו: אתם הורסים את האיזון הקדוש שנותן חיות לאותן משפחות חלשות. מה הם אמרו? לא, שיצאו לעבוד. מה התברר? ש-40% לפחות מאלה שנמצאים היום מתחת לקו העוני הם אנשים שעובדים. כלומר, אתה לא יכול לומר לאנשים, צאו לעבוד. ראשית, אין לך מקומות עבודה. אבל לא רק אלו שלא עובדים נמצאים מתחת לקו העוני.
       
היו"ר אלי בן-מנחם:
       
       חבר הכנסת בניזרי.
       
שלמה בניזרי (ש"ס):
       
       אני חייב להוסיף מלה אחת על הארבה; אי-אפשר להזניח אותו, הוא עבר כאן בארצנו. 
       
       אני רוצה לקרוא משפט אחד מדבריו של הרמב"ם: מצוות עשה מן התורה לזעוק ולהריע בחצוצרות על כל צרה שתבוא על הציבור, שנאמר: על הצר הצורר אתכם. כלומר, כל דבר שייצר לכם, כגון בצורת ודבר וארבה, יש מצווה לזעוק. ודבר זה מדרכי התשובה, שבזמן שתבוא צרה ויזעקו עליה ויריעו, ידעו הכול שבגלל מעשיהם הרעים הרע להם. מי שזוכר, דוח העוני הודלף ביום ראשון, ומאז נפל עלינו הארבה. אולי זה איזה רמז משמים לכך שהממשלה הזאת – אם דרך חברי הכנסת לא מתעוררת, אולי דרך הארבה, אולי דרך מקום כלשהו. שיפתחו קצת את הלב; הנה, דוח עוני כזה – מה יש להם להגיד? אני מחכה לשמוע מישהו שיבוא ויביע איזו חרטה או איזו בשורה לעם. תודה, אדוני היושב-ראש.
       
היו"ר אלי בן-מנחם:
       
       תודה לחבר הכנסת בניזרי. חבר הכנסת אריה אלדד, בבקשה. לרשותך חמש דקות. אחריו - חבר הכנסת שאול יהלום. אם לא יהיה נוכח – חבר הכנסת יעקב ליצמן. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, גברתי השרה, חברי חברי הכנסת, אני בא להכות על חטא היום, משום שבמו-ידינו גרמנו למצב הנורא הזה של הגמלאים והקשישים והחולים הסיעודיים. במו-ידינו, כי לפני 100 שנה היתה תוחלת החיים קצרה הרבה יותר – 40, 45. אבל ההתקדמות ברפואה, בסניטציה וברפואה המונעת כמעט והכפילו את תוחלת החיים. אנחנו גאים בכך, אבל אנחנו מכים על חטא. כי כשהוספנו שנים לחיים, לא הוספנו לשנים גם חיים; חיים של כבוד, חיים של קיום מכובד מינימלי, של לא להזדקק לחסדי זרים, לאגודות צדקה, לבתי-תמחוי.
       
       חבר הכנסת רשף חן, שדיבר כאן בשם סיעת שינוי, אמר שהאיחוד הלאומי איננה מפלגה שדואגת למצב הסוציאלי של העניים. אנחנו מתעסקים רק בהתנתקות, אבל אנחנו מנסים להיות היום מפלגה של גם וגם וגם. נדמה לי שלמדנו שיעור כזה משינוי – מפלגה שגם דואגת למעמד הביניים וגם מקצצת את הגמלאות של ההורים שלהם; גם דואגת לסטודנטים וגם דואגת לבטל את דוח ועדת-וינוגרד, כדי שהסטודנטים ישלמו יותר, גברתי שרת החינוך. 
       
שרת החינוך, התרבות והספורט לימור לבנת:
       
       - - -
       
אריה אלדד (האיחוד הלאומי - ישראל ביתנו):
       
       אבל עוד אנחנו יכולים ללמוד מנציג שינוי, שהיום מפלגה שתומכת בקשישים ובגמלאים, בהכרח כדאי לה לצאת נגד הממשלה; משום שהממשלה, בידוע, פוגעת בקשישים, פוגעת בגמלאים, גורמת להגברת העוני בישראל, ודוח העוני שהתפרסם השבוע מדבר על 1.5 מיליון עניים במדינת ישראל. 
       
       עמותה ששמה "לתת" מבצעת סקר של עמדות הציבור ביחס לממשלה, ואומרת ש-51% מהציבור יודעים שהממשלה מחריפה את מצב העוני, ועוד 27% מהציבור סבורים שהממשלה אולי לא מחריפה את מצב העוני, אבל בוודאי לא עוזרת לקשישים. רק 17% מהציבור סבורים שהממשלה נאבקת בהצלחה בעוני. וזה מה שהממשלה תקבל אולי בבחירות הבאות אם תמשיך בדרך הזאת, של פגיעה בגמלאים ופגיעה בקשישים והתעלמות מצורכי מערכת הבריאות ומצורכי הסעד של - - - 
       
יחיאל חזן (הליכוד):
       
       היית שותף לממשלה עד לפני חודש בערך. 
       
אריה אלדד (האיחוד הלאומי - ישראל ביתנו):
       
       הזמן עובר מהר כשנהנים. הרבה יותר מחודש. 
       
יחיאל חזן (הליכוד):
       
       הסיעה שלך תמכה בתקציב. 
       
אריה אלדד (האיחוד הלאומי - ישראל ביתנו):
       
       תבדוק בפרוטוקול אם אני הצבעתי בעד התקציב. 
       
יחיאל חזן (הליכוד):
       
       הסיעה שלך. 
       
אריה אלדד (האיחוד הלאומי - ישראל ביתנו):
       
       תבדוק בפרוטוקול אם אני הצבעתי בעד תקציב המדינה הזאת. מעולם לא תמכתי בתקציב המדינה. מעולם לא הצבעתי בעדו. 
       
יחיאל חזן (הליכוד):
       
       הסיעה שלך, הסיעה שלך. 
       
אריה אלדד (האיחוד הלאומי - ישראל ביתנו):
       
       תבדוק לפני שאתה אומר. ואתה, חבר הכנסת חזן, אתה יודע שהתקציב הזה איננו אלא כלי להעברת מדיניות ההתנתקות של הממשלה, לעקירת אלפי יהודים. היד שלך לא תרעד כשאתה תתמוך בתקציב? גם לפגוע בקשישים, גם לפגוע בגמלאים וגם לסייע לממשלה להעביר התנתקות ולגרש יהודים. היד שלך לא תרעד. תבדוק מי תמך בתקציב המדינה בפעמים הקודמות ותבדוק עם עצמך אם אתה תצביע נגד ההתנתקות הזאת. 
       
יחיאל חזן (הליכוד):
       
       לא ידוע לי שהסיעה שלך לא תמכה. 
       
אריה אלדד (האיחוד הלאומי - ישראל ביתנו):
       
       רבבות גמלאים בישראל, חברי הכנסת, חיים ממה שאנחנו כולנו מוציאים בחודש עבור חשבון הפלאפון שלנו - אם היינו משלמים אותו בעצמנו. וכשאנחנו שומעים שהגמלאות הן בסדר-גודל של 1,500 שקל לחודש ולזוג - 2,500 שקל לחודש, באמת אנחנו תמהים איך אפשר לחיות מסכום כזה. חודש אחרי חודש נמצאים גמלאים במצב שבו הם צריכים להחליט אם לקנות תרופות או לקנות מזון, ואם יש להם מזל, דלקת הריאות שלהם היא מחיידקים שרגישים לפניצילין זול, ואם אין להם מזל, הם תופסים דלקת ריאות מחיידקים שרגישים רק לצפלוספורינים מהדור השלישי, והם צריכים להחליט מאיפה הם לוקחים מאות שקלים לתוספת בסך 30% השתתפות עצמית בתרופות, שמחייבים אותם היום במסגרת ביטוח הבריאות הממלכתי. 
       
       החוק הזה היה חוק מצוין, חברי הכנסת, לפני שהאוצר התחיל לכרסם בו, והיום שיעור ההשתתפות העצמית בתרופות הוא מהגבוהים ביותר בעולם במדינות שיש בהן ביטוח. במי מדובר? באנשים שהם שוהים בלתי חוקיים או באנשים ששילמו כל החיים שלהם לקופת-חולים ולביטוח לאומי ולמס הכנסה, אבל עכשיו הם צריכים להחליט אם הם קונים מזון או קונים תרופות? זה המצב, ושר האוצר מסביר לנו כמה המצב טוב, נפלא, ממש מצוין, יותר ויותר טוב. אם כל כך טוב, למה כל כך הרבה אנשים הולכים לבתי-תמחוי כל חודש, אדוני היושב-ראש? תודה רבה. 
       
היו"ר אלי בן-מנחם:
       
       תודה לחבר הכנסת אריה אלדד. חבר הכנסת שאול יהלום, בבקשה. אחריו - חבר הכנסת יעקב ליצמן. 
       
שאול יהלום (מפד"ל):
       
       אדוני היושב-ראש, כנסת נכבדה, יש רעה חולה בשנים האחרונות כאשר הממשלה מסתכלת על המוסד לביטוח לאומי לא כעל מוסד ביטוחי אלא כעל פרה שממנה אפשר לחלוב עוד ועוד לתקציב המדינה. יש כאן דבר מאוד מאוד חמור מבחינת השקפת העולם. 
       
       הרי מה באה המדינה ואמרה לציבור: אתה מרוויח כך וכך, אתה לא מבטח את עצמך בכל מיני ביטוחים פרטיים, המדינה יוצרת מוסד לביטוח לאומי. המלה האמצעית היא ביטוח, המוסד לביטוח. איזה ביטוח - ביטוח לאומי. אם תחסוך, כל שנה תשלם פרמיה, בסוף ניתן לך את מה שמגיע לך כמו כל חברת ביטוח. 
       
       בא בן-אדם וחוסך במשך כל שנות עבודתו. נניח שמדובר באדם שהתחיל לעבוד בגיל 20, יוצא לפנסיה בגיל 65-67, חוסך עשרות שנים. כל שנה מורידים לו מהביטוח הלאומי על-פי חישוב אקטוארי, והחישוב האקטוארי הזה אומר: כשאתה מגיע לגיל פנסיה, אתה מקבל פנסיה. מי יודע, אפשר לחשוב – 100,000 שקל? 10,000 שקל? מה פתאום? אתה מקבל בין 1,000 ל-2,000 שקל, כאשר מוסיפים לך קצת תוספת ותק. באה המדינה ואומרת: אני מקצצת את הקצבאות פעמיים: פעם אחת היא מקצצת את הקצבאות באחוזים – הורידה 4% - ופעם שנייה היא מקצצת כשהיא אומרת שמכאן ואילך לא יוצמדו הקצבאות לשכר הממוצע במשק אלא יוצמדו למדד. כולנו יודעים שכאשר מדובר בשכר, הרי לזה נועדה הקצבה, השכר הממוצע עולה יותר לאורך זמן ולאורך שנים מאשר המדד, שכבודו במקומו מונח. המדד אינו ערובה לשכר. אם אתה רוצה לתת לאדם גמלה, שבה הוא יוכל לקנות כמו בשכר, היא צריכה להיות צמודה לשכר הממוצע. 
       
       הרי לא באים לאדם ואומרים לו: כיוון ששילמת במשך 50 שנה ואנחנו מורידים עכשיו 4%, ניתן לך את הפרש הפרמיה, 4% ל-50 שנה - קח שיק בחזרה ותקבל פחות 4% ממה ששילמת. מה פתאום? לא מחזירים לאדם כספים, ולשלם הוא שילם. כולם יודעים ש-50% מאזרחי מדינת ישראל לא שייכים לשום קרן פנסיה. הם חיים או על קצבת הזיקנה או על קצבת הזיקנה והבטחת ההכנסה. את זה עושים לאותם אנשים בעיקר, שבאמת כל כך זקוקים, ואחר כך מתפלאים שכאשר מפרסמים את דוח העוני, משנה אחת לחברתה נוספים עוד 100,000 אנשים. כפי שחישבו הגמלאים, הקיצוץ הריאלי היום עומד על 8%, ומהסכום הקטן הזה מורידים 8%. אפשר לבוא ולפרט מכאן עוד כל מיני גזירות שנגזרות על הציבור. 
       
       ללא כל ספק, ציבור הגמלאים והקשישים נזקק פי כמה לשירותי רפואה, ופתאום הוא מקבל את כל המחלות שכתובות או שלא כתובות בתורה, הרי הוא נזקק פי כמה לנושאים שקשורים לפעמים לסיעוד ולכל העזרה, וגם בדברים האלה יש שחיקה נוראה. בחוק ביטוח הבריאות הממלכתי לא נותנים את סל התרופות המגיע, ובטיפול בקשישים סיעודיים לא נותנים את הקודים המגיעים, ויש קשישים שממתינים שמונה-תשעה חודשים לקוד שהמדינה צריכה לתת. ביהדות, והמדינה שלנו עדיין מתיימרת להיות מדינה יהודית, יש צו שאומר: והדרת פני זקן. מה פירוש והדרת פני זקן? אל תתייחס לזקן אפילו בכבוד שלך, אלא תהדר, תוסיף לו כבוד, תיתן לו יותר כבוד. תבין שאם חברה רוצה לומר שהיא חברה יהודית, מוסרית וערכית, אלה שהביאו אותנו לעולם ודאגו לנו, אנחנו צריכים לדאוג להם יותר. 
       
       מן הראוי היה שיבוא שר האוצר ויאמר: אני מוסיף לגמלאות הביטוח הלאומי 4%, אני לא נוגע בהן מבחינת השכר הממוצע במשק. מה אנחנו רואים לעומת זאת? בדיוק את ההיפך. אני חושב שהסכומים הנחסכים כאן הם לא מי-יודע-מה בשמים, אבל חוסר האמון שנוצר בציבור אחרי שאנשים רואים שהם חוסכים וחוסכים וחוסכים ואחר כך מורידים להם במחי יד את החיסכון ללא שום תירוץ, כאילו היה מדובר במס - הרי הדברים לא רק שהם פוגעים בקשישים עצמם, אלא משדרים פגיעה במדינה, שצריכה לקבל את אמון אזרחיה; חסכת 50 שנה? קבל את מה שחסכת. אבל זה לא כך, אלא – אנחנו מורידים לך. 
       
       לכן, אדוני היושב-ראש, אנחנו נצביע אי-אמון בממשלה. 
       
היו"ר אלי בן-מנחם:
       
       תודה לחבר הכנסת שאול יהלום. חבר הכנסת יעקב ליצמן, בבקשה. גם לרשותך חמש דקות. אחריו - חבר הכנסת אחמד טיבי. 
       
יעקב ליצמן (יהדות התורה):
       
       אדוני היושב-ראש, כנסת נכבדה, הדיון באי-אמון היום הוא בנושא הגמלאים וגם בנושא עובדי המועצות הדתיות, שעדיין לא קיבלו את שכרם, ולצערי עדיין יש כאלה. כבר שכחו אותם. כבר נמאס לדבר על זה. בכל פעם מדברים על אותו נושא, מתעוררים, מנסים לעשות משהו, מתעייפים, ועדיין לחלק נכבד מהעובדים – אני לא יודע כמה הם באחוזים – לא שילמו את שכרם. יש גם עניין הגמלאים. 
       
       שר האוצר הופיע היום בוועדת הכספים. הוא צבע הכול בוורוד שבוורוד. הכול הפלא ופלא. אמרתי לשר האוצר שבגמרא יש ביטוי: "פוק חזי מאי עמא דבר". לך, צא לרחוב ושאל את האנשים אם טוב להם. צא אל האנשים, תפגוש מישהו ותשאל אותו: טוב לך? זה יגיד לך שהמשכנתה אוכלת אותו, זה יגיד לך שאין לו כסף למכולת, זה יגיד לך שהלך לבית-תמחוי, זה יגיד לך שבחגים חסר לו; כל אחד והדברים שלו. איך אמר קודמי? אם כל כך טוב, למה כל כך רע?
       
       אני רוצה להתייחס לכמה נקודות קטנות. למשל אמבולנס של מגן-דוד-אדום: אם מישהו בעיר זקוק חלילה לאמבולנס, זה עולה לו 340–350 ש"ח; בפריפריה – 500 ש"ח. בעיר זול יותר מאשר בפריפריה. פעם היתה השתתפות ממשלתית באמבולנס – משרד הבריאות השתתף בתקציב והמחיר היה אותו מחיר לכולם. משרד הבריאות ביטל את ההשתתפות שלו, וכך מי שגר בדימונה משלם הרבה יותר, בעצם כמעט 40% יותר, או 33% יותר ממה שמשלם מי שנמצא בתל-אביב, בחיפה או בירושלים. 
       
       רבותי, אם אתם רוצים לפגוע בפריפריה, תגידו שאתם רוצים לשחרר את שדרות, האדמה הכבושה. תחזירו את שדרות ותנו להם פיצויים, תנו להם 6 מיליארדי ש"ח פיצויים ותחזירו אותם הביתה. את המענקים לפריפריה ביטלו, מישהו יכול להסביר למה? מישהו יכול לשכנע אותנו כך שנבין למה מבטלים את המענקים לפריפריה? יש 6 מיליארדי ש"ח להתנתקות, אבל לתת מענקים לגליל, לתת מענקים לנגב – אין כסף. אז תחליטו, אם אתם רוצים לשחרר את האדמות הכבושות בנגב, אם אתם לא רוצים אותן, תגידו לכולם שילכו הביתה, שילכו לאן שהם רוצים. אם אתם רוצים לעודד, תנו להם. לא יכול להיות שבגליל או בנגב, בפריפריה, הדברים יעלו יותר מאשר בעיר.
       
       אני רוצה לדבר גם על סל התרופות, ודיברתי על זה בשבוע שעבר בהצעה לסדר-היום. אנחנו עומדים לפני התקציב; הדבר האחד שמאחד את כולנו הוא סל התרופות. צריך להגדיל את סל התרופות בלי להסתכל על אופוזיציה, קואליציה או קופוזיציה: יש כל מיני ניואנסים, ואפשר לקרוא לזה בכל מיני שמות. צריך להתאחד בנושא סל התרופות. רבותי, אם אנחנו, חברי הכנסת, נתאחד סביב הנושא הזה, אני בטוח שבכוחה של הכנסת ללחוץ על שר האוצר לשחרר יותר כסף בעבור סל התרופות. 

	אני רוצה לגעת גם בנושא השיפוצים במקוואות. במשרד השיכון יש תקציב, שתקוע כבר כמה חודשים, לשיפוצים במקוואות. משום מה הוא מתעכב; לא משחררים את הכסף לשיפוצים. המקוואות עומדים חצי בבנייה וחצי בשיפוץ, ואי-אפשר לסיים את העבודה. רבותי, זה פוגע. זה אחד מיסודות היהדות. אמרנו את זה היום לשר האוצר – אין שום הסבר, עד לרגע זה, לכך שלא משחררים את הכסף הזה. 

	דוח העוני עתיד להתפרסם מחר. אני מניח, וגם ראיתי, שהכנסת הכירה בהצעתי לדון בנושא הזה. אבל, גברתי שרת החינוך, אני רוצה להעיר משהו בתחום משרדך: בעצם צריך להכיר לך תודה על כך שהגדלתם לישיבות, לכוללים, מה שהיה בתקציב. את לחצת להעביר את זה לכוללים, אבל האוצר התנגד להעביר את כל הסכום. נדמה לי שהוא השאיר חצי, אם אני לא טועה. אני לא בקיא בפרטים, בכמה שנשאר – אולי חצי או פחות. אמרנו במשא-ומתן שאנחנו דורשים שכל הסכום הזה יועבר לישיבות. אני בטוח, ומבקש, שאת, שרת החינוך, תסייעי בנושא הזה, היות שגם את ביקשת זאת. 

היו"ר אלי בן-מנחם:
       
       תודה לחבר הכנסת יעקב ליצמן. חבר הכנסת אחמד טיבי, בבקשה. חמש דקות לרשותך.  אחריו - חבר הכנסת עמיר פרץ, ואם הוא לא יהיה - חבר הכנסת עזמי בשארה.

אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, אין ספק שהצעת האי-אמון, שני הנושאים, התחום המוניציפלי וגם מצוקת הגמלאים, הם חלק מהמשבר הכלכלי-החברתי הפוקד את החברה הישראלית בשל מדיניות הממשלה. מדובר במדיניות שמרחיבה את הפער הקיים בלאו הכי בין עניים לעשירים, בין המרכז לפריפריה, וגורמת לשיעור הגבוה של עניים במדינת ישראל: 1.4 מיליון בני-אדם לפחות. אדוני היושב-ראש, כאשר שיעור כזה מתפרסם במדינות אחרות, הצעד המינימלי של קבלת אחריות הוא התפטרות שר האוצר או השרים האחראים לדבר; במקרה האופטימלי התוצאה אמורה להיות התפטרות הממשלה שהביאה למצב הזה. 
       
       אדוני היושב-ראש, אני לא מצליח להצביע על תחום אחד שיש בו הישג – לא בכלכלה, לא בחברה, לא בתחום המדיני, לא בתחום הביטחוני, שום דבר. הכישלון של הממשלה הזאת הוא כישלון מהדהד. 
       
       כאשר אתה מביט לעבר מצבו של השלטון המקומי, אנא ראה כמה רשויות מקומיות, עיריות או מועצות מקומיות – בשני המגזרים, היהודי והערבי כאחד – כורעות תחת נטל אי-העברת תקציבים. אדוני, יש רשויות שלא שילמו משכורות כמעט שנתיים. יש אנשים שממש, במלוא מובן המלה, הגיעו עד פת לחם. אני מכיר משפחות כאלה באופן אישי. הלב נקרע, אבל אגף התקציבים במשרד האוצר וגם משרד הפנים ממשיכים כאילו כלום לא קרה. 
       
       ההתעמרות הזאת באזרח –  גמלאי, עובד השלטון המקומי, חקלאי – הפגיעה בתעשייה, במקום שיש בו תעשייה, והמשך מניעת הקמת אזורי תעשייה, למשל בפריפריה או במגזר הערבי, הם מסימני ההיכר של הממשלה הזאת. 

       יש שאומרים, חבר הכנסת עמיר פרץ - טוב, בשנה שעברה היתה צמיחה של 4%. מתעלמים מהאפקט הגלובלי של צמיחה בשוק העולמי ומייחסים את זה לכאילו הצלחה של מדיניות הכלכלה של הממשלה הזאת, ולא הוא, וגם לא היא. שיעור האבטלה ההולך וגובר, שיעור העניים, אומרים הכול. 
       
       במגזר הערבי, אדוני היושב-ראש, חסרים יותר מ-1,500 חדרי לימוד. יש מקומות שבהם מה שקרוי חדרי לימוד זה פחונים שלא מתאימים למגורי חיות אפילו. יש אזורים שאין בהם גישה, כביש, טיפת-חלב - במה שקרוי הכפרים הלא-מוכרים. אנחנו ב-2004, אדוני היושב-ראש, רבותי חברי הכנסת, ויש מה שקרוי - לעשרות אלפי אנשים - כפרים לא-מוכרים. כלומר, אין להם צרכים מבחינת הממשלה והשלטון המרכזי. לא כבישים, לא בתי-ספר, לא טיפות-חלב, לא שירותי רפואה ובריאות, כי זה לא-מוכר. והלא-מוכר הזה היה קיים לפני שהמדינה הוכרה על-ידי האו"ם, או הוקמה. 
       
       יש כאן יותר מאשר התעמרות באזרחים, ולכן מלבד הצמיחה הזמנית הזאת, שהיא תוצאה של צמיחה בשוק העולמי, כל השאר הוא כישלון, ובינתיים מה שיש זה התעסקות מי יהיה יושב-ראש המרכז של הליכוד, מי יהיה יושב-ראש המזכירות, מי יהיה יושב-ראש ועדת הביקורת. והדבר הכי מעניין, שצריך להגיש את ראשו של מישהו למרכז, ולכן מגישים את ראשו של תת-ניצב מזרחי. ניצב או תת-ניצב?

היו"ר אלי בן-מנחם:
       
       ניצב.

אחמד טיבי (חד"ש-תע"ל):
       
       ניצב היום. אולי ישללו לו את הדרגה. אם יש עוד מרכז ליכוד, אולי הוא ירד בדרגה, אולי הוא עוד ירד.

אהוד יתום (הליכוד):
       
       - - - מינוי קבוע, ארבע שנים. 

אחמד טיבי (חד"ש-תע"ל):
       
       ולכן, אדוני היושב-ראש, יש סיכוי אגב שבמקומו יוצנח מישהו מהסיעה הזאת. למה ללכת על דנינו? ישר מישהו מהספסלים האחוריים של סיעת הליכוד. מאוד מתאים - - -

היו"ר אלי בן-מנחם:
       
       חבר הכנסת טיבי.

אחמד טיבי (חד"ש-תע"ל):
       
       - - - מאוד מתאים. יש לי כמה מועמדים אפילו. אלה שהצביעו הצבעה כפולה לא יכולים להיות ראש אגף החקירות? הם אנשים הכי מתאימים מבחינת הממשלה הזאת, אדוני היושב-ראש, הם יכולים לכסות על הכול. תודה רבה, אדוני. 

היו"ר אלי בן-מנחם:
       
       תודה לחבר הכנסת אחמד טיבי. חבר הכנסת עמיר פרץ, בבקשה; לרשותך חמש דקות. אחריו - חבר הכנסת עזמי בשארה.

עמיר פרץ (עם אחד):
       
       אדוני היושב-ראש, חברי הכנסת, כבוד השרה, צודקת סיעת ש"ס כשהיא מעמידה את הנושא החברתי, את המשבר הקשה שבו אנו שרויים, כנושא להצעת אי-אמון. זה בכלל לא משנה מה הכוונות שמסתתרות מאחורי הגשת ההצעה. 
       
       העובדה היא שכמה ימים לאחר שמגישים את ההצעה הזאת, אנו נחשפים לדוח קשה ביותר. כולם אומרים: הרי ציפינו לזה, הרי ידענו שהוא מגיע, מה אתם מתפלאים. מה, לא ידעתם שהדוח, דוח העוני בישראל, יהיה מהקשים ביותר השנה? הרי פשוט קשה להאמין. עוד מעט נצטרך להתנצל בכלל על כך שאנחנו מבקרים את הדוח. 
       
       בא שר האוצר והופך בכלל את הדוח הזה לתעודת כבוד לממשלה. הוא בכלל מנסה להסביר שהדוח הזה הוא ההוכחה הטובה ביותר לכך שהמדיניות שלו מצליחה והדרך שהוא מציע היא הדרך הנכונה. איך הוא אומר? אני דוחף בכוח את העובדים, את המובטלים, לחזור לעבודה. פרזיטים.
       
       שר האוצר צריך להתבייש על כך שהוא מכתים את העם בישראל. העם בישראל הוא אולי העם שרוצה לצאת לעבודה יותר מכל ציבור אחר שאני מכיר. אין מקום במדינת ישראל שאנשים לא רוצים לעבוד, אין מקום שאזרחים מעדיפים את הקצבאות. גם אם יימצא איזה מובטל שחטא, מי אשם? האם אותו מובטל אשם, או מי שהוביל אותו לתרבות של בטלה? 
       
       לצערי הרב, מנסים להטעות את הציבור, ושר האוצר אומר: יצרתי 80,000 מקומות עבודה. 80,000 מקומות עבודה - -

יעקב מרגי (ש"ס):
       
       - - -

עמיר פרץ (עם אחד):
       
       - - נשמע מספר דרמטי, אבל כדי לעמוד בגידול הטבעי במדינת ישראל אתה צריך 100,000 מקומות עבודה. כלומר, כדי להצליח להשאיר את האבטלה במצבה היום, חסרים עוד 20,000 מקומות עבודה. אז מה, מה ההטעיה הזאת? מדוע לבוא ולשטות בציבור?
       
       אבל נניח שהיה מצליח ליצור 100,000 מקומות עבודה - הרי היום יוצרים מקומות עבודה לעניים. היום בנו את המעמד החדש במדינת ישראל, מעמד העובדים העניים. הרי חלק גדול מהאזרחים שנמצאים מתחת לקו העוני הם אזרחים עובדים. 
       
       אילו מתקפות אני סופג בחודשים האחרונים על כך שאני מנסה להעלות את שכר המינימום. מה אומרים לי – מלעיגים - אני שומע כל מיני כלכלנים שחושבים שהכלכלה נמצאת רק אצלם. הם אומרים: אם אתה כל כך צודק ואנחנו נעלה את שכר המינימום ב-1,000 שקל, ובאמת זה יעזור לכלכלה הישראלית, אז למה שלא נעלה ב-2,000? למה שלא נעלה ב-3,000? באיזו ציניות הם אומרים את זה. 
       
       אני יכול לומר להם ההיפך. אם אתם כל כך צודקים, ובשל השכר הנמוך הכלכלה צומחת, אז למה שנשלם 3,300 שקל? בואו נוריד את זה ל-500 שקל, ל-1,000 שקל, בואו לא נשלם בכלל. לפי התיאוריה שלהם עוד מעט יעשו את הסיפור עם החמור - החמור שניסו להרגיל אותו לעבוד בלי לתת לו קצת תבן, ואחרי כמה ימים הסתבר שהוא התפגר.
       
       אז לא מתביישים לבוא ולהתעלם מהנתונים. אני לא יודע אם קראתם את הכותרות היום על משרד השיכון, המשכנתאות. מדינת ישראל מעמידה כסף למשכנתאות, אף אחד לא בא לקחת. מי ייקח? איזה זוג צעיר משוגע לקחת משכנתה? 
       
       אם זוג צעיר, שני בני-הזוג עובדים, כל אחד מרוויח 3,000 שקל, יש להם הכנסה הביתה של 6,000 שקל. או.קיי., משלמים 500 דולר שכר דירה, 400 דולר. הלכו 2,000 שקל. משלמים עוד 500 שקל חשמל, עוד 500 שקל טלפון ומים, עוד 1,500 שקל למעון-יום לילד, עוד - אני יודע מה - איזה 500 שקל לאכול פרוסת לחם ואיזו גבינה. מה נשאר להם? מה, הם ילכו לקנות דירה? ומה, אחרי שנה יבואו להם המעקלים הביתה ויכניסו אותם גם לבית-סוהר, גם ייקחו להם את הבית.
       
       היום זוגות צעירים פתאום מוצאים את עצמם בן-לילה, שעם אותם 3,000 שקל שהם הרוויחו - מפטרים אותם. מספיק שיהיה אצל אותם בני-זוג מצב שאחד מהם איבד את עבודתו לשישה חודשים - הם נכנסים למערבולת הזאת שלעולם לא יצאו ממנה. אני מקבל טלפונים מזוגות צעירים שאומרים: קחו את הדירה, אבל תמחקו לנו את המשכנתה. לא. המשכנתה כבר יותר גדולה ממחיר הדירה. והוא גם מאבד את הבית, גם מאבד את הכבוד וגם כל החיים שלו הוא יהיה משועבד לבית, משועבד למשהו על לא עוול בכפו. 

היו"ר אלי בן-מנחם:
       
       חבר הכנסת עמיר פרץ. 

עמיר פרץ (עם אחד):
       
       ולכן, הגיע הזמן ששר האוצר יבין שצמיחה - כמו שאמר חברי אחמד טיבי - לא תלויה בו, והצמיחה במדינת ישראל בעיקר באה לידי ביטוי בגלל השינויים במשק העולמי, בגלל השינויים בעירק. מה שהוא הצליח להצמיח לנו זה רק אבטלה ובתי-תמחוי, והגיע הזמן ששר האוצר במדינת ישראל פשוט יסיק את המסקנות, יתפטר מתפקידו וישחרר אותנו מהנזקים הגדולים שהוא עושה לחברה הישראלית. תודה.
     
היו"ר אלי בן-מנחם:
       
       תודה לחבר הכנסת עמיר פרץ. חבר הכנסת עזמי בשארה, גם לרשותך חמש דקות. אחריו – חבר הכנסת עבד-אלמאלכ דהאמשה. 
       
עזמי בשארה (בל"ד):
       
       אדוני היושב-ראש, חברי הכנסת, כשאני מסתכל על שר הפנים, אברהם פורז, ועוקב אחריו ואחרי השר נתניהו, לפי תורת עולמם, לא רק מבחינת אי-תמיכה בפריפריה אלא בפריפריאליזציה של כל דבר שלא מניב לפי תורת עולמם הניאו-דרוויניסטית - לדעתי, לא היתה קמה מדינת ישראל. לדעתי, מבחינתה של התנועה הלאומית הפלסטינית, אם היו פה השר פורז והשר נתניהו וכו', זה היה הדבר הכי טוב שיכול היה להיות מבחינת אי-עירוב האידיאולוגיה בתורת השוק. כלומר, כל מדינת ישראל היתה מתרכזת באזור המרכז, לפי השר פורז. 
       
       אם הוא היה רוצה לנהל את המועצות המקומיות לפי תורת השוק והיה נותן למועצות המקומיות להילחם מלחמת הישרדות לפי חוקי השוק, בעצם לא היתה נשארת מועצה מקומית אחת מחוץ למרכז, פרט לערבים שהמרכז לא מוכן לקלוט אותם. אבל כל שאר היישובים היו עוברים למרכז. כך הוא רוצה לנהל את מדיניות הפנים במדינה הזאת. 
       
       ולכן כל התפיסה של מענקי איזון וכו' לא מקובלת עליו, והוא הולך עם שוויון של שוק, שהוא שוויון מדומה, שהוא שוויון שקרני, כאילו יש סוכנים בשוק שהם שווים ונכנסים ביחסים חוזיים האחד עם השני, בלי רקע ובלי שום דבר. 
       
       לכן הוא לא יכול לראות, למשל, שהכנסותיהן של מועצות מקומיות בפריפריה לא מאפשרות להן להתקיים וצריך מענקי איזון. הוא גם לא יכול לראות, למשל, כאשר הוא רוצה להשוות בין מועצות מקומיות יהודיות לערביות, שהכנסותיהן מהארנונה לפחות של המועצות המקומיות היהודיות, במקרה של הכנסות ארנונה ממגורים, הן רק 12%, ואילו 88% הם מהעסקים כמו מסחר, תעשייה וכו'. הוא בא לכאן ואומר: אין גבייה. אדוני היושב-ראש, כאשר 88% מהארנונה שאתה גובה הם מאזורי תעשייה ומסחר ותעסוקה בכלל, אז - א. הסכומים יותר גדולים, וב. קל יותר לגבות. אבל כאשר, כמו במגזר הערבי, 80% הם מהמגורים ופחות מ-20% מתעסוקה ותעשייה וכו', גם קשה יותר לגבות, כי בסך הכול אין תעסוקה ואין תעשייה וכו', כי הכפרים דומים יותר לאכסניות לילה או לבתי-מלון מאשר ליישובים עם כל המרכיבים של הישרדות. 
       
       הוא בא לכאן ואומר: אני אעשה שוויון, והוא נותן לכוחות השוק לפעול. אם הוא ייתן כך לכוחות השוק לפעול, בעצם הוא יעודד הגירה מהפריפריה למרכז, ואפילו יהיה סימן שאלה לא רק על הליברליות שלו, אלא – מבחינתי שימשיך כך – יש סימן שאלה בכלל על הציונות שלו. שישאירו את הנגב לערבים. הערבים לא ייקלטו בתל-אביב וכו', בסדר, אנחנו נשרוד, אנחנו נחיה. אבל הצורה שבה הוא מנהל את המדינה מבחינתי היא עידוד של אי-שוויון בצורה לא הומנית. 
       
       הייתי יכול להזדהות עם כל מלה שחבר הכנסת ד"ר אלדד אמר פה על הגמלאים, ממש עם כל מלה, על הצורה הדרוויניסטית שבה הממשלה הזאת מנהלת. אפילו כאשר נתניהו אמר כאן: אנחנו כבר מעודדים עלייה – הוא שם לב שהעולים רובם זקנים. הוא אמר: אנחנו שמחים לקבלם. אבל עצם זה שהוא  ציין את זה אומר משהו על השקפת עולמו. מבחינתי זאת השקפת עולם אנטי-הומניסטית, והייתי יכול להזדהות עם כל מה שאמר ד"ר אלדד אם הוא לא היה צובע את הכול בצבע לאומני, שגם שם סימן שאלה על ההומניזם שלו, במקרה של גמלאים - כל הזמן על עקירת יהודים מעזה, כאילו זאת הבעיה הגדולה. אני חושב שלחבר הכנסת אלדד אין כל בעיה והוא יכול לחיות טוב מאוד עם עקירת ערבים, אפילו יהיו מיליונים של ערבים, מהארץ הזאת. אחרת הייתי ממש מוכן להזדהות אתו, עם התורה הסוציאלית שלו, במקרה של השרים האלה, אבל תהום עמוקה פעורה בינינו בגלל העמדה הלאומנית – לאומנית יהודית במקרה הזה. 
       
       במקרה הסוציאלי יש לנו עכשיו ממשלה שמעמיקה את האי-שוויון של החלשים, והמרכיב העיקרי – מה אני יכול לעשות, אדוני היושב-ראש, אני מייצג אותם – המרכיב העיקרי של האוכלוסייה החלשה במדינת ישראל, ובמקרה זה של המועצות המקומיות החלשות, ואת זה השר ישי היה צריך לציין, זה המועצות המקומיות הערביות. אם אתה פוגע במענקי האיזון שלהן ופוגע בשוטף, קודם מקצץ מיליארד וחצי, אחר כך אתה מחזיר 700 מיליון, אז פגעת ב-700 מיליון שקלים. ואם אתה מביא בחשבון שמבחינת התשתיות, לפי המספרים הרשמיים במדינת ישראל, 30 מיליארד שקלים מפרידים בין היישובים הערביים ליהודיים, כלומר, עד שהיישובים הערביים יגיעו לרמה של מקביליהם היהודיים מבחינת תשתיות צריך 30 מיליארד שקלים, אז רואים שלא רק שלא יהיה שיפור, אלא תהיה הידרדרות. 
       
       לפי התורה הליברלית של השוק שלו, הייתי יכול להבין שהוא לא רוצה סתם לתמוך, סתם לתת סובסידיות, אם את 700 מיליון השקלים שהוא מקצץ בסובסידיות הוא היה משקיע בתשתיות, לפי תורתו. אבל לדעתי מהבחינה הזאת יש לנו שר פנים – אני מצטער להגיד – שהוא אוטיסט חברתי. יש לו אוטיזם חברתי, שהוא מסתכל על דבר אחד ולא מסתכל פה ושם, בפורמליזם חוקי, נראה כאילו הגון, אבל הוא חסר הגינות לגמרי. הוא נראה הגון, אבל מפני שהוא מתעלם מכל הגורמים האחרים ורק נדבק לפורמליסטיקה החוקית, אני חושב שהוא בכלל נגד ההגינות בכל המקרים האלה. 
       
       אדוני היושב-ראש, אמרתי שמבחינה היסטורית אנשים כאלה לא היו יכולים להקים שום מדינה. הייתי מקווה שהם יהיו כאן ב-1946, ב-1945, אבל הם נמצאים כאן עכשיו. כי האנשים שהקימו את המדינה לא היו כאלה; היתה להם תורה אידיאולוגית אחרת לגמרי. אבל אנחנו נמצאים עכשיו, ויש לנו מאבקים משותפים, לכל החלשים בחברה, נגד המדיניות הזאת. תודה רבה, אדוני. 
       
היו"ר אלי בן-מנחם:
       
       תודה לחבר הכנסת בשארה. חבר הכנסת עבד-אלמאלכ דהאמשה, בבקשה. אחריו – חברת הכנסת גילה גמליאל. 
       
עבד-אלמאלכ דהאמשה (רע"ם):
       
       כבוד היושב-ראש, ממשלה נפקדת, כרגיל היא איננה, אפילו באי-אמון. לא שר מקשר, לא שר אחראי, לא שר תורן, לא ראש ממשלה, אף אחד. אבל התרגלנו לזה, מה נעשה. 
       
היו"ר אלי בן-מנחם:
       
       חבר הכנסת דהאמשה, השרה התורנית נמצאת בפינה שם, היא בעונש. 
       
עבד-אלמאלכ דהאמשה (רע"ם):
       
       אה, היא במנוחה? בסדר, את יכולה לנמנם שם קצת, אין בעיה. 
       
היו"ר אלי בן-מנחם:
       
       זכותה לשבת שם. 
       
עבד-אלמאלכ דהאמשה (רע"ם):
       
       אין לי בעיה. אני לא אומר שום דבר, אני אומר שאני לא רואה פה לא ממשלה ולא שר ולא אף אחד, ואכן, לא ראיתי. 
       
שרת החינוך, התרבות והספורט לימור לבנת:
       
       אני לא מנמנמת. אבל אולי היה מוטב לפעמים שאתה תנמנם קצת. 
       
עבד-אלמאלכ דהאמשה (רע"ם):
       
       אני אנמנם כשאהיה שר. בינתיים אני לא שר, את שרה, והשרים הם שמנמנמים והממשלה היא שמנמנמת, וזאת המציאות. בכל אופן, לא הייתי רוצה שזה יעבור לפסים אישיים, כמובן, אין לי שום עניין אישי לא עם השרה ולא עם שר אחר. אבל המציאות טופחת על פני כולנו. אין פה ממשלה ואין פה שרים ואין פה מי שיענה ומי שישמע. וזאת לא הפעם הראשונה. אני לא זוכר שבחודשים הארוכים של הממשלה הזאת היו פה שרים, אולי פעמים נדירות ביותר. התרגלנו לזה, אני רואה שזה ממש הפך לכלל. 
       
       למה אני אומר את זה? כי כנראה קשה להם לשמוע את הביקורת, קשה להם לשמוע את הנימוקים של האי-אמון. איפה שר האוצר, שישב כאן וישמע איך הוא מנהל פה, באופן מודע ובמתכוון, מדיניות דרקונית, מדיניות שדורסת את העניים ומרוששת אותם ומוסיפה לעושר של העשירים?
       
       כל הסקרים, הדוחות החברתיים והדוחות הסטטיסטיים מראים בעליל, באופן ברור – זה כבר לא שנוי במחלוקת – ששכבה דקה ביותר, העשירון העליון, אפילו המאיון העליון, הולכת ומכפילה את כספיה ומכפילה את עושרה, והעוני, מחר יתפרסם הדוח, הולך ומעמיק. 100,000 משפחות היתוספו למעגל העוני. 
       
       אם הנושא היום הוא המועצות המקומיות והשלטון המקומי, בואו נדבר גם על הנושא הזה. על דוח העוני נדבר בעוד יומיים. מה קורה בשלטון המקומי? יש לנו שר פנים שהוא הומני בפרט לחיות. אני מכיר את זה; אנחנו יודעים מהי התיאוריה שלו. הוא חס על כלבים ועל חתולים, דואג להם, אבל לדאוג למועצות המקומיות? מה אכפת לו? הרי בסופו של דבר המועצות המקומיות הן לא של שינוי. כמה מועצות יש לשינוי, אחת? שתיים? 
       
       הכי הרבה סובלות המועצות המקומיות הערביות. אמר קודמי, חבר הכנסת בשארה, שאין למועצות האלה ממה לחיות. כל מה שיש להן זה הארנונה, והארנונה ממי? מהשכבות החלשות, מהתושבים. יש תעשייה במועצות המקומיות הערביות? יש להן הכנסות מתיירות? 
       
מגלי והבה (הליכוד):
       
       אני רוצה לשאול אותך, למה פרויקט שעולה 2 מיליוני ש"ח הופך להיות 8 מיליוני ש"ח? 
       
עבד-אלמאלכ דהאמשה (רע"ם):
       
       בכפרים הערביים אין תעשייה, אין פרויקטים ואין תיירות. הארנונה – מה שאפשר לגבות, אם בכלל, זה "לגרד" את העניים. נראה שהעניים אינם יכולים לשלם. אם אין לאדם כסף לשלם למכולת, ואין לו כסף לקנות לחם, ודאי שאין לו כסף לשלם למועצה. איך זה יוצא? הפוך על הפוך. אז באים בטענות: הגבייה אצלכם היא 20%. אבל זה כל מה שיש לי, 20%. אין לי משהו אחר. איפה בתי-המסחר הגדולים, התעשייה, המפעלים, שאגבה מהם ארנונה בשיעור 80% נוספים? אין לי, לכן זה מה שיש. כאשר התושבים הם עניים, 20% משלמים, אלה שיש להם, וכל האחרים זכאים לפטור או שאינם יכולים לשלם גם אם אינם זכאים לפטור. 
       
       אדוני היושב-ראש, זה מראה איך האפליה נגד הציבור הערבי, נגד המועצות הערביות,  נעשית קשה שבעתיים. אם כל השלטון המקומי במשבר, והמועצות המקומיות במשבר ומקצצים להן, במועצות המקומיות הערביות הקיצוץ הוא בבשר החי ממש, כי אין ממה לקצץ. המועצות האלה קורסות, וזה לא פלא. 
       
       ברשותך, בדקה שנשארה לי, אומר כמה מלים למאזינינו הערבים. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. נושא האי-אמון בממשלה היום הוא מדיניות הממשלה ביחס לרשויות המקומיות. אמרתי שהממשלה היא "נוכח נפקד" ביחס לכנסת, שכן השרים לא באים ולו לשמוע את הדברים נגד הממשלה ואת הודעות האי-האמון.
       
       באופן ברור, יש שר אוצר הפועל בצורה מכוונת ומושכלת מראש כדי להעשיר את קומץ העשירים המהווים 1% בקירוב מהתושבים. עשירים אלה מרבים את עושרם מדי יום ומכפילים את הונם, בעוד המשפחות העניות, המהוות את רוב העם, הולכות ומתרוששות. 
       
       בעוד יומיים יתפרסם הדוח הסטטיסטי ויראה באופן ברור כיצד מאות אלפי תושבים ייכנסו עכשיו למשבצת העניים, הנזקקים והבלתי-זכאים, בנוסף לאלה שנכנסו בעבר.
       
       אמרתי במשפט נוסף, בייחוד לגבי הרשויות המקומיות, ששר הפנים האחראי על רשויות אלה הוא אנושי לחיות וחייתי לאדם. הרשויות אינן מעניינות אותו, ובייחוד הרשויות הערביות, שאין להן ממה לחיות. לרשויות הערביות אין מפעלי תעשייה ובתי-מסחר המשלמים ארנונה למועצה. המועצה יכולה לגבות רק מהתושבים העניים, שכספם אינו מספיק להם לירקן ולפת המזון היומית, ועל אחת כמה וכמה לרשויות המקומיות. התוצאה היא שהקיצוצים וההפחתות מסבים נזק קשה יותר לרשויות האלה, ומסיבות אלה ואחרות ממשלה זו אינה ראויה לאמון ויש להביע אי-אמון בה ולהדיחה כמה שיותר מהר. תודה.)
       
היו"ר אלי בן-מנחם:
       
       תודה לחבר הכנסת דהאמשה. חברת הכנסת גילה גמליאל – אינה נוכחת. חבר הכנסת יחיאל חזן, בבקשה. לרשותך חמש דקות. אחריו - אחרון חביב, חבר הכנסת מגלי והבה. 
       
יחיאל חזן (הליכוד):
       
       אדוני היושב-ראש, כנסת נכבדה, ישבתי ושמעתי את חברי חברי הכנסת שמדברים על העוני במדינת ישראל. אין פה חבר כנסת שיושב במליאה – גם מי שאינו נמצא כאן – שהעוני מעניין אותו פחות מכפי שהוא מעניין אחר. אני חושב שכולנו, בלי יוצא מן הכלל, גם חברי הכנסת הערבים, גם חברי הכנסת שיושבים באופוזיציה, גם חברי הכנסת שיושבים בקואליציה, לכולנו אכפת שהחברה במדינת ישראל תהיה חברה טובה יותר. 
       
       העוני הוא פיצוץ חברתי. הוא רעה חולה. הוא דבר שהדעת אינה סובלת, ודאי העוני של אנשים שיוצאים לעבוד ומרוויחים שכר מינימום ולעתים פחות מכך. כמי שמכיר את האנשים האלה אני אומר: כל מה שנאמר לא יעזור. כאשר אנשים לא יכולים לקנות שקית חלב או לשלם חשבון חשמל, אף אחד לא יכול לעשות זאת במקומם, והם באמת סובלים. 
       
       הממשלה הזאת – גם ממשלות אחרות, כל ממשלה בדרכה – מנסה לפתור את הבעיה, ואינה מצליחה. הדרך היחידה לפתור את הבעיה היא יצירת מקומות עבודה. רק מקומות עבודה יכולים להוציא ממעגל העוני אנשים שיכולים לעבוד אבל הם עניים. רק מקומות עבודה. זה תפקידה של הממשלה לספק מקומות עבודה. כל ממשלות ישראל לדורותיהן ניסו לספק מקומות עבודה. יש שהצליחו ויש שלא. 
       
       אומר שר האוצר: מספיק שאחד מבני המשפחה עובד כדי שהמשפחה תצא ממעגל העוני. אני אומר מעל הבמה לשר האוצר, לראש הממשלה ולכל החברים בממשלה, שאם אחד מבני-הזוג עובד ומשתכר 4,000 שקלים, המשפחה עדיין נמצאת מתחת לקו העוני. את מה הוא ישלם קודם, את הארנונה? את החשמל? את שכר הלימוד למעון הילדים? את מה ישלם ההורה קודם? 
       
       אנחנו, חברי הכנסת, עושים את העוני במדינת ישראל פלטפורמה אחת. כולנו, בלי יוצא מן הכלל – מי שבאופוזיציה היה לפני כן שותף לממשלה. אבל כשאני שומע את חברי חברי הכנסת הערבים, לבי לבי לאזרחים הערבים שמשתכרים 3,000 ש"ח. 

גאלב מג'אדלה (העבודה-מימד):
       
       אולי  פעם אחת תגיד למי אתה מתכוון? 
       
יחיאל חזן (הליכוד):
       
       לבי לבי להם, בדיוק כמו לאזרחים ישראלים. 
       
גאלב מג'אדלה (העבודה-מימד):
       
       אני יכול להפריע לך שנייה? 
       
יחיאל חזן (הליכוד):
       
       תיכף אתן לך את הרשות לשאול. 
       
היו"ר אלי בן-מנחם:
       
       חבר הכנסת גאלב מג'אדלה, במקרה נכנסת, ואפילו לא שמת לב מה הוא אומר. הוא מתכוון לעוני במגזר הערבי, גם אתה מקבל שיש עוני במגזר הערבי. 
       
גאלב מג'אדלה (העבודה-מימד):
       
       קודם כול, אנחנו גאים בכך שאנחנו חברי כנסת ערבים. אבל מן התרבות המודרנית שאתה מביא, תנקוב בשם מי שאתה מתכוון אליו מחברי הכנסת ותאמר מה אתה רוצה לומר; אל תעשה הכללה ותגיד: חברי הכנסת הערבים. 
       
יחיאל חזן (הליכוד):
       
       חברי הכנסת הערבים - - -

גאלב מג'אדלה (העבודה-מימד):
       
       אל תחזור על הטעות של חבר הכנסת מגלי והבה מהשבוע שעבר. 
       
היו"ר אלי בן-מנחם:
       
       חבר הכנסת גאלב מג'אדלה, הוא הבין אותך. 
       
יחיאל חזן (הליכוד):
       
       תיכף אדבר אל דהאמשה, ואני יכול להזכיר גם לך - - - 
       
גאלב מג'אדלה (העבודה-מימד):
       
       תגיד: חבר הכנסת מג'אדלה; אל תגיד: חברי הכנסת הערבים. זו לא תרבות דיבור. 
       
היו"ר אלי בן-מנחם:
       
       חבר הכנסת גאלב מג'אדלה, די,  מספיק. 
       
גאלב מג'אדלה (העבודה-מימד):
       
       מה זה "מספיק"? 

היו"ר אלי בן-מנחם:
       
       אתה לא יכול להיכנס - - - 

גאלב מג'אדלה (העבודה-מימד):
       
       למה הוא אומר - - - 

היו"ר אלי בן-מנחם:
       
       חבר הכנסת מג'אדלה, כבר אמרת את זה, הוא הבין אותך. הוא תופס מהר, הוא לא צריך שיסבירו לו שבע פעמים. 

גאלב מג'אדלה (העבודה-מימד):
       
       לא שמעתי מה הוא הבין. 

היו"ר אלי בן-מנחם:
       
       חבר הכנסת חזן, הפעלתי את השעון, תמשיך בבקשה.

יחיאל חזן (הליכוד):
       
       חברי הכנסת מהסיעות הערביות, אם פגעתי בכבודכם כשאמרתי "חברי הכנסת הערבים" - - 

גאלב מג'אדלה (העבודה-מימד):
       
       לא פגעת.

יחיאל חזן (הליכוד):
       
- - אני מתנצל שאתה מתבייש שאתה ערבי. אז חברי הכנסת מהסיעות הערביות - -
       
גאלב מג'אדלה (העבודה-מימד):
       
       לא פגעת. אתה לא מסוגל לפגוע. 

יחיאל חזן (הליכוד):
       
       - - הרי אתם יודעים את האמת. בכפרים הערביים בונים וילות ענק, בתים של 500 מ"ר ו-600 ו-800 מ"ר - - 

עסאם מח'ול (חד"ש-תע"ל):
       
       בזיעת אפם. 

יחיאל חזן (הליכוד):
       
       - - ולמטה יש חנויות, וכולכם הרי מגינים על האזרחים במדינת ישראל, אבל לא ראיתי כיצד אתם מגינים על החוק כאשר מצד אחד בונים 500 מ"ר, אבל ארנונה אתה לא רוצה שהם ישלמו.

עבד-אלמאלכ דהאמשה (רע"ם):
       
       משלמים. 

יחיאל חזן (הליכוד):
       
       אתה לא רוצה שהם ישלמו ארנונה.

ואסל טאהא (בל"ד):
       
       משלמים.

יחיאל חזן (הליכוד):
       
       אנחנו כבר פגשנו אותם ראשי ערים ערביות שמצד אחד לא שילמו משכורת, ומצד שני אמרו לאותו עובד עירייה, לך תתבע את העירייה על כך שהעירייה לא משלמת לך שכר. 

ואסל טאהא (בל"ד):

- - - 

יחיאל חזן (הליכוד):
       
       אתה היית שותף גם לדברים כאלה. 

ואסל טאהא (בל"ד):
       
       אתה מספר סיפורים. 

יחיאל חזן (הליכוד):
       
       זה לא סיפורים. זאת מציאות. 

עבד-אלמאלכ דהאמשה (רע"ם):
       
- - - 

היו"ר אלי בן-מנחם:
       
       חבר הכנסת דהאמשה, תאפשר לו לסיים. 

יחיאל חזן (הליכוד):
       
       מה שאני רוצה לומר זה דבר אחד: אי-אפשר  לבוא לממשלה הזאת ולומר - דוח העוני. כל ממשלות ישראל לדורותיהן לא טיפלו בעניים כפי שצריך. 

ואסל טאהא (בל"ד):
       
       היה טיפול.

יחיאל חזן (הליכוד):
       
       הגיע הזמן שגם אתם, חברי הכנסת הערבים, יחד אתי, נדאג שיהיו מקומות עבודה כדי שלא נחלק קצבאות, ויפה שעה אחת קודם.

היו"ר אלי בן-מנחם:
       
       תודה לחבר הכנסת יחיאל חזן. חברת הכנסת גילה גמליאל, את לא היית ועברתי - - - 

גילה גמליאל (הליכוד):
       
       אני יכולה לדבר אחרי - - - 

היו"ר אלי בן-מנחם:
       
       את יכולה רק אם אני אאפשר לך, כי את צריכה להיות פה בזמן. 
       
גילה גמליאל (הליכוד):
       
       לא, סליחה, אני רואה לפי הדוברים - - - 

היו"ר אלי בן-מנחם:
       
       חברת הכנסת גמליאל, את רוצה לדבר או להתווכח? כי אני אאפשר לך לדבר. את רשומה לפני חבר הכנסת חזן.

גילה גמליאל (הליכוד):
       
       אבל לפי מה שכתוב פה - - - 

היו"ר אלי בן-מנחם:
       
       אני לא יודע מה כתוב. אני רואה מה כתוב מולי. בבקשה, בואי תעמדי בחמש דקות, ואחרייך יהיה חבר הכנסת מגלי והבה. בואי, בבקשה. 

אליעזר כהן (האיחוד הלאומי - ישראל ביתנו):
       
       מתי מצביעים?

היו"ר אלי בן-מנחם:
       
       אחרי שחבר הכנסת מגלי והבה יסיים לדבר, בעוד עשר דקות. פשוט היה צלצול והיא לא היתה כאן, ועברנו לחזן. 

גילה גמליאל (הליכוד):
       
       אדוני היושב-ראש, כבוד השר ישראל כץ, בהזדמנות הזאת אני גם רוצה לברך אותך על המינוי שלך אתמול.

היו"ר אלי בן-מנחם:
       
       לא מינוי, בחירה. 

גילה גמליאל (הליכוד):
       
       על הבחירה החד-משמעית. 

גדעון סער (הליכוד):
       
       מינוי זה על-ידי אדם אחד, ובחירה - - - 

גילה גמליאל (הליכוד):
       
       אין ספק, על הבחירה החד-משמעית. תמיכתנו ואהבתנו.
       
       אנחנו נמצאים כאן היום שוב בהצעות אי-אמון שהגישו היום סיעות האופוזיציה. לגבי הנושא, אין ספק שכל עניין העוני והפיכתו למחלה מספר אחת של החברה האזרחית הישראלית זה דבר שהוא לא סוד, ולצערי, זה דבר שקורה בכל ממשלות ישראל לדורותיהן עד עצם היום הזה.
       
       הנתונים אכן צריכים להדאיג אותנו מאוד בכל מה שקשור לכך ש-31% מילדי ישראל חיים במשפחות עניות. אני חושבת שהמספר הזה אכן צריך להקים זעקה בבית הזה, וצריך לדאוג למניעת מצבים של משפחות וילדים שיהיו בשכונות ויגדלו - - - 

היו"ר אלי בן-מנחם:
       
       שלום לחבר הכנסת עסאם מח'ול. 

עסאם מח'ול (חד"ש-תע"ל):
       
       - - - 
       
גילה גמליאל (הליכוד):
       
       אתה לא נותן לי לסיים לדבר. 

היו"ר אלי בן-מנחם:
       
       חבר הכנסת מח'ול, יש לך מנהג קבוע להיכנס ולהפריע. כולם ככה, מגיעים ומפריעים.  חבר הכנסת דהאמשה, אתה לא נכנסת, אתה יושב הרבה זמן, אבל גם ממך אני מבקש לא להפריע. 

עבד-אלמאלכ דהאמשה (רע"ם):
       
        - - - 
       
גילה גמליאל (הליכוד):
       
       חבר הכנסת דהאמשה, יש לי כמה פתרונות יצירתיים, בין היתר, שכל תושבי מדינת ישראל יישאו בנטל של שירות אזרחי לכול, ואז המצב הזה גם יפתור הרבה בעיות. 

עבד-אלמאלכ דהאמשה (רע"ם):
       
        - - - 

גילה גמליאל (הליכוד):
       
       אני חושבת שבעניין הזה צריך לכבד לא רק זכויות, גם צריך לדעת שנטל החובות יהיה בשני צדי המתרס, ולא לבוא כל הזמן רק בטענות סביב העניינים האלה. 

עסאם מח'ול (חד"ש-תע"ל):
       
       זו הסטטיסטיקה. 

היו"ר אלי בן-מנחם:
       
       חבר הכנסת עסאם מח'ול. 

גילה גמליאל (הליכוד):
       
       זה חלק מהחוקים שאנחנו גם נדאג לקדם אותם בעתיד במדינת ישראל.
       
       אני רוצה לומר, שאין ספק שהנתון הזה, של האחוז הכל-כך גבוה של ילדי ישראל החיים בעוני, צריך להקים כאן, בבית הזה, קול זעקה. אבל הפתרון שצריכים להציע הוא מתן הזדמנויות שוות לכל ילדי ישראל. זה יינתן רק על-ידי האפשרות של פתיחת הלימודים, בין היתר במוסדות להשכלה גבוהה, לכל הילדים במדינת ישראל. כשאני שומעת בימים האחרונים על עצם הניסיון לבטל את ההפחתה בשכר הלימוד לסטודנטים, וכשאני שומעת על הרצון לבוא וליצור מצב שבו לא תינתן ההזדמנות השווה לילדי מדינת ישראל כן ללמוד במוסדות להשכלה גבוהה – והרי ברור לנו  שמי שיוצא ללימודים בסופו של תהליך גם משתלב במעגל התעסוקה, ואם נבחן את אחד הגורמים העיקריים, הבעייתיים ביותר לכל העניין של העוני, אחד מהם הוא האבטלה. ואם אנחנו רוצים לפתור את מצוקת האבטלה, אנחנו צריכים לדאוג שכמה שיותר אנשים ישתלבו במעגל התעסוקה. אם אנחנו רוצים שכמה שיותר אנשים ישתלבו במעגל התעסוקה, אנחנו גם צריכים לדאוג שתינתן להם ההזדמנות כן להגיע לשערי האוניברסיטאות והמכללות, כן ליצור מצב שהם יוכלו לקבל השכלה גבוהה, וזה יהיה חלק מהפתרון שלנו למצוקה האמיתית של העוני שמתרחב.
       
       מכיוון שכך, אני רוצה לנצל את הבמה הזאת ולפנות לשרת החינוך שתחזור בה מההחלטה לבטל את המלצות ועדת-וינוגרד בדבר הורדת שכר הלימוד וההפחתה. עד היום, לאחר שנים של מאבקים של הסטודנטים במדינת ישראל, התקבלו החלטות על-ידי שופטים, כמו השופט וינוגרד, שהחליטו להוריד את שכר הלימוד. עד היום כבר ירדו 23% בשכר הלימוד. הנושא הזה נתן פתח לאנשים רבים מכל המעגלים ללמוד וליישם את הלימודים שלהם. זה ייצור פתרון באמת ראוי של כל מה שקשור למצוקות החברתיות ולדברים נוספים.
       
       אני רוצה לברך את ראש הממשלה שהצטרף אלינו לכאן, ולומר לכולם שתפסיקו כבר עם הצבעות האי-אמון האלה, כי כמו שאמרנו קודם, תצטרכו לסבול את הממשלה הזאת עד סוף 2006. תודה רבה. 
       
היו"ר אלי בן-מנחם:
       
       תודה לחברת הכנסת גילה גמליאל. אחרון חביב, חבר הכנסת מגלי והבה, בבקשה. גם לרשותך חמש דקות. 

מגלי והבה (הליכוד):
       
       אדוני היושב-ראש, אדוני ראש הממשלה, כנסת נכבדה, כחבר הקואליציה אני רוצה להודות למגישי הצעות האי-אמון, שהגישו היום לממשלה כדור להנחתה. לו היו מתעמקים מעט בתקציב 2005, שהניחה הממשלה על שולחן הכנסת, היו מגלים כי לשני הנושאים שעליהם הם מבקשים להביע אי-אמון, מקצה הממשלה סכומי כסף ניכרים, שכל מטרתם סיוע לגמלאים ולרשויות המקומיות. 
       
       בתקציב הקרוב יוגדלו סכומי הסיוע לקשישים החיים מהבטחת הכנסה עד לתוספת של 230 שקל לזוג ו-170 שקל ליחיד. אדוני היושב-ראש, בתקציב הזה ייתוספו גם 700 מיליון שקל למענקי האיזון הניתנים לרשויות המקומיות לצורך סיוע בתוכניות ההבראה שנטלו על עצמן. 
       
       לכן, חברי מן האופוזיציה, אם אתם ישרים עם עצמכם, על מה אתם מבקשים להביע אי-אמון? הרי אתם יודעים בדיוק איך הגענו למצב הזה ברשויות המקומיות. 

       אדוני היושב-ראש, כבר אמרתי לא מעט פעמים מעל דוכן זה, כי הקיצוצים הקשים בתקציב המדינה בשנתיים האחרונות היו ניתוח חירום שנועד להציל את המשק, ניתוח שרק בזכותו תוכל הממשלה להפנות בתקציב הקרוב משאבים ניכרים לחיזוק חברתי. מה חברי האופוזיציה רוצים? מהי התוכנית הכלכלית שהיו הם מפעילים לפני שנה או לפני שנתיים? מכיוון שהעניין תיאורטי, לעולם לא אוכל להוכיח את דברי, אך אני יודע, וגם הם יודעים, כי הם היו עושים בדיוק אותו דבר. בכלכלה אין קסמים ואין קוסמים. כשהמשק בסכנה חייבים להפעיל בלמי חירום, ומי שאומר אחרת נוהג הפקרות ציבורית מוחלטת.
       
       לכן, רבותי חברי הכנסת, אילולא היתה הממשלה מפנה בתקציב 2005 כספים לתחום החברתי, היה צדק בטענות האופוזיציה. אך כשרואים את התקציב הקרוב שהגישה הממשלה, קשה להתייחס ברצינות להצעות אי-אמון מהסוג שלפנינו. בתקציב האמור קבעה הממשלה את נושא החיזוק החברתי כאחד משני היעדים המרכזיים לשנה הקרובה. במסגרת זו מייעדת הממשלה כספים לסיוע לגמלאים ולרשויות המקומיות. כפי שציינתי, הממשלה מקצה כספים לטובת מפעל ההזנה ל-160,000 תלמידים במסגרת יום חינוך ארוך, מקצה כספים לביצוע השלב הראשון של דוח ועדת-דברת בתחום החינוך, מגדילה את השתתפותה בתשלום שכר הדירה לעולים ובתקציבים הייעודיים גם למיעוטים.
       
דוד אזולאי (ש"ס):
       
       - - - 
       
מגלי והבה (הליכוד):
       
       היית פעם סגן שר הפנים, ואני יודע מה עשית כשהיית סגן שר הפנים.
       
       אדוני היושב-ראש, רק הנחישות שהפגינה הממשלה במדיניותה הכלכלית בשנתיים האחרונות, ברפורמות ובשינויים המבניים שביצעה, אפשרה הקצאת כספים מוגברת לנושאים החברתיים. רבותי חברי הכנסת, קל מאוד למתוח ביקורת, להתלונן ולתקוף; קשה הרבה יותר לעשות צעדים קשים ולא פופולריים כשהמצב מחייב זאת. האזרחים בבית יודעים שכל מה שנעשה בשנתיים האחרונות היה כורח המציאות, ואינם קונים את ההתקפות של האופוזיציה. כך יוצא שהאזרח הקטן הוא אחראי הרבה יותר מאשר חלק מחברי הבית הזה שדיברו כאן היום. הסיבה לאחריות שהאזרח מגלה היא שגם הוא רואה את המדדים הכלכליים וגם הוא מבין שהניתוח הצליח. 
       
       אדוני היושב-ראש, תקציב 2005 הוא תקציב חברתי מובהק, אבל הוא יכול לבוא לאוויר העולם רק אחרי התוכנית הכלכלית שביצעה הממשלה בשנתיים האחרונות. ממשלת ישראל אינה אדישה ואינה אטומה לצורכי הגמלאים ולמצוקת הרשויות, אלא להיפך. רק בזכות  מדיניות הממשלה בשנתיים האחרונות נראה רשויות שמתחילות לעמוד על רגליהן, ורק בזכות מדיניות הממשלה נמנעה מפולת אשר היתה מפילה רבים נוספים לזרועות הייאוש והעוני. כבר אמרו חכמים שלטיפש לא מראים חצי עבודה. אינני חושד חס ושלום בחברי האופוזיציה בטיפשות, אך לקום ולצווח באמצע ביצועה של תוכנית חירום כלכלית, זו אינה חוכמה גדולה באופן מיוחד. במקום לתקוף ולהשמיץ ממשלה אחראית ואמיצה, אני מציע לחברי האופוזיציה להתחיל לקנות כובעים, כי בסוף השנה הבאה הם יצטרכו לאכול הרבה כובעים. תודה רבה.
       
היו"ר ראובן ריבלין:
       
       תודה רבה לחבר הכנסת מגלי והבה, אחרון הדוברים, בשם סיעת הליכוד ובכלל. רבותי חברי הכנסת, רבותי חברי הממשלה, נא לתפוס את מקומותיכם. נא לשבת במקומותיכם. לאט-לאט, לא לרוץ, כדי לא להיפגע חלילה. 
       
       מייד לאחר תום ההצבעה נסיים את הדיון בנושא הסכם השלום עם ירדן. שר המשפטים יסכם ולאחר מכן נצביע כולנו על הצעות ההחלטה, המשותפות לרוב סיעות הבית. רצוי שניתן את הכבוד הראוי להסכם השלום עם ירדן.
       
       אנחנו עוברים להצבעות על הצעות האי-אמון שהגישו הסיעות ש"ס והאיחוד הלאומי. קודם נצביע על הצעת סיעת ש"ס להביע אי-אמון בממשלה בשל קריסת השירותים המוניציפליים ברשויות המקומיות ובמועצות הדתיות. נא להצביע – מי בעד? מי  נגד? מי נמנע? 
       
הצבעה מס' 2
       
בעד הצעת סיעת ש"ס להביע אי-אמון בממשלה – 34
נגד – 48
נמנעים – 21
הצעת סיעת ש"ס להביע אי-אמון בממשלה לא נתקבלה. 
       
היו"ר ראובן ריבלין:

       34 בעד, 48 נגד ו-21 נמנעים. אני קובע שהצעת  האי-אמון לא נתקבלה.
       
       אנחנו עוברים להצבעה על הצעת סיעת האיחוד הלאומי להביע אי-אמון בממשלה בשל מצוקת הגמלאים בישראל לנוכח המדיניות התקציבית של הממשלה. רבותי חברי הכנסת, נא להצביע – מי בעד? מי נגד? מי נמנע?
       
       
הצבעה מס' 3
       
בעד הצעת סיעת האיחוד הלאומי – ישראל ביתנו להביע אי-אמון בממשלה –  29
נגד –  48
נמנעים –  27
הצעת סיעת האיחוד הלאומי – ישראל ביתנו להביע אי-אמון בממשלה לא נתקבלה. 

היו"ר ראובן ריבלין:
       
       29 בעד, 48 נגד ו-27 נמנעים. אני קובע שהצעת האי-אמון לא נתקבלה. 
       
       רבותי חברי הכנסת, אנחנו ממשיכים בסדר-היום - - - 
       
אבשלום וילן (יחד):
       
       לא, אנחנו רוצים לנמק את ההימנעות.
       
היו"ר ראובן ריבלין:
       
       סיעת יחד לא השתתפה בדיון ונמנעה בהצבעה. חבר הכנסת וילן, חמש דקות לנמק את ההימנעות. 
       
אבשלום וילן (יחד):
       
       אדוני היושב-ראש, רבותי חברי הכנסת, סיעת יחד לא השתתפה בדיון ונמנעה בהצבעה משום שקיבלה החלטה עקרונית לתמוך בהתנתקות. אנחנו חושבים שזה צעד בכיוון הנכון לאחר 37 שנות כיבוש ישראלי ברצועת-עזה. הגיע הזמן להוציא את עזה מתוכנו. נאפשר לממשלה הנוכחית, שאנחנו חולקים עליה בשורה שלמה של נושאים, להמשיך להוציא לפועל את תוכנית ההתנתקות, ולכן איננו מצביעים אי-אמון בה. זו אינה החלטה של שבשבת או החלטת זיגזג, זהו הקו העקרוני שלנו, ואותו נמשיך כאן גם בשבועות הבאים. איננו מתכוונים להיות הגלגל החמישי בעגלת הממשלה; אין באג'נדה שלנו שום תוכנית להצטרף אל ממשלת שרון, ולכן לא נודיע שבוע כך ושבוע אחרת. 

       עם זאת, אדוני ראש הממשלה, אם בתחומים החברתיים-הכלכליים ממשלתך תביא תקציב שמבחינה חברתית-כלכלית יהיה המשך המצב הקיים, בלי שיהיו בו שינויים לא בתחום הכלכלי ובעיקר בתחום החברתי, אנחנו לא נתמוך בתקציב הזה ונצביע נגדו. יתירה מזו, אם ממשלתך תסטה מהמדיניות המוסכמת ותוביל מהלכים בלתי אפשריים, לא נהסס לשנות את מדיניותנו ולהצביע אי-אמון. אנחנו מכבדים את החלטות הממשלה והכנסת בנושא ההתנתקות, ואנחנו נאפשר לממשלה הזאת להוציא את תוכנית ההתנתקות אל הפועל. כל זאת, בהנחה שבשאר הקווים, לרבות הכלכלי-החברתי, ממשלת ישראל נאמנה למה שהכריזה עד היום.
       
       אנחנו יודעים שבאצטלה של ההתנתקות עלולים להינקט צעדים מאוד קשים. דוח העוני שיפורסם מחר הוא אחד מהם. דוחות כלכליים-חברתיים נוספים בדרך, גם הם כאלה. אבל אנחנו זוכרים כל הזמן, שההכרעה העיקרית על המדיניות היא הכרעת התקציב, ופה נאמר את דברינו באופן ברור. 
       
       אנחנו גם יודעים שאם היום, לאחר השינויים ברשות הפלסטינית, נפתח צוהר למשא-ומתן, עליך, אדוני ראש הממשלה, לנסות למצות אותו ככל הניתן. יש סיכוי סביר להגיע לראשית הבנות עם הרשות הפלסטינית. יש סיכוי סביר, בהמשך הדרך, להגיע להסכמות ולהבנות גם בנושא ההתנתקות ברצועת-עזה. 
       
       אנחנו נתנהג בצורה האחראית והראויה ביותר ונצביע עניינית ללא זיגזגים וללא קפיצות, לממשלה שאיננו מאמינים בדרכה, אבל ניתן את ידנו למהלך המדיני החשוב של יציאה מרצועת-עזה וגמר הכיבוש. תודה, אדוני היושב-ראש.

היו"ר ראובן ריבלין:
       
       תודה רבה לסיעת יחד, אשר נימקה את הימנעותה. 
       

עשור להסכם השלום עם ירדן 
       ["דברי הכנסת", חוב' ו', עמ'     .]

היו"ר ראובן ריבלין:
       
       אני מזמין להמשך סדר-היום את שר המשפטים, לבוא ולסכם את הדיון לפי סעיף 86, דיון שבו השתתפו כל חברי הכנסת בנושא הסכם השלום עם ירדן. אדוני, שר המשפטים, בבקשה.

שר המשפטים יוסף לפיד:
       
       אדוני יושב-ראש הכנסת, אדוני ראש הממשלה, במלאות עשר שנים לשלום עם ירדן הושמעו פה אך ורק שבחים לעצם ההסכם עם ירדן ואך ורק רצון טוב כלפי הממלכה. אנחנו כולנו שותפים לדעה, שזה היה הסכם היסטורי, שזה הסכם שצריך להראות לנו את הדרך גם לגבי מדינות ערביות אחרות. זה הסכם שמוכיח שמדינת ישראל יכולה לחיות בשלום עם מדינה ערבית ואף בהתנהגות ידידותית בין הממשלות. אנחנו מעריכים מאוד את יחסו של מלך ירדן, עבדאללה, כלפי ישראל ואנחנו שותפים למפעלים בירדן. אנחנו מקווים שהידידות הזאת תימשך. עם זאת, היינו מאוד שמחים אילו השלום הזה היה יותר חם ואילו השלום הזה היה מתבטא בקשר יותר הדוק בין העמים, ואילו השלום הזה היה מתבטא גם ביחסם של חוגים מדיניים ויחסם של חוגים אינטלקטואליים כלפי ישראל וכלפי היהדות. 
       
       אבל אנחנו נמשיך בדרך הזאת, ואני בטוח שבעוד עשר שנים נוכל לדבר על יחסים עוד יותר טובים ועוד יותר חמים - - -

היו"ר ראובן ריבלין:
       
       השר שטרית וחבר הכנסת עבד-אלמאלכ דהאמשה, אתם מפריעים ליחסים הטובים עם ירדן.

שר המשפטים יוסף לפיד:
       
       אנחנו מקווים שיהיו יחסים עוד יותר טובים במסגרת המאמץ העצום של מדינת ישראל לחיות בשלום עם שכניה. 
       
       היה פה דיון, אחד מאותם דיונים שאין בהם חילוקי דעות בין הממשלה לבין האופוזיציה. אני חושב שכולנו, פה-אחד, מברכים על ההסכם הזה, על השלום עם ירדן ועל הידידות עם הממשלה הירדנית ובין העמים. תודה רבה.

היו"ר ראובן ריבלין:
       
       תודה לשר המשפטים. רבותי, אף שכולם מאוחדים יש כמה הצעות החלטה לסיכום מטעם הסיעות. הצעת סיכום ראשונה של רוב המפלגות, מטעם סיעות הליכוד, העבודה, שינוי, המפד"ל וש"ס, יציג יושב-ראש הקואליציה, חבר הכנסת גדעון סער.

גדעון סער (הליכוד):
       
       אדוני היושב-ראש, כנסת נכבדה, הצעת הסיכום היא מטעם סיעות הליכוד, העבודה, שינוי, מפד"ל וש"ס: 
       
       הכנסת קובעת כי הסכם השלום עם ירדן הוא בעל חשיבות עליונה ליציבות ולבניית השלום באזור.
       
        הכנסת מתאחדת בקריאה לשמור ולטפח את הסכם השלום עם ממלכת ירדן ולפעול ככל הניתן להגברת שיתוף הפעולה ופיתוח הקשרים בין המדינות למען השלום והיציבות באזור. תודה.
       
היו"ר ראובן ריבלין:
       
       תודה רבה. הצעת האיחוד הלאומי - יציג אותה חבר הכנסת אריה אלדד. בבקשה, אדוני. אחריה, - נציג סיעת יחד.

אריה אלדד (האיחוד הלאומי - ישראל ביתנו):
       
	במלאות עשור להסכם השלום עם ירדן ולאחר מות ערפאת, קוראת הכנסת לממשלת ישראל לנקוט צעדים הדרושים לקידום השלום במזרח התיכון. על-פי התוכנית ירדן היא פלסטין. במסגרת התוכנית תוגדר ירדן כמדינת הלאום הפלסטינית, שבה ייושבו מחדש הפליטים הערבים.

היו"ר ראובן ריבלין:
       
       תודה רבה. הצעת סיכום של סיעת יחד לדיון בנושא עשור להסכם השלום עם ירדן יציג חבר הכנסת חיים אורון. בבקשה, אדוני.

חיים אורון (יחד):
       
       אדוני היושב-ראש, חברי הכנסת, הצעת סיכום סיעת יחד לדיון בנושא עשור להסכם השלום עם ירדן: 
       
       הכנסת מסכמת בחיוב רב את עשר שנות השלום עם ממלכת ירדן, אף שהדיף מעת לעת מידה של צינה בשל תהפוכות הזמן והמקום. 
       
       הכנסת קוראת לממשלת ישראל לעשות כל שלאל ידה כדי להביא בכל ההקדם את הסכסוך הישראלי-הפלסטיני אל קצו, כי רק הסכם עם העם הערבי-הפלסטיני יוכל לייצב את השלום עם ירדן ולחזקו. 
       
       בהסכם השלום עם ירדן, שכלל גם חילופי שטחים שווי מידה, רואה הכנסת דוגמה להסכם העתידי עם הפלסטינים. הוא יתבסס על נסיגה ישראלית לגבולות 1967 באותם תיקונים טריטוריאליים החיוניים לשני הצדדים על-פי העיקרון של הדדיות מוסכמת והוגנת. 

היו"ר ראובן ריבלין:
       
       תודה רבה. אני מזמין את סיעת חד"ש-תע"ל. חבר הכנסת מוחמד ברכה, בבקשה לבוא לקרוא את הצעת הסיכום מטעם סיעתכם, ואחריו - סיעת בל"ד, חבר הכנסת זחאלקה.

מוחמד ברכה (חד"ש-תע"ל):
       
       אדוני היושב-ראש, חברי חברי הכנסת, הצעת סיכום של סיעת חד"ש-תע"ל: 
       
       1. הכנסת קובעת כי הסכם השלום עם ירדן תרם ליחסי שני העמים וליציבות באזור, והוא התאפשר בזכות פריצת הדרך שנעשתה לאחר הסכם העקרונות הישראלי-הפלסטיני. 
       
       2. הכנסת קובעת שהמפתח ליציבות באזור טמון בהשגת שלום אמת עם העם הפלסטיני והנהגתו על בסיס שתי מדינות לשני עמים בגבולות 1967.
       
       3. הכנסת קוראת לממשלה לשחרר את האסירים הירדנים מבתי-הכלא בישראל. תודה רבה, אדוני.

היו"ר ראובן ריבלין:
       
       תודה רבה. סיעת בל"ד - חבר הכנסת זחאלקה, בבקשה. אחרון יעלה חבר הכנסת דהאמשה.

ג'מאל זחאלקה (בל"ד):
       
	הצעת סיכום של סיעת בל"ד לדיון בנושא עשור להסכם השלום עם ירדן: 

       הכנסת קוראת לממשלה לפעול למען השגת שלום כולל וצודק, שהשלום עם ירדן הוא חלק ממנו. הסכם השלום הכולל חייב להתבסס על החלטות האו"ם הרלוונטיות ולכלול את סיום הכיבוש, פירוק כל ההתנחלויות, הקמת מדינה פלסטינית עצמאית, פתרון צודק לבעיית הפליטים על-פי החלטה 194 של האו"ם ונסיגה מהגולן הסורי לקווי 4 ביולי 1967. תודה. 

היו"ר ראובן ריבלין:
       
       תודה.  חבר כנסת דהאמשה – אחרון, ולאחר מכן אנחנו מתחילים להצביע, מהסיעה הקטנה לסיעה הגדולה. אתה מדבר אחרון, ועל הצעת סיעתך מצביעים ראשונה. 
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, הצעה לסיכום הדיון בעניין עשור להסכם השלום עם ירדן מטעם סיעת הרשימה הערבית המאוחדת – 
       
       1. הכנסת קוראת לממשלה לפתוח במשא-ומתן עם סוריה כדי לשריין את יחסי השלום עם ירדן, שלום שיהיה צודק ובר-קיימא ומבוסס על נסיגת צה"ל מאדמות סוריה שנכבשו ב-1967. 
       
       2. הכנסת קוראת לממשלה לפתוח במשא-ומתן עם הרשות הפלסטינית במגמה להגיע להסדר שלום צודק ובר-קיימא אשר יביא להקמת מדינה פלסטינית עצמאית באדמות שנכבשו ב-1967, הן בגדה המערבית, הן במזרח-ירושלים הן בחבל-עזה, ולסיום הכיבוש ושפיכות הדמים. 
       
       3. הכנסת קוראת לממשלה, כדי לבסס את השלום עם ירדן, עם מצרים ועם שאר מדינות האזור, לנהוג עם ירדן בכיבוד הדדי של זכויות אזרחי שתי המדינות, כך שאזרח ירדן שירצה להיכנס לישראל יוכל לזכות באותם תנאים והקלות שזוכים בהם אזרחי ישראל המבקרים בירדן, ולשים קץ אחת ולתמיד לחרפה, לעינוי, לקשיים, לסירוב ולדחיות שהם מנת חלקו של אזרח ירדן המנסה לקבל אשרת כניסה לישראל בפנותו לשגרירות ישראל בעמאן. תודה רבה, אדוני. 
       
היו"ר ראובן ריבלין:
       
       תודה רבה. 
       
       ובכן, רבותי חברי הכנסת, אנחנו עוברים להצבעות. ההצבעה הראשונה היא על הצעת הסיכום מטעם סיעת רע"ם. רבותי חברי הכנסת, נא לשבת. כבוד השר, בבקשה, רבותי חברי הכנסת, נא לשבת. נא להצביע – מי בעד הצעת רע"ם? מי נגד? מי נמנע?
       
       
הצבעה מס' 4

בעד הצעת הסיכום שהביא חבר הכנסת עבד-אלמאלכ דהאמשה – 12 
נגד – 50 
נמנעים – 14 
הצעת הסיכום שהביא חבר הכנסת עבד-אלמאלכ דהאמשה לא נתקבלה.
       
היו"ר ראובן ריבלין:
       
       12 בעד, 50 נגד, 14 נמנעים. אני קובע שהצעתה של סיעת רע"ם לא נתקבלה. 
       
       אנחנו עוברים להצעת סיעת בל"ד. רבותי חברי הכנסת, נא להצביע – מי בעד? מי נגד? מי נמנע?
       
הצבעה מס' 5
       
בעד הצעת הסיכום שהביא חבר הכנסת ג'מאל זחאלקה –  9 
נגד – 51
נמנעים – 16
הצעת הסיכום שהביא חבר הכנסת ג'מאל זחאלקה לא נתקבלה.
       
היו"ר ראובן ריבלין:
       
       תשעה בעד, 51 נגד, 16 נמנעים. אני קובע שהצעת סיעת בל"ד לא נתקבלה. 
       
       אנחנו עוברים להצעת סיעת חד"ש-תע"ל. בבקשה, חברי הכנסת, נא להצביע – מי בעד? מי נגד? מי נמנע?
       
הצבעה מס' 6
       
בעד הצעת הסיכום שהביא חבר הכנסת מוחמד ברכה – 8
נגד – 52
נמנעים – 16
הצעת הסיכום שהביא חבר הכנסת מוחמד ברכה לא נתקבלה.

היו"ר ראובן ריבלין:
       
       שמונה בעד, 52 נגד, 16 נמנעים. אני קובע שהצעת סיעת חד"ש-תע"ל לא נתקבלה. 
       
       אנחנו עוברים להצעת סיעת יחד. נא להצביע. מי בעד? מי נגד? מי נמנע?
       

הצבעה מס' 7
       
בעד הצעת הסיכום שהביא חבר הכנסת חיים אורון – 22
נגד – 54
נמנעים – 7
הצעת הסיכום שהביא חבר הכנסת חיים אורון לא נתקבלה.
       
היו"ר ראובן ריבלין:
       
       22 בעד, ובכללם חבר הכנסת שריד, 54 נגד, שבעה נמנעים. אני קובע שהצעת סיעת יחד לא נתקבלה. 
       
       אנחנו עוברים להצעת סיעת האיחוד הלאומי. מי בעד? מי נגד? מי נמנע? נא להצביע.
       
הצבעה מס' 8
       
בעד הצעת הסיכום שהביא חבר הכנסת אריה אלדד – 12
נגד – 67
נמנעים – 2
הצעת הסיכום שהביא חבר הכנסת אריה אלדד לא נתקבלה.
       
היו"ר ראובן ריבלין:
       
       12 בעד, 67 נגד, שני נמנעים. אני קובע שהצעת סיעת האיחוד הלאומי לא נתקבלה. 
       
       רבותי חברי הכנסת, נצביע עכשיו על הצעת סיכום מטעם סיעות הליכוד, העבודה, שינוי, מפד"ל וש"ס. נא להצביע. מי בעד? מי נגד? מי נמנע? 
       
הצבעה מס' 9
       
בעד הצעת הסיכום שהביא חבר הכנסת גדעון סער – 73
נגד – 7
נמנעים – 5
הצעת הסיכום שהביא חבר הכנסת גדעון סער נתקבלה. 

היו"ר ראובן ריבלין:
       
       73 בעד, שבעה נגד, חמישה נמנעים. אני קובע שההצעה נתקבלה, והיא ההצעה היחידה שאימצו רוב חברי הכנסת. 
       
       אני מודה לשר המשפטים על הבאת הנושא מטעם הממשלה. אני מודה גם לכל חברי הכנסת שהשתתפו בדיון לפי סעיף 86 לתקנון הכנסת. 
       
       אנחנו ממשיכים בסדר-היום. אני רק רוצה לקבל את תשומת לבו של יושב-ראש הקואליציה. הובאה לפני הבקשה לאשר לוועדת הכספים להתחיל לדון בהצעת התקציב, אף שלא עברה בקריאה ראשונה. ההצעה הוגשה בהסכמת שלוש הסיעות הגדולות, אבל נדמה לי שאני יכול לעשות זאת רק באמצעות ועדת הכנסת, אלא אם כן אדוני יאמר לי, בשם רוב חברי ועדת הכנסת, שהם מבקשים שנצביע על זה ישר כאן. 
       
גדעון סער (הליכוד):
       
       אם ההצעה, אדוני, היא מטעם שלוש הסיעות הגדולות, היא ממילא - - -
       
היו"ר ראובן ריבלין:
       
       לכן אמרתי, התקנון לא ברור בעניין זה ולא אומר איך וכיצד. אני מציע, כדי למנוע כל ספק מלב, להביא זאת מחר לפני ועדת הכנסת. על-פי סעיף 131 הוועדה תאשר, ואז נאשר זאת גם במליאה, אם יהיה צורך בכך. על כל פנים, אדוני שר האוצר, נראה שהכנסת מתכוונת לאפשר לוועדת הכספים להתחיל לדון בפרטי התקציב אף שהתקציב לא עבר בקריאה ראשונה. תודה רבה. אנחנו ממשיכים בסדר-היום.
       
בנימין אלון (האיחוד הלאומי - ישראל ביתנו):
       
       אז היא לא אישרה?
       
היו"ר ראובן ריבלין:
       
       עדיין לא אישרה. אני רק מודיע על הכוונה. לא אישרתי זאת, אני רק מודיע על הכוונה.


הודעת הממשלה על רצונה להחיל דין רציפות על הצעת חוק 
       ["דברי הכנסת", כרך  197, עמ' 7108.]
       
היו"ר ראובן ריבלין:
       
       רבותי חברי הכנסת, הודעת הממשלה על רצונה להחיל דין רציפות על הצעת חוק הפסיכולוגים (תיקון מס' 4), התשס"ב-2002. בבקשה, אדוני. זו רק הודעה. כל סיעה יכולה להתנגד בתוך 14 יום. לא תתנגד – הבקשה אושרה. אם לא יהיו סיעות שיתנגדו, יראו את הבקשה כאילו היא מאושרת על-ידי הכנסת. 
       
שר המשפטים יוסף לפיד:
       
       אדוני היושב-ראש, אדוני ראש הממשלה, הנני מתכבד להודיע, כי בהתאם לסעיף 1 לחוק רציפות הדיון בהצעות חוק, החליטה הממשלה כי ברצונה להחיל דין רציפות על הצעת חוק הפסיכולוגים (תיקון מס' 4), התשס"ב-2002. תודה רבה.
       
היו"ר ראובן ריבלין:
       
       תודה רבה. ובכן, אם לא יגישו הסיעות – או תגיש אחת מהן – התנגדות, הרי בתוך שבועיים נראה את ההצעה כאילו אושרה על-ידי הכנסת. 


       
       
       
הצעת חוק מס הכנסה (תיקוני חקיקה), התשס"ה-2004
       [מס' מ/82; "דברי הכנסת", מושב שני, חוב' כ"ב, עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, הצעת חוק מס הכנסה (תיקוני חקיקה), התשס"ה-2004, קריאה שנייה וקריאה שלישית. יציג בשם ועדת הכספים חבר הכנסת אהוד רצאבי. בבקשה, אדוני, יעלה ויבוא ויציג. 
       
       חבר הכנסת עסאם מח'ול, אדוני מבקש לנמק את ההסתייגות? 
       
עסאם מח'ול (חד"ש-תע"ל):
       
       - - - 
       
היו"ר ראובן ריבלין:
       
       מבקש. בבקשה. 
       
אהוד רצאבי (בשם ועדת הכספים):
       
       אדוני היושב-ראש, חברי הכנסת, הצעת חוק מס הכנסה (תיקוני חקיקה), התשס"ה-2004, היא הצעת חוק ממשלתית אשר כוללת תיקונים שונים לפקודת מס הכנסה. אסקור את התיקונים המוצעים בה:
       
       ראשית, מוצע לתקן את ההגדרה "פקיד שומה", כך שיובהר בה כי סמכויות ייחודיות לפקיד שומה ולסגנו אינן סמכויות שניתן להקנותן גם למי שהוא עוזר פקיד שומה. בעניין זה, ועדת הכספים הוסיפה תיקון אשר מבהיר, כי ההחלטה לחלט מחצית מסכום התקבול שלא נרשם כדין תוכל להיעשות רק על-ידי פקיד השומה, ולא על-ידי סגנו או כל אחד אחר מטעמו.
       
       תיקון נוסף המוצע בהצעת חוק זו הוא תיקון לסעיף 11 לפקודת מס הכנסה. על-פי סעיף זה, חייל הזכאי לתוספת עקב שירות במערך הלוחם המזכה בהטבות מס, שהוא גם תושב ביישוב שהתושבות בו מזכה בהטבות מס, יהיה זכאי להטבת מס אחת בלבד. מגבלה זו היתה קיימת בעבר בתקנות, ומטרתה למנוע כפל הטבות מס. ועדת הכספים קבעה כי תיקון זה ייכנס לתוקף החל בשנת הכספים 2005.
       
       תיקון אחר הוא תיקון לחוק התוכנית להבראת כלכלת ישראל, בפרק שעניינו הפחתת השכר בשירות הציבורי. מוצע לקבוע, כי הפחתת שכר שאינה מובאת בחשבון לעניין הפקדות בקופת גמל לא תובא בחשבון גם לעניין חבות במס בשל הפקדות כאמור לפי סעיפים 3(ה), 3(ה1) או 3(ה3) לפקודת מס הכנסה, וכן לא תובא בחשבון בחישוב המשכורת שבשלה משולם מענק עקב פרישה אשר פטור ממס לפי סעיף 9(7א). ועדת הכספים הוסיפה תיקון בעניין זה וקבעה, כי גם עובד במגזר הפרטי, שאינו בעל שליטה, ששכרו הופחת בתוך 90 ימים מיום שנחתם ההסכם להפחתת שכר עם המעביד הציבורי, הפחתת השכר לגביו לא תובא בחשבון לעניין הפקדות בקופת גמל ולעניין החבות במס בשל הפקדות אלה למשך כל תקופת ההפחתה.
       
       תיקונים אלה, המיטיבים הן עם העובדים במגזר הציבורי והן עם העובדים במגזר הפרטי ששכרם הופחת, ייכנסו לתוקף החל ביום 1 ביוני 2003 רטרואקטיבית, מועד כניסתו לתוקף של חוק התוכנית להבראת כלכלת ישראל, שקבע את הפחתת השכר במגזר הציבורי כאמור.
       
       אדוני היושב-ראש, חברי הכנסת, מדובר בהצעת חוק חשובה, הכוללת תיקונים ראויים, ולפיכך אבקשכם לאשר אותה בנוסח שהוועדה מציעה ולדחות את ההסתייגות המוצעת נגדה. תודה רבה. 

היו"ר ראובן ריבלין:
       
       תודה רבה. חבר הכנסת מח'ול נמצא כאן יחידי. 
       
מוחמד ברכה (חד"ש-תע"ל):
       
       - - - 
       
היו"ר ראובן ריבלין:
       
       גם חבר הכנסת ברכה – לא ראיתי. אני מסתכל על מושבי חברי הכנסת. חבר הכנסת ברכה או חבר הכנסת מח'ול, מי שרוצה; שניכם רשומים. שלוש דקות עומדות לרשות אדוני. 

עסאם מח'ול (חד"ש-תע"ל):
       
       אדוני היושב-ראש, חברי הכנסת, על פניו יש היגיון בהצעת החוק הזאת, אבל היא מתחילה לעורר חשדות ברגע שבו אנחנו יודעים באיזה קונטקסט ובמסגרת איזו מדיניות ההצעה הזאת מובאת, ובאיזה קונטקסט אנחנו מדברים על הצעת חוק שמדברת על המס ועל מסים ועל יחסה של הממשלה הזאת למדיניות המיסוי. 
       
       התמונה מאוד מדאיגה כאשר אנחנו רואים את ההתנהלות הכלכלית ואת מדיניות המיסוי בצל הממשלה של הניאו-ליברליזם המופקר, שאנחנו עדים לו. אחת התופעות הקשות של המדיניות הזאת, אחת ההשתקפויות הקשות ביותר של המדיניות הזאת היא דוח העוני שהיינו עדים לו היום; דוח מקומם ומתגרה בכל אדם שיש בו מצפון ובכל אדם שחושב שצריכה להיות איזו צורה של היגיון בהתנהלות הכלכלית במדינה. 
       
       על-פי הדוח הזה, אנחנו מדברים על לפחות 40,000 ילדים שמקבלים השנה הבטחת הכנסה; שנהנים מתמיכה ממשלתית. אנחנו מדברים על לפחות 40,000 ילדים. אבל במקביל אנחנו רואים שמספר העניים, אלו שחיים מתחת לקו העוני, גדל בחצי מיליון. אז מה קרה? לאן נעלמו אותם 40,000 ילדים, שהיו אמורים לקבל תמיכה מהממשלה, תמיכה מהמדינה, כדי שלא ירעבו? הם לא התאיידו ולא נעלמו – הממשלה הזאת פשוט מאוד לא רואה אותם ולא רוצה לראות אותם. היא ממשיכה לפגוע בהם בכל מיני מהלכים כלכליים. 
       
       מבשרים לנו כל הזמן על צמיחה, אבל בסופו של יום אנחנו מונים מיליון וחצי אנשים עניים מתחת לקו העוני במדינת ישראל. האם זה קורה מאליו, אדוני היושב-ראש? האם זה קורה מאליו, אדוני ראש הממשלה? זה לא קורה מאליו. 
       
יעקב מרגי (ש"ס):
       
       זאת המדיניות.
       
עסאם מח'ול (חד"ש-תע"ל):
       
       זאת בדיוק אותה מדיניות של משחק – גם בשאלה של המס ושל המיסוי, מה שנקרא רפורמה במס, שמעבירה מיליארדים של כספים מהכיסים של מי שאין להם לכיסים של האנשים שיושבים במאיון העליון. אתם מעשירים אותה קבוצה דקה על חשבון הרעב של חצי מיליון אנשים, בתוכם 40,000 ילדים שהיו מקבלים תמיכה והיום לא מקבלים תמיכה מהממשלה, כדי להעשיר את העשירים. באופן הזה אתם מייצרים את הפערים האיומים שעליהם אנחנו מדברים. 
       
היו"ר ראובן ריבלין:
       
       תודה רבה. הייתי רוצה לשאול את מנהל סיעת חד"ש-תע"ל אם יש שלוש דעות במפלגה? למה אדוני רושם את שלושתם להסתייגויות? לא מספיק אחד? ניתן לאחד תשע דקות. 
       
       כבוד סגן יושב-ראש הכנסת, חבר הכנסת ברכה, בבקשה. יסיים חבר הכנסת טיבי. 
       
אופיר פינס-פז (העבודה-מימד):
       
       - - -
       
היו"ר ראובן ריבלין:
       
       מה אפשר לעשות? מנהל סיעת חד"ש חרוץ, הוא רושם אותם להסתייגויות, והם רשאים לדבר. זאת זכותם המלאה. 
       
אופיר פינס-פז (העבודה-מימד):
       
       אנחנו נשנה את התקנון.
       
מוחמד ברכה (חד"ש-תע"ל):
       
       זהו יתרון היסטורי של הסיעה שלנו, ואנחנו לא מתכוונים להשמיט אותו, לא בקדנציה הזאת וגם לא בזו שאחריה. 
       
       אדוני היושב-ראש, רבותי חברי הכנסת, אני עקבתי אחרי חקיקת החוק הזה, גם במליאה וגם בוועדת הכספים, ואני יכול להעיד על כך שהכוונות העומדות מאחוריו הן בדרך כלל כוונות טובות ומועילות, ואפשר לחיות עם התיקונים האלה. 
       
       אבל כל הסיפור הזה של הטבות מס הוא עניין שנתון להרבה שרירות ולהרבה אלתורים. זה הופך למכשיר בידי הממשלה או בידי מגמות פופוליסטיות של אנשים בקואליציה על מנת לדבר למגזרים מסוימים, לאנשים מסוימים או לרצועות חברתיות מוגדרות. לא מזמן התקיים דיון בכל הקשור להטבות מס ליישובי קו העימות. אחד משופטי בית-המשפט העליון, אדוני היושב-ראש, שאל – מה יקרה אם יזיזו את קו העימות דרומה חצי סנטימטר.
       
היו"ר ראובן ריבלין:
       
       זה היה כבוד השופט חשין.
       
מוחמד ברכה (חד"ש-תע"ל):
       
       נכון. אני חושב ששאלת חצי הסנטימטר או הסנטימטר היא שאלה מהדהדת מאוד, שאמורה להדהד גם בבניין הזה וגם במליאה הזאת. הרי מדובר כאן בשיקול האמיתי; האם השיקול האמיתי הוא באמת להיטיב הטבה שוויונית עם אנשים שחיים בסיטואציה מסוימת או באזור מסוים, או לסרטט את העיקולים של הקו הזה, על מנת לשרת סוג מסוים של אוכלוסייה.
       
       הדבר השני הוא כל הנושא של קביעת אזורי העדיפות. הרי אנחנו יודעים שממשלות מתחלפות וסדר העדיפויות שלהן מתחלף. מטבע הדברים, יש ממשלות שייתנו עדיפות לסוג כזה של יישובים, ויש ממשלות שייתנו עדיפות לסוג אחר של יישובים. אבל באנו פעם אחת ואמרנו: בואו נכשיר את הכלי הסוציו-אקונומי כאחד הקריטריונים לקביעת אזור העדיפות. גם הממשלה הזאת וגם זאת שקדמה לה דחו את ההצעה הזאת, כי הן רצו להשאיר את המכשיר הזה, קביעת אזורי עדיפות, כמכשיר פוליטי גרידא, כמכשיר של צבירת הון פוליטי, שאין לו שום נגיעה ממשית לסדר עדיפויות חברתי או לצרכים או למצב הסוציו-אקונומי האמיתי של קבוצות באוכלוסייה. 
       
       זה לא מקרה שתחת הממשלה הזאת – ואני חושב, אדוני היושב-ראש, שזה אחד המקרים המוזרים ביותר – ממוצע ההכנסה במה שקבוע כאזורי עדיפות הרבה יותר גבוה מממוצע ההכנסה באזורים אחרים, שלא נכללים באזורי עדיפות, גם בסקטור היהודי וגם בסקטור הערבי. זה מלמד על כך שהמכשיר הזה אינו מכשיר חברתי שהממשלה אמורה לתקן דרכו עיוותים חברתיים וכלכליים ביישובים מסוימים, אלא מכשיר שמשמש בידי הממשלה לצבירת הון פוליטי ולשירות מניעים אידיאולוגיים, שאין להם שום נגיעה לשוויוניות. תודה, אדוני היושב-ראש. 
       
היו"ר ראובן ריבלין:
       
       תודה רבה. חבר הכנסת אחמד טיבי, אחרון הדוברים, בבקשה. 
       
אחמד טיבי (חד"ש-תע"ל):
       
       תודה, אדוני היושב-ראש. אני אתחשב גם בשעה המאוחרת וגם באי-יציבות הרגשית של היושב-ראש כתוצאה מזה ששלושה חברי סיעה, שהיא הסיעה הכי אקטיבית בבית הזה, סיעת חד"ש-תע"ל, דיברו. גם הסטטיסטיקה אומרת זאת, ולא רק בזמן נאומים. 
       
       אני מקבל את מה שאמר קודמי, חבר הכנסת ברכה, שהוא נציגנו האולטימטיבי בוועדת הכספים, ואני אדבר באופן עקרוני על מס הכנסה. משום-מה יש אנשים שמשלמים מס הכנסה כדין ובכל זאת המדינה לא מחזירה להם במתן שירותים נאותים. במקומות אחרים היה מרד מס הכנסה, אבל פה מדברים על העברת בקשות ודרישות גם דרך הפרלמנט וגם דרך התקשורת למשרדי הממשלה ולממשלה כדי להראות למה כמעט נעדר חלקה של אוכלוסייה שלמה, 20% מהאוכלוסייה – האוכלוסייה הערבית במדינת ישראל – מתקציב המדינה. חוץ מהעברות רגילות ושוטפות, תקציב הפיתוח כמעט שלא קיים בהשוואה למגזר היהודי, ולכן נשאלת השאלה אם תשלום מס הכנסה כנגד אי-קיום חובתם של המדינה ושל השלטון המרכזי כלפי אוכלוסייה שלמה על רקע אתני זה דבר צודק. תודה, אדוני. 
       
היו"ר ראובן ריבלין:
       
       תודה רבה לחבר הכנסת אחמד טיבי. רבותי חברי הכנסת, נא לשבת. 
       
       אנחנו עוברים להצבעה על הצעת חוק מס הכנסה (תיקוני חקיקה). חבר הכנסת ברכה, האם אתם מבקשים להצביע על ההסתייגות?

מוחמד ברכה (חד"ש-תע"ל):
       
       לא.
       
היו"ר ראובן ריבלין:
       
       זאת אומרת שאתם מסירים את ההסתייגויות. חבר הכנסת מח'ול? מסירים. חבר הכנסת טיבי? מסירים. 
       
אחמד טיבי (חד"ש-תע"ל):
       
       כל הסיעה מסירה. 
       
היו"ר ראובן ריבלין:
       
       בסדר גמור. אני צריך לשאול כל אחד, כי ההסתייגות היא אישית. 
       
       ובכן, רבותי חברי הכנסת, אנחנו מצביעים בקריאה שנייה על הצעת חוק מס הכנסה (תיקוני חקיקה). נא להצביע. 
       
הצבעה מס' 10
       
בעד סעיפים 1-3 - 36
נגד – 2
נמנעים – 5
סעיפים 1-3 נתקבלו. 
       
היו"ר ראובן ריבלין:
       
       36 בעד, שניים נגד וחמישה נמנעים. אני קובע שהצעת החוק עברה בקריאה שנייה. 
       
       רבותי חברי הכנסת, נעבור מייד להצבעה בקריאה שלישית על הצעת חוק מס הכנסה (תיקוני חקיקה), התשס"ה-2004. נא להצביע. 
       
הצבעה מס' 11
       
בעד החוק – 36
נגד – 2
נמנעים – 5
חוק מס הכנסה (תיקוני חקיקה), התשס"ה-2004, נתקבל. 
       

היו"ר ראובן ריבלין:
       
       36 בעד, שניים נגד וחמישה נמנעים. אני קובע שחוק מס הכנסה (תיקוני חקיקה), התשס"ה-2004, עבר בקריאה שלישית, והוא ייכנס לספר החוקים של מדינת ישראל. תודה רבה. 

       
שאילתות ותשובות

היו"ר ראובן ריבלין:
       
       אני מזמין את שרת החינוך, התרבות והספורט על מנת להשיב על שאילתות. גברתי, החובה להעביר את התשובות לפרוטוקול היא לטובתך, כדי שלא תצטרכי להשיב על השאילתות פעם נוספת. זה אות גנאי לחברי הכנסת שאינם נוכחים, ולכן אי-העברת השאילתות מזכה אותם בתשובה במועד מאוחר יותר. אין כל ספק שכאשר שאילתא של חבר כנסת נענית והוא לא נוכח, העברה לפרוטוקול היא הבעת מחאה כלפי חבר הכנסת מצד השר. 
       
2038. מדריכים למניעת שימוש בסמים בבתי-הספר במגזר הבדואי בנגב
       
חבר הכנסת ג'מאל זחאלקה שאל את שרת החינוך, התרבות והספורט
       ביום כ"ד באב התשס"ד (11 באוגוסט 2004):
       
       במערכת החינוך הבדואית בנגב פועל רק מדריך אחד למניעת שימוש בסמים, והוא מועסק בתפקיד יום בשבוע בלבד. 
       
       רצוני לשאול:
       
       1. האם די במדריך אחד ל-64 בתי-ספר? 
       
       2. מה הן אמות המידה לקביעת מכסת התקנים והשעות להדרכה בתחום זה? 
       
       3. לנוכח ממצאיו החמורים של המחקר שנערך עבור הרשות למלחמה בסמים, האם תוגבר רמת הפעילות בחינוך הבדואי בנושא המלחמה בסמים, ואם לא – מדוע? 
       
תשובת שרת החינוך, התרבות והספורט לימור לבנת:
(לא נקראה, נמסרה לפרוטוקול)

       1. ראשית, ראוי להעמיד עובדות על דיוקן. המדריכים מטעם שפ"י בתחום מניעת השימוש בסמים פועלים בעיקר בבתי-הספר העל-יסודיים. במגזר הבדואי בנגב 16 בתי-ספר על-יסודיים ופועל בהם מדריך, ביום הדרכה שבועי. תפקידו להדריך את צוותי בתי-הספר הפועלים על-פי תוכניות משרד החינוך. בנוסף מתקיימות השתלמויות ארציות ומחוזיות בנושא מניעת השימוש בסמים, אלכוהול ועישון, ובהן משתתפים כל צוותי בתי-הספר. 
       
       2. המדריך הפועל בנושא מניעת השימוש בסמים עובד בכל הארץ, מול 20-25 בתי-ספר על-יסודיים. 
       
       3. החל משנת הלימודים תשס"ה יפעלו בכל בתי-הספר העל-יסודיים "מובילים בית-ספריים" לנושא מניעת השימוש בסמים, אלכוהול ועישון, לרבות בכל בתי-הספר במגזר הבדואי בדרום. המובילים שמונו השתתפו בהשתלמויות הקיץ שאורגנו על-ידי המטה והמחוז והם יקבלו הכשרה וליווי לאורך כל השנה. 
       
       לנוכח ממצאיו החמורים של המחקר שנערך עבור הרשות למלחמה בסמים, מתקיימת היערכות מיוחדת של מטה שפ"י. כל גורמי הפיקוח במחוז דרום, לרבות המגזר הבדואי, וגורמים מהרשות למלחמה בסמים, הונחו לבנות תוכנית פעילות להתמודדות עם הבעיה הקשה. מדובר בשיתוף פעולה בין מערכת החינוך לבין המנהיגות בקהילה. כל מערך הפיקוח בנושא סמים במחוז דרום קיבל תדרוך מיוחד להתמקד במגזר הבדואי ומאמץ מיוחד ייעשה השנה להגברת הפעילות הבית-ספרית בנושאים הללו במגזר. 
       
       בשנת הלימודים תשס"ה נפעל להעמקת התוכניות בבתי-הספר, בשיתוף כל הגורמים בקהילה, וכן נעשה כל מאמץ להכשיר יועצים ומורים נוספים מהמגזר הבדואי להתמודדות עם נושא האלכוהול והסמים ולפיתוח תוכניות המותאמות לאוכלוסייה זו. כמו כן נקיים סמינר עמיתים לכל המגזר, בשיתוף עם ההורים, לחיזוק מנהיגות תלמידים נגד שימוש באלכוהול ובסמים.
       
2084. הקמת איצטדיון בסח'נין
       
חבר הכנסת מתן וילנאי שאל את שרת החינוך, התרבות והספורט
       ביום ה' בחשוון התשס"ה (20 באוקטובר 2004):
       
       ראש הממשלה הודיע כי יוקם איצטדיון בסח'נין.
       
       רצוני לשאול:
       
       1. היכן עומד הטיפול בעניין?
       
       2. האם הוקצב תקציב לטובת העניין, ואם כן – כמה?
       
       3. מתי תושלם הקמת האיצטדיון?
       
תשובת שרת החינוך, התרבות והספורט לימור לבנת:
(לא נקראה, נמסרה לפרוטוקול)
       
       1. הנושא נמצא בטיפולו של מנכ"ל משרד ראש הממשלה, המרכז את הטיפול בבנייה ובשיפוץ איצטדיון הכדורגל בסח'נין בשיתוף עם מינהל הספורט שבמשרד החינוך, התרבות והספורט.
       
       2. משרד ראש הממשלה העביר לטובת העניין סך של 3 מיליוני ש”ח, וכ-1.6 מיליון ש”ח הועברו מקרן המתקנים שבמועצה להימורים, נוסף על 3 מיליוני ש”ח שהועברו על-ידי הטוטו, שנתיים קודם לכן.
       
       3. מתשובות על שאלות שהגשת בעבר בנושא זה ודאי אתה יודע, חבר הכנסת וילנאי, שקצב הבנייה תלוי בעיריית סח'נין. נמסר לי, שעל-פי ההערכה שלב א' יסתיים ככל הנראה בחודש מרס 2005.
       
2085. סגירת מרכז המחוננים בנגב
       
חבר הכנסת אורי יהודה אריאל שאל את שרת החינוך, התרבות והספורט
       ביום ה' בחשוון התשס"ה (20 באוקטובר 2004):
       
       נודע לי, שיומיים לפני פתיחת שנת הלימודים התשס"ה הוחלט לסגור את מרכז המחוננים בשער-הנגב ולהעבירו למרכז הארץ. 
       
       רצוני לשאול:
       
       1. האם הידיעה נכונה? 
       
       2. אם כן – מדוע יודעו ההורים יומיים לפני תחילת שנת הלימודים? 
       
       3. מה ייעשה בנדון? 
       
שרת החינוך, התרבות והספורט לימור לבנת:
       
       1-2. הידיעה נכונה בחלקה. במחצית חודש אוגוסט 2004 הודיעה הנהלת מכללת ספיר למשרד החינוך על החלטתה לסגור את המרכז למחוננים בשער-הנגב. פעילות המרכז הועברה למכללת אחווה ולבאר-שבע, והילדים שובצו על-פי האזורים שמהם הם באים. בכל מקרה לא מדובר בהעברה למרכז הארץ.
       
       למרות ההודעה המאוחרת נחלצה המחלקה למחוננים במשרד החינוך לאלתר למציאת פתרונות חלופיים, על מנת שהתלמידים לא ייפגעו, והודעות מתאימות נשלחו גם להורים.  	
       
       3. המחלקה למחוננים תמשיך ותלווה מקרוב את התוכנית ותפעל כדי להבטיח קליטה מוצלחת של התלמידים המחוננים במסגרות החדשות וקיום לימודים ברמה גבוהה, על-פי יכולותיהם וצורכיהם הייחודיים.
       
היו"ר ראובן ריבלין:
       
       שאלה נוספת לחבר הכנסת אורי אריאל, בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, גברתי השרה, אני רוצה להודות לך על התשובה בשאילתא הזאת ולהודות לך על הטיפול בנושא הארכיאולוגי בצורה מהירה וטובה. תודה. 
       
שרת החינוך, התרבות והספורט לימור לבנת:
       
       שמחתי להיות לעזר בעניין חשוב. 
       
2106. חפירות בקברים בעכו
       
חבר הכנסת דוד אזולאי שאל את שרת החינוך, התרבות והספורט
       ביום י"ב בחשוון התשס"ה (27 באוקטובר 2004):
       
       פורסם, כי ארכיאולוגים קבעו כי קברים שהתגלו בעכו באזור שבו מתבצעות עבודות לכריית מנהרה, הם של חיילי הליגיון הרומי.
       
       רצוני לשאול:
       
       1. מה הן הראיות שלפיהן קבעו הארכיאולוגים שלא מדובר בקברי יהודים?
       
       2. האם יורה משרדך לרשות העתיקות למנוע המשך העבודות עד לבירור?
       
שרת החינוך, התרבות והספורט לימור לבנת:
       
       1. הואיל וראש הממשלה נכנס בעובי הקורה והורה על הפסקת החפירות בשלב זה, איני רואה טעם לפרט את חוות הדעת הארכיאולוגיות שהועברו לידיעתי בסוגיה שבה מדובר. 
       
       2. עם זאת ראוי שאציין, שרשות העתיקות פועלת על-פי הנחיות היזם לחפירה באתר ומונעת אפשרות לפגיעה במחקר הארכיאולוגי באתר.
       
היו"ר ראובן ריבלין:
       
       שאלה נוספת? אין.
       
2128. לימוד מורשת ישראל בבתי-הספר
       
חבר הכנסת אמנון כהן שאל את שרת החינוך, התרבות והספורט
       ביום י"ב בחשוון התשס"ה (27 באוקטובר 2004):
       
       רצוני לשאול:
       
       1. האם יש שיעורים ושעות לימוד בנושאי מורשת ישראל ויהדות בבתי-הספר?
       
       2. אם כן – כמה?
       
       3. האם יהיה משרדך מוכן להגביר, ביוזמת גופים שונים, לימודי יהדות ומורשת ישראל בבתי-ספר ממלכתיים יסודיים ותיכוניים? 
       
שרת החינוך, התרבות והספורט לימור לבנת:
       
       1-2. בכל חטיבות הביניים הממלכתיות מתקיימים שיעורים במורשת ישראל. לכל כיתה הוקצתה שעה שבועית אחת לצורך כך, ובמסגרת השיעורים נלמדת התוכנית "100 המושגים" במורשת, ציונות ודמוקרטיה, והתלמידים ייבחנו החל משנת הלימודים תשס"ה על התכנים במסגרת מבחני המיצ"ב. בנוסף מתקיימים שיעורי הרחבה בנושא מורשת ישראל, במסגרת לימודי חגים ומועדים, תרבות ישראל, תולדות עם ישראל ולימודי תנ"ך, תורה שבעל-פה ומחשבת ישראל, בחטיבת הביניים ובחטיבה העליונה. 
       
       הכוונה היא להטמיע בקרב התלמידים את הידע הבסיסי, את המסורת ואת הזיקה לעם ולארץ, וידע על קורות עמנו. 
       
       3. משרד החינוך רואה חשיבות רבה בקידום הנושא, והוא נכון תמיד להגביר את לימודי מורשת ארץ-ישראל על-פי הצורך ובהתאם למשאבים העומדים לרשותו. בבתי-הספר היסודיים כבר נעשה מאמץ להנחיל את נושא בר-מצווה ובת-מצווה בכיתות ו', וכן נושאים נוספים הקשורים לידע על אודות חגים, מנהגים ומסורת ישראל. בבתי-הספר העל-יסודיים יש מגמה לתגבר את שעות הלימוד במקצועות היהדות על-פי דרישת בתי-הספר. המשרד דואג להעצים את המורים ואת צוות בית-הספר לצרכים חינוכיים, ובכלל זה להוראת מורשת ישראל. 
       
       אני יכולה לומר שהמשרד אינו מעודד גופים חיצוניים שאין עליהם פיקוח או שליטה להיכנס לכיתות, כמובן. עם זאת, בהחלט יש גורמים חיצוניים, שבתיאום עם משרד החינוך ובשיתוף פעולה – והכול בפיקוח מלא, לאחר שהדברים נבדקים – פועלים אתנו כדי לעודד טיולים ברחבי הארץ ולעזור בנושאים שקשורים להעמקת הידע בציונות. 
       
היו"ר חמי דורון:
       
       חבר הכנסת אמנון כהן, יש שאלה נוספת? אין. 

אמנון כהן (ש"ס):
       
       תודה רבה לשרה. 

היו"ר חמי דורון:
       
       תודה רבה. שאילתא 2129, של חבר הכנסת משה כחלון, בנושא שכר לימוד לילדים בני שלוש-ארבע.

שרת החינוך, התרבות והספורט לימור לבנת:
       
       סליחה, אני מתנצלת, אין לי שאילתא כזאת. 

היו"ר חמי דורון:
       
       חבר הכנסת כחלון, כנראה תהיה בסבב הבא. הנושא הוא שכר לימוד לילדים בני שלוש-ארבע באילת. 


שרת החינוך, התרבות והספורט לימור לבנת:
       
       לא, זה לא מופיע לי כאן. אני מתנצלת. אני לא רואה את זה כאן, אני לא מכירה את העניין. יש כאן תקלה טכנית ככל הנראה. 

היו"ר חמי דורון:
       
       אני מניח שהשרה תענה על זה בשלב הבא. 

שרת החינוך, התרבות והספורט לימור לבנת:
       
       אתם יודעים שאני מהשרים שמקפידים לענות על שאילתות. 

היו"ר חמי דורון:
       
       גברתי שרת החינוך, שאילתא מס' 2130, של חברת הכנסת נעמי בלומנטל, בנושא: תמיכה תקציבית בתנועת "הצופים". 


2130. תמיכה תקציבית בתנועת "הצופים"
       
חברת הכנסת נעמי בלומנטל שאלה את שרת החינוך, התרבות והספורט
       ביום י"ב בחשוון התשס"ה (27 באוקטובר 2004):
       
       בתנועת הנוער הממלכתית הציונית "הצופים" רבבות חניכים. בפניית ציבור שהובאה לידיעתי נטען כי התמיכה התקציבית הממשלתית בתנועת "הצופים" מעוכבת.
       
       רצוני לשאול:
       
       1. האומנם התמיכה התקציבית הממשלתית בתנועת נוער זו מעוכבת? 
       
       2. אם כן – מדוע, ומה ייעשה לפתרון הבעיה?

שרת החינוך, התרבות והספורט לימור לבנת:
       
       1-2. התמיכה אינה מתעכבת. אין לטענה בסיס. 
       
       התקנה התקציבית שנקראת "פעולות ומפעלים של תנועות הנוער" עומדת בשנת 2004 על כ-63 מיליון ש"ח. עד היום אושרו לתשלום כל סעיפי תקנה תקציבית זו, פרט לאחד. הסכום שאושר עד היום לתנועת "הצופים" הוא יותר מ-6 מיליוני ש"ח, ועד היום קיבלה תנועת "הצופים" יותר מ-5 מיליוני ש"ח, שהם בערך 84% מכלל התמיכה בתנועה. ההשלמה נעשית בימים הקרובים, מסיבות פרוצדורליות כאלה ואחרות. אין כאן בעיה מהסוג הזה. 
       
היו"ר חמי דורון:
       
       שאלה נוספת.

נעמי בלומנטל (הליכוד):
       
       גברתי השרה, מהי הגישה של משרד החינוך, משרדך, לעניין תנועות הנוער בכלל? אנחנו שומעים הרבה מבני-הנוער על החשיבות של תנועות הנוער. מהי הגישה הבסיסית? האם יש ניסיון להעלות את התקציב בשנה הבאה, או להיפך?
       
שרת החינוך, התרבות והספורט לימור לבנת:
       
       השאלה הזאת עלתה כאן לפני כמה שעות, במפגש עם שדולת תנועות הנוער שנערך ביוזמתה של חברת הכנסת אורית נוקד, יושבת-ראש השדולה. עוד חברי הכנסת היו במפגש הזה עם תנועות הנוער, ונכח בו גם יושב-ראש מועצת תנועות הנוער. אמרתי שם, ואחזור על הדברים גם כאן, כי משרד החינוך רואה בפעילותן של תנועות הנוער פעילות חשובה ביותר, שתורמת לעידוד הערכים בקרב בני-הנוער בחברה הישראלית. 
       
       אנחנו עושים את מיטב יכולתנו כדי לתקצב את הפעילות. לצערי, התקציב אינו מספיק, כמובן, וטוב היה לו יכולנו להעלות אותו. בארבע השנים האחרונות, עקב קיצוצים בפעילויות שונות במשרד החינוך, בהיקפים של 35%–50%, בגלל הקיצוצים הגדולים שהיו, קוצצה גם התקנה התקציבית הזאת, אבל בהיקפים קטנים בהרבה. למרות זאת, כפי שאמרתי, התקנה אינה מספיקה. 
       
       שמעתי מחברי הכנסת שבמסגרת ועדת הכספים הם מתכוונים לעשות מאמץ להוסיף תקציב. כרגע, במסגרת הפעולות הנוכחיות והתקציב הנוכחי, לא נוכל להוסיף תקציב. אנחנו מקווים מאוד שיהיה אפשר לעשות כן בדרכים אחרות. איני יכולה להגזים בחשיבות שאנחנו מייחסים לפעילות של תנועות הנוער. לצערי הרב התקציב אינו מספיק גם לזה, כפי שידוע לכולם. 
       
היו"ר חמי דורון:
       
       אני סומך על שרת החינוך שבכל זאת תצליח להשיג את התקציב.

שרת החינוך, התרבות והספורט לימור לבנת:
       
       לצערי הרב, איני רואה איך אפשר. אין שום יכולת מהסוג הזה. 

היו"ר חמי דורון:
       
       נצטרך למצוא לך דרך. 

שרת החינוך, התרבות והספורט לימור לבנת:
       
       אם תמצאו דרך מחוץ לתקציב משרד החינוך – זה בסדר. את מה שבתוך התקציב אנחנו ננהל. אבל אמרתי: תוספת לתקציב – לזה תמיד אשמח. 

היו"ר חמי דורון:
       
       שאילתא מס' 2162, של חברת הכנסת נעמי בלומנטל: מסדר ז'בוטינסקי – מדרשה לאומית ללימודי המחתרות. 

2162. מסדר ז'בוטינסקי - המדרשה הלאומית ללימודי המחתרות
       
חברת הכנסת נעמי בלומנטל שאלה את שרת החינוך, התרבות והספורט
       ביום י"ט בחשוון התשס"ה (3 בנובמבר 2004):
       
       בשנת הלימודים התשס"ד הדריכה המדרשה הלאומית ללימודי המחתרות, המתמקדת בהקניית הערכים הלאומיים ובחיזוק המורשת העברית, מאות חיילים, אלפי אזרחים ועשרות אלפי תלמידים.
       
       רצוני לשאול:
       
       כיצד נערך משרדך לסייע תקציבית למדרשה זו בשנת הכספים 2005?

שרת החינוך, התרבות והספורט לימור לבנת:
       
       התחום שהמדרשה עוסקת בו – ומדרשות אחרות עוסקות בתחומים דומים – מתוקצב בתקנת תמיכות של משרד החינוך, שמתפרסמת ברשומות בכל שנה. כל גוף שמגיש בקשה לתמיכה ומתאים לקריטריונים מכל ההיבטים – ניהול תקין, פעילות וכו' – זכאי לתמיכה, יחסית למספר הגופים שפונים באותה שנה ובהתאם לגובה התקציב שעומד לרשות התקנה. לכן אי-אפשר לקבוע מראש את גובה התמיכה. כאמור, התקצוב ניתן על-פי הנושא ועל-פי מספר הגופים שניגשים. 
       
       עם זאת, אני מאוד מקווה, בהתאם לגישתי בנושא המורשת, הקניית הערכים הלאומיים וחיזוק הדגלים החינוכיים שהצבנו, ובראשם הציונות, שגם הגוף הזה, כמו גופים אחרים, יוכל להמשיך את פעילותו, כפי שראוי ונכון שיהיה. 

היו"ר חמי דורון:
       
       שאלה נוספת. 
       
נעמי בלומנטל (הליכוד):
       
       אני מצטערת שאני שואלת בצורה כזאת. הייתי אומרת – אני יודעת שהגישה של כולנו היא ממלכתית מאוד, אבל משום מה כל הגופים האלה, מסדר ז'בוטינסקי, ארכיון ז'בוטינסקי וגופים אחרים שקשורים לתנועת הליכוד, מרגישים מקופחים מאוד. זה לא דבר חדש, זה כך במשך כל השנים. 
       
       נשאלת השאלה אם עדיין מתבססים על מורשת מפא"יניקית ותיקה, וזאת הבעיה, או שמא לחלופין, לגבי גופים כמו מסדר ז'בוטינסקי, ארכיון ז'בוטינסקי, ברית חיילי האצ"ל או מוסדות אחרים – אפשר לראות מה הם בדיוק הקריטריונים – אולי הם לא מספיק מיומנים כדי לקבוע ולראות את הקריטריונים שעל-פיהם ההקצבות ניתנות או נחלקות. 

שרת החינוך, התרבות והספורט לימור לבנת:
       
       חברת הכנסת בלומנטל, אני לא יכולה ללמד אף אחד מיומנות. אני יכולה לומר כאן באופן הברור ביותר: אין שום אפליה. יש חוק, יש קריטריונים, יש יועצים משפטיים. אנחנו פועלים בדיוק על-פי החוק ועל-פי הקריטריונים, ובלא שום חריגה מהם. 
       
       אני לא רוצה להטיח כאן האשמות, אבל אולי כך זה היה בשנים עברו, בתקופות שבהן היתה פחות שקיפות, בתקופות שבהן גם היו פחות מגבלות משפטיות מכפי שיש היום, בתקופות שבהן הקריטריונים היו פחות ברורים ופחות חדים ורק נתנו כסף וחילקו אותו ליעדים שונים, בפחות הקפדה מזו שיש היום. היום, תודה לאל, יש יותר הקפדה – בכל התחומים – בנושאים של חלוקת התקציבים הציבוריים. 
       
       אני חושבת שייתכן מאוד שכך היה, ואת צודקת בעניין זה. היום זה לא פועל כך. היום אנחנו פועלים בקריטריונים שקופים מאוד, כחוק, בצורה מוקפדת מאוד ומדויקת מאוד. לכן היום אין קיפוח ואין אפליה. לעניין המיומנות בהגשת דוחות – נדמה לי שהם למדו את המיומנות הזאת. אני לא רואה מקום לחשוב שיש היום קיפוח. 

נעמי בלומנטל (הליכוד):
       
       אולי כדאי לשלוח את הקריטריונים בכל פעם מחדש, או משהו דומה. 
       
שרת החינוך, התרבות והספורט לימור לבנת:
       
       חברת הכנסת בלומנטל, אני לא מכירה דרך כזאת. אני חושבת שבשלב כלשהו – גם אני באה מאותו מחנה שאת באה ממנו – לא נכון להרגיש או לחשוב שיש קיפוח כזה עד קץ הדורות. הייתי היום באירוע חשוב מאוד – חוויית ספורט למניעת אלימות במגרשי הספורט – שהתקיים במרכז מורשת בגין בירושלים. זה בית יוצא מן הכלל, עם פעילות נהדרת. 

נעמי בלומנטל (הליכוד):
       
       יש חוק. 

שרת החינוך, התרבות והספורט לימור לבנת:
       
       נכון, לכן אני אומרת את זה. בעבר זה לא היה, והנה, זה ישנו. דברים שלא היו בעבר באו על תיקונם במהלך השנים. במקרה, זה לא שייך רק למשרד שלי. זה לא משנה בכלל. 

       כאן, בנושאים האלה שעליהם את מדברת - ואני הרי יודעת היטב על מה את מדברת - יש היום בפירוש שוויוניות על-פי כל קנה-מידה, ואני חושבת שבעניין הזה אין מקום לראות כאן משהו שהוא לא תקין. 

היו"ר חמי דורון:
       
       תודה רבה, גברתי שרת החינוך. 

שרת החינוך, התרבות והספורט לימור לבנת:
       
       תודה רבה, אדוני. 

היו"ר חמי דורון:
       
       אנחנו עוברים לשאילתות לשר התשתיות הלאומיות. אדוני השר, בבקשה. נראה לי שאדוני יוכל לקצר את דרכו היום. שר התשתיות הלאומיות יענה על שאילתא מס' 1383, של חברת הכנסת לאה נס - לפרוטוקול. 

1383. מכרז להקמת תחנת כוח פחמית
       
חברת הכנסת לאה נס שאלה את שר התשתיות הלאומיות
       ביום ב' בניסן התשס"ד (24 במרס 2004):
       
       אף-על-פי שתחנת הכוח הפחמית באשקלון טרם אושרה וטרם נכתב עבורה תסקיר השפעה על הסביבה, חברת החשמל כבר פרסמה מכרז לבניית טורבינת קיטור בתחנת הכוח. 
       
       רצוני לשאול:
       
       1. כיצד פורסם מכרז קודם לקבלת האישורים לפרויקט?
       
       2. כמה כסף כבר הושקע בפרויקט זה?
       
       3. האם התקיימה התייעצות בנושא כפי שהוחלט בוועדת הפנים ואיכות הסביבה של הכנסת, ואם לא – מדוע?

תשובת שר התשתיות הלאומיות אליעזר זנדברג:
(לא נקראה, נמסרה לפרוטוקול)

	1. תוכנית הפיתוח של מערכת ייצור החשמל, אשר כוללת הקמת תחנת כוח פחמית חדשה, אושרה על-ידי קודמי בתפקיד. התחנה הפחמית החדשה הוכרזה כפרויקט תשתית לאומי על-ידי ראש הממשלה, שר האוצר ושר הפנים. התוכנית מחייבת את חברת החשמל לקדם את הפרויקט לפי לוח הזמנים שנקבע.
       
       היערכות, תכנון והקמה של תחנת כוח פחמית על כל הכרוך בכך, נמשכת שנים מספר, ויהיה זה בלתי אחראי מצדה של חברת החשמל אם לא תחל כעת בפעילות הנדרשת לקידום תחנת הכוח.
       
       כחלק מפעילות זו, החברה התחילה בהליך המכרזים לרכישת הציוד העיקרי של התחנה - טורבינות, גנרטורים ודוודים. הליך המכרז הוא דו-שלבי: שלב שבו מתבצעת סריקת הספקים הפוטנציאליים ויכולתם לעמוד בדרישות המפרטים; השלב המסחרי שבו על בסיס הדירוג של הספקים בשלב הטכני ועל בסיס ההצעה הכספית ייקבע הזוכה במכרז.
       
       החברה נמצאת בבדיקת השלב הטכני לגבי הציוד העיקרי של התחנה, אשר יימשך שנה. בפרק זמן זה יימשך התהליך הסטטוטורי, ויש להניח שבמעבר לשלב המסחרי מצב הפרויקט יהיה ברור יותר. יש לציין שלספקים הפוטנציאליים לציוד העיקרי הובהר מצב הטיפול הסטטוטורי.
       
       2. עד היום השקיעה חברת החשמל בפרויקט כ-12 מיליון דולר, שהם כ-1% מהעלות הכוללת של הפרויקט.

       3. על-פי החלטת הממשלה מיום 29 בדצמבר 2002, התוכנית להקמת תחנת כוח פחמית חדשה באשקלון נמצאת בפני הוועדה לתשתיות לאומיות אשר דנה בנושא. הדיונים מהווים שלב נוסף בהליך הנדרש לשם הקמת התחנה ואינם בבחינת אישור סופי של הפרויקט. אם תאושר התוכנית בוועדה לתשתיות לאומיות, היא תוגש לאישור הממשלה בהיותה הרשות המוסמכת לאשר תוכנית תשתית לאומית. בהחלטה האמורה מצוין במפורש, כי במועד הגשת התוכנית לאישור סופי, תידרש הממשלה כולה לעיון בסוגיה. במעמד זה תישמע בהרחבה עמדתם של כלל המשרדים והגופים אשר נוגעים לעניין. יש לציין כי עמדה זו אף זכתה לאישור בג"ץ, אשר דחה, מטעמים אלו, את העתירה שהוגשה נגד פרויקט D בידי עמותת "אדם טבע ודין".
       
       בין משרד התשתיות הלאומיות לבין המשרד לאיכות הסביבה התקיימו התייעצויות מספר בנושא הקמת תחנת הכוח, ואף התקיים ביקור משותף בתחנת כוח בחוץ-לארץ הפועלת בטכנולוגיית IGCC. למיטב הבנתי, כיום יש הסכמה בין הגורמים המקצועיים משני המשרדים, כי טכנולוגיית ה-IGCC, שאותה מעוניין המשרד לאיכות הסביבה לקדם, אינה בשלה דיה והיא עתידה להיות זמינה רק בשנים 2012-2017 ואילך. עמדת אנשי המשרד לאיכות הסביבה היא, כי ניתן לדחות את מועד הקמת התחנה עד לשנים אלה, ולהשתמש בטכנולוגיה זו, שעתידה להיות זמינה אז. אולם, אנשי משרדי סבורים כי נוכח הגידולים החדים בביקושים לחשמל ונוכח הצורך האסטרטגי שלא להתבסס על הגז הטבעי כמקור אנרגיה בלעדי, יש להקים את תחנת הכוח במועד מוקדם יותר.
       
       יצוין כי חברת החשמל תקים את תחנת הכוח בטכנולוגיה המתקדמת ביותר הזמינה כיום, והיא טכנולוגיה על-קריטית, ובכך יובטח שיפור הנצילות והפחתת הפליטות. בנוסף, יותקנו בתחנת הכוח סולקני פליטות חדשניים, המפחיתים את רמת הפליטות ביותר מ-85% מפליטות של תחנות כוח פחמיות מהדור הקודם.
       
       לגבי המועד האופטימלי להקמת תחנת הכוח, הרי שבימים אלה, יחידת חקר הביצועים במשרדי בוחנת את לוח הזמנים האופטימלי להקמת התחנה הפחמית, והיא צפויה להגיש מסקנותיה בזמן הקרוב.

היו"ר חמי דורון:
       
       שאילתה מס' 1432, של חבר הכנסת ואסל טאהא - לפרוטוקול.

1432. קווי החשמל בכפר-כנא 
       
חבר הכנסת ואסל טאהא שאל את שר התשתיות הלאומיות
       ביום ט' בניסן התשס"ד (31 במרס 2004):
       
       
       ב-13 במרס 2004 התחשמל למוות תושב כפר-כנא, לאחר שמוט שהחזיק בידו נכנס לתחום מתח חשמלי גבוה ליד בית-מגורים הבנוי כחוק. מקרי התחשמלות נוספים אירעו בכפר מאחר שקווי החשמל קרובים מדי לבתי-המגורים הצפופים.
       
       רצוני לשאול:
       
       1. מדוע משרדך אינו מתאים את תכנונם והקמתם של קווי החשמל לבנייה בכפר?
       
       2. מדוע לא עוטפים כבלים חשמליים במעטפת שאינה מוליכה חשמל? 
       
תשובת שר התשתיות הלאומיות אליעזר זנדברג:
(לא נקראה, נמסרה לפרוטוקול)

	1. קווי החשמל בכל אזורי הארץ מוקמים בהתאם לכללים ברורים אשר מפורטים בתקנות החשמל ובכללי הרשת הארצית של חברת החשמל. הכללים מגדירים באופן מקיף ומפורש מרחקי בטיחות אנכיים ואופקיים מפני הקרקע וממבנים קיימים או מתוכננים בתוואי הקו. תכנון קו חדש מתבצע תוך התחשבות בתוכניות המיתאר הקיימות ביישובים השונים וטעון אישור מוקדם של מינהל החשמל במשרד התשתיות הלאומיות. 

       אם לאחר הקמת הקו נעשים שינויים בתוכניות המיתאר של היישוב, על הרשות המקומית אשר דנה באישורן לוודא כי נשמרים מרחקי הבטיחות הנדרשים מקווי החשמל הקיימים. במקרים שבהם על מנת לעמוד בהוראות הבטיחות אין מנוס מהעתקת קווי החשמל, הרשות המקומית מחויבת לשאת בעלויות ההעתקה. חברת החשמל מחליפה על חשבונה עמודים רקובים או פגומים בלבד, כחלק מתוכנית התחזוקה של הקו.

	2. ברשת חשמל בעלת מתח גבוה, שימוש בחוטים מצופים בחומר מבודד אינו יכול להוות תחליף לשמירת מרחקי הבטיחות המפורטים בתקנות ובדרישות לעיל. ברשת חשמל בעלת מתח נמוך, שימוש בכבלי חשמל עם מעטפת בידוד נעשה בהתאם לתנאים השוררים במקום ועל-פי היכולת בשטח לשמור על מרחקי הבטיחות. הקפדה על המרחקים הנדרשים ושמירה על כללי בטיחות בעת ביצוע עבודות בנייה בקרבת קווי חשמל הן האמצעים הנדרשים למניעת מקרי התחשמלות. 

       בהתייחס לגוף המקרה המוזכר בשאילתא, בבדיקה שנערכה עם חברת החשמל לא נמסר לנו על אירועי התחשמלות אשר נגרמו כתוצאה מקרבת יתר של קווי החשמל לבתי המגורים בכפר-כנא. נסיבות האירוע האמור נחקרות עתה על-ידי משטרת ישראל, וככל הידוע כעת המקרה נגרם בעקבות הרמה של מוט ארוך שהחזיק התושב בידו.

היו"ר חמי דורון:
       
       שאילתא מס' 1916 של חברת הכנסת נעמי בלומנטל: מכסת המים למושב עין-העמק.

1916. מכסת המים למושב עין-העמק
       
חברת הכנסת נעמי בלומנטל שאלה את שר התשתיות הלאומיות
        ביום י' באב התשס"ד (28 ביולי 2004):
       
       מפניית ציבור שנתקבלה בלשכתי עולה, כי מכסת המים למושב עין-העמק לא עודכנה בשנים האחרונות בהתאם להתרחבות האוכלוסין במושב.
       
       רצוני לשאול:
       
       1. האם נהוג לעדכן מכסות מים למושבים בהתאם לגידול באוכלוסייה? 
       
       2. אם כן – האם הדבר נעשה במושב עין-העמק משנת 2000 ועד היום, ואם לא – מדוע?
       
שר התשתיות הלאומיות אליעזר זנדברג:
       
       אדוני היושב-ראש, אני מתכבד להשיב על שאילתא של חברת הכנסת בלומנטל, שעניינה מכסת המים למושב עין-העמק. 
       
   במענה על השאלה הראשונה, שעוסקת בנוהל לגבי עדכון מכסות מים למושבים בהתאם לגידול האוכלוסייה, התשובה היא שמכסות המים במושבים מתעדכנות בהתאם לגידול באוכלוסייה.
       
       לגבי השאלה השנייה: למושב עין-העמק הוגדלה הקצאת המים לצריכה ביתית מכמות של כ-47 אלפי מטר קוב בשנת 2000 לכמות של 81.5 אלפי מטר קוב בשנת 2004, בשל גידול האוכלוסייה במושב.

היו"ר חמי דורון:
       
       שאלה נוספת, בבקשה.

נעמי בלומנטל (הליכוד):
       
       האם במשרד התשתיות, שאני מכירה היטב, קיים מכניזם של עדכון לפי גודל האוכלוסייה, או צרכים אחרים של אותו יישוב, וכל כמה זמן עדכון כזה אומנם מתקיים?

שר התשתיות הלאומיות אליעזר זנדברג:
       
       אני מאשר שחברת הכנסת בלומנטל אכן מכירה היטב את המשרד. למיטב ידיעתי, חברת הכנסת בלומנטל, המכניזם הזה קיים, שהרי מכוחו הדבר עלה, אבל אני אתן לך תשובה מפורטת לגבי המועדים. למיטב ידיעתי, לא מדובר פה בעדכון שוטף על כל רך שנולד, אלא בפרקי זמן כפי שראית כאן. המקפצות הן אחת לארבע שנים - משנת 2000 לשנת 2004, או כנתון. אני אבדוק לך לגבי עין-העמק ומתי בפעם הבאה יבדקו את מצב האוכלוסייה שם. 
       
היו"ר חמי דורון:
       
       תודה רבה. שאילתא מס' 2006 של חבר הכנסת מגלי והבה: הפיקוח על שיווק גז בישראל ממתקן בשטח הרשות הפלסטינית. 


2006. הפיקוח על שיווק גז בישראל ממתקן בשטח הרשות הפלסטינית
       
חבר הכנסת מגלי והבה שאל את שר התשתיות הלאומיות
       ביום י"ז באב התשס"ד (4 באוגוסט 2004):
       
       
       בביר-נבאללה קיים מתקן לאחסון ולמילוי מכלי גז.
       
       רצוני לשאול:
       
       1. האם המשרד מפקח על פעילות המתקן, והאם הוא פועל לפי הסטנדרטים המחויבים בשוק הישראלי?
       
       2. האם קיים פיקוח על כך שמכלים שמולאו בגז במתקנים בביר-נבאללה ובטול-כרם אינם משווקים בישראל?
       
       3. כיצד מטופלים ספקי גז ישראלים המשווקים בישראל מכלי גז שמולאו במתקנים בביר-נבאללה ובטול-כרם והוכנסו לישראל בניגוד לחוק?
       
שר התשתיות הלאומיות אליעזר זנדברג:
       
       השאלה התייחסה למתקן שנמצא בביר-נבאללה, שבו קיים מתקן לאחסון ולמילוי מכלי גז, והשאלות נגעו לפיקוח של המשרד על פעילות המתקן ובכלל. 
       
       1. מתקני הגז בביר-נבאללה ובטול-כרם נמצאים מחוץ לשטח תחולתו של חוק הגז (בטיחות ורישוי), התשמ"ט-1989, שמכוחו מוקנות למשרד התשתיות הלאומיות סמכויות פיקוח על מתקני גז.
       
       2. צו הפיקוח על מצרכים ושירותים (מכלי גז), התש"ן-1990, אוסר הכנסה לתחום השיפוט של מדינת ישראל של מכלי גז אשר מולאו במתקן גז מחוץ לתחום זה.
        
       3. ספקי גז המפירים את האמור בצו הנ"ל ואשר נתפסו על-ידי אגף הפיקוח והבטיחות הועמדו לדין.
       
       קיימות כמה סנקציות נגד ספקי גז המפירים את חקיקת הבטיחות בתחום הגז. ניתן להגיש נגד הספקים כתבי אישום מכוח חוק הגז. כמו כן, מכוח חוק הגז ניתן לבטל רשיון ספק הגז. במקרה של הפרות חוקי הבטיחות בתוך מתקני הגז, ניתן לתת הוראת סגירה של אותו מתקן וכן הוראת ריקון הגז מהמתקן.

היו"ר חמי דורון:
       
       שאלה נוספת, אדוני. 

מגלי והבה (הליכוד):
       
       לא, תודה.

היו"ר חמי דורון:
       
       תודה רבה. שאילתא מס' 2221 של חבר הכנסת שלום שמחון: מתקן טיפול שופכין שדה-אילן - גליל תחתון. 

2221. מתקן טיפול שופכין שדה-אילן 
       
חבר הכנסת שלום שמחון שאל את שר התשתיות הלאומיות
       ביום ד' בכסליו התשס"ה (17 בנובמבר 2004):
       
       מתקן טיפול שופכין - מט"ש - שדה-אילן מצוי בקשיי תפעול בשל חובות הרשויות המקומיות. בחודש יוני שלח נציב המים צו לתיקון מעוות לראשי הרשויות השותפות במערכת הביוב והמט"ש בגליל התחתון כדי להבטיח את פעילותם התקינה של מתקנים אלו. נציב המים הודיע כי בכוונתו לבצע את הצו במקומם.
       
       רצוני לשאול:
       
       מדוע אין נציב המים מקיים את החלטתו ומפעיל את הצו במקום הרשויות?
       
שר התשתיות הלאומיות אליעזר זנדברג:
       
       השאילתא עסקה במתקן טיפול שופכין וצו תיקון המעוות שהוטל עליו. 
       
   צו תיקון המעוות אכן לא מומש עד כה עקב קשיים משפטיים ביצירת התקשרות עם הגורם שיפעיל את מכון הטיהור במקום תאגידי הקולחים שהפעילו את המכון.
       
   בקרוב תבוצע התקשרות עם גורם שיפעיל את מכון הטיהור במקום תאגיד הקולחים. המדינה תחייב את הרשויות המקומיות בעלויות הפעלת המכון שיוצאו על-ידה. באמצעות חיוב זה יישמר הכלל "המזהם - ישלם".

היו"ר חמי דורון:
       
       שאלה נוספת. 

שלום שמחון (העבודה-מימד):
       
       תודה לאדוני השר על התשובה. יש לי שאלה נוספת, שכוללת בכלל את נושא השבת מי הקולחין. 
       
       מאחר שאנחנו יודעים שהפתרון היחיד בשנים שיבואו למי הקולחין של העיר בסופו של דבר זה החקלאות, והמתקן הזה שאתה מדבר עליו מיועד לספק מים לחקלאות, כמו במקומות אחרים, נדמה שפעולת הממשלה בתחומי השבת מי הקולחין תקועה בשנתיים האחרונות באופן מאוד משמעותי - אחרי שכספים רבים של קרן האיזון, בשווי של 800 מיליון שקל, שבעצם הולאמו מנציבות המים, שהיו לטובת העניין, בעצם, נכון לרגע זה, לא הוצאו. 
       
       מה אתה מתכוון לעשות כדי שהנושא של מי הקולחין יטופל, כך שבשנים שיבואו יהיו מספיק מי קולחין שיגיעו לייעוד האמיתי שלהם? 

שר התשתיות הלאומיות אליעזר זנדברג:
       
       אני לא יכול לומר לך על הכמות המדויקת של מי קולחין שיגיעו. אני רק יכול לומר לך, שמבחינתי הנושא הזה עכשיו נמצא בדיון אינטנסיבי אצלי, הן במסגרת המלצות של ועדה שהוקמה, כמו שחבר הכנסת שמחון יודע, וטרם יושמו, ואשר אמורות להיות מתורגמות לכלל תקנות שאנחנו יוזמים, והן באמצעות בדיקת המקורות התקציביים, לרבות ליבון הנושא מול אנשי האוצר גם לשנת התקציב הבאה וגם מעבר למקובל בעניין הזה.

אברהם בייגה שוחט (העבודה-מימד):
       
       120 מיליון קוב.
       
שר התשתיות הלאומיות אליעזר זנדברג:
       
       אה, זאת הכמות שצריכים להתחייב כאן - אני לא אתחייב עליה - אבל אני מניח שבאופן עקרוני, ברגע שהתקנות תונחנה והדבר הזה - - -


שלום שמחון (העבודה-מימד):
       
       לפי - - - היינו צריכים לעמוד בשנה הבאה על 240. מה שהוא אמר לך עכשיו זה מה שיש עכשיו. 

שר התשתיות הלאומיות אליעזר זנדברג:
       
       אני יכול לומר, שלא רק לגבי המים לחקלאות - - -

אברהם בייגה שוחט (העבודה-מימד):
       
       עכשיו יש 200, עם השפד"ן.

שר התשתיות הלאומיות אליעזר זנדברג:
       
       אני יכול לומר, שלא רק מים לחקלאות; גם בתחום התפלת המים - הנושא הזה לא התקדם בקצב הנכון, כפי שאני רואה אותו. אני מבחינתי אנסה לתת לזה את הדחיפה הראויה. אני לא אתחיל לעמוד כאן על כל הקשיים כולם, כי כולנו רוצים באיזה שלב לקום ולצאת הביתה. אני מניח שיהיה דיון בעניין הזה גם בוועדת הכלכלה ונוכל להתעמק, אבל אני חושב שהתקנות שתוצאנה - לרבות מבט נוסף על הנושא התקציבי - יוכלו להועיל, ואני מקווה שבעניין הזה נצליח לקדם את הדברים כפי שצריך. תודה. 

היו"ר חמי דורון:
       
       תודה רבה, אדוני שר התשתיות הלאומיות. אנחנו מסיימים פרק זה של שאילתות. 
       


המצב ברשות הפלסטינית לאחר עידן ערפאת
       ["דברי הכנסת", חוברת ו', עמ'     .]

היו"ר חמי דורון:
       
       אנחנו חוזרים לדיון על-פי סעיף 86: המצב ברשות הפלסטינית לאחר עידן ערפאת, המשך הדיון מהשבוע שעבר. יתחיל חבר הכנסת חיים אורון, אחריו - חבר הכנסת חיים רמון, ואחריו - חבר הכנסת אחמד טיבי. שלוש דקות לרשותך, אדוני. 

חיים אורון (יחד):
       
       אדוני היושב-ראש, חברי הכנסת, אנחנו ממשיכים דיון שהתחיל בשבוע שעבר, ואני לא בטוח שהדיון של היום ימשיך בדיוק במסלול של הדיון מהשבוע שעבר, שבחלקו הייתי נוכח. 
       
       אני לא יודע להגיד היום עד כמה היסטורית היא התקופה שאנחנו נמצאים בפניה או בעיצומה במערכת היחסים בינינו לבין העם הערבי הפלסטיני. כנראה רק העתיד ורק ראייה ממרחקים הרבה יותר גדולים יוכלו לקבוע עד כמה ההתפתחויות שמתרחשות עכשיו יש להן משמעות מעבר לאירוע שהוא כשלעצמו שינה את המציאות במזרח התיכון, בעם הפלסטיני ובמערכת היחסים בינינו לבין הפלסטינים.
       
       הסתלקותו של ערפאת יצרה מצב חדש, שטומן בחובו הרבה מאוד אופציות לכל השותפים. אני חושב שיש אינטרס ישראלי עליון שמערכת הבחירות בקרב הפלסטינים תתנהל כסדרה, תקיף כמה שיותר משתתפים, תסיים את הבחירה של היושב-ראש, או של הנשיא, תמשיך לבחירות של הפרלמנט הפלסטיני, ובמהלכן תהיינה גם בחירות שכבר יתחילו במהלך החודש הבא לרשויות המקומיות. 
       
	אני לא יודע אם הרשות הפלסטינית תיהפך אז לדמוקרטיה שנצטרך ללמוד על-פיה כללים של דמוקרטיה, אבל בכל מקרה, יש אפשרות שהיא תהפוך לדמוקרטיה הראשונה בצדה של מדינת ישראל בקרב מדינות ערב. להתפתחות הזאת כשלעצמה יש חשיבות רבה מאוד בקרב העם הפלסטיני ובעיני העולם כולו.
     
       ההתפתחות שמתרחשת בימים הללו ותהליך הבחירות של הפלסטינים יסירו מעל סדר-היום את הנימוק, את התירוץ, את האליבי שהיה מאוד מאוד מרכזי בשיח הציבורי במדינת ישראל בשנים האחרונות, וזה הנימוק של העדר פרטנר; ובלשונו העסיסית של יועצו של ראש הממשלה, דב וייסגלס - התהליך הזה הוציא את הפורמלין מהצנצנת. נשארנו עם צנצנת ללא פורמלין, ואנחנו צריכים לעמוד ולהיחשף בפני השאלות שעומדות בינינו לבין הפלסטינים זה כמה דורות, וביתר עוצמה בארבע השנים האחרונות. 
       
       חזרנו ואמרנו במהלך השבועות האחרונים, וכך פעלנו גם היום, שאנחנו תומכים בתוכנית ההתנתקות של ראש הממשלה, ולא נחבור לשום קומבינה פרלמנטרית כדי להפיל את הממשלה, כאשר חלק מהשותפים לקומבינה, המניעים שלהם הם עצירת ההתנתקות. 
       
       אדוני סגן שר הביטחון, ממהלך שצמח כמהלך חד-צדדי, ממהלך שמבחינות רבות היה מסלול מילוט מהצורך להידבר עם העם הערבי-הפלסטיני, הוא חייב ויכול להפוך למסלול – כן, אותה תוכנית ההתנתקות המצומצמת, שבהרבה מאוד לבטים תמכנו בה, יכולה להיות שלב ראשון בתהליך שיהיה בהידברות, במשא-ומתן, בהסכמה עם ההנהגה הפלסטינית ותחילתו של תהליך ארוך יותר. 
       
       אני מאוד חושש, אדוני סגן שר הביטחון, שהיות שגם אתם יודעים – אני לא מדבר על הימין שיושב פה – איך התהליך הזה עשוי להסתיים, יהיה מי שירצה לעצור אותו בראשיתו, בבחינת הורדת הרכבת הזאת מהפסים כבר בתחנה הראשונה. אוי לנו ואוי לכם אם נעלה על הדרך הזאת. צריך לעשות הכול כדי שהתהליך הזה יתקדם, יתממש, והנסיגה מרצועת-עזה ומצפון השומרון תהיה מהלך ראשון במסגרת מפת הדרכים ובמסגרת הידברות ישירה בינינו לבין הפלסטינים. 
       
היו"ר חמי דורון:
       
       תודה רבה לחבר הכנסת חיים אורון. חבר הכנסת חיים רמון - איננו נמצא. חבר הכנסת אחמד טיבי - איננו נמצא. חבר הכנסת איוב קרא - איננו נמצא. חבר הכנסת אפי איתם - איננו נמצא. חבר הכנסת אברהם בייגה שוחט, בבקשה. 
       
אברהם בייגה שוחט (העבודה-מימד):
       
       אדוני היושב-ראש, רבותי חברי הכנסת, האפשרות של פתיחת תקופה חדשה והסיכוי לשינוי כמובן נגזרת מעמדתו של כל אחד מחברי הכנסת, אולי בעצם כל אחד מאזרחי מדינת ישראל, ומחזירה אותנו לבסיס התפיסה – האם יש סיכוי להגיע להסכם עם הפלסטינים או אין סיכוי. אלה שגורסים שאין שום סיכוי ואלה שאומרים שנישאר לעולם במריבה אתם, ללא שום פתרון טריטוריאלי, ללא שום הפרדה – אלו כמובן אינם רואים בהסתלקותו של ערפאת מצב חדש, שאולי נותן תקווה לדברים אחרים. אותם אנשים, ואני נמנה עמם, שמאמינים שבסופו של יום נגיע לכך שנצטרך להגיע להסכמות עם הפלסטינים, ופחות או יותר המפה ברורה וידועה – אלו שחושבים כך מאמינים שנפתח אולי צוהר או פתח קטן על מנת שהדברים ילכו בכיוון שונה מזה שהלכו בו קודם לכן.
       
       אני מאמין שאסור לממשלת ישראל  ולנו – והדבר לא רק בידינו, אלא כמובן גם בידי הצד השני – להחמיץ הזדמנות אם היא קיימת. אני לא יודע להגיד היום אם ההזדמנות היא אמיתית. הדברים ייבחנו מהר מאוד. אני מייחס חשיבות מרובה למה שאמר ראש הממשלה ביום חמישי האחרון לגבי התנאים המקדימים המיידיים, שהם אפשריים. אני מקווה לראות גם בצד השני, עוד לפני הבחירות, מהלכים שיביאו ויסמלו אכן תקווה ואמונה שנעשים שינויים, ואכן נראה דברים שמתייחסים גם לטרור, גם לתקשורת התוקפת, גם לכל אותן מערכות יחסים בינינו לבין הפלסטינים. 
       
       הרי אי-אפשר להגיד שהסתלקותו של ערפאת, שהיה מכשול מרכזי לשלום, לא יצרה אולי מצב חדש. אני מציע לממשלת ישראל ולכל המפלגות בבית הזה לתת יד כדי למנוע מצב שבו איבדנו, חס וחלילה, הזדמנות, איבדנו אולי יכולת להגיע לקשרים אחרים, אולי יכולת להתנעה של תהליך שיביא קץ לסכסוך בינינו לבין הפלסטינים. זו חובתה של הממשלה, אדוני סגן השר, זו חובתם של חברי הכנסת וזו חובתו של הציבור לתת אמון שאכן נוצר מצב שמאפשר שינוי אמיתי. תודה רבה. 
       
היו"ר חמי דורון:
       
       תודה רבה. רבותי חברי הכנסת, קראתי גם בשמו של חבר הכנסת טיבי וגם בשמו של חבר הכנסת איתם. אני אתן לכם לדבר עכשיו, אבל אני כבר מודיע, ואני מניח שזה עובר בכל הבניין, שמי שאקרא את שמו והוא לא יהיה נוכח, לא אתן לו לדבר מאוחר יותר. חבר הכנסת אחמד טיבי, בבקשה, ואחריו – חבר הכנסת אפי איתם. בזה ייתם סדר הדוברים שמאחרים. חבר הכנסת בן-מנחם ידבר מייד אחרי חבר הכנסת איתם. 
       
אחמד טיבי (חד"ש-תע"ל):
       
       תודה, אדוני היושב-ראש. אין ספק שזאת אחת התקופות הקשות שעוברות על העם הפלסטיני לאחר אובדן מנהיגו, נשיא נבחר, אדם שהיה דמות אב, אבי האומה, לגבי העם הזה, אלה שתמכו בו ואלה שהתנגדו לו מפלגים של האופוזיציה הפלסטינית. 
       
       נכון, היחסים בין מדינת ישראל לבין העם הפלסטיני הם יחסים של עוינות ואויבות מורכבת. אבל מטבע הדברים, גם כאשר הולכים לעולמם מנהיגים, אפילו בין אויבים, יש רמה מינימלית של התחשבות אנושית, שלא היתה קיימת במקרה הזה מצד רבים בציבור הישראלי. אני יכול להבין אנשים – סליחה על הביטוי – בשוק מחנה-יהודה, או במגרשי כדורגל מתלהמים, או אנשים שמחלקים ממתקים. אני יכול להבין שיש תופעות כאלה, אבל לא אקבל אותן. אבל יש שרים שהתנהגו בדיוק בצורה הזאת, באופן מביך, מביש. מייד עם ההודעה על מותו, שר המשפטים הביע שמחה. זה דבר מקומם, בלתי אנושי. 
       
       אני רוצה להזכיר לך, אדוני היושב-ראש, שבעשורים האחרונים הלכו לעולמם שני מנהיגים ישראלים, מנחם בגין ויצחק רבין. מנחם בגין הרג או היה אחראי למותם של אלפי פלסטינים. הוא היה אחראי לפלישה ללבנון, פגיעה במחנות הפליטים. האם אתם זוכרים ריקוד ברחובות אצל הפלסטינים על מותו של ראש הממשלה לשעבר מנחם בגין? לא היו. שלא לדבר על יצחק רבין ז"ל. ראיתי ערבים שביכו את מותו של יצחק רבין. לכן, התופעה הזאת של אנשים ממלכתיים שמביעים זעם – אפילו הממשלה קיבלה החלטה, אדוני היושב-ראש, לנהל מסע פרסום לאחר מותו, כדי לחשוף את פרצופו האמיתי – השנאה המיתולוגית הזאת היא שנאה קשה. לא כך צריך לנהוג, גם כאשר מדובר באויב. 
       
בנימין אלון (האיחוד הלאומי - ישראל ביתנו):
       
       רבין פוצץ אוטובוסים ברחובות? נתן הוראה - - - 
       
היו"ר חמי דורון:
       
       חבר הכנסת בני אלון, יהיה לך זמן לענות אחר כך. חבר הכנסת טיבי יסיים את דבריו, ואני מבקש שלא להפריע. 
       
אחמד טיבי (חד"ש-תע"ל):
       
       אני אסיים, אדוני היושב-ראש. היום קראתי, חבר הכנסת רן כהן, שהיה דיון בהנהלת מרצ, אם לשלוח תנחומים להנהגה הפלסטינית במות הנשיא ערפאת או לא. אני לא רוצה להתערב. היו שתמכו, היו שהתנגדו. קראתי שיש ערבי אחד בהנהלת מרצ שאמר שלא מזיז לו שיאסר ערפאת נפטר, למה צריך לשלוח לו תנחומים, מיהו בכלל יאסר ערפאת.

רן כהן (יחד):
       
       לערפאת אי-אפשר לשלוח תנחומים. 

אחמד טיבי (חד"ש-תע"ל):
       
       האמת היא שבכל עם יש פחי אשפה, והערבי הזה הוא פח האשפה שלכם, בהנהלת מרצ. תודה רבה. 

היו"ר חמי דורון:
       
       תודה רבה לחבר הכנסת אחמד טיבי. חבר הכנסת אפי איתם, בבקשה. אחריו - חבר הכנסת אלי בן-מנחם, אחריו - חבר הכנסת ישראל אייכלר, ואחריו - חבר הכנסת טלב אלסאנע. 

זאב בוים (הליכוד):
       
       הרגיז אותך שפעם אחת ערבי אמר אמת. 
       
היו"ר חמי דורון:
       
       אדוני סגן השר, הרי תוכל לעלות ולדבר אחר כך. אתה מפריע לחבר הכנסת איתם, הוא ממתין. 
       
זאב בוים (הליכוד):
       
       אדוני היושב-ראש, לא אפריע לדובר. 
       
היו"ר חמי דורון:
       
       אני מודה לך מאוד. 
       
אפי איתם (מפד"ל):
       
       אדוני היושב-ראש, חברי חברי הכנסת, ערפאת לא היה מכשול לשלום; ערפאת היה מכשול לחיים. הוא היה מכשול לשפיות של חברתו, של בני עמו, של האזור הזה כולו. ובצד האפל של המכשול הזה נערמו גופות מרוטשות של נשים, של ילדים, של ישראלים ופלסטינים כאחד. נדמה לי שהעולם כולו, ובכלל זה הפלסטינים, שחרר אנחת רווחה - - - 
       
טלב אלסאנע (רע"ם):
       
       הו, מי שדואג לפלסטינים. 
       
היו"ר חמי דורון:
       
       חבר הכנסת טלב אלסאנע, אני מבקש ממך לא להפריע. 
       
טלב אלסאנע (רע"ם):
       
       כשאני שומע את הדאגה שלך לעם הפלסטיני אני מודאג מאוד. 
       
עסאם מח'ול (חד"ש-תע"ל):
       
       הוא מומחה לאנחות. 
       
היו"ר חמי דורון:
       
       חבר הכנסת טלב אלסאנע. חבר הכנסת עסאם מח'ול. חבר הכנסת טלב אלסאנע, אתה הרי צריך לדבר, אתה רוצה שאוציא ולא תוכל לדבר? 
       
טלב אלסאנע (רע"ם):
       
       למה שתוציא אותי? 
       
היו"ר חמי דורון:
       
       אני מבקש שלא תפריע, זה הכול. קראת קריאת ביניים אחת, עשית את שלך. תודה רבה. 
       
אפי איתם (מפד"ל):
       
       נדמה לי שהעולם כולו, ובכלל זה הפלסטינים, שחרר אנחת רווחה כשהדמות המפלצתית הזאת נעלמה מנוף חיינו. 
       
טלב אלסאנע (רע"ם):
       
       הייתי שם, ראיתי רק פלסטינים בוכים. 
       
היו"ר חמי דורון:
       
       חבר הכנסת טלב אלסאנע. 
       
אפי איתם (מפד"ל):
       
       הרשות הפלסטינית, ואולי יותר מכל החברה הפלסטינית, נמצאת היום במצב שנמצאו בו חברות אחרות בהיסטוריה, שעברו חוויית מכבש של רודנות כריזמטית אכזרית וצמאת דם שהביאה את עמם אל תהומות ואל מחשכים, וחברה כזאת אינה יוצאת מן המשבר הזה רק משום שמישהו לחץ על כפתור או מישהו העמיד שולחן או מישהו אפילו הסכים לשבת לידו ולדבר. 
       
       העולם חווה פרקטיקה די מוצלחת של טיפול בחברות שעברו טראומה, שעברו לתקופה פוסט-רודנית. הוא הצליח בצורה מעניינת עם גרמניה הנאצית; הוא הצליח עם יפן הקיסרית שהצליחה לגייס במהלך המלחמה אלפי טייסים מתאבדים ושלא נראה באופק האופן שבו היא חוזרת אל חיק משפחת העמים; הוא הצליח עם הרודנות הסובייטית, והוא נאבק עכשיו למוטט את שרידיה של הרודנות הסדאם חוסיינית. נדמה לי שצריך להסתכל בדוגמאות האלה ולא להיגרר לחיפזון, וגם לא לרדידות, אלא לנסות לטפל במרכיבים; הם שלושה, ואמנה אותם בקיצור. 
       
       המרכיב הראשון הוא מתן סיכוי, תקווה ואופק כלכלי לחברה הפלסטינית - תוכנית מרשל לפלסטינים. התוכנית הזאת צריכה להיות מלווה בהתניה ברורה – כמו בגרמניה, כמו ביפן, כמו בעירק, כמו בברית-המועצות – בביטול המורשת הערפאתית כמורשת המכוננת של העם הפלסטיני. מי שרוצה להיפטר מצללי ערפאת יצטרך להיפטר גם מפסלי ערפאת. 
       
       המרכיב השני הוא התעקשות מוכפלת ומוקפדת על כך שבתקופה הזאת יהיה גורם ביטחוני אחד בלבד. גחלי טרור יהפכו לאש שתשרוף את התקווה של הפלסטינים בעתיד. 
       
       המרכיב השלישי הוא שהפלסטינים ימצאו מנהיגים שיהיו אמיצים מספיק – לא כדי לשבת ליד שולחן, לא כדי להפיל את צרותיהם על כל העולם כולו, אלא כדי לקום ולומר: אנחנו פונים לדרך חדשה. בשביל זה צריך זמן, סבלנות ואומץ. 
       
       אני מתפלל, שאם – אולי לנגד עינינו הולכת וקמה בעירק הדמוקרטיה הערבית הראשונה – אם הדמוקרטיה הפלסטינית תהיה השנייה – לו יהי. 
       
היו"ר חמי דורון:
       
       תודה רבה לחבר הכנסת אפי איתם. חבר הכנסת אלי בן-מנחם. אחריו - חבר הכנסת ישראל אייכלר, ואחריו - חבר הכנסת טלב אלסאנע. 
       
אלי בן-מנחם (העבודה-מימד):
       
       אדוני היושב-ראש, חברי חברי הכנסת, ספר משלי מורה לנו כי "בנפל אויבך אל תשמח ובכשלו אל יגל לבך פן יראה ה' ורע בעיניו". אנחנו לא צריכים לשמוח היום, לא רק בגלל המוסר היהודי הבסיסי - - -  
       
אפי איתם (מפד"ל):
       
       יש עוד פסוק - - - 
       
היו"ר חמי דורון:
       
       חבר הכנסת אפי איתם, דיברת יותר מהזמן המוקצב לך. אנא ממך, אל תפריע לאחרים. 
       
אלי בן-מנחם (העבודה-מימד):
       
       אנחנו לא צריכים לשמוח היום, לא רק בגלל המוסר היהודי הבסיסי או בגלל החשש מאלוהים, אלא בעיקר מתוך החשש שיקום מתנגד גדול הרבה יותר מיאסר ערפאת. 
       
       שכנינו הפלסטינים יוצאים למסע לכינונה של הנהגה חלופית בשטחים. כולנו, או לפחות רובנו, מקווים שתהיה זאת הנהגה שיהיה אפשר לדבר אתה, הנהגה שתעדיף את השלום ולא את המלחמה, הנהגה שתהיה מוכנה לקבל את הפשרות הכואבות שאנו הולכים לקראתן בתמורה לסיום הסכסוך ולהפסקת הטרור. 

	אולם כפי שזה נראה כרגע, אדוני היושב-ראש, בעקבות היריות על יושב-ראש אש"ף, אבו-מאזן, נראה כי הפלסטינים עומדים לפני סכנה של מרחץ דמים ומלחמת כנופיות. אני מקווה שהאירוע הזה, בבית האבלים, יהיה בבחינת תמרור אזהרה להנהגה הוותיקה של אש"ף. עליהם להפנים, כמו שבן-גוריון הפנים בעבר, שאם לא ירכזו את מנגנוני הביטחון תחת גג אחד, ואם לא יפרקו מנשקם כנופיות וארגונים חמושים, לעולם לא יוכלו להקים מדינה. 

	ובכל זאת, רגע לפני כינון דמוקרטיה פלסטינית, ובתקווה שאומנם כך יהיה, עלינו לעמוד מהצד ולא להתערב בנעשה בשטחים. אדוני היושב-ראש, ידידי סגן שר הביטחון, חברי חברי הכנסת, אסור לנו לחבק אף אחד מהמועמדים חיבוק דוב שיביא למותו, כשם שאסור לנו להפריע אף לאחד מהמועמדים שאינם מועדפים עלינו. 

	התהום העמוקה הפעורה בינינו לבין הפלסטינים באה לידי ביטוי בדיוק באופן שבו כל צד תפס את ערפאת. אצלנו, אדוני היושב-ראש, הוא צויר כמפלצת אכזרית ומושחתת. עבורם, עבור הפלסטינים, הוא היה מנהיג נערץ ומוערך. כדי לקדם את האזור לעבר שלום יהיה עלינו ללמוד לכבד את המנהיגים של הצד השני. כדי שזה יקרה, מדינת ישראל צריכה לסגת צעד לאחור ולאפשר לפלסטינים חופש תנועה באזורים שלהם, כדי שיוכלו לקיים מערכת בחירות ראויה. 

	לסיכום, אני מקווה, אדוני היושב-ראש, חברי הכנסת, שלבסוף אכן הפלסטינים  יצליחו להקים לעצמם מנהיגות מתונה ואנו נדע לא לפגוע בסיכוי הזה. תודה. 

היו"ר חמי דורון:
       
       תודה רבה, חבר הכנסת אלי בן-מנחם. אני  מקווה שגם שאר חברי הכנסת ילמדו לעמוד בזמנים כפי שאתה עמדת. חבר הכנסת ישראל אייכלר, בבקשה. אחריו – חבר הכנסת טלב אלסאנע, ואחריו – חבר הכנסת אילן ליבוביץ. 

ישראל אייכלר (יהדות התורה):
       
       אדוני היושב-ראש, חברי הכנסת, שמעתי על תוכניות מרשל, על שינויים גדולים שהולכים להנחיל לעם הפלסטיני דמוקרטיה. בוש רוצה להנחיל לעם הפלסטיני דמוקרטיה, כמו שהוא מנסה בעירק. אתמול שמעתי שפוטין, נשיא רוסיה, השיב לבוש על הדרישה לשמור על הדמוקרטיה ברוסיה בזו הלשון: צריך לקיים דמוקרטיה שתתאים להיסטוריה של העם הרוסי. צחקתי כששמעתי את זה, כפי שלא צחקתי מאז הבדיחה האחרונה ששמעתי. מי שיודע את ההיסטוריה של העם הרוסי, כמה דמוקרטיה היתה בימי הצאר, איזו דמוקרטיה עממית היתה בימי הקומוניסטים, יודע למה פוטין מתכוון. 

       מי שחושב שמותו של ערפאת יהפוך את המתאבדים והוריהם, את הטרוריסטים וילדיהם, לשוחרי שלום ולאוהבי ישראל, מפזר אשליות בעם. מי שחושב שאפשר להחיל את הדמוקרטיה ברשות הפלסטינית פשוט לועג לרש, כפי שלועגים לעם הרוסי כאשר אומרים שננחיל להם דמוקרטיה כמו בהיסטוריה של העם הרוסי.
       
       לעומת זאת, מי שאומר שאין סיכוי לעולם לשלום עם השכנים הערבים בעצם קורא לירידה מן הארץ. כי אין מצב, כפי שאומרים היום, אין מצב שבו לנצח תאכל חרב. כי אם זה משחק סכום אפס של או אנחנו או הם, הם יישארו ואנחנו, חלילה, נגורש מכאן בזה אחר זה או בבת-אחת. המציאות היא שחצי יובל שנים כבר שורר שלום קר ומנוכר עם מצרים, אבל יש שלום עם 60 מיליון תושביה, ועשר שנים עם ירדן על מיליוני אזרחיה, שרובם, אגב, פלסטינים. הווי אומר, שאם ייתן השם ויברך את עמו בשלום, נוכל לקיים שלום עם השכנים הפלסטינים. זאת, כמובן, בתנאי שמנהיגי העם הזה לא ימשיכו בהסתה של הנוער ולא יקדשו את המוות למען הפוליטיקה  ושלטון הטרור. 
       
       בכלל, הגיע הזמן שגם העם הישראלי,  ולא רק הפלסטיני, ידע להבחין בין מאבק אידיאולוגי היסטורי למען אמונה וערכים לבין צרכים של שליטי מדינה או פוליטיקאים שמתבררים ברבות השנים כמיותרים וכמי שאבד עליהם כלח. למשל, ההתנחלויות. אריאל שרון שלח אליהן את מיטב הנוער והחלוצים של המאה הקודמת, למספרם, שרק הסתיימה לפני ארבע-חמש שנים, ועכשיו הוא קם ואומר, במאה החדשה, למספרם, שאין שום צורך בהתיישבות הזאת וצריך להתנתק משם. אז לשם מה השקיעו כל כך הרבה מאמץ, דם ודמים? 
       
       אני אזדרז. רשמתי לי עוד כמה דוגמאות, כמו הסוציאליזם ועוד כמה דברים, אבל אני רוצה לסיים במשהו ערכי יותר - - - 

בנימין אלון (האיחוד הלאומי - ישראל ביתנו):
       
       מפיו אנחנו חיים, ממימיו אנחנו שותים.

ישראל אייכלר (יהדות התורה):
       
       הוא דוגמה אחת. יש לי עוד כמה דוגמאות שבגלל קוצר הזמן אני לא יכול לתת. למשל, איך הסוציאליזם הפך לנדל"ן קפיטליסטי בקיבוצים. ערכים שנלחמו עליהם אנשים הרבה שנים והפכו לאפס. לעומת זאת, הערכים הנצחיים היחידים הם ערכי היהדות שחיים וקיימים 3,300 שנה, וצריך אם לא לחנך את העם הפלסטיני, לפחות את עמנו, שאפשר להציל את העם מדרך חתחתים ולהביאם לדרך הטובה והישרה שבה הלכנו במשך דורי דורות. תודה רבה.

היו"ר חמי דורון:
       
       תודה רבה לחבר הכנסת אייכלר. חבר הכנסת טלב אלסאנע. אחריו – חבר הכנסת אילן ליבוביץ, ואחריו – חבר הכנסת יגאל יאסינוב.

טלב אלסאנע (רע"ם):
       
       אדוני היושב-ראש, חברי הכנסת, שמעתי כאן דוברים מהימין שדיברו על דאגה רבה לעם הפלסטיני, ושיאסר ערפאת הוא כביכול שורש הבעיה, הוא אשר גרם לבעייתם של הפלסטינים. אכן, ערפאת לא תרם תרומה לצמיחה כלכלית של הפלסטינים או לדמוקרטיה של הפלסטינים, אבל ערפאת נתן לעם הפלסטיני דבר מאוד חשוב, והוא הגאווה הלאומית של הפלסטינים, הזהות הלאומית של העם הפלסטיני. 
       
       ערפאת לא יצר את הבעיה אלא הבעיה היא אשר יצרה את ערפאת. עם שגורש מאדמתו ומהמולדת שלו ועל החורבות של הערים והכפרים הפלסטיניים קמה מדינת ישראל. אבל באופן פרגמטי ערפאת היה מוכן להתפשר עם מדינת ישראל ולוותר על 78% משטחה של פלסטין ההיסטורית. מי שלא רצה זה לא ערפאת, זה המנהיגות הישראלית; המנהיגות שיושבת כאן בממשלה, אשר הסיתה נגד ראש הממשלה הקודם יצחק רבין וגרמה למותו. יכול להיות, באים בטענה שהיה כביכול ניסיון לחסל את אבו-מאזן, אבל כאן חיסלו ראש ממשלה. התנקשו בראש ממשלה, ועל זה לא מדברים. 
       
       מטיפים לכך שהעם הפלסטיני צריך לבחור מנהיגות מתונה, ואיזו מנהיגות בוחרים בישראל? 

עסאם מח'ול (חד"ש-תע"ל):
       
       אפי איתם.

טלב אלסאנע (רע"ם):
       
       מדברים על זה שהם צריכים לעשות שם דמוקרטיה וחוקה. איזה חוקה יש במדינת ישראל?  שמעתי כאן אפילו מחברי ממפלגת העבודה דברים על כך שצריך לאחד את מנגנוני הביטחון וצריך לעשות אני-לא-יודע-מה. אבל לדבר אחד לא מתייחסים, והוא הבעיה האמיתית: הכיבוש הישראלי של השטחים הפלסטיניים. כל אלה שמדברים על שלום מוכנים לסיים את הכיבוש? הרי על הרקע הזה קם יאסר ערפאת. אם לא היה הכיבוש, לא היה יאסר ערפאת. הוא העצים את הבעיה כי הוא העצים את המאבק נגד הבעיה. 

ישראל אייכלר (יהדות התורה):
       
       הוא הקים את ה"פתח" לפני ששת הימים.

טלב אלסאנע (רע"ם):
       
       כל עוד יש כיבוש, יהיה עוד יאסר ערפאת, כי הכיבוש נמצא, העם הפלסטיני נמצא, השאיפה שלו לעצמאות ולחירות תהיה.

ישראל אייכלר (יהדות התורה):
       
       ה"פתח" קם ב-1960.

היו"ר חמי דורון:
       
       ערפאת לא בא אחרי 1967 מבחינה היסטורית, אז הכיבוש לא יצר את ערפאת. 

ישראל אייכלר (יהדות התורה):
       
       ערפאת הקים ב-1960 את ארגון ה"פתח". 

טלב אלסאנע (רע"ם):
       
       ב-1948 נוצרה בעיית הפליטים. כן או לא? ב-1948 נוצר הסכסוך הפלסטיני-הישראלי והתעצם. לכן אי-אפשר להגיד שכל הבעיה נוצרה ב-1967. הבעיה נוצרה לפני 1967. אבל הוא היה מוכן להתפשר. מי שלא מוכן להתפשר, זה כאן - לא מוכנים להבין ולהפנים שיש עם ששואף לחירותו ולעצמאותו. 
       
       מדברים על זה שהעם הפלסטיני יהיה פעם כמו בפינלנד או כמו העם השוויצרי או השבדי. אילו מדינת ישראל היתה פולשת לשבדיה או לשוויצריה, היו שם מתאבדים שוויצרים נגד הכיבוש. מי מקדש את המוות? מה הסמלים של היהדות?  שמשון הגיבור הוא הסמל הגדול. מה ההתגלמות שלו? הוא אמר: "תמות נפשי עם פלשתים", והוא התאבד. הוא המתאבד הראשון בהיסטוריה. הסמל השני הוא מצדה. מה היה במצדה? לכן, אתם מסמלים ומקדשים את המוות. העם הפלסטיני רוצה לחיות ולתת לישראל לחיות לידו. הגיע הזמן להפנים שהאויב של שני העמים הוא הכיבוש. טוב לסיים אותו כמה שיותר מוקדם ואז אפשר לדבר על עידן חדש.  

היו"ר חמי דורון:
       
       תודה רבה, חבר הכנסת טלב אלסאנע. אני ממש נפעם למשמע הפרשנות החדשה והמקורית שלך להיסטוריה הישראלית. אבל זה בסדר, אנחנו כל הזמן לומדים. 
       
       חבר הכנסת אילן ליבוביץ, בבקשה. אחריו – חבר הכנסת יגאל יאסינוב, ואחריו – חבר הכנסת עסאם מח'ול. 

אילן ליבוביץ (שינוי):
       
       אדוני היושב-ראש, חברי הכנסת, אני לא עומד כאן כדי לעשות פוסט-מורטם לכל עידן ערפאת, מכיוון שהעידן הזה חלף עבר לו. גם הכותרת של הדיון היא: המצב ברשות הפלסטינית לאחר עידן ערפאת. אם אנחנו דנים במה שקורה אחרי עידן ערפאת, קודם כול אנחנו צריכים לשאול את עצמנו איזו רשות פלסטינית השאיר אחריו ערפאת. ערפאת השאיר אחריו רשות על סף קריסה כלכלית, רשות פלסטינית עם אוכלוסייה על סף רעב, רשות פלסטינית שאין בה חוק וסדר, רשות פלסטינית עם מנגנונים ומוסדות שלטון שצריך לשקם, עם מנגנוני ביטחון שצריך לשקם, שאין בה דין ואין דיין, שמיליציות וכנופיות שולטות בעצם ברחוב הפלסטיני. זה מה שנשאר אחרי עידן ערפאת. 
       
       המשימה של ההנהגה החדשה, של אלה שבאים אחריו, היא לקחת את הרשות ולשקם אותה ולהביא אותה למצב שאולי היה לפני כמה שנים, כאשר הרשות הפלסטינית רק הוקמה לאחר חזרתו של ערפאת מתוניס והגעתו לעזה. את זה צריכים לעשות אבו-מאזן, אבו-עלא וההנהגה. הם צריכים לשקם את הכלכלה, את המוסדות הפלסטיניים, את המנגנונים הפלסטיניים - - - 
       
ג'מאל זחאלקה (בל"ד):
       
       את מה שהצבא הרס - - -
       
היו"ר חמי דורון:
       
       חבר הכנסת זחאלקה, הרי התשובה יכולה להיות שזה תוצאה מפרוץ האינתיפאדה המזוינת בספטמבר 2000. בוא לא ניכנס עכשיו לוויכוח ההיסטורי. נא לתת לחבר הכנסת ליבוביץ לומר את דבריו. אתה תדבר מייד אחריו ותוכל לומר את דבריך.
       
אילן ליבוביץ (שינוי):
       
       אנחנו צריכים להסתכל עלינו, כמדינת ישראל, מה אנחנו צריכים לעשות, איפה אנחנו צריכים להיות בכל המצב שנוצר היום לאחר מותו של ערפאת. אני חושב שהדבר הנכון ביותר שמדינת ישראל תעשה הוא לשבת ולא לחבק את חיבוק הדוב שחלק מאתנו מנסים, או אפילו ניסו בעבר לחבק את אבו-מאזן בתקופת כהונתו הראשונה כראש ממשלה. לא לתת את חיבוק הדוב, אלא לתת להם לנסות ולבסס את שלטונם, לתת להם לקיים את הבחירות בצורה הדמוקרטית ביותר, בלי התערבות של הצבא בבחירות האלה, כשהצבא יוצא מהערים, כשהצבא נותן להם לקיים את הבחירות ללא מורא, ולאחר מכן לתת להם לבסס את השלטון שלהם.
       
       במקביל, הממשלה צריכה להמשיך ביישום תוכנית ההתנתקות, שהיא העבירה כאן בכנסת לפני כמה שבועות, בלי להירתע מהסיכונים, אלא לקחת את הסיכויים בתוכנית הזאת; בלי להיכנע לאותם קיצונים שאומרים: בואו נעצור, כי אולי עכשיו יש כאלה שיוכלו לנהל אתנו משא-ומתן. לא, צריך להמשיך בתוכנית הזאת, אדוני היושב-ראש,  ולנסות במקביל להושיט יד ולהגיע לתיאום עם אותה הנהגה חדשה, זאת שקיימת עכשיו וזאת שתיבחר בבחירות שיתקיימו שם ב-9 בינואר, כדי שהתוכנית הזאת, שנקבעה באופן חד-צדדי על-ידי מדינת ישראל, תהפוך להיות תוכנית שביישום שלה היא הופכת להיות דו-צדדית. תודה רבה.
       
היו"ר חמי דורון:
       
       תודה רבה לחבר הכנסת ליבוביץ. חבר הכנסת יגאל יאסינוב - לא נוכח.  חבר הכנסת עסאם מח'ול, בבקשה.  אחריו - חבר הכנסת ג'מאל זחאלקה, ואחריו - חבר הכנסת ואסל טאהא. 
       
עסאם מח'ול (חד"ש-תע"ל):
       
       אדוני היושב-ראש - - - 
       
יצחק לוי (מפד"ל):
       
       היום הודיעו סופית שערפאת לא הורעל.
       
היו"ר חמי דורון:
       
       חבר הכנסת יצחק לוי, גם קריאות ביניים צריך לקרוא בישיבה בלבד. אדוני הרי מכיר את סדרי הבית הזה הרבה יותר טוב ממני. אנא ממך, אל תפריע לדובר. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, יאסר ערפאת השתעשע ברעיון שהוא דווקא לא המנהיג הראשון בהיסטוריה שלא הצליח להוביל את עמו לתוך הארץ, אל המדינה ולבנות אותה, והיה מוכן להסתפק בלהראות לעמו  את המדינה, את הארץ ואת הדרך לפתרון. יאסר ערפאת השתעשע ברעיון שזה היה דווקא גורלו של  משה, מנהיג העם היהודי. לכן אני מציע לא למהר ולהספיד את דרכו של יאסר ערפאת, כי בסופו של דבר העם הפלסטיני ימשיך את מאבקו לפתרון מדיני צודק, לשלום צודק עם העם בישראל. 
       
       דווקא העם הפלסטיני גילה סטנדרטים תרבותיים גבוהים הרבה יותר ממה שמוכנים להכיר חברי הכנסת אפי איתם או בני אלון. העם הפלסטיני הוא אחד העמים, אולי היחיד במזרח התיכון, שמנהיגו היה יכול לעשות שלום עם הצד השני בלי שיירצח. למשל, זה לא קרה לעם בישראל. זה אפילו לא קרה במצרים. אז למה אתם מטיפים לעם הפלסטיני דמוקרטיה, עבודת מוסדות והתנהלות נכונה? 
       
       ראש הממשלה מתנה עכשיו את החזרה למשא-ומתן בשינוי תוכניות הלימודים. "לא יא שיח'"? למה? למה אתה יוצר כבר את האליבי כדי שאתה לא תבוא למשא-ומתן עם העם הפלסטיני ועם הנהגתו שרוצה בשלום? גם ערפאת שהנהיג אותה הרי הנהיג אותה בדרך של פתרון מדיני. הגיע הזמן להעמיד דברים על הרגליים ולא על הראש, כפי שהעמדתם אותם במשך ארבע שנים בפני הציבור הישראלי. תגידו את האמת. האדם מת. תספרו להם את האמת, שאתם יודעים שיאסר ערפאת היה במצור במוקטעה, הכרזתם עליו כלא-רלוונטי מכיוון שאין פרטנר בישראל לפתרון  מדיני. תגידו את זה.  האדם מת, אין לכם מה להסית נגדו יותר. 
       
       לכן, אדוני היושב-ראש, אנחנו צריכים לומר את האמת. אותה אסכולה שהסיתה בישראל נגד ראש ממשלת ישראל יצחק רבין, אותה אסכולה שהובילה לרצח של יצחק רבין היא אותה אסכולה שהובילה לבידודו של ערפאת וקבעה שהוא לא רלוונטי. היא קבעה שגם רבין לא רלוונטי, היא קבעה שהפתרון המדיני לא רלוונטי. זאת האמת. היא קבעה שהעם הפלסטיני לא רלוונטי,  ולכן היא מציעה רק תוכניות של התנתקות חד-צדדית והיא לא מעזה ללכת לפתרון של אמת. זאת האמת. 
       
       הבעיה בימין הישראלי היא שבמותו הציב יאסר ערפאת את השאלות הקשות ואת האתגר האמיתי בפני העם בישראל, לכם, לממשלת הימין, לממשלת הסרבנות, ממשלת הסירוב לשלום. השאלה שתצטרכו לעמוד בפניה עכשיו ולענות היא, אם יש פרטנר בישראל למשא-ומתן מדיני. אין לכם עכשיו הדחליל של יאסר ערפאת. עכשיו הפתרון הוא מדינה פלסטינית עכשיו. או שתעמדו בזה או שלא תעמדו. תודה רבה, אדוני.
       
היו"ר חמי דורון:
       
       תודה רבה לחבר הכנסת עסאם מח'ול. חבר הכנסת ג'מאל זחאלקה. אחריו - חבר הכנסת ואסל טאהא.
       
ג'מאל זחאלקה (בל"ד):
       
       מכובדי היושב-ראש, רבותי חברי הכנסת, מותו של יאסר ערפאת הוא מאורע חשוב במזרח התיכון, מאורע היסטורי אצל העם הפלסטיני. אני מסכים עם ההגדרה שזה סוף עידן, כי דורות שלמים של פלסטינים לא ידעו מנהיג זולת יאסר ערפאת, ומבחינה זו זה סוף עידן. 
       
       למרות הניסיון של ההנהגה הישראלית להציג את ההוראה לדוברים בתקשורת, להציג את ערפאת כאסטרטג של טרור, זה לא עוזר; ואפילו כעסו של ראש הממשלה על כך שהיה כיסוי יותר מדי גדול בתקשורת הישראלית על העניין הזה. אי-אפשר להתעלם. כולם יודעים שזה מאורע חשוב, ולא אריאל שרון וטומי לפיד יכתבו את ספרי ההיסטוריה. אני מודיע לכולם עכשיו, שיאסר ערפאת יירשם בספרי ההיסטוריה כמנהיג של תנועת שחרור לאומית. זה העניין. עם שרוצה לחיות לפחות בחלק ממולדתו כשאר העמים חיים נורמליים ומגיע לו לחיות חיים נורמליים. אף אחד, אדם הגון - אני לא מדבר על איש שמאל או אדם מתקדם, אלא אדם הגון יכול לראות שלעם הזה מגיע לחיות חיים נורמליים במדינה משלו, כשאר העמים, אפילו בחלק ממולדתו.
       
       יאסר ערפאת לא רק היה מנהיג המהפכה הפלסטינית, אלא יירשם גם בספרי ההיסטוריה כמי שהנהיג את הפשרה ההיסטורית שמדברת על שתי מדינות ועל שלום עם מדינת ישראל. גם זה יירשם לזכותו של יאסר ערפאת. 
       
       הדיבורים בישראל על כך שיש עכשיו עם מי לדבר הם דיבורי סרק, כל עוד אין על מה לדבר. אני לא רואה את ממשלת ישראל הנוכחית מציעה משהו שהצד הפלסטיני יכול להסכים לו. לכן, אנחנו ניתקע עם אותן בעיות. ולממשלת ישראל - אין באמתחתה של ההנהגה הנוכחית תוכנית שהצד השני יכול לקבל. בעצם, ההנהגה הישראלית עדיין לא בשלה לשלום צודק. זו האמת וזו הבעיה וזה המכשול הגדול ביותר לשלום.
       
       אני רוצה להזהיר כאן מלהיתפס לאשליות, כי בסופו של דבר מה שהכשיל את אוסלו היו אשליות. היתה אשליה פלסטינית שאוסלו יביא למדינה והיתה אשליה ישראלית שההנהגה הפלסטינית תהיה שכירי חרב וסוכנים של כוחות הביטחון הישראליים ותעשה את העבודה במקומם; בעצם, שתעשה איזו עבודת שיטור בשמירה על הכיבוש. 
       
       אני חושב שאם רוצים לצעוד צעד קטן ולעשות משהו למען שינוי האווירה  - אני מציע שתי הצעות: לשחרר את המנהיגים. עכשיו מתגבשת הנהגה פלסטינית חדשה ויש מנהיגים פלסטינים נבחרים שנמצאים בכלא: מרואן ברגותי וחוסאם חאדר. צריך לשחרר אותם. דבר שני, אני מציע שישראל תסכים להפסקת אש. אם תהיה הסכמה ישראלית להפסקת אש, תהיה הסכמה פלסטינית ל"הודנה", ואז אנחנו נהיה באתחלתא לא דגאולה, אבל אתחלתא דמשא-ומתן.
       
היו"ר חמי דורון:
       
       תודה רבה לחבר הכנסת ג'מאל זחאלקה. חבר הכנסת ואסל טאהא - לא נמצא. חבר הכנסת גאלב מג'אדלה, בבקשה. אחריו - חבר הכנסת יצחק לוי, אחריו - חבר הכנסת צבי הנדל, ואחריו - חבר הכנסת אריה אלדד.

גאלב מג'אדלה (העבודה-מימד):
       
       אדוני היושב-ראש, חברי חברי הכנסת, קדמו לי בדיון הזה חברים רבים, ונהניתי מאוד לשמוע חלק גדול מהם. רציתי לשמוע גם מחלק מהם, במיוחד אלה שנמצאים במפלגות של הקואליציה והממשלה, מה הם מתכוונים לעשות אחרי הליכתו של היושב-ראש ערפאת? מה הם מציעים? 
       
       מי שלא היה פרטנר בעיניהם במשך ארבע שנים של הסגר במוקטעה, הלך לעולמו. אני לא רוצה להתייחס לכמה תגובות שהיו, כמו התגובה של חבר הכנסת אלי בן-מנחם ואחרים, מה אומרת התורה ומה אומר הקוראן ומה אומר הספר הקדוש של הנוצרים על שמחה כשאנשים הולכים לעולמם ואיך לא מכבדים גם יריב ואפילו אויב. אני לא רוצה לחזור לאווירה הזאת. זו אווירה שפגעה בכל הערכים האוניברסליים ובכל הערכים של האנושות, הצהלה והשמחה שהיו. זה דבר לא יאה, לא לכנסת ישראל, לא לנבחרי ציבור ולא לאנשים שמאמינים בערכים אוניברסליים. ככה לא היו מתנהגים גם כלפי אויב. 
       
       אבל לא שמעתי מאף אחד מה הם מתכוונים לעשות, כממשלה, אחרי לכתו של יאסר ערפאת. איזו תקווה הם נותנים לעם הפלסטיני, כי עכשיו יש כביכול פרטנר, צריך להיות פרטנר. מי שלא היה פרטנר הלך, אז מה עושים? האם הסגרים נמשכים? האם הכתרים נמשכים? האם המחסומים נמשכים? האם הסבל של האזרחים הפלסטינים בשטחים הכבושים נמשך? 
       
       אולי באמת, כדי שהציבור הפלסטיני יראה שיש התייחסות אחרת וחדשה - אני נסעתי אחרי ניחום אבלים במוקטעה דרך יריחו ודרך הגדה. כחבר כנסת, נעצרתי בשמונה מחסומים, ובכל מחסום היו לפחות 30-40 מכוניות בתור מכל צד. ביום חם, מכוניות ישנות, ללא מיזוג אוויר, נשים, ילדים, תינוקות, עמדו יותר משעה בהמתנה במחסומים. אני חושב שזה לא מתאים לחברה דמוקרטית כמו החברה שלנו. אולי יבוא ויקום ידידי וחברי סגן שר הביטחון ויאמר לי למה המחסומים האלה נמצאים ויסביר לי למה הם נמצאים? אני יודע למה הם נמצאים.

       אדוני היושב-ראש, אני מסיים. יכולים להיות גם מחסומים עם התנהגות אחרת. יכולים גם לא להעיב על חייהם של האזרחים בצורה קשה. אדוני סגן השר, אני אומר לך את זה מעדות. אני מכיר ומוקיר אותך, זה ממש סבל ועינוי לחכות יותר משעה בשמש ובחום. אז אולי אנחנו נשמע מאדוני סגן השר איזו אווירה הם רוצים לתת, איזו צורה הם רוצים לתת לפלסטינים. 
       
       אמר ראש הממשלה על אבו-מאזן בזמנו: אפרוח ללא נוצות. אולי עכשיו יהיו לו נוצות, אולי עכשיו הוא יוכל לעוף. אולי עכשיו הוא יכול להביא בשורה לעמו. אבל אנחנו, ממשלת ישראל, צריכה לסייע בימים אלה ולהוכיח שיש עידן אחר. תודה רבה.

היו"ר חמי דורון:
       
       תודה לחבר הכנסת גאלב מג'אדלה. חבר הכנסת יצחק לוי, בבקשה. אחריו - חבר הכנסת צבי הנדל, אחריו - חבר הכנסת אריה אלדד, ואחריו - חבר הכנסת רן כהן.

יצחק לוי (מפד"ל):
       
       אדוני היושב-ראש, תם עידן, אבל עוד לא התחיל עידן שני. תם עידן ערפאת, עידן שהיה מצוין בטרור, בהרג, בהרס, לצערנו הרב, עידן שלא רווינו בו נחת. אני חושב, חברי הכנסת, שאני לא הרגשתי שמחה, אבל הרגשתי הקלה, הקלה שתם עידן של רצח. מה אפשר לעשות? ככה המצב. שמחה בוודאי לא. אנחנו לא שמחים שמישהו מת וכן הלאה, אבל בהחלט תם עידן רע. זה היה עידן רע לעם ישראל; עידן רע למדינת ישראל, העידן של ערפאת. עכשיו צריך להתחיל עידן חדש, אבל העידן החדש עוד לא התחיל. 
       
       אנחנו לא יודעים מה יהיה בו. כל אלה שאומרים כבר עכשיו: תפתחו במשא-ומתן, תתחילו לעשות כל מיני מחוות וכן הלאה - אני חושב שאלה דיבורים מוקדמים. יכול להיות שזה יגיע, אני מקווה שזה יגיע, שיפתחו במשא-ומתן ושיהיה אפשר לעשות מחוות ושיהיה ביטחון ושירגישו שיש ביטחון; שהפלסטינים, גם ה"חמאס" וגם "הג'יהאד האסלאמי" וגם כל הפלוגות הלוחמות שם יגידו: אנחנו מניחים את נשקנו, ואז לא נצטרך מחסומים, ואז לא נצטרך כתרים, ואז לא נצטרך סגרים, ואז בהחלט יהיה מקום לחזור לימים שלפני האינתיפאדה. הלוואי שיהיה כך.
       
       אבל בסופו של דבר כל מה שקורה מסביב, וגם כל ההתנהגות הלא-נכונה של חיילים שלנו, של חיילים של מדינת ישראל במחסומים – זה לא דבר שמשמח, זה לא דבר שמעודד, זה לא דבר שאנחנו רוצים שיימשך. אנחנו רוצים שהוא ייפסק. אבל העידן החדש עוד לא התחיל. אנחנו צריכים לחכות לבחירות ולראות מה יקרה. 
       
       אני חושב שמאוד מוקדם, אדוני היושב-ראש, מוקדם מכדי לומר שכרגע אנחנו נמצאים בעידן אבו-מאזן. אני לא יודע אם הוא ייבחר. אם ברגותי יהיה המועמד של ה"פתח", זה סימן רע; כלומר, שבאים ולוקחים אדם שנאשם ברציחות, שרצח ושארגן פיגועים ושמסומן כרוצח, ורוצים לשים אותו בראש הרשות הפלסטינית. אולי ימצאו מישהו אחר, שידיו נקיות, שאין לו דם על הידיים. כרגע אנחנו לא יודעים. ומכיוון שאנחנו לא יודעים, מה שצריך לעשות זה להמתין. 
       
       מדיניות אינה נקבעת בחיפזון. אין צורך להיחפז. כרגע לא צריך להתחיל משא-ומתן ולא צריך להגיד שלא נעשה משא-ומתן; לא לעשות כך ולא לעשות אחרת. הרי בסופו של דבר הפלסטינים הודיעו על תאריך בחירות. בואו נמתין, מה בוער? ראש הממשלה צריך להמתין עם תוכנית ההתנתקות שלו. אי-אפשר לדעת מה יקרה, ואי-אפשר לדעת איך יתפתחו הדברים. זה חוסר אחריות מצד ראש הממשלה להגיד היום: בכל מקרה אני ממשיך בתוכנית ההתנתקות. כל התוכנית הזאת היא חוסר אחריות, אפילו מבחינת אלה שחושבים שיש בה תועלת כלשהי – ואני חושב שאין בה שום תועלת – זה חוסר אחריות. וכך צריך להיות. 
       
       אני רק רוצה לומר מלה אחת, אדוני היושב-ראש, כמשפט סיום. אני תומך בכך שיקלו על הפלסטינים לערוך בחירות כמה שיותר דמוקרטיות. אני גם תומך בכך שנתערב כמה שפחות. זה לא ענייננו, ומה שמדינת ישראל יכולה לעשות היא צריכה לעשות, ועיקר הדברים כרגע הוא להמתין; להקפיא את ההתנתקות, להקפיא את התוכניות, לא להתחייב לשום דבר – נראה איזו רשות תקום, ואז נראה אם יש עם מי לדבר או אין עם מי לדבר. תודה רבה. 
       
היו"ר חמי דורון:
       
       תודה רבה. חבר הכנסת צבי הנדל – אינו נוכח. חבר הכנסת אריה אלדד. אחריו - חבר הכנסת רן כהן, אחריו - חבר הכנסת יורי שטרן, ואחריו - חבר הכנסת עבד-אלמאלכ דהאמשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, ערפאת מת, סוף-סוף מת. באמת שאינני מבין את ההתחסדות והצביעות העומדות מאחורי הדחת מדריך בצה"ל שאמר שערפאת מת בשעה טובה. מדוע אסור להגדיר את שעת מותו של גדול רוצחי היהודים מאז היטלר שעה טובה? אבל לא בזאת עסקינן. 
       
       מבחינות רבות ערפאת הוא אבי האומה הפלסטינית. מי שנתן לו את התואר הזה ודאי היה סבור שבכך הוא מאדיר את ערפאת. אם זה נכון, הפלסטינים צריכים לחשוש שהוטבעו בהם תכונותיו העיקריות של אבי אומתם: רוצח המונים, מושחת ושקרן. ואם כך הוא, ואם הוא אבי האומה, לטוב ולרע, נראה שמה שהיה הוא שיהיה. ואם יעלה מקרבם אחד פרגמטי, מגולח, בחליפה, ולא בזיפי זקן וכאפייה, לא יהיה זה אלא במסגרת הגשמת תורת השלבים של ערפאת – קחו מה שנותנים לכם בטוב, וחזרו למלחמה. הרי ערפאת היה האיש שהזכיר להם בהקשר של אוסלו את הסכם חודייבה, שבו חתם מוחמד שלום, לכאורה, לעשר שנים עם היהודים, בני קורייש, רק כדי להשמיד אותם כשהיה לו נוח לעשות זאת, כעבור שנתיים. 
       
       ומה הסכנה כאן? הסכנה היא שכל ממשלות הימין בישראל באות רק כדי לבצע את חלומות השמאל. וזו אומנם דרכה של ממשלת המיעוט הנוכחית של ישראל - היא מבצעת אחד לאחד את כל סעיפי התוכנית המדינית של "שלום עכשיו" ומעניקה לשמאל פסק זמן ללכת לישון, לחלום את השלב הבא בתוכנית השלבים של ערפאת. השמאל הולך לישון וישן שנת צדיקים וישרים. ומדוע יכול השמאל לישון שנת צדיקים? משום שמלאכתו נעשית בידי אחרים. 
       
       עיקר הסכנה בתקופה שלאחר ערפאת היא שחלומו הגדול על פלסטין הגדולה, המוחקת את ישראל, זוכה עתה לרוח גבית אדירה בדמות תוכניותיו של ראש ממשלת המיעוט בישראל, בגיבוי מלא של השמאל והשמאל הקיצוני והמיעוט הערבי. והתקווה הגדולה המפעמת בלבם, שאחרי מות ערפאת יימצא לבוש החליפה והמגולח למשעי שיסכים לקבל את מה שישראל מפקירה ועוקרת ונותנת חינם. ושוב יבואו לספר לנו, כמו בימי אוסלו, שעכשיו, משהסתלק ערפאת, נפתח פתח לשלום; שיש הבדל תהומי בין ערפאת ובין יורשיו. וכשזה יתפוצץ לנו שוב בפנים, והפעם נדרוש להעמיד את פושעי ההתנתקות לדין, תמיד יהיו מי שיסבירו לנו שהערבים בסדר, רק היהודים אשמים. 
       
היו"ר חמי דורון:
       
       תודה רבה, חבר הכנסת אלדד. חבר הכנסת רן כהן. אחריו - חבר הכנסת עבד-אלמאלכ דהאמשה, ואחריו - חבר הכנסת נסים זאב. 
       
רן כהן (יחד):
       
       אדוני היושב-ראש, חברות וחברי הכנסת, הלוואי שדברי קודמי היו מתקיימים ומלאכת השמאל היתה נעשית. לדאבוני הרב, רצח ראש הממשלה יצחק רבין הפסיק באחת את תהליך הפשרה עם העם הפלסטיני ויצר מציאות של הפרדה בינינו לבינם בהסכם ובשלום, וזה הדבר שרצח את התהליך. לדאבוני הרב, גם ערפאת בגד בתהליך הזה, ולכן אני חושב שסיום תקופתו בסיכומו של דבר פותח גם, כפי שמוסרים לנו היום מקורות המודיעין הכי אמינים, תקופה חדשה, שהוגדרה על-ידיהם, שההנהגה הנוכחית מבשרת שינוי תהומי לטובה לעומת ההתנהלות בתקופת ערפאת, בעיקר בתחום התרבות הפוליטית. 
       
       אדוני היושב-ראש, מדינת ישראל צריכה להתכונן לשתי אפשרויות. אני בטוח שסגן שר הביטחון מודע לדברים. האפשרות האחת היא לצפות שוב לאנרכיה, למה שנקרא בלשונם "פאודה", משום שאנרכיה יכולה לקרות – יש שם גורמי "תנזים" שכבר ניסו להרוג גם את אבו-מאזן, למרות הכחשותיו. יש בתוך העם הפלסטיני גורמים שיחכו לרגע שבו ידליקו שוב את האש. יש גם אצלנו כאלה שרק מחכים שהאש הזאת תבער, כדי לברוח מכל פתרון וגם מההתנתקות וגם מפתרון מדיני. העניין הוא שיש גם אלטרנטיבה. משום שאם היום המידע הנכון הוא שהנהגה בראשות אבו-מאזן ואבו-עלא ושאר הגורמים בראשות ה"פתח" הם גורמים הרבה יותר מעשיים, פרגמטיים, הרבה יותר מודעים להתנגדות הפנימית בתוכם לתהליך שהביא אותנו לאסון של הטרור ושל הפיגועים, כי אז בעצם מה שעומד בפנינו זה דווקא האלטרנטיבה החיובית יותר, האפשרית, שכנגדה לא צריך לשבת באפס מעשה, אלא להיפך, צריך לעודד אותה. 
       
       מתחברים כאן, סגן השר זאב בוים, שלושה מרכיבים נדירים: תוכנית ההתנתקות שלנו, הנהגה חדשה שחושבת רעות מאוד על תקופת הטרור בזמן חייו של יאסר ערפאת - אבל יש גם מרכיב שלישי, וראינו את זה במסיבת העיתונאים של הנשיא בוש וראש הממשלה בלייר, שאומר שמה שארצות-הברית ובריטניה והקהילה הבין-לאומית רוצות, הן רוצות לקדם תהליך מדיני בינינו לבין הפלסטינים, על-ידי פתרון,  שאגב, לא ישתנה. הפתרון האחד והיחיד שיהיה בסיכומו של דבר הוא שתי מדינות לשני העמים, כאשר הבסיס העיקרי להסכם הזה יהיה באזור "הקו הירוק" עם תיקונים לכאן ולכאן. והם יחיו שם, ואנחנו נחיה כאן. 
       
       החיבור, סגן השר בוים, של שלושת המרכיבים הללו - גם ההתנתקות, גם הנהגה חדשה וגם רצון בין-לאומי להשתחרר מהמועקה של עירק ומהסכנות של אירן, ולהקל כאן במתח בינינו לבין הפלסטינים - הוא הזדמנות נדירה כדי להפוך את תוכנית ההתנתקות להתנתקות בהידברות, וממנה למשא-ומתן עתידי לפתרון של שתי מדינות. תודה רבה. 
       
היו"ר חמי דורון:
       
       תודה רבה, חבר הכנסת רן כהן. חבר הכנסת עבד-אלמאלכ דהאמשה, בבקשה. אחריו - חבר הכנסת נסים זאב, לאחר מכן - חבר הכנסת אליעזר כהן, ואחריו - חבר הכנסת מגלי והבה. 
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, אני לא יודע אם זה יעזור בצורה כלשהי לאלו שעומדים כאן ומקטרגים, מכנים בכינויים, שמחים לאיד ומציגים תכונות של עיוורון אנושי ומוסרי בו זמנית בכל מה שנוגע לראיס ערפאת. זה גם לא מדאיג אותי – הם לא יוכלו לברוח מזכויותיו של האיש, וגם לא יוכלו להוסיף. 
       
       ערפאת, כמנהיג דגול של העם הפלסטיני, שינה את פני ההיסטוריה. הוא שבר את המוסכמה הביטחונית הישראלית. פעם אמרו, לא לפני הרבה זמן: תנו לצה"ל לנצח. נדמה לי שבשנתיים האחרונות במיוחד צה"ל הפעיל כוח אין-סופי, בלי שום הגבלות, ורצח בעם הפלסטיני – גם נשים, גם תינוקות, גם זקנים, גם אזרחים, לוחמים ולא לוחמים, בלי שהיתה אפילו ביקורת. אולי כאן, בתוך ישראל, נשמעה ביקורת פה ושם. אנחנו כאן בכנסת דיברנו, ודעת הקהל הישראלית הנאורה - היו גם שעות של אור: מאמרים ב"הארץ" פה ושם, ארגון "בצלם". אבל מלבדם, אפילו בעולם כולו, היתה שתיקה - שתיקה בהסכמה ועידוד מפורש, אם זה מצד הנשיא בוש ומצד ארצות-הברית. 
       
       מול הכוח האין-סופי הזה, מול ההרג האין-סופי, ערפאת בראש העם הפלסטיני הוכיח שיש לו יכולת לעמוד איתן באופן אין-סופי. הסבלנות, העמידה איתן של העם הפלסטיני, כוח הסבל הזה, כוח הספיגה של הכוח האין-סופי – שברו את המוסכמה. מר שרון בעצמו, לא רק בתוכנית ההתנתקות, אמר זאת בלשונו, כאן באולם הזה: כנראה בכוח בלבד אי-אפשר לפתור את הבעיה, וצריך לעשות משהו אחר. זה כל מוסר ההשכל: בכוח בלבד אי-אפשר לפתור את הבעיה עם הפלסטינים. אם היה מישהו שהוכיח שכוח הסבל, כוח העמידה איתן וכוח הספיגה חזק יותר מהכוח עצמו, הרי שזהו ערפאת, והעם הפלסטיני. אולי יש בכך נחמה פורתא.
       
       ערפאת במותו הוכיח טוב עוד יותר, שממשלת שרון לא היתה פרטנר לשלום. הנה, עכשיו הכדור במגרש שלה. אמרתם שערפאת מונע את השלום? בסדר. אין ערפאת היום. נראה אתכם מתקדמים בכיוון של השלום, משלמים את ההתחייבות הנובעת מקיום תהליך של שלום ומדברים עם הפלסטינים בלי ערפאת. 
       
       מה שניתן היה לעשות בימי ערפאת היה הרבה יותר מאשר בתקופה שאחריו. אבל גם עכשיו ניתן, ויש לעשות הרבה – ניתן לעשות שלום עם הפלסטינים. יש פרטנר פלסטיני, אבל השאלה היא אם הפרטנר הישראלי כבר שינה את דעתו ואם הוא מוכן להיות פרטנר לשלום עם הפלסטינים ולשלם את המחיר שהשלום דורש משני הצדדים. אי-אפשר לעשות שלום על-ידי הכנעת הצד האחר. אם רוצה ישראל לעשות שלום, היא חייבת לשלם את המחיר בכך שתקום מדינה פלסטינית, יסתיים הכיבוש ותיפתר בעיית הפליטים באופן צודק – שהעם הפלסטיני ימצא בו פתרון נכון וצודק. תודה רבה, אדוני.
       
היו"ר חמי דורון:
       
       תודה רבה, חבר הכנסת עבד-אלמאלכ דהאמשה. חבר הכנסת נסים זאב, בבקשה. אחריו - חבר הכנסת אליעזר כהן, אחריו - חבר הכנסת מגלי והבה, ואחריו - חבר הכנסת בני אלון. 
       
נסים זאב (ש"ס):
       
       אדוני היושב-ראש, כנסת נכבדה, שמעתי את חבר הכנסת אלי בן-מנחם שאומר פסוק במשלי: "בנפל אויבך אל תשמח". איפה "באבד רשעים רנה"? על מי הוא מדבר? הוא מדבר על אותו עמלקי, אותו צורר היהודים, אותו נאצי, אותו טבח שרצח יותר מ-1,000 אנשים, נשים וטף. יותר מרבבה נפצעו. אוטובוסים התפוצצו, טרוריסטים נשלחו למסעדות. על מה הוא מדבר? על איזה אויב הוא מדבר בכלל? מה קרה לנו? השתגענו, או מה? 
       
       אבל אני לא מתפלא על כך שעידן ערפאת לא חלף. הוא לא חלף. אם מישהו חושב שהמצב ברשות הפלסטינית לאחר עידן ערפאת - ערפאת היה וערפאת נשאר; רק השם כאן השתנה. ראש הממשלה בתוכניות ההתנתקות מעצים את כוחו של ערפאת. את מה שערפאת חרת על דגלו – השמדת מדינת ישראל – הוא למעשה מעביר זאת הלאה, לבני עמו: הנה, אני מנצח אתכם גם כשאני בקבר.
       
       צריך לזכור, אדוני היושב-ראש, שמאז תחילת האינתיפאדה, המחבלים הרסו במשך ארבע שנים משפחות רבות. למרות זאת, במשך השנים האלה הממשלה מעולם לא חשבה ולא העלתה על דעתה לעקור איזה יישוב בתגובה, למשל – לא פינוי ולא ניתוק. בזמנו, כשהיו רוצים לתת איזו תגובה, אני זוכר שהיו יוצאים במלחמת חורמה נגד אותו יישוב – בזמן לבנון היינו פולשים מדי פעם ללבנון, רק כתגובה. היום אין הדבר הזה. היום צה"ל מגיב לגופו של עניין: מחפש את המחבלים ונמנע מפגיעה באזרחים חפים מפשע. זה דבר טוב. אם צה"ל יכול לעבוד היום בצורה מקצועית יותר, אנחנו בוודאי בעד. 
       
       אבל אני רוצה להזכיר לאדוני היושב-ראש את הדברים שאמר תמיד הרמטכ"ל, שהיום הוא שר הביטחון, בוועדת החוץ והביטחון: הניסיון שלנו והעמידה שלנו מול הטרור הם שיכולים להכריע בסופו של דבר. כמובן, שדה הקרב שלנו הוא התקשורת והאופן שבו אנחנו נראים בעולם. פתאום אנחנו מוכנים במשיכת כתף לספוג תבוסה מורלית ברורה מצדנו. איך העולם מתרגם את זה?
       
       התוכנית של שרון הרבה יותר גרועה מזו של מצנע. גם כשמצנע דיבר על נסיגה מעזה, הוא אמר: אנחנו נשאיר את צפון עזה. דוגית, אלי-סיני וניסנית, אותם אין לנו בעיה להשאיר. הוא הפריד בין הצפון לדרום, כי הצפון הוא חלק מהרצועה של אשקלון. לכן, אני לא יודע מה קרה לשרון, והליכוד צריך לעשות חשבון נפש, אולי יותר לאזן אותו. 
       
היו"ר חמי דורון:
       
       תודה רבה לחבר הכנסת נסים זאב. חבר הכנסת אליעזר כהן - איננו נמצא. חבר הכנסת מגלי והבה - איננו נמצא. חבר הכנסת בני אלון, בבקשה. אחריו - חברי הכנסת יעקב מרגי, מאיר פרוש, נעמי בלומנטל ואהוד יתום. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, אני לא רואה סתירה בין שתי המגמות שמסתמנות כאן. אני בפירוש רואה בלכתו של ערפאת מהעולם הזה שלנו עידן חדש ובפירוש סיום עידן היסטורי. עם זאת, כל מה שאמרו קודמי – אי-מוסריותו של האיש וזה שהערבים, ערביי ארץ-ישראל, הפלסטינים, זאת התנועה המוסרית שעמדה בראשם, אותם לוחמי חופש המפוצצים כדרך עקרונית נשים, ילדים, טף כשהם יושבים במסעדות וכשהם נוסעים באוטובוס להתפלל, חוזרים מהכותל. זו גאוותם? אלה לוחמי החירות שלהם? כך אנחנו השגנו את חירותנו, בדרכים שכאלה? אבל, אני לא רואה כל סתירה. 
       
       תמיד הבעיה שלנו היתה לא האויב שלנו מבחוץ אלא חוסר האמונה וחוסר ההבנה בתורה ובמקורות שלנו ובצדקת דרכנו, של המנהיגים שלנו. זאת הבעיה. הבעיה היא שהמנהיגות שלנו איננה שורשית, איננה יודעת מה היא עושה כאן. היא נעה רק משיקולי אסטרטגיה וביטחון והיא מנותקת ומנוכרת לעצם צדקת דרכנו על אדמתנו. זאת הבעיה הקשה של ראשי ממשלות בישראל, ולצערי גם של ראש ממשלת המיעוט. אם האינסטינקטים הבריאים של שרון יגברו על ההחלטה הנוראה שלו, של עקירת יהודים, הוא יהיה הראשון שיבין שיש פה באמת שינוי היסטורי. 
       
       זה לא רק שערפאת כאישיות לא היה פרטנר. הליכתו של ערפאת תגרום למצב שבו הרשות הפלסטינית לא תוצג יותר כפרטנר. יהיה לנו מצד אחד "חמאס", שלא יקשה על ראש ממשלת המיעוט להסביר לעולם שדין "חמאס" כדין "אל-קאעידה", כדין "הג'יהאד האסלאמי", כדין כל ארגוני הטרור שלא אירופה, לא אמריקה וגם לא בבית פנימה – לא השמאל ולא הימין – רוצים לראות אותם כפרטנר. חוץ מ"חמאס", כל השאר יהיו ארגונים מקומיים, קטנים, כל מיני עסקנים פוליטיים, כל אחד בשטח שלו עם החמולה שלו ועם הגנגסטרים שלו. הרשות, כרשות ארצית, עם שאיפות, עם אייקון שיכול להוביל תוכנית שלבים מתוחכמת - לרמות את עמו בקריצת עין ובערבית להגיד לו: חביבי, אני הרי אוביל אתכם לעקירת מדינת ישראל, אבל בשלב ראשון תנו לי להגיע לירושלים כדי שאני אשלוט בכנסיות ובמסגדים, ואתם מבינים אותי, תנו לי באנגלית להגיד את זה אחרת. 
       
       אבל הם לא ייתנו את זה לאף אחד אחר. הם ירצחו כל מנהיג שלהם שיאמר באנגלית מלה אחת שלא מסתדרת עם מה שהם רוצים לראות מייד. לכן אני חושב שאנחנו צפויים להתבשר – אם ראש הממשלה לא יהיה לחוץ, זה ייקח זמן – בנפילת הרשות הפלסטינית. זאת תהיה בשורה גדולה לעם ישראל. 
       
       מי הוא באמת הפרטנר? תמיד שואלים אותנו: מה אתה מציע? מה האלטרנטיבה? אלף פעמים כבר השבנו. תסתכלו, תפתחו באינטרנט: the right road to peace. ירדן היא הפרטנר היחיד. היא יצגה את העניין הפלסטיני והיא זאת שתייצג. לרשות תנו למות מוות טבעי בעקבות לכתו מאתנו, ברוך השם, של יאסר ערפאת. תודה. 
       
היו"ר חמי דורון:
       
       תודה רבה לחבר הכנסת בני אלון. חבר הכנסת יעקב מרגי, ואחריו - חבר הכנסת מאיר פרוש. 
       
יעקב מרגי (ש"ס):
       
       אדוני היושב-ראש, חברי חברי הכנסת, בטרם אתייחס לעידן שאחרי מות הרוצח, אני רוצה להזכיר לעם בישראל, שערפאת היה האויב המר שהיה לעם ישראל לאחר השואה. הוא רצח יהודים בכמות הגדולה ביותר לאחר תקופת היטלר הנאצי יימח שמו. 
       
       מעל במה זו של כנסת ישראל אני רוצה לגנות את המדינה הצבועה ביותר באירופה, הרפובליקה הצרפתית בנשיאות מיטראן, האנטי-ישראלי המוצהר, הרפובליקה הצרפתית שבחרה להיפרד מהרוצח ערפאת בטקס - - -
       
היו"ר חמי דורון:
       
       שיראק.
       
יעקב מרגי (ש"ס):
       
       שיראק, יישר כוח על התיקון. אתה יודע מה? הם כמעט אותו הדבר. הרפובליקה הצרפתית בחרה להיפרד מהרוצח ערפאת בטקס של ראש מדינה, בלי להתייחס לכך שלאחר השלום, לאחר הושטת היד לשלום, בחר בדרך הטרור הרצחנית. 
       
       אדוני היושב-ראש, חברי חברי הכנסת, אתייחס לעידן שאחרי הרוצח. לצערי הרב, העם הפלסטיני נשלט על-ידי רודן שהיה אכפת לו רק דם ודם, הוא האכיל את עמו עוני, שכול, שנאה ורצח וכנראה דאג גם להשאיר צוואה של שנאה ושטנה. אני אישית איש רוחש שלום ומוכן לכל יוזמה ושיתוף פעולה שיביאו קץ לשפיכות הדמים. הלוואי שאתבדה ותקום הנהגה שפויה שתביא סוף-סוף את הפלסטינים למנוחה ולנחלה. 
       
       תאמינו לי שרק עם ישראל ידע לתת לפלסטינים מה שהמצרים לא מוכנים לתת לעם הפלסטיני, ולא מה שהירדנים נתנו לארגוני הטרור ב"ספטמבר השחור" ולא מה שהעולם הערבי חושב על הפלסטינים. הרי כולנו יודעים מה הם חושבים על העם הפלסטיני. 
       
       לסיום, אדוני היושב-ראש, חברי חברי הכנסת, אני קורא מכאן לעם הפלסטיני: תפסיקו להיות ה"פראיירים", תתבעו הנהגה שפניה לשלום, תתבעו הנהגה שתעשה רפורמות כלכליות ברשות הפלסטינית, תתבעו שייפסקו ההסתות, שייפסקו המעילות של הכסף הגדול, שמיועד לאוכל שלכם ושל ילדיכם. ברגע שתקום הנהגה שפויה, תמצאו כאן עם שוחר שלום. אני אומר לעם הפלסטיני: אתם כפיתם עלינו מלחמה, ואנחנו במלחמה הזאת מנסים בסך הכול לכפות עליכם את השלום. 
       
היו"ר חמי דורון:
       
       תודה רבה לחבר הכנסת יעקב מרגי. חבר הכנסת מאיר פרוש - אינו נמצא. חברת הכנסת נעמי בלומנטל - אינה נמצאת. חבר הכנסת אהוד יתום - אינו נמצא. רבותי חברי הכנסת, תם הדיון בנושא זה. הצעות הסיכום וההצבעה - ביום רביעי. 

       
הצעת חוק שירות ביטחון (הוראת שעה) (תיקון מס' 8), התשס"ה-2004 
       [רשומות (הצעות חוק, חוב' מ/137).]
(קריאה ראשונה)

היו"ר חמי דורון:
       
       רבותי חברי הכנסת, אנחנו עוברים לנושא הבא: הצעת חוק שירות ביטחון (הוראת שעה) (תיקון מס' 8), התשס"ה-2004, קריאה ראשונה. אדוני סגן שר הביטחון, נא להציג את הצעת החוק. אני כבר אקרא את סדר הדוברים, ומי שיאחר יאבד את תורו. החמישה הראשונים הם חבר הכנסת דניאל בנלולו, חבר הכנסת יוסף פריצקי, חבר הכנסת עזמי בשארה, חבר הכנסת עבד-אלמאלכ דהאמשה וחבר הכנסת אילן ליבוביץ. 
       
סגן שר הביטחון זאב בוים:
       
       אדוני היושב-ראש, חברי הכנסת, אני מתכבד להביא לאישור מליאת הכנסת בקריאה ראשונה את הצעת חוק שירות ביטחון (הוראת שעה) (תיקון מס' 8), התשס"ה-2004. הצעת חוק זו עוסקת בקביעת תקופות השירות הסדיר לגברים בצה"ל. 
       
       במשך למעלה מ-20 שנה הוארך השירות הסדיר של יוצאי צבא גברים בשישה חודשים לפי צו של שר הביטחון, שניתן לפי סעיף 34 לחוק שירות ביטחון. 
       
       מאז 1995, במסגרת הוראת שעה, קובע סעיף 15 לחוק שירות ביטחון, בכל הנוגע לתקופות שירות החובה הסדיר של גברים, כדלקמן: 1. תקופה של 36 חודשים, אם הוא נקרא להתייצב לשירות סדיר כשהוא באחד הגילים מ-18 עד 26; 2. תקופה של 30 חודשים, אם הוא נקרא להתייצב לשירות סדיר כשהוא באחד הגילים מ-27 עד 29, או כשהוא רופא או רופא שיניים והוא באחד הגילים מ-30 עד 34; אם יוצא הצבא, גבר, בא כעולה אחרי שהגיע לגיל 27, יהיה חייב בשירות סדיר של 24 חודשים בלבד; 3. תקופה של 18 חודשים, אם הוא נקרא להתייצב לשירות סדיר כשהוא רופא או רופא שיניים, והוא באחד הגילים מ-35 עד 38. התקופות המקוריות היו קצרות בשישה חודשים, בהתאמה. 
       
       כאמור, מאז 1995 נקבעות התקופות בהוראת שעה המתחדשת מעת לעת בחקיקת הכנסת, כדי לערוך במשרד הביטחון ובצה"ל בדיקה עתית אם ניתן לקצר את תקופות השירות הסדיר. בשנת 1995 הוחלט לעגן את משך השירות הסדיר הנוסף בחוק. חוק שירות ביטחון (הוראת שעה), התשנ"ה-1995, עיגן את תקופת שירות הסדיר הנוסף בן ששת החודשים כחלק מתקופת השירות הסדיר ליוצא צבא גבר. הוראת השעה אמורה היתה לפקוע ביום 31 בדצמבר 2004. 
       
       החוק המוצע נועד להאריך את תוקפה של הוראת השעה בשנה נוספת, עד ליום 31 בדצמבר 2005. לקראת מועד זה תיעשה פעם נוספת הערכה מחדש לגבי משך שירות הסדיר הנדרש, לנוכח המצב שישרור באותה עת. 
       
       אדוני היושב-ראש, מערך הלחימה מושתת רובו ככולו על גברים. קיצור שירותם של הגברים ל-30 חודשים יביא לירידת הסד"כ – סדר הכוחות הלוחם – בכ-20%, ותידרש הפעלת יותר כוחות מילואים והגדלת ההכשרות באותו שיעור. אם כך, קיצור השירות יביא מחד גיסא ללוחם פחות מקצועי ומאידך גיסא להגדלת עלות ההכשרות. יצוין כי אף יש כמה הכשרות ארוכות במיוחד, שמשך השירות האפקטיבי של הגברים, אם יקוצר ל-30 חודשים, לא יביאם לרמה המקצועית הנדרשת. נוסף על כך, בעידן של קיצוצים חדים בתקציב הביטחון, צה"ל נדרש לרדת בהיקף של כ-6,000 אנשי קבע ועובדי צה"ל. כתחליף לכך מסתמך צה"ל על החיילים המשרתים בשירות חובה. בעת הנוכחית אין באפשרותו של צה"ל לספוג ירידה נוספת באמצעות הפחתת סדר הכוחות של הגברים. 
       
       עם זאת, אני מבקש להבהיר, שמערכת הביטחון אינה שוללת את קיצור השירות של הגברים, אולם לא ניתן לעשות זאת בעת לחימה מתמשכת ובשנים הראשונות שלאחר הקיצוץ החד בתקציב הביטחון. 
       
       אשר על כן, אדוני היושב-ראש וחברי הכנסת, אני מבקש כי הכנסת תאשר את הארכת תוקפה של הוראת השעה בקריאה ראשונה ותעבירה לוועדת החוץ והביטחון להכנה לקריאה שנייה ושלישית. 
       
היו"ר חמי דורון:
       
       תודה רבה, אדוני סגן שר הביטחון. אנחנו פותחים בדיון, על-פי רשימת הדוברים. חבר הכנסת דניאל בנלולו – איננו נמצא. חבר הכנסת יוסף פריצקי – איננו נמצא. חבר הכנסת עזמי בשארה – איננו נמצא. חבר הכנסת עבד-אלמאלכ דהאמשה – איננו נמצא. חבר הכנסת אילן ליבוביץ, בבקשה. אחריו - חבר הכנסת מגלי והבה, ולאחר מכן - חבר הכנסת דני יתום וחבר הכנסת מוחמד ברכה. 
       
אילן ליבוביץ (שינוי):
       
       אדוני היושב-ראש, חברי הכנסת, אדוני סגן השר, אני רוצה לפתוח בדברים שאמרתי כאן במליאה בדיון ביום 2 במרס 2004, כאשר הארכנו את הוראת השעה בפעם הקודמת – וזה היה לפני פחות משנה, כפי שברור מהתאריך. אדוני סגן השר, אמרתי אז שהצבא התרגל לפתרון הפשוט, שחייל סדיר משרת שלוש שנים, והשירות הסדיר הנוסף נחשב לו חלק מתקופת השירות הסדיר, במקום לנסות למצוא פתרונות אפשריים אחרים כדי למצות את כוח-האדם המצוי בצבא.
       
       אדוני סגן השר, דיברתי אז גם על האפשרות שבתקופת השירות הסדיר הנוסף לפחות תינתן לחייל משכורת גבוהה יותר, אולי שכר מינימום, ואז אולי הצבא יתחיל לחשוב אם באמת הוא צריך את כל החיילים לשירות סדיר נוסף - במשך שלוש שנים - או שמא את מגרפי השבילים ומורידי הדגלים ומעלי הדגלים הוא יכול לשחרר אחרי 30 חודשים, כפי שהחוק קובע, ולא להחזיק אותם 36 חודשים. כי בסופו של דבר צריך לזכור – ואמרתי את זה גם אז – שאנחנו מדברים על כוח-אדם איכותי שהצבא משתמש בו. אם אני לא טועה, חייל קרבי מקבל היום כמה מאות שקלים, פחות מ-1,000 ש"ח. חייל שאינו קרבי מקבל עוד פחות מכך, נדמה לי שכ-800 ש"ח, או 790 ש"ח, כך אומר לי היושב-ראש.
       
       בסופו של דבר, אדוני סגן השר, אתה יודע שהצבא מנסה ומחפש פתרונות. בוועדה הציגו לנו כל מיני מודלים לפתרון שהם מנסים להביא בעניין הזה, וגם הבטיחו לנו, כשהארכנו את הוראת השעה רק בחצי שנה, שעד סוף השנה יביאו מודל ויסכמו אותו. זה מה שהובטח בוועדה במהלך הדיונים להארכת הוראת השעה הנוכחית, אמרו שאו-טו-טו אנחנו עומדים לפני מודל של שירות דיפרנציאלי: יהיו כאלה שישרתו יותר ויקבלו שכר בהתאם ויהיו כאלה שישרתו פחות – ואני מניח שאדוני סגן השר מכיר את הנושא הזה אפילו טוב ממני. 
       
       בסופו של דבר אנחנו מגיעים לכאן שוב ודנים שוב בהארכת הוראת השעה. שום דבר לא השתנה בעניין הזה. יכול להיות שמשום שבכל חצי שנה אנחנו באים להאריך את זה – זה לא מספיק כדי לתת לצבא תמריץ לסיים את העבודה הזאת. 
       
       בסיכומו של דבר, אדוני סגן השר, צריך לזכור שהאחוזים של החיילים שמגיעים לשרת הולכים וקטנים בכל שנה – ואתה מכיר את הנתונים. מכל שנתון מגיעים פחות ופחות חיילים, באחוזים, מדי שנה בשנה. יש לנו גם כאלה שפטורים מסיבות כאלה ואחרות – ולא אכנס כאן לוויכוח על גיוס בחורי ישיבות, לפחות מבחינת השוויון בפני החוק כלפי כל החיילים.
       
סגן שר הביטחון זאב בוים:
       
       היא הנותנת. 

אילן ליבוביץ (שינוי):
       
       אני אומר עוד פעם, אדוני סגן השר: במצב הנתון, לנוכח הלחימה בשטחים, אין ספק שאין ברירה אלא להאריך את הוראת השעה. אבל לא יכול להיות שהצבא מוצא בזה את הפתרון הקל ביותר, ועבודה שנעשית כבר כמה זמן בצבא לא מגיעה לכדי סיום ולכדי סיכום, כדי שפעם אחת ולתמיד תובא לכאן להצבעה הצעה שיהיה מודל של שירות; שיאמרו: חייל שהולך לשרת ביחידה מסוימת, שדורשת הכשרה ארוכה ויקרה, ישרת שירות ארוך יותר מחייל שמשרת כפקיד בבסיס כלשהו, והחייל הזה, בתקופת השירות הנוספת, גם יקבל תגמול רציני יותר עבור השירות שלו. 
       
       צריך לזכור שכל אחד כזה שאנחנו מחזיקים עוד שישה חודשים בצבא, במשכורת של כ-780 ש"ח, כפי שאמר היושב-ראש, לא יוצא לשוק העבודה האזרחי ולא יכול להביא תועלת רבה יותר למשק ולכלכלה במדינת ישראל. 
       
       אני אומר שוב: נאריך את זה, אבל בדיוני הוועדה, בהכנה לקריאה שנייה ושלישית, אני אעמוד על כך שזה לא יהיה לשנה אלא לחצי שנה – שזה יהיה כחרב על צווארו של הצבא, כדי שיביא לכאן פתרון טוב יותר לעניין הזה. תודה. 
       
היו"ר חמי דורון:
       
       תביא את זה אלי לוועדה, ונוכל לשתף פעולה בעניין הזה. תודה רבה לחבר הכנסת ליבוביץ. חבר הכנסת מגלי והבה – איננו נמצא. חבר הכנסת דני יתום – איננו נמצא. חבר הכנסת מוחמד ברכה – איננו נמצא. חבר הכנסת עסאם מח'ול – איננו נמצא. חבר הכנסת אחמד טיבי – איננו נמצא. חבר הכנסת חיים אורון – איננו נמצא. חבר הכנסת מאיר פרוש – איננו נמצא. חבר הכנסת ישראל אייכלר – איננו נמצא. חבר הכנסת משה גפני – איננו נמצא.

       
מסמכים שהונחו על שולחן הכנסת
       
היו"ר חמי דורון:
       
       כעת הודעה לסגן המזכיר. 

סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק איסור מימון טרור, התשס"ה-2004, שהחזירה ועדת החוקה, חוק ומשפט. תודה. 

היו"ר חמי דורון:
       
       תודה רבה. 
       

הצעת חוק שירות ביטחון (הוראת שעה) (תיקון מס' 8), התשס"ה-‏2004
(קריאה ראשונה)
       
היו"ר חמי דורון:
       
       חבר הכנסת אורי יהודה אריאל, בבקשה. אחריו - חבר הכנסת בני אלון, ואחריו - חבר הכנסת נסים זאב.

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני סגן שר הביטחון, יכולת להיות היום איש בשורה ולהודיע שהממשלה לא מבקשת להאריך את זה. אלא שבעוכרינו, בעוכרי ילדינו, כולנו - אלה שמשרתים בצה"ל זה לא כולם, אבל זה כולנו - אתה בא ומבשר לנו שכבר כל כך הרבה שנים זה קורה, אז כמו שכתוב בתורתנו, אפשר לדוש בעקבינו את החוק הזה, אז נאריך אותו עוד פעם. ידברו במליאה ויצביעו - יש משמעת - ויאריכו. 
       
       יש כמה סיבות שמאפשרות את קיצור השירות ולא את הארכתו, וראוי שהממשלה תעשה מאמץ ולא תעשה את זה כלאחר-יד. 
       
       הראשונה בהן היא מלחמה בטרור. הרי הטרור הזה נמשך ונמשך, כי הוא לא מטופל כפי שצריך. אומר ראש הממשלה: היום אף אחד מאומות העולם לא לוחץ עלינו להפסיק את הפעילות בחבל-עזה. מדוע, אל אלוהים, מדוע, ראש הממשלה, כל לילה נופלות שם פצצות מרגמה? מה, זה כתוב בפרשת וישלח, פרשת השבוע? לא. גם לא בהפטרה. זה טיפול כושל של ראש הממשלה בנושא הזה, והיה ראוי לעשות אותו אחרת לגמרי. 
       
       הדבר השני, התייחס אליו חבר הכנסת אילן ליבוביץ - הרי זה זול. כמה עולה יום של חייל סדיר? יש חישוב כזה. כמה זה עולה? כמה שקלים, מה הבעיה, ניקח אותו. מה, נשלם למילואימניקים? 
       
       תראו, היתה ועדה בראשותו של חבר הכנסת חיים רמון, בעבודה משותפת עם צה"ל - ואתה יודע את זה, אדוני סגן שר הביטחון - יש שינוי דרמטי בכמות ימי המילואים. מדוע? מפני שפסקה הלחימה? לא. מפני שיש בחירות וראש הממשלה רוצה למצוא חן בעיני העם? לא. תהיינה בחירות בקרוב, אבל זאת לא השיטה כנראה. אלא מפני שנעשתה עבודה נכונה מצד ועדת משנה לכוח-אדם בוועדת החוץ והביטחון, עם גורמי צה"ל ומשרד הביטחון, ויש צמצום של מאות אלפי ימי מילואים - בלי לנקוב במספרים, בגלל העניין.
       
       הדבר הזה אפשרי גם בשירות החובה, ונבנה מודל, הגענו להתקדמות. חבר הכנסת אילן ליבוביץ - הדבר בידינו לעשותו. עם כל הביקורת כלפי משרד הביטחון והממשלה, ועדת המשנה לכוח-אדם, ועדת החוץ והביטחון, ועדה לחקיקה בראשות היושב-ראש - אם תואיל לא להעביר את החוק הזה בהכנה לקריאה שנייה ושלישית ככה עוד פעם כלאחר-יד, יכולה לעשות שינוי. והשינוי הזה נדרש וראוי, והגיע הזמן - כמו בנושא חקיקה לשעת-חירום. היושב-ראש עשה - אם מותר להתבטא בלשון עממית - שריר, והנה יש תוצאות. 
       
       אני מבקש מכולנו שנעשה את המאמץ הזה אצלנו פה בכנסת, בוועדת החוץ והביטחון ובוועדות המשנה שלה, ונראה למשרד הביטחון, כמו גם לצה"ל, בכוחות משותפים - אין פה קרבות בינינו לבינם, בכוחות משותפים - שזה יכול להיות גם אחרת. ואם זה לא השנה, אז יכול להיות שזה יהיה בעוד חצי שנה או שנה, אבל אפשר לקרב את הגאולה, ראוי לקרב את הגאולה, ובעזרת השם נעשה את זה. תודה.

היו"ר חמי דורון:
       
	תודה רבה, חבר הכנסת אורי אריאל. חבר הכנסת בני אלון, ואחריו - חבר הכנסת נסים זאב, ובזאת ייתם סדר הדוברים. 

בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, גם אני אמשיך בדרכם של קודמי, חברי הכנסת ליבוביץ ואורי אריאל. אני זוכר שכשהייתי בוועדת החוץ והביטחון נדונו דברים דומים. אני אפילו זוכר שפעם כן עשינו שריר כי עד כדי כך היתה רוטינה של הארכה, שאת התקופה שמאריכים לא הצמידו להטבות של חיילים משוחררים, כלומר היה מצב כזה שחיילים משוחררים קיבלו בלי החלק הזה, ודרשנו: לפחות את התיקון הזה תעשו. 
       
       זה כבר נעשה, אבל אני באמת חושב שאי-אפשר - וזה גם די זלזול - הנה, אנחנו באים, זאת רוטינה, יש פה בקושי חברי כנסת. חברי הכנסת - - -

היו"ר חמי דורון:
       
       אני יכול להבטיח לך, אדוני חבר הכנסת בני אלון, שזאת לא תהיה רוטינה, כי - - -

סגן שר הביטחון זאב בוים:
       
       לא שומעים. 

היו"ר חמי דורון:
       
       מי לא שומע?

סגן שר הביטחון זאב בוים:
       
       אני. 

היו"ר חמי דורון:
       
       מה שאני אומר זה, שהיות שאני יושב-ראש הוועדה לחקיקה ביטחונית - ועדת המשנה - הדבר לא יהיה רוטינה, ואנחנו נדון בכובד ראש בצורה מהותית בנושא הזה, בדיוק כמו שדנו בכמה וכמה נושאים אחרים, ומשרד הביטחון והצבא הבינו שלא לעולם חוסן ואי-אפשר לשים את הדברים כלאחר-יד, והדברים מתחילים להשתנות. 

סגן שר הביטחון זאב בוים:
       
       צריך להגיד לעולם חוסן במה שקשור לצבא - - -

היו"ר חמי דורון:
       
       אנחנו נשתדל לעשות כך שהדברים באמת ישתנו, כי אנחנו בעד שינוי, אתה יודע. 

סגן שר הביטחון זאב בוים:
       
       כן, אבל שינוי כאשר הוא שומר על החוסן. 

היו"ר חמי דורון:
       
       זה בוודאי, אבל אני עדיין בעד שינוי.

בנימין אלון (האיחוד הלאומי - ישראל ביתנו):
       
       אני לא רוצה להפריע לחידודי הלשון שלכם. בכל אופן, אדוני היושב-ראש, אני שמח על המסר שמסרת. אני חושב שחובה עליכם בוועדה באמת לנהל את הדברים האלה בכל היצירתיות האפשרית. 
       
       אני יודע שיש גם דרכים אחרות, וזה נכון שדיון אמיתי כזה לא יכול להיות רק על הארכה. הוא חייב להיות - אם יש האומץ והיצירתיות - על כל מסגרת שירות החובה, כי בפירוש, כמו שקרה במילואים, כמו שציין חבר הכנסת אריאל, יש אלטרנטיבות אחרות. 
       
       אנחנו מדינה שכבר עברה כמה שנים, וצריך לבחון היטב מעבר למיתוסים אם אכן אנחנו מגיעים לצבא היעיל ביותר בצורה הזאת הקיימת, או שאנחנו מכבידים ומעמיסים עליו דברים שיכול להיות שמבחינת כור ההיתוך הציוני זה עשה את שלו - אני לא בטוח שעדיין הדברים הם כך. הפערים בין המתנדבים ללא- מתנדבים הם גדולים, אני אינני בטוח שאנחנו צריכים להפטיר כדאשתקד, ולא אבהל אם יהיה אומץ לדון בכל הנושא הזה של מסגרת שירות החובה.
       
       אני חושב שיש קווים שלמים שיכולים להיתפס בבט"ש על-ידי חטיבות כעין משמר הגבול, שגם יביאו פרנסה לביתן, במקצועיות, וגם יעשו את זה - אז יקראו לזה שכירי חרב, אני לא מתבייש. אנשים שלנו - יהודים, דרוזים, כמו בחטיבות מג"ב - יכולים לתפוס קווים בצורה קבועה, מקצועית ומסודרת. 
       
       יש הרבה הרבה דברים שבוועדה כמו זאת שציינת צריך לנתח אותם, והלוואי שיהיו לנו האומץ והיצירתיות לדון לא רק בהארכה הזאת, אלא בכל נושא שירות החובה - עד מתי, באיזה סדר גודל - ולהפריד בין המטלות שמוטלות בפיקוח הנפש של כולנו פה במדינת ישראל לבין מיתוסים ציוניים נלווים, שאינני בטוח שעדיין כולם-כולם מתפקדים באותו תפקוד כמו שתפקדו בזמנם. הרבה תמימות חלפה, ואנחנו חיים בחברה שכשדברים הם כפייתיים, יכול להיות שאנחנו יוצרים כאן שתי חברות מנוכרות זו לזו, ולא מיטיבים עם החברה שלנו. תודה.

היו"ר חמי דורון:
       
       תודה רבה, חבר הכנסת בני אלון. חבר הכנסת נסים זאב, הדובר האחרון להערב, בבקשה. 
     
נסים זאב (ש"ס):
       
       אדוני היושב-ראש, כנסת נכבדה, בתקופת ברק הייתי חבר בוועדת החוץ והביטחון, וראש הממשלה אז, אהוד ברק, אמר שצריכים לצמצם את השירות הסדיר. כל שנה אנחנו אומרים "לשנה הבאה בארעא דישראל" ונותנים אשליה לחיילים שהנה, כבר בשנה הבאה עומדים לתקן. אנחנו באמת נמצאים במצב לא נוח כלפי אותם חיילים, שכבר לא מאמינים לנו שאולי השירות יקוצר. אני לא בעד לתת איזו אשליה. 
       
       דבר נוסף, אני רואה בזה ביזיון. כל שנה אומרים: הוראת שעה. אני בעד לתת סמכות לשר הביטחון, שכל עוד הוא רואה לנכון שהמצב יישאר בעינו, הוא ימשיך. לא כל שנה אנחנו צריכים לבוא ולהתווכח.
       
היו"ר חמי דורון:
       
       זאת המשמעות של הביקורת הפרלמנטרית. 
       
נסים זאב (ש"ס):
       
       בסדר, ביקורת. אנחנו יודעים שזה לא ישתנה. כל עוד אנחנו במצב של לחימה, אי-אפשר לצמצם את השירות. לפני האינתיפאדה היתה אשליה או אווירה שהנה אנחנו מגיעים אולי לעידן של שלום. לכן אני בעד לשנות את החוק ל-36 חודשים, וכאשר בבוא העת, בעזרת השם, נראה שהמצב ירווח ואולי אנחנו מתקרבים לעידן השלום או לאשליית השלום, אפשר לחוקק חוק תוך שבועיים, ואני בטוח שכולם ישמחו לתמוך בחוק הזה. 
       
       אני רוצה לדבר על ההתנתקות של ראש הממשלה, שיכול להיות שהיא זאת שהביאה אותו לכך שאפשר לצמצם את השירות, כי ברגע שיש התנתקות בוודאי זה יכול להביא לשיפור הביטחוני על-ידי כך שאולי לא יהיו יהודים בעזה, באותם מקומות, ולכן לא יהיה את מי להרוג ואין צורך בהגנה מורחבת יותר. לפי אותה תזה, אותה הנחה, נצטרך אולי להעביר במהלך השנים גם את שדרות, אולי את קריית-שמונה, כי איפה שיש סכנה של אויב ומצב של יהודים שנמצאים בסכנה, צריכים לפנות אותם; איפה שיש יישוב יהודי שהוא בעצם מסכן את שלומם, כי אנחנו לא מספיק אחראים לביטחונם, אנחנו מחליטים שצריך לפנות אותם. 
       
       אנחנו שוכחים דבר, שלא נמצא בספק אצל אף אחד מאתנו - שאחרי ההתנתקות החיכוך לא יימנע, אלא ישנה את מקומו לאשקלון ולשדרות. הפצמ"רים וה"קסאמים" ימשיכו להגיע לאותם אזורים. עיקר הבעיה הביטחונית ברצועת-עזה היא הירי שאנחנו מדי פעם סופגים, והדבר הזה יימשך גם אחרי תוכנית ההתנתקות. גם הבעיה של המנהרות, של הנשק שזורם ממצרים דרך אותן מנהרות - אנחנו לא רואים שזה יביא לנו יותר שלווה ויותר שקט. אם מישהו חושב שאחרי ערפאת ניכנס לעידן חדש, אני רוצה להזכיר לכולם, שרק לפני שבוע ימים אבו-מאזן ומוחמד דחלאן כמעט נורו למוות, ובינתיים הסתפקו בלירות בשומרי הראש שלהם, להודיע להם באופן חד-משמעי: אנחנו לא נעבור לסדר-היום אם אתם תנהלו משא-ומתן עם ממשלת ישראל. אנחנו, ה"חמאס", ניתן לכם רק דרך אחת, דרך הטרור. לכן, שלא נשלה את עצמנו. 
       
היו"ר חמי דורון:
       
       תודה רבה לחבר הכנסת נסים זאב. כאן תם הדיון בקריאה הראשונה בהצעת חוק שירות ביטחון (הוראת שעה) (תיקון מס' 8), התשס"ה-2004. תשובה והצבעה ביום רביעי. 
       
       חברי הכנסת, תם סדר-היום. הישיבה הבאה - מחר, יום שלישי, י' בכסליו התשס"ה, 23 בנובמבר 2004, בשעה 15:00. ישיבה זו נעולה. 
       
       
       הישיבה ננעלה בשעה 21:15.
     
עמוד 129 מתוך 129

