    תוכן העניינים
דברי ברכה של יושב-ראש הכנסת לנשיא הפרלמנט האוסטרי אנדריאס קוהל	4
רוני בריזון (שינוי):	5
מסמכים שהונחו על שולחן הכנסת	6
מזכיר הכנסת אריה האן:	6
נאומים בני דקה	6
מוחמד ברכה (חד"ש-תע"ל):	7
מגלי והבה (הליכוד):	8
מאיר פרוש (יהדות התורה):	8
רן כהן (יחד):	9
אריה אלדד (האיחוד הלאומי - ישראל ביתנו):	9
איוב קרא (הליכוד):	10
יוסף פריצקי (שינוי):	10
זבולון אורלב (מפד"ל):	11
ג'מאל זחאלקה (בל"ד):	11
חיים אורון (יחד):	12
יעקב ליצמן (יהדות התורה):	12
אהוד יתום (הליכוד):	13
עבד-אלמאלכ דהאמשה (רע"ם):	13
אילן שלגי (שינוי):	14
ישראל אייכלר (יהדות התורה):	14
אבשלום וילן (יחד):	15
ואסל טאהא (בל"ד):	16
יעקב מרגי (ש"ס):	16
אברהם בייגה שוחט (העבודה-מימד):	16
טלב אלסאנע (רע"ם):	17
סגן שר הביטחון זאב בוים:	18
הצעות לסדר-היום השבוע הבין-לאומי למאבק בנגע הסמים	19
יחיאל חזן (הליכוד):	20
אריה אלדד (האיחוד הלאומי - ישראל ביתנו):	24
ג'מאל זחאלקה (בל"ד):	27
מסמכים שהונחו על שולחן הכנסת	36
סגן מזכיר הכנסת דוד לב:	36
הצעה לסדר-היום	36
התמודדות בני העדה האתיופית עם בחינות המיון לצה"ל	36
ענבל גבריאלי (הליכוד):	36
סגן שר הביטחון זאב בוים:	38
אורי אריאל (האיחוד הלאומי - ישראל ביתנו):	39
הצעת חוק שירות ביטחון (הוראת שעה) (תיקון מס' 8), התשס"ה-2004	40
יובל שטייניץ (יו"ר ועדת החוץ והביטחון):	41
אילן ליבוביץ (שינוי):	43
אורי אריאל (האיחוד הלאומי - ישראל ביתנו):	47
הצעת חוק שירות ביטחון (הגבלות קריאה לשירות מילואים  של קצין – הוראת שעה) (תיקון מס' 3), התשס"ה-2004	50
יובל שטייניץ (יו"ר ועדת החוץ והביטחון):	50
אילן ליבוביץ (שינוי):	51
שאילתות ותשובות	53
2079. אירועים ביום של "חריג מוסלמי" במערת-המכפלה	53
2260. גיור חיילים וחיילות	55
2283. שימוש בחזירים לבדיקת פגיעות הדף	56
2349. שידור הקלטת על וידוא הריגה בטלוויזיה	57
אורי אריאל (האיחוד הלאומי - ישראל ביתנו):	58
סגן שר הביטחון זאב בוים:	59
הצעת חוק לתיקון פקודת מס הכנסה (מס' 142), התשס"ה-2004	59
חיים אורון (בשם ועדת הכספים):	60
בנימין אלון (האיחוד הלאומי - ישראל ביתנו):	63
אהוד רצאבי (שינוי):	65
מסמכים שהונחו על שולחן הכנסת	66
סגן מזכיר הכנסת דוד לב:	66
הצעת חוק הרשויות המקומיות (משמעת) (תיקון מס' 4),  התשס"ה-2004	67
יורי שטרן (יו"ר ועדת הפנים ואיכות הסביבה):	67
יורי שטרן (יו"ר ועדת הפנים ואיכות הסביבה):	69
הצעת חוק חילוט רווחים מפרסומים שעניינם עבירות, התשס"ה-2004	70
איתן כבל (העבודה-מימד):	70
ניסן סלומינסקי (מפד"ל):	72
אילן שלגי (שינוי):	73
מגלי והבה (הליכוד):	75
ג'מאל זחאלקה (בל"ד):	76
גילה פינקלשטיין (מפד"ל):	79
איוב קרא (הליכוד):	79
עבד-אלמאלכ דהאמשה (רע"ם):	80
טלב אלסאנע (רע"ם):	82
נסים זאב (ש"ס):	83
חמי דורון (שינוי):	84
הצעת חוק ביטוח בריאות ממלכתי (תיקון מס' 28 והוראת שעה)  (מעבר מקופת-חולים אחת לקופת-חולים אחרת), התשס"ה-2004	87
אריה אלדד (האיחוד הלאומי - ישראל ביתנו):	87
יגאל יאסינוב (שינוי):	88
גאלב מג'אדלה (העבודה-מימד):	89
איוב קרא (הליכוד):	90
עבד-אלמאלכ דהאמשה (רע"ם):	90
נסים זאב (ש"ס):	92
נסים זאב (ש"ס):	93
מגלי והבה (הליכוד):	93
ואסל טאהא (בל"ד):	94
גילה פינקלשטיין (מפד"ל):	95
טלב אלסאנע (רע"ם):	95
הצעת חוק חינוך מיוחד (תיקון מס' 8)  (חובת שימוע בוועדות השמה וערר), התשס"ה-2004	97
יגאל יאסינוב (שינוי):	97
    
       

       חוברת י"ב
       ישיבה ר"א




       
       
       
       
       
       
       
       


הישיבה המאתיים-ואחת של הכנסת השש-עשרה
יום שלישי, ט"ז בטבת התשס"ה (28 בדצמבר 2004)
ירושלים, הכנסת, שעה 16:01

       
דברי ברכה של יושב-ראש הכנסת לנשיא הפרלמנט האוסטרי אנדריאס קוהל

היו"ר ראובן ריבלין:
       
       גבירותי ורבותי חברי הכנסת, היום יום שלישי, ט"ז בטבת התשס"ה, 28 בחודש דצמבר 2004 למניינם. אני מתכבד לפתוח את ישיבת הכנסת. 
       
       רבותי חברי הכנסת, אני מבקש לקדם בברכה את נשיא הפרלמנט האוסטרי, פרופסור ד"ר אנדריאס קוהל, המבקר בישראל ביקור רשמי. נשיא הפרלמנט הוא מידידיה של ישראל באירופה, והוא מפגין באופן בולט את ידידותו. 
       
       יחסי ישראל ואוסטריה ידעו בשנים האחרונות עליות ומורדות, וזאת על רקע ההיסטוריה הקשה ממילא. בתקופה האחרונה התחממו מאוד היחסים בין המדינות במובן החיובי. אוסטריה מבטאת כיום הבנה למצבה של ישראל ולסכנות שעמן אנו מתמודדים כאן יום-יום. נשיא הפרלמנט הוא מן המנהיגים הבולטים המבטאים עמדות אלו. 
       
       בנוסף, עומד נשיא הפרלמנט בראש הקרן הלאומית האוסטרית לפיצוי קורבנות השואה. פעילותו משקפת הכרה אוסטרית, גם אם מאוחרת, באחריות האוסטרית הישירה לסבלם של יהודי אוסטריה בשואה ובחובה המוסרית לעשות משהו למען הניצולים שעדיין חיים. 
       
       ברוך הבא לירושלים, ובהזדמנות זו אאחל לך ולמשפחתך שנה טובה -Happy New Year and Merry Christmas. Welcome to Jerusalem, welcome to our state, Israel, and welcome to the shrine of the state of Israel, the Parliament of Israel, the Knesset.
       
       רבותי, אפשר למחוא כפיים. 
       
       (מחיאות כפיים)
       
היו"ר ראובן ריבלין:
       
       לפני שאני מתחיל את סדרת הנאומים בני דקה, אני מבקש מיושב-ראש אגודת הידידות בין שני הפרלמנטים, חבר הכנסת בריזון, לומר מלים מספר. אחר כך אנחנו נעבור כמובן לנאומים בני דקה. 
       
רוני בריזון (שינוי):
       
       אדוני היושב-ראש, אורחים נכבדים, אני מצטרף כמובן לכל מלה שלך, אדוני. אני מאחל לאורחים שלנו, שהביקור שלהם הוא חשוב מאוד, ביקור טוב ופורה אצלנו.
        
       מכאן אנחנו הולכים עכשיו להיפגש אתם. אני מקווה שעמיתי ואני נוכל להעביר להם במסגרת הדיון הזה של עמותת הידידות את המחשבות שלנו ואת הדרכים לקידום היחסים הבילטרליים. 
       
       צל מרחף מעל היחסים בין המדינות, צל עבר נורא. במשך הזמן גם היו עליות ומורדות. אני שמח לציין, שכמו שאמרת, אדוני, היחסים הולכים ומשתפרים. ביקורים הדדיים, והביקור האחרון של הנשיא קצב, רק מעידים על כך שהאווירה בין שתי המדינות הולכת ומשתפרת. 
       
       אני וחברי בעמותת הידידות בוודאי נעשה הכול כדי שהיחסים האלה אכן ילכו בדרך שבה הם הולכים. אני רוצה שוב לברך את אורחינו. תודה רבה. אני מודה לכם. 
       
היו"ר ראובן ריבלין:
       
       אני מקווה שאורחינו קיבלו את התרגום הסימולטני של דבריך, אבל אני בטוח שבפגישה ביניכם תוכל לומר אותם דברים בשפתם או בשפה משותפת המובנת לכולם. תודה רבה לכולכם. 
       
       
מסמכים שהונחו על שולחן הכנסת
       
היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום. הודעה למזכיר הכנסת, ולאחר מכן אנחנו נצביע על מנת לראות מי רוצה להשתתף בנאומים בני דקה.  
       
מזכיר הכנסת אריה האן:
       
       ברשות יושב-ראש הכנסת, הריני להודיעכם, כי הונחו היום על שולחן הכנסת מסקנות ועדת העלייה, הקליטה והתפוצות, בעקבות דיון מהיר בנושא: ציון 60 שנה לניצחון על גרמניה הנאצית. תודה רבה. 
       
היו"ר ראובן ריבלין:
       
       תודה רבה.  

       
נאומים בני דקה

היו"ר ראובן ריבלין:
       
       רבותי חברי הכנסת, נא להצביע על מנת לקבוע מי רוצה לדבר. ראשון הדוברים יהיה חבר הכנסת ברכה, בבקשה. מי שהיה אחרון בפעם הקודמת יהיה ראשון עכשיו. 
       
רוני בריזון (שינוי):
       
       ומי שלא דיבר בכלל?
       
היו"ר ראובן ריבלין:
       
       מי שלא דיבר בכלל יהיה באמצע. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני רוצה תחילה לשלוח מכאן תנחומים לאותם עמים שהיום מלקקים פצעים נוראיים אחרי רעידת האדמה בסרי-לנקה, בתאילנד ובדרום-מזרח אסיה. יש האומרים שרעידת האדמה הגיעה אפילו עד סומליה באפריקה. מדובר עד עכשיו על מספר שמתקרב ל-50,000 קורבנות. 
       
       אני גם רוצה להזדהות עם אזרחי מדינת ישראל שגורלם אינו ידוע. 
       
       אני רוצה שאנחנו נסיק את המסקנה הנכונה: כמה הדאגות שעל בסיסן מתקיימות מלחמות בבית הזה קטנות לעומת אסון טבע כזה. אז בואו נסתכל על הדברים בפרופורציה. תודה רבה. 
       
היו"ר ראובן ריבלין:
       
       תודה רבה. רבותי חברי הכנסת, לפני שאני נותן זכות דיבור לבא אחריו - חבר הכנסת מח'ול קיבל עונש על-ידי ועדת האתיקה של הכנסת. הוא הגיש לי ערעור, ואכן, לפי סעיף 73 הערעור יכול להישמע רק בפני מליאת הכנסת. מחר, לאחר השאילתות בעל-פה, אני אקיים את הדיון, וחברי הכנסת יחליטו אם הם מקבלים את ערעורו או לא. 
       
       הדיון יתקיים בצורה הזאת: חבר הכנסת מח'ול ישמיע את דבריו. לאחר מכן יעלה יושב-ראש ועדת האתיקה על מנת להשיב בשמו ובשם הוועדה, ולאחר מכן תתקיים הצבעה אם לקבל את הערעור או לא. 
       
       חבר הכנסת מח'ול ביקש ממני להשהות את העונש בינתיים. אין לי סמכות לכך. כל מה שיכולתי לעשות הוא לקיים את הדיון מחר. לא רציתי לקיים את הדיון היום, שמא חברי הכנסת לא יהיו מודעים לעובדה שיתקיים דיון חשוב כזה, שהוא הראשון בכנסת השש-עשרה, ונדמה לי אחד הערעורים היחידים בפני המליאה בכל הכנסות. לכן בחרתי להודיע יום מראש. אם חבר הכנסת מח'ול יצא זכאי על-ידי הבית, הרי שנצטרך להשיב לו את הזמן שהוא היה בהשעיה, אבל אין לי אמצעים, אין לי יכולת וגם סמכות - - -
       
אבשלום וילן (יחד):
       
       נצטרך להאריך את מושב הכנסת - - -
       
היו"ר ראובן ריבלין:
       
       אני מדבר על הצד המוסרי. איך לסדר זאת? אנחנו נקים ועדה, אבל נדון בעניין בשעתו. לפי דעתי, הכנסת היא זאת שצריכה לשמוע ולהחליט. 
       
מאיר פרוש (יהדות התורה):
       
       הוועדה או ועדת הכנסת?
       
היו"ר ראובן ריבלין:
       
       לא ועדת הכנסת, זה יהיה רק בפני המליאה. הוועדה קיבלה את החלטתה פה-אחד. 
       
       רבותי חברי הכנסת, חבר הכנסת מגלי והבה. אחריו - חבר הכנסת פרוש. 
       
מגלי והבה (הליכוד):
       
       אדוני היושב-ראש, חברי הכנסת, שמענו היום בפירוט את הדיווח על האסון הנוראי בדרום-מזרח אסיה. מדובר על אלפי נפגעים, הרבה נעדרים והרבה שמלקקים את פצעיהם. העולם כולו הפך להיות כפר קטן בעידן המודרני שבו אנחנו שומעים על אסונות כאלה. מכאן אני רוצה לשלוח את תנחומי למשפחות שאיבדו את יקיריהן ולאחל לפצועים החלמה מהירה. מכאן אני גם רוצה לשלוח לאותן מדינות את השתתפותנו בצערן. 
       
       שמענו היום בפירוט מה עושה משרד החוץ של מדינת ישראל על מנת לסייע לכל המדינות האלה, אלה שמקיימות אתנו קשרים ואפילו אלה שלא מקיימות אתנו קשרים, כי בנושא הומניטרי מסוג זה המטרה היא להוכיח עד כמה אנחנו הומניטריים ומזדהים עם הסבל של מדינות העולם. 
       
       אני רוצה לאחל לכל הישראלים שיחזרו הביתה בשלום, ומקווה שיאתרו את אלה שעדיין נעדרים. 
     
היו"ר ראובן ריבלין:
       
       תודה. חבר הכנסת פרוש, ואחריו - חבר הכנסת רן כהן.
       
מאיר פרוש (יהדות התורה):
       
       אדוני היושב-ראש, חברי הכנסת, כמו קודמי אני מצטרף בתנחומים ובאיחולים לפצועים. 
       
       אני רוצה להפנות מכאן קריאה למי שמיועד להיות שר השיכון, חבר הכנסת יצחק הרצוג, לאחר שאמר שהוא מעדיף לחדש את המענקים רק לנגב ולגליל. נכון שזה חשוב, אולי אפילו חשוב מאוד, אבל אני רוצה לומר למי שמיועד להיות שר השיכון - אם הממשלה תוצג אי פעם, אדוני היושב-ראש - שיש לנו עדיין אזורי עדיפות לאומית, ולכן אין מקום לומר שבנגב כן, בגליל כן, וביתר אזורי העדיפות לא. מדוע ייפגעו אלה שנמצאים באזורי עדיפות לאומית? מכאן הקריאה לחדש את המענקים, כי ענף הנדל"ן מצוי בקריסה. יש לחדש את המענקים לכל אזורי העדיפות הלאומית. תודה רבה.  
       
היו"ר ראובן ריבלין:
       
       תודה רבה. חבר הכנסת פרוש, למה אתה מפנה את תשומת לבי ואומר, אם הממשלה תקום? עד כמה שאני מבין, זה תלוי בכם, לא בי, הרי אתם לא חתמתם עדיין על הסכם.
       
מאיר פרוש (יהדות התורה):
       
       מפלגת העבודה עוד לא חתמה.
       
היו"ר ראובן ריבלין:
       
       דרך אגב, אני לא מקיים שיחות קואליציוניות.  
       
רן כהן (יחד):
       
       אדוני היושב-ראש, כולנו בתוך התחושה של האסון הנורא, המזעזע, בדרום-מזרח אסיה. אני רוצה לשלוח תפילה לשלומם של כל הישראלים, שיחזרו בשלום, בריאים ושלמים. לבנו גם עם המשפחות שנקרעות מרוב דאגה וגעגועים.
       
       אדוני היושב-ראש, אני רוצה לומר - ולשם כך נטלתי את רשות הדיבור - שאתמול הצבעתי בעד הצעת החוק של חברת הכנסת רוחמה אברהם על מפעלי ההזנה בבתי-הספר. אני מודה על האמת, שעשיתי את זה בלב קרוע, משום שהיום התפרסם הדוח של המועצה לשלום הילד, שמראה שממשלות הליכוד, שבשמן היא התפארה כאן – וכאמור, הצבעתי בעד זה -  הביאו למצב שבו יש 662,000 ויותר ילדים מתחת לקו העוני. מי שמביא  למצוקה הנוראה הזאת ולעוני הנורא הזה, היה ראוי שיחוקק חוק ראוי, שאומר שכל הילדים, לפחות כל ה-662,000, יוכלו לאכול ארוחה חמה בבתי-הספר, ולא להביא חוק שנשען רק על הטבות ועל גמילות חסדים. תודה רבה. 
       
היו"ר ראובן ריבלין:
 
       
       חבר הכנסת אלדד, בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, בסוף השבוע צוטטו ב-Ynet קצינים בכירים בפיקוד הדרום, שאמרו כי יש הרבה מה לעשות כנגד פצצות המרגמה הנורות על גוש-קטיף, אבל ידינו כבולות. אתמול אמר ראש הממשלה: שקר וכזב, הכול עלילה זדונית, ממניעים פוליטיים. מאידך גיסא אמר קצין בכיר: צה"ל יכול לעשות בעזה מה שהוא עושה באיו"ש, שבו אין ירי של פצצות מרגמה. כל אחד מאתנו  נדרש להחליט למי הוא מאמין. אם ראש הממשלה צודק, הקצינים שטוענים שידיהם כבולות משקרים. חמור מזה, הם עושים את זה בזדון וממניעים פוליטיים. 
       
       האמת היא שיש מניעים פוליטיים לכבילת ידי הצבא - לא רוצים להפריע לאבו-מאזן. במקום שאנחנו נדרוש שהוא יילחם בטרור, אנחנו נמנעים ממלחמה והפצמ"רים נופלים ונופלים.
       
היו"ר ראובן ריבלין:
       
       תודה, חבר הכנסת אלדד. חבר הכנסת איוב קרא, ואחריו - חבר הכנסת פריצקי.
       
איוב קרא (הליכוד):
       
       אדוני היושב-ראש, חברי חברי הכנסת, גם אני מצטער בצער המשפחות בתאילנד, וגם בצערן של המשפחות הישראליות, ומאחל החלמה לפצועים. 
       
       תראו באיזה אסונות אנחנו נמצאים ולאיזה אסון מכניס אותנו הניסיון להביא להקמת ממשלה. ממלא-מקום לשמעון פרס מעכב את הקמת הקואליציה הזאת. יש ממלא-מקום שקוראים לו אהוד אולמרט, וכך הצהיר ראש הממשלה, אבל מתווכחים עכשיו על ממלא-המקום השני. לכן צריכה כל המדינה לחכות לישועה הזאת? לא יעלה על הדעת הדבר הזה. חבר הכנסת בייגה שוחט, תעביר את המסר הזה, אי-אפשר ששמעון פרס יהתל כל הזמן במדינה הזאת. 
       
אברהם בייגה שוחט (העבודה-מימד):
       
       דיברתי עם אולמרט וזה לא עזר. 
       
היו"ר ראובן ריבלין:
       
       תודה. חבר הכנסת פריצקי, ואחריו - חבר הכנסת זבולון אורלב. ברוך הבא למקום הפעילות המרכזית שלך בשנים האחרונות. 
       
יוסף פריצקי (שינוי):
       
       אדוני היושב-ראש, רבותי וחברי חברי הכנסת, באתר NFC – "חדשות מחלקה ראשונה" - התפרסם שארגון המתקרא "המטה העולמי של חב"ד להצלת העם והארץ" עומד לשלוח חצי מיליון גלויות לחיילי צה"ל, ולכתוב שברגע שחייל יקבל את הפקודה הבלתי-חוקית בעליל להרוס את ארץ-ישראל, עליו לסרב לפקודה ולזכור את השבועה שהוא נשבע. 
       
       אדוני היושב-ראש, אני רוצה לומר כך: חופש הביטוי סובל גם גלויות כאלה, אבל מה שלא נסבל הוא, כפי שאני בדקתי, שהגוף הזה מקבל ככל הנראה, בדרכים כאלה ואחרות, מימון ממדינת ישראל במסגרת העמותות. איך ייתכן, אדוני היושב-ראש, שגוף מקבל מימון ממדינת ישראל, לכאורה כדי לתת שיעורי תורה, להגביר אהבה, רעות, אחווה ושלום, ובכסף הזה הוא מוציא חצי מיליון גלויות לחיילי צה"ל? תודה. 
       
היו"ר ראובן ריבלין:
       
       תודה. חבר הכנסת זבולון אורלב, ואחריו - חבר הכנסת זחאלקה. 
       
זבולון אורלב (מפד"ל):
       
       אדוני היושב-ראש, חברי חברי הכנסת, גם אני רוצה להצטרף לדברי קודמי ברגשי הזדהות מאוד עמוקים עם המדינות שנפגעות באסון בדרום-מזרח אסיה. 
       
       אני שומע את הדיווחים ומרגיש גאווה גדולה להיות אזרח ישראלי, כאשר אני רואה את ההתגייסות של המדינה, של הצבא, של מערכת הרפואה, כדי לחלץ אנשים ממצוקה וכדי שכל ישראלי באשר הוא ירגיש שיש מדינה מאחוריו. 
       
       אני תמיד שואל את עצמי, למה רק בשעת משבר ולמה רק בשעת אסון אנחנו מגלים את הכוחות החיוביים שלנו, של סולידריות, של אחריות, של שותפות? למה כשאין משבר יש אנשים שאיש לא מוכן להקדיש להם שום תשומת לב? למה כשאין משבר יש בתוכנו אנשים רעבים, אנשים שאינם עובדים, אנשים שאין להם קורת-גג מעל ראשם, אנשים עם הרבה מאוד בעיות? בואו נחשוב שאנחנו באמת במשבר, כי אנחנו באמת במשבר עמוק, ונגלה את אותה אחריות, את אותו רגש אחראי – אני אומר את זה גם כיהודי, אבל אני יודע שגם מוסלמים וגם נוצרים - כדי לשפר ולתקן את חברתנו.
       
היו"ר ראובן ריבלין:
       
       תודה רבה. חבר הכנסת זחאלקה, ואחריו - חבר הכנסת חיים אורון. 

ג'מאל זחאלקה (בל"ד):
       
       כבוד היושב-ראש, כמו עמיתי אני מצטרף עם רגשי הזדהות, צער עמוק וכאב על מה שקורה בעולם היום, כשעשרות אלפי אנשים הפכו לקורבן של אסון טבע נוראי. 
       
       זו תזכורת ואזהרה לכל מי שגר בארץ, כי עד עכשיו אין אינפורמציה מספיקה על הסכנות של אסון טבע. היו החלטות לפרסם את אלה ולחלק חומר לאוכלוסייה איך להתנהג  במקרה של רעידת אדמה, אבל החומר נגנז. אני לא יודע מה היו השיקולים לאי-פרסום, אני חושב שהשיקולים היו שיקולים פוליטיים. צריך לזכור שגם בארץ יש כור גרעיני, שרעידת אדמה עלולה לגרום לאסון אזורי נוראי בגללו. אני חושב שצריך לחשוף את כל האינפורמציה ולחלקה לאוכלוסייה, עם האזהרות המתאימות, ולא רק לחלק "לוגול" בנגב ובלי הסבר. תודה.
       
היו"ר ראובן ריבלין:
       
       תודה לחבר הכנסת זחאלקה. חבר הכנסת אורון, ואחריו - חבר הכנסת ליצמן.  

חיים אורון (יחד):
       
       אדוני היושב-ראש, גם אני כמו קודמי מביע את רגשי הזדהותי בעקבות האסון הנורא, שמתואר כאחד מאסונות הטבע הגדולים ביותר שידעה האנושות, בטח בשנים האחרונות. אני מקווה שמאמץ בין-לאומי ענק, שלא היה כמותו, יצליח לתת מרפא ושיקום לאתרים שנפגעו. 
       
       אני רוצה להמשיך לדבר על הנושא שדיברו עליו חברי הכנסת רן כהן וזבולון אורלב, דוח המועצה לשלום הילד שהתפרסם אתמול והיום. שר הרווחה לשעבר, חבר הכנסת זבולון אורלב, קרא לגלות רגשי סולידריות והזדהות עם הקבוצות החלשות בחברה הישראלית, גם בהקשר זה. אני רוצה לומר לו, שאין פה שום שאלה של סולידריות והזדהות. יש פה מחלוקת פוליטית עמוקה שצריך להתמודד אתה, ומי כמוהו כשר הרווחה היה שותף לעימות הזה. זה לא יסתיים בלחיצות ידיים, זה לא יסתיים בדיבורים של "מה יפית", זו הכרעה קשה מאוד שחותכת את הבית הזה, וצריך לנהל אותה בכל הרצינות. 
       
       כאשר יתקרבו דיוני התקציב, תהיה עוד זירה למבחן הזה. אני מקווה שכל אחד מחברי הכנסת ידע בדיוק איפה עומד המבחן הזה, ולא רק בדיבורים. 

היו"ר ראובן ריבלין:
       
       חבר הכנסת ליצמן, בבקשה. 

יעקב ליצמן (יהדות התורה):
       
       אדוני היושב-ראש, חברי הכנסת, בעקבות האסון שקרה באסיה, אנחנו צריכים לעשות גם בדק-בית אצלנו. אנחנו צריכים לבדוק מה מחפשים שם. אבל מעבר לכך, אני חושב שכל אחד שנוסע לחוץ-לארץ צריך להשאיר בקונסוליה או בשגרירות כתובת שבה ניתן למצוא אותו בעת מצוא. עד עכשיו אנחנו לא יודעים מי שם, לאן הוא הגיע, מתי הגיע. זו אחת הבעיות בכל מה שנוגע לישראלים.
       
       אני רוצה לנגוע בנושא של המקוואות ומשרד השיכון. אנחנו נמצאים כמה ימים לפני סוף תקציב 2004, ועד לרגע זה לא שוחרר תקציב למקוואות. לא שוחרר הכסף, המקוואות עומדים, אף אחד לא גומר את בניית המבנים, וזה גורם לסבל רב ליהודים. אני פונה לשרת השיכון כדי שתסיים מהר את הנושא. 

היו"ר ראובן ריבלין:
       
       תודה רבה. חבר הכנסת אהוד יתום, בבקשה.
       
אהוד יתום (הליכוד):

       אדוני היושב-ראש, יחד עם כל בית ישראל אני אבל על מותם של רבבות ומייחל לשוב בנינו הישראלים הביתה במהרה. 
       
       היום נפל דבר בוועדת החוץ והביטחון, וצריך לשבח את יושב-ראש הוועדה יובל שטייניץ, את יושב-ראש הכנסת ואת פרופסור רובינשטיין, על שהיטיבו להנחות ולהוליך את ועדת החוץ והביטחון למסגרת עבודה ולרפורמה מהותית ומשמעותית. 
       
       בית-המשפט הרשיע היום שלושה חוקרים פרטיים בגין כניסה למאגרי מידע. אני הנחתי על שולחנה של הכנסת הצעת חוק חוקרים פרטיים, ולדעתי, רק דבר כזה יכול למנוע את המהלכים הבלתי-אחראיים הללו בעתיד. אני אבקש את עזרת הבית כדי לחוקק את חוק החוקרים הפרטיים. 

היו"ר ראובן ריבלין:
       
       תודה רבה. חבר הכנסת דהאמשה, בבקשה. 

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, גם אני שותף להבעת הצער על אסון הטבע באסיה המזרחית. 
       
       אני רוצה לדבר על אסון נוסף. הייתי השבוע בחבל-עזה. התלוויתי למשפחת נכבדים לרגל סולחה במקרה של מריבה שהביאה למוות. ראיתי מקרוב וחשתי את האסון הנורא. זה לא אסון טבע, אלא אסון בני-אדם, שהם חיים אותו יום-יום. התמזל מזלי להגיע למחסום כדי לעבור מעיר לעיר באמצע עזה, והנה אני רואה מולי שרשרת של מאות רכבים שעוצרים ליד כפר-דרום, כי יש מתנחלים. מספיק שמשנים את הרמזור לאדום, וכל מי שעובר מקבל יריות. הם עוצרים שעתיים--שלוש, ומתי שמתחשק להם, הם פותחים. הם יכולים לפתוח את זה לחמש דקות, לשעה או לשעתיים. גם להיכנס בין שני המחסומים אסור. במחסום אחר, בדרך הראשית בין צפון עזה לדרומה, מספיק רק שהטנק ירים את החרטום שלו, והדרך חייבת להיעצר. כל רכב שמעז להיכנס, מקבל יריות. אנשים חייבים ללכת על החול הטובעני 3 קילומטרים כדי לעבור ממקום למקום.

היו"ר ראובן ריבלין:
       
       בוודאי אדוני מגנה את ההפגזה של יישובים תמימים. חבר הכנסת שלגי, בבקשה. 
       
אילן שלגי (שינוי):
       
       אדוני היושב-ראש, ראש הממשלה דיווח כאן בכנסת אתמול, בוועדת החוץ והביטחון, על מידע שלפיו יש בידי "חמאס" ברצועת-עזה טילי כתף מסוג "סטרלה". ידוע שעיקר הברחות אמצעי הלחימה לרצועה מתבצע במנהרות הנחפרות מתחת לציר פילדלפי. כבר ב-17 ביוני, לפני למעלה מחצי שנה, פרסם משרד הביטחון מכרז לכריית תעלה בציר הזה בעומק של 15-25 מטר, אבל מאז הנושא נעצר ודבר לא קרה, ולא שמענו על פתרון אחר. 
       
       אני קורא לשר הביטחון שאול מופז, שלאחרונה אנו שומעים אותו מרבה לדבר בנושאים חברתיים, ואנחנו שומעים שהוא מסתובב בבר-מצוות ובחתונות של חברי מרכז הליכוד - - -

ענבל גבריאלי (הליכוד):
       
       - - - 

אילן שלגי (שינוי):
       
       על כל פנים, אני סבור ששר הביטחון צריך לתת לכנסת ולציבור תשובה, מדוע טרם נמצא פתרון למנהרות ומדוע הפתרון הסביר של כריית תעלה נעצר. 

היו"ר ראובן ריבלין:
       
       תודה רבה. חבר הכנסת אייכלר, בקשה. 

ישראל אייכלר (יהדות התורה):
       
       אדוני היושב-ראש, גם אני כמו כולם מביע צער על האסון ועל האובדן של חיי האנשים באסון הטבע בדרום-מזרח אסיה. 
       
       אדוני היושב-ראש, אני מבקש להפנות את תשומת הלב של הכנסת והממשלה, בפרט את זו של השר לביטחון פנים, לתלונה חמורה שקיבלתי מטבריה. פנה אלי הרב דב קוק, שמקיים קהילה קדושה בטבריה ביחד עם הרבנית קוק. הם מרבים תורה ואמונה בישראל. לפי התלונה, קיימת עוינות גלויה של המשטרה, ובנו של הרב נעצר על לא עוול בכפו בקטטה שפרצה שם על רקע מעצר רגיל של אזרח אחר, שמבוקש בתביעת מזונות רגילה, בידי שני שוטרים לבושים אזרחי. המעצר עצמו אינו מענייני ואינו מעניינה של הכנסת, בשביל זה יש בתי-משפט ויש משטרה, שידונו בסכסוך המשפחתי. מה שנוגע לי ולנו הם הביטויים האנטישמיים, כמו "הכלבים עם הזקנים השחורים", "תיתנו לכל מי שתראו בפנים מכות יבשות, אבל עם כל הכוח", "תקרעו אותם במכות". כאשר בנו של הרב שאל: מה אתם רוצים ממני, אני הרי לא האיש, ענו לו: אנחנו עוצרים אותך בגלל שאתה בן של הרב, אנחנו נראה לו מה זה.
       
       אני רוצה לבקש מהכנסת - אני חושש שהאווירה של ההסתה בכנסת ובתקשורת נגד הציבור החרדי מקרינה על שוטר בשטח, ואת זה אני מבקש לבדוק. תודה רבה.

היו"ר ראובן ריבלין:
       
       תודה. חבר הכנסת וילן, ואחריו - חבר הכנסת טאהא.

אבשלום וילן (יחד):
       
       אדוני היושב-ראש, גם אני, כמו כל חברי הבית, משתתף בצערן, באבלן העמוק של כל מדינות דרום-מזרח אסיה שנפגעו, ואני מקווה, עם כמה מאות משפחות ישראליות שיושבות ברגעים אלה באי-ודאות נוראה, שבאמת יחזרו כולם הביתה בריאים ושלמים כמה שרק אפשר.
       
       אדוני היושב-ראש, אני רוצה להביא לתשומת לבה של הכנסת, שעל-פי השינויים שהתקבלו ושעומדים להתקבל בחוק-יסוד: הממשלה, בשבוע הבא קרוב לוודאי אנחנו עלולים לאשר ממשלה עם 23-24 שרים ועוד שישה סגני שרים. ואני שואל אותך, אדוני היושב-ראש, מי יעשה את עבודת הכנסת? מי יהיה בוועדות, מי יהיה במליאה, מי יעשה את העבודה השחורה של הפרלמנט, שבלעדיה אין פרלמנט?
       
       לצערי הרב, ב-1999 שינתה הכנסת את חוק-היסוד. במקום להישאר עם 18 שרים ולהוריד את מספר סגני השרים - משרה שאינני מבין, פרט לכיבודים, לכבוד ולממון, מי זקוק לה. הגיע הזמן לעשות סדר ולהתחיל להיות כנסת מחוקקת ועובדת, ולא מועדון חלוקת כיבודים לשרים ולסגניהם. תודה.

היו"ר ראובן ריבלין:
       
       תודה רבה. חבר הכנסת טאהא.

ואסל טאהא (בל"ד):
       
       אדוני היושב-ראש, חברי הכנסת, זאת לא הפעם הראשונה שנוסעים ערבים מעוכבים בנתב"ג על-ידי גורמי הביטחון. זאת לא הפעם הראשונה. אנחנו גם זוכרים כשמנעו אותם גורמים - גורמי הביטחון - מעיתונאים להצטרף לפמלייתו של ראש הממשלה, אף-על-פי שההזמנה של העיתונאים האלה באה ממשרד ראש הממשלה. האפליה המגמתית הזאת הגיעה רק לפני יומיים למשפחה שלמה, שוויתרה על טיסתה לקהיר. 
       
       את האפליה הזאת צריך להפסיק, וצריך שגורמי הביטחון ורשות שדות התעופה בנתב"ג יתייחסו לנוסעים הערבים בדיוק כפי שמתייחסים לנוסעים היהודים. 

היו"ר ראובן ריבלין:
       
       תודה לחבר הכנסת טאהא. חבר הכנסת מרגי, ואחריו – חבר הכנסת בייגה שוחט. 

יעקב מרגי (ש"ס):
       
       אדוני היושב-ראש, חברי חברי הכנסת, רציתי להביא בפני הכנסת, לעדכן את חברי הכנסת: זה השבוע החמישי שתושבי באר-שבע והסביבה חיים ללא תחבורה ציבורית. 
       
       בית-המשפט כבל את החברה מלהביא חלופות. שר התחבורה - בסימפטום "הראש הקטן" – אומר, מה אני אעשה; שר האוצר בכלל לא רוצה להתייחס, זאת לא בעיה שלו. במקום אחר בארץ - אני חוזר - זה לא היה קורה.
       
       לעניין נוסף - היום פורסם דוח של המועצה לשלום הילד. שנתיים אנחנו זועקים פה בכנסת הזאת ועל כל דוכן רענן: זה מה שהתקציב יביא. השיטה, התיאוריה הקפיטליסטית של שר האוצר ושותפיו - שלאחרונה ברוך השם אין שינוי, אין שינוי תרתי משמע.
       
       אני מוצא את עצמי כחבר אופוזיציה רוצה להגן על אחד משרי הביטחון הטובים שהיו לנו במדינה, ומר ביטחון, ועם כל הכבוד, הגיע הזמן שאנשי שינוי ירדו קצת ביהירות שלהם - 8 בסולם ריכטר - שירדו קצת. היהירות כבר הביאה אותנו למאוס בכל הסגנון, ואני חושב שזה רק לכבוד שיש לנו שר ביטחון כמו השר מופז. 

היו"ר ראובן ריבלין:
       
       תודה רבה. בבקשה, חבר הכנסת בייגה שוחט, ואחרון הדוברים - חבר הכנסת טלב אלסאנע.

אברהם בייגה שוחט (העבודה-מימד):
       
       אדוני היושב-ראש, רבותי חברי הכנסת, אני מצטרף לחברי חברי הכנסת שהביעו דאגה רבה וצער על מה שהתרחש בדרום-מזרח אסיה, לאותן משפחות ישראליות שלא יודעות מה עלה בגורל יקיריהן ונמצאות במתח כל כך גדול ובחוסר ודאות. 
       
       אבל הייתי רוצה מזה לקשור למצב מסוים אצלנו. יש נושא אחד שככל הנראה בשלב מסוים - ואף אחד לא יודע מתי - אנחנו עלולים להיפגע ממנו בצורה רחבה מאוד, וזה הנושא של רעידות אדמה. לא מעט ועדות הוקמו במשך הרבה מאוד שנים, וגם ברור לי שאי-אפשר לפתור את הכול במכה אחת - זה דבר שעולה הרבה מאוד כסף. אבל, לפי מיטב ידיעתי, לא נעשה כמעט כלום בשנים האחרונות, בכלל זה בשנים שבהן אני הייתי בממשלה, בעניין זה, ולפי הערכתי יש לעשות כמה דברים בתוכנית רב-שנתית כדי להתמודד, חס וחלילה, עם אסון שעלול להתרחש, וככל שאומרים המומחים, הוא יתרחש. השאלה מתי זה יהיה: אם זה יהיה מהר או יותר מאוחר, וטוב שעה אחת קודם להתכונן לזה. תודה רבה.

היו"ר ראובן ריבלין:
       
       תודה רבה לחבר הכנסת שוחט. חבר הכנסת טלב אלסאנע, אחרון הדוברים. 
       
       אני רוצה לשבח את חברת הכנסת אראלה גולן, שהחליטה לחכות כמה ימים עד אשר היא תנאם את נאומה הראשון. אני זוכר בימים שבהם אנחנו נבחרנו לכנסת לראשונה, בייגה, עברו שלושה חודשים עד אשר היה חבר כנסת מהין לעלות על דוכן הנואמים ולנאום את נאומו הראשון, ולאחר מכן, כמובן, על-פי הפרוצדורה אנחנו היינו מברכים אותו על נאומו הראשון. בבקשה, חבר הכנסת טלב אלסאנע, שזה נאומו באלף השני. 

טלב אלסאנע (רע"ם):
       
       אדוני היושב-ראש, חברי הכנסת, היום מדברים על תוכנית ההתנתקות והדרך להתמודד עם המפונים, אבל כנראה ממשלת ישראל רוצה להתחיל להתאמן על הפינוי על-ידי פינויה של האוכלוסייה הערבית הבדואית בנגב.
       
       אתמול פורסם, כבוד היושב-ראש, שהולכים להקים יחידה של 1,000 שוטרים בפיקודו של מפקד משטרת לכיש, שהמטרה שלה היא דבר אחד - 1,000 שוטרים זה תקציב אדיר, זה עשרות מיליונים שאם היו משקיעים אותם באוכלוסייה הבדואית היו עוזרים לפתור את בעיותיה, אם מבחינת העוני או האבטלה, ובוודאי היו מקימים כמה בתי-ספר. אבל, התפקיד של אותה יחידת משטרה הוא לא לבנות. התפקיד שלה הוא להרוס. ממשלת ישראל, המדיניות האחת והיחידה שיש לה, לצערי הרב בינתיים, לגבי האוכלוסייה הערבית הבדואית היא הריסת בתים. 
       
       הגיע הזמן לשינוי מחשבה, לשינוי מדיניות - במקום להרוס, להתחיל לחשוב איך לבנות. אולי העלות התקציבית של בנייה היא יותר נמוכה, אבל גם התועלת ממנה היא חשובה מאוד. לבנות גם בתים, אבל לבנות מערכת יחסים עם אוכלוסייה רחבה ולתרום להקמת ולבניית דו-קיום אמיתי, ולא דו-קיום של אחד על חשבון השני. תודה רבה.


היו"ר ראובן ריבלין:
       
       תודה רבה. זו פריווילגיה שיש רק לאחרון לדבר קצת יותר. 
       
       רבותי חברי הכנסת, כבוד סגן שר הביטחון - אני רוצה לומר שר כל הזמן, השר זאב בוים - ישיב בשם הממשלה ויעיר הערות להערות חברי הכנסת. בבקשה.

סגן שר הביטחון זאב בוים:
       
       אדוני היושב-ראש, תודה לך - כל פעם מחדש אתה חוזר כקאטו הזקן - - - 

היו"ר ראובן ריבלין:
       
       בסוף זה יצליח. בסוף זה יצליח, תאמין לי.

סגן שר הביטחון זאב בוים:
       
       בסוף, כפי שקרה - - - קרתגו תיחרב. 
       
       אדוני היושב-ראש, אני רוצה להתייחס לדברים שאמר חבר הכנסת - - -

היו"ר ראובן ריבלין:
       
       כאן אנחנו רוצים רק לבנות, רק לבנות אנחנו רוצים. 

סגן שר הביטחון זאב בוים:
       
       - - - חבר הכנסת שלגי, שדיבר כדעת מומחה שהפתרון המאוד סביר של תעלה וכו' - הוא חפר והתפרפר פה, אבל אני בכל זאת רוצה להתייחס לכך, כדי שעם ישראל ידע.
       
       פעם אחת, אגף המפא"ת – מינהל למחקר, פיתוח אמצעי לחימה ותשתית טכנולוגית - במשרד הביטחון בוחן כל רעיון, וכבר עלו למעלה מ-100 רעיונות. הראש היהודי ממציא פטנטים. נבנה שדה ניסויים מיוחד בדרום כדי לבחון כל רעיון. אין רעיון אחד שלא נבדק ביסודיות. 
       
       מעבר לזה צריך לומר, בשלוש שנים האחרונות מערכת הביטחון - צה"ל חשף 94 מנהרות על ציר פילדלפי. אז זה כמובן מעיד על קצב הבנייה של המנהרות, אבל איך חושב חבר הכנסת שלגי - באיזו דרך, באיזו שיטה נחשפו 94 מנהרות? 
       
       אנחנו יודעים היום על כשלוש מנהרות שחופרים, ואני מדבר על המנהרות מתחת לציר פילדלפי. 
       
       יש סוג אחר, בעיה בפני עצמה, של מנהרות תופת, אבל 94 מנהרות הרי נחשפו, אז צריך לתת את הדעת - לא בדיוק את התשובה, אבל את הדעת - שכנראה יש דרכים לחשוף את המנהרות האלה.
       
       לכן, פעם אחת הדאגה מובנת, בעיקר על רקע העובדה שאנחנו עומדים בפני אפשרות שאולי נעזוב את הציר הזה, אבל צריך לומר - לא אלמן ישראל, ויש דברים, חבר הכנסת שלגי, שלא מוכרחים להפריח אותם לאוויר העולם דווקא מכאן. 
     
היו"ר ראובן ריבלין:
       
       תודה לסגן שר הביטחון על הערותיו. 

       
הצעות לסדר-היום
השבוע הבין-לאומי למאבק בנגע הסמים

היו"ר ראובן ריבלין:
       
       רבותי, אנו ממשיכים בסדר-היום - הצעות לסדר-היום מס' 5370, 5420 ו-5424. 
       
       רבותי, השבוע יציינו בעולם את יום המאבק הבין-לאומי בנגע הסמים. 
       
       אדוני השר, חברי הכנסת, רק מי שעבר באחד מכפרי הגמילה מסמים וראה כיצד נראים צעירים וצעירות שנכוו במגפה הממאירה הזאת, ידע את גודל השבר והצעקה. בנים ובנות שהם ממלח הארץ, משפחות של חלוצים, בוני המדינה שעסקיהם עם הציבור - והילדים נפלו לדיוטה התחתונה. והעין בוכה והלב נצבט. ויש כאן מראה לחברה שלא שומרת על היקר לה מכול, "ואת עמלנו אלו הבנים" וגם הבנות.
       
       בכנסת הזאת צריכה להיות הכרה ברורה במלחמה חסרת פשרות בסם, בלגיטימיות שניתנת לו, במאבק ציבורי, חינוכי, תרבותי, שחוצה גבולות ומפלגות ושסעים. הסם אינו מבדיל בין ההתנחלויות, הקיבוצים, הערים החרדיות והיישובים הערביים. כולנו כאחד נילחם במשחית, בברוני הסמים ההופכים בתאוות הממון שלהם ילדים וילדות לחסרי חיים, לחסרי יכולת להיאבק, לנדחים מן החברה, מן העשייה, מן האנושי והיוצר שבאדם. 
       
       ברכותי, יושב-ראש הוועדה למלחמה בסמים - אתם רואים איך אנו נראים, אני פותח פה את הדיון בנושא, ברכותי לוועדת הכנסת למאבק בנגע הסמים, לעומד בראשה כיום, חבר הכנסת חזן, ולמי שניהל אותה בעבר, חבר הכנסת איוב קרא, על עבודתם. 
       
       תקוותי כי הבית כולו ייחלץ לפעילות בנושא, ובכך נביא מזור לעוד בית אחד בישראל ונציל עוד ילד אחד, עוד עולם מלא מירידה לשאול תחתיות. 
       
       אני מזמין את יושב-ראש הוועדה למאבק בנגע הסמים של הכנסת, חבר הכנסת יחיאל חזן,  לומר דברים, ואחריו - חבר הכנסת זחאלקה וחבר הכנסת אלדד. בבקשה, אדוני. אני לא לוקח זמן, תדברו את הזמן הדרוש לכם.
       
יחיאל חזן (הליכוד):
       
       אדוני היושב-ראש, כנסת נכבדה, השבוע הוא שבוע קשה מאוד למשפחות בישראל ובכל העולם. נגע הסמים לא פוסח היום כמעט על שום חברה מתוקנת; נגע הסמים נמצא בכל מדינות העולם המערבי. נגע הסמים הוא מחלה קשה, ומדינת ישראל משאירה את נגע הסמים בתחתית סדר העדיפויות שלה.
       
       לצערי הרב, מי שלא יודע מה זה סמים לא מתייחס למי שחולה בנגע הסמים. נגע הסמים יכול להגיע לכל בית בכל מיני דרכים. פעם, כאשר ילד היה נקלע למחלה הארורה הזאת, למחלה הקשה הזאת, והיה משתמש בסמים, היינו אנחנו, בני הארץ הזאת, אומרים: טוב, נו, זה בשכונה, בעיירת פיתוח, אולי באיזה כפר ערבי; זה היה בתחתית החברה, אולי בשכונת-התקווה, אולי במוסררה בירושלים, אולי באיזה בלוק באור-עקיבא. לא כך הדבר היום. נגע הסמים הוא היום בכל בית. 
       
       עד כדי כך הגיע המצב, שמי שלא משתמש בסמים הוא לא in, אדוני יושב-ראש הכנסת. מי שלא משתמש בסמים הוא לא in, הוא לא מבין, הוא לא יודע. כאשר משכנעים נער לקחת כדור "חגיגת", למשל, מסבירים לו שזה כיף לא נורמלי; אבל הנער מתפתה, ומי שנהנה מהפיתוי הזה, זה אותם סוחרי סמים שלוקחים אלפי בני נוער ואלפי ילדים והורגים אותם ומביאים אותם לאותה מחלה ארורה. 
       
       טעות לומר שמי שמשתמש בסמים הוא עבריין. מי שמשתמש בסמים הוא חולה, מי שמשתמש בסמים הוא קורבן לסוחרי סמים.
       
       לצערי הרב, אדוני יושב-ראש הכנסת, כפי שאמרתי, מדינת ישראל שמה את המאבק בנגע הסמים בתחתית הסולם. אני יכול להקריא ולומר למשל, שבשנת 2000 התקציב של הרשות למלחמה בסמים במדינת ישראל היה 26 מיליון ו-269,000 ש"ח לכל מדינת ישראל. התקציב של הרשות למלחמה בסמים היה 26 מיליון ו-269,000 ש"ח בשנת 2000, ובשנת 2005, בתקציב שמונח לפנינו, התקציב של הרשות למלחמה בנגע הסמים יהיה 11.5 מיליון ש"ח. אדוני היושב-ראש, האם אתה שומע? 20% פחות נומינלית, זה התקציב.
       
       כלומר, לא חשוב מה לא יקרה, לא חשוב מה לא יהיה, כל מי שיושב בבית הזה והולך להצביע על התקציב של הרשות למלחמה בנגע הסמים, שהוא כ-11.5 מיליון ש"ח, אומר בעצם: אותי זה לא מעניין. 
       
       אדוני היושב-ראש, לפני שהגעתי לכנסת הייתי יושב-ראש עמותה שנקראת "כינור דוד", שפעלה בתחום נגע הסמים. ואני רק אומר לך מה אמר לי נרקומן שנגמל. הוא אמר לי: יחיאל חזן, תראה, אני נקלעתי לסמים; אני יליד מוסררה, אני בן 38, אני נקלעתי לסמים כי לא היתה לי אוזן קשבת, אני נקלעתי לסמים בגיל 11 כי באתי מבית הרוס, לא היה לי מי שישמור עלי. הדבר היחיד שעוד דאגו שאעשה, שאגיע בבית-ספר יסודי לבית-הספר. אתה יודע, אדוני יחיאל חזן, בבית-הספר, בתקופה ההיא שעוד הלכתי לבית-הספר, לימדו שאסור לקטוף פרחי בר. היה טרנד כזה, שבכל מקום קטפו פרחי בר, ואז מערכת החינוך העבירה מסר לכל התלמידים, שאסור לקטוף פרחי בר, ולימדו אותי לא לקטוף פרחי בר. אתה יודע, יחיאל, שאם היו מלמדים אותי לא להשתמש בסמים, לא הייתי משתמש בסמים. לאלף עזאזל, מי מעניין אותו פרחי הבר? אני לא קוטף פרחי בר, אבל אותי זה כבר לא מעניין. לא חינכו אותי לא להשתמש בסמים.
       
       אני חושב שראוי וחשוב שכנסת ישראל - אני הגשתי הצעת חוק, וחשוב וראוי שכנסת ישראל תעביר הצעת חוק, שבתוך המסגרת הפדגוגית-החינוכית חובה יהיה על מערכת החינוך ללמד את הילדים בבית-הספר היסודי שלא להשתמש בסמים, להימנע משימוש בסמים. מערכת החינוך פועלת בתחום, אדוני היושב-ראש, אני רוצה שתדע שמערכת החינוך פועלת בתחום מתוך - - -

היו"ר ראובן ריבלין:
       
       אתה יודע מה התקציב של משרד החינוך? אני הייתי יושב-ראש הוועדה שאתה משמש היום בה בשנת 1990, כאשר תקציב הרשות למלחמה בסמים היה 58 מיליון.
       
יחיאל חזן (הליכוד):
       
       אני לא רציתי לומר את זה, אני ידעתי את זה.
       
היו"ר ראובן ריבלין:
       
       תאמר כמה משרד החינוך מקדיש –  1.5 מיליון ש"ח, כלומר, שקל על כל ילד.

יחיאל חזן (הליכוד):
       
       מתוך כל התקציב שלו, הכולל, משרד החינוך משקיע 6.4 מיליוני ש"ח לכל מערכת החינוך. 43 ימי הדרכה - 118,000 ש"ח, השתלמות לעובדי הוראה - 361,000 ש"ח, הכשרות עמיתים -  300,000 ש"ח, שעות הנחיה - 100,000 ש"ח, הקצאות לפעילות בית-ספרית - 400,000 שקל. בכל בתי-הספר במדינת ישראל 400,000 שקל. פרסומים – 100,000 שקל, פיתוח תוכניות – 80,000 שקל, מחקר – 150,000.
       
       חברי חברי הכנסת, האם אתם תמשיכו לתת יד? הרי כולנו יודעים שאנחנו נאבקים בטרור ומשקיעים בכך מיליארדי שקלים. כל דרך שאפשר אולי לפתור את המאבק בטרור אנחנו משלמים. אבל, ל"חיזבאללה" יש  אסטרטגיה. לפלסטינים יש אסטרטגיה. הם נלחמים בכל דרך, לא רק בטרור. 10 טונות חשיש נכנסות למדינת ישראל דרך  גבול מצרים, המדינה שיש לנו אתה שלום. 
       
       אדוני היושב-ראש, יש לי בקשה. אני יודע שהיום והשבוע ידברו בכנסת נגד השימוש בסמים, אני יודע שמחר נדון בעניין בוועדה. אבל אני יודע עוד דבר, שילד שנקלע למחלה הארורה הזאת הורס את כל המשפחה. הוא גונב מאמא שלו את התכשיטים, הוא מרביץ לה כשהוא צריך סמים. הוא שובר את הבית ומחרף ומגדף, הכול כדי להשיג מנה. אנחנו יודעים שהמשטרה פועלת נגד הסוחרים. אני חושב שהבית הזה - ואני שפועל בתחום הזה יחד עם חברי בוועדה - אולי מבין את הבעיה. אבל אני חושב שהבית הזה צריך לתת יד להענשת אותם סוחרי סמים בחקיקה, כי בית-המשפט בסופו של דבר, כאשר הוא דן את הסוחר, הוא שולח אותו לשנתיים, שלוש שנים בבית-סוהר. הוא לא שולח אותו למאסר עולם. אנחנו צריכים לנהוג בעניין הזה בדיוק כמו מדינות העולם השלישי. לא לתת לבית-המשפט להקל על הסוחר. הטרוריסטים נלחמים  בנו בכל דרך, אבל אותו ילד או אותו אבא שמשתמש בסמים נלחם בחברה, הוא הולך וגונב. הוא נלחם במשפחה, הוא הורס אותה. הוא נלחם בחיים שלו, כי הוא חולה והוא לא שם לב. 
       
       במגזר הערבי הישראלי נלחמים. אבל כולנו כבר שכחנו שרק לפני חודשיים לא היה תקציב לעמותת "אל-סם"; גם השנה אין לה תקציב, והיא תיסגר. עמותת "אל-סם" היא עמותה שפועלת ללא כוונות רווח ובהתנדבות. היא מטפלת ביותר מ-1,000 בני נוער כל שנה. אני רוצה שתדע, אדוני סגן שר הביטחון, שבמדינת ישראל כל יום כ-300,000 משתמשים בסמים, או יותר נכון באים במגע עם סמים. כ-70% מהסטודנטים משתמשים בסמים; 30% מהם מודים שהם משתמשים, והם אומרים שהם משתמשים. 

ג'מאל זחאלקה (בל"ד):
       
       איך אתה יודע על ה-70%?
       
היו"ר ראובן ריבלין:
       
       זאת לא הבעיה, חבר הכנסת זחאלקה.
       
יחיאל חזן (הליכוד):
       
       70% בסקר אומרים, אבל 30% מודים. הם אומרים: אנחנו השתמשנו פעם - מנתונים שקיבלתי מהרשות למלחמה בסמים, ששם עושים מחקרים ושם באמת יש עבודה שבודקת וגם מביאה  לכך שבמשרד החינוך ובמקומות נוספים יהיה מענה הולם למי שמשתמש בסמים. מה שאני בא ואומר הוא, שאנחנו צריכים להשקיע יותר.
       
היו"ר ראובן ריבלין:
       
       כבוד יושב-ראש הוועדה, יש שלושה צירים במאבק בסמים. אחד זה חינוך. בלי חינוך שום דבר לא יעזור.
       
יחיאל חזן (הליכוד):
       
       נכון.
       
היו"ר ראובן ריבלין:

        אם מערכת החינוך לא תתגייס, יבואו אלינו כשטף. המקום המרכזי לבלימה הוא החינוך, ואת זה יכול לעשות משרד החינוך. הדבר השני הוא האכיפה, וזה המשטרה. בלי שהמשטרה תעשה, ובתי-המשפט, כל מה שהם יכולים לעשות נגד אותם סוחרים, לא יהיה כלום. הדבר השלישי, לצערנו הרב, כאשר נפלו הילדים, כאשר האנשים נפלו, הצורך שלנו הוא לעזור להם בגמילה. שני הדברים הראשונים הם באחריות של משרדים  בעלי אמצעים. השאלה היא בסדר העדיפויות. לגבי הדבר השלישי, אולי היה יותר טוב לתת את כל הכסף ל"אל-סם" במקום להקים כל מיני מועצות, שבסופו של דבר לא מצליחות להילחם בנושא הזה. 
       
ענבל גבריאלי (הליכוד):

       אדוני היושב-ראש, יש  גם שלב רביעי, והוא שצריך לשלב אותם בחברה אחרי שהם נגמלים, וזה עניין  ליתר המשרדים. 
       
היו"ר ראובן ריבלין:
       
       ודאי, זה כבר משרד הרווחה. אבל זה כבר שילוב בחברה במסגרת שיקום של כל מיני אנשים שהיו יוצאי דופן. 
       
יחיאל חזן (הליכוד):
       
       אני לא אומר שמשרד החינוך לא עושה כלום. 

היו"ר ראובן ריבלין:
       
       לא, הוא בוודאי עושה. 
       
יחיאל חזן (הליכוד):
       
       הוא עושה פעילות. אני אומר שצריך שבמשרד החינוך תהיה מערכת, שילמדו לא להשתמש בסמים.  זה שיש יום מוקד בית-ספרי פעם בשנה, שמדברים עם בני-הנוער ואומרים למה אסור להשתמש, זה בסדר. תבורך המערכת שמשקיעה בעניין. אבל זה לא מספיק. המשטרה אומרת לי: הידיים שלנו כבולות. אנחנו תופסים את הסוחרים, ובסופו של דבר הם מקבלים עונשים שהם לעג לרש, וכדאי לאותו סוחר לחזור ולהמשיך לסחור בסמים. פה אנחנו צריכים לשנות ואנחנו נשנה. אני אדאג להגיש הצעות חוק כדי שנשנה זאת, וכבר הגשתי הצעות. 
       
       הדבר הרביעי שעליו דיברה חברת הכנסת ענבל גבריאלי הוא הדבר החשוב ביותר. יש אנשים שמתנקים ועוברים תהליך גמילה לא פשוט. זה שנרקומן כבר מחליט ללכת ולהיגמל, זה לא אומר שהוא ייגמל בסופו של דבר. זה תהליך ארוך, קשה, מייגע. אבל אם בסופו של דבר אותו נרקומן נגמל, אני חושב שהחברה לא רק צריכה לומר שהיא רוצה לקבל אותו. אני חושב שאנחנו צריכים לדאוג שאותו נרקומן תהיה לו הכשרה מקצועית ויהיה לו מקום עבודה. אם החברה לא תדאג לו, בסופו של דבר הוא יחזור למעגל הסמים. 
       
       כולי תקווה שמדינת ישראל והכנסת יעשו יותר כדי שתהיה לנו חברה טובה יותר. תודה רבה. 
       
היו"ר ראובן ריבלין:
       
       אני מודה ליושב-ראש לוועדה למלחמה בנגע הסמים. אני מזמין את חבר הכנסת אריה אלדד, שחבר הכנסת זחאלקה הסכים להתחלף אתו. חבר הכנסת זחאלקה יסיים את הדיון לאחר מכן. בבקשה, חבר הכנסת אלדד. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, דומה כי אף שאנחנו מרבים לדבר על נגע הסמים, וככל שיש יותר ועדות ותוכניות חינוך והסברה ותעמולה, ככל שאנו מרבים במאמצי אכיפה, הולך השימוש בסמים וגובר, וביתר שאת בקרב בני נוער בארץ.
       
       בסקרי הרשות למלחמה בסמים מצאנו, כי 30%  מהסטודנטים מדווחים על שימוש כלשהו בסמים. בקרב בני נוער גילאי 12-18, למעלה מ-10% דיווחו על שימוש כלשהו בסמים, כמחציתם במה שמכונה "סמים קלים" - חשיש וקנביס, יותר ממחצית ב"אקסטזי", ל.ס.ד. או הירואין,  ולמעלה מ-6% דיווחו על שימוש בתרופות הרגעה או בחומרים ממריצים. במבוגרים שיעור השימוש הכולל דומה: 8% דיווחו על שימוש בקנביס או בחשיש, ורק למעלה מ-2% דיווחו על שימוש ב"אקסטזי", ל.ס.ד. או הירואין. יש להניח כי בשימוש בסמים קשים אנחנו עדים לתת-דיווח. 
       
       הסקרים בקרב בני-הנוער מעידים על כך שעולים חדשים משתמשים יותר מאשר ילידי הארץ, חילונים יותר מדתיים, ביחס של 5 ל-3, ערבים יותר מיהודים, ומנותקים ממערכת החינוך יותר מתלמידים המבקרים באופן מסודר בבתי-הספר. אם כלל אוכלוסיית המחקר בקרב בני-הנוער כללה כ-600,000 צעירים, מדובר לפיכך בלמעלה מ-65,000 בני נוער המשתמשים בסמים. 

	תוכניות חינוך פרטניות, בית-ספריות, אזוריות וארציות קיימות כבר שנים מספר ומופעלות בהיקפים כאלה או אחרים, אבל בחוסר הצלחה ניכר, לפחות על-פי מבחן התוצאה. המצב בתחום זה מזכיר לי את המצב בקשר לתאונות הדרכים, שבעטיו רק אתמול הביעה הכנסת אי-אמון בממשלה על כישלונה במאבק באסון הלאומי הזה. דומה כי אי-אמון דומה צריך להיות מובע גם לגבי השימוש בסמים בארץ בממשלות ישראל לדורותיהן. 

	לפני שנים מספר כתב ד"ר משה קרון מאמר בנושא הזה, ובו הוא כותב כי נכשלנו כישלון חרוץ במלחמה הזאת, בין השאר כי כיוונו את המלחמה ליעד הלא-נכון: הפכנו את הסמים לאויב, במקום להכיר בעובדה כי בני-האדם הם הבעיה. אבל גם אם היינו בוחנים את הצלחותינו במבחן הסמים כאויב, שיעור תפיסות הסמים ב-2003 היה נמוך מאשר ב-2002. האם יש פחות סמים בשוק? נהפוך הוא. הרי אנו יודעים כי שיעור המשתמשים עלה. מספר התיקים שנפתחו נגד בני נוער המשתמשים בסמים עלה ב-2003 ב-31% בהשוואה ל-2002. אבל העלייה במספר התיקים שנפתחו נגד בני נוער הסוחרים בסמים היתה רק ב-14%. כלומר, תפסו מה שהיה קל יותר לתפוס. גם אם בחרו השלטונות לכוון את מאמציהם נגד הסמים עצמם, במבחן התוצאה נכשלנו גם כאן.

	הסברים ותירוצים פסיכולוגיים מעמיקים יש בשפע. בימי המלחמה בלבנון ידעו להסביר לנו, כי עצם שהיית צה"ל באימפריית הסמים של לבנון הגבירה את הפיתוי. השילוב של מצוקות המלחמה עם הזמינות והרווחים העצומים הצפויים מהברחת סמים, הגדילו בשיעור ניכר את האספקה. עכשיו מסבירים לנו, שהמתח והרצון להימלט מהמציאות, אסקפיזם, והברחות הסמים האדירות מסיני דרך המנהרות או גבול הנגב, הם הסיבות וצינורות האספקה. רק מוזר שבמדינות כמו הולנד או שווייץ, שבהן אין מלחמות ואין מנהרות, גם שם השימוש בסמים הולך וגובר, רק התירוצים שונים.

       לפיכך, פסיכולוגיה בגרוש או חסימת צינורות האספקה לא יקדמו אותנו. בחברה הדוניסטית ולא ערכית זוהי מגפה אמיתית. גם אם נרוץ בחקיקה פופוליסטית אחרי כל גלולת גת או בקבוק "ליקוויד" בפיצוציות, ונאסור על בני נוער לטפס על גגות כדי לשאוף גז מזגנים, גם אם נוסיף  100 תקנים של שוטרים ו-200 תוכניות חינוך נגד שימוש בסמים מהסוג שאנחנו מעבירים היום, כנראה לא נועיל הרבה, כי נעשה קצת יותר ממה שאנחנו עושים עכשיו, מאותו דבר שלא הוכח כמוצלח, כשהשימוש בסמים רק הולך ועולה. 
       
       לו היינו מיישמים, למשל, תוכנית חינוכית מסוימת ובוחנים את הצלחתה במבחן התוצאה בעיר נתונה, לאורך ציר זמן של שנים מספר, והיינו יודעים אם התוכנית הזאת טובה או רעה, אולי היה בכך טעם. אבל מבחן תוצאה הוא מבחן שנוא על רשויות, כיוון שהוכחת כישלון איננה נעימה להן. חס וחלילה, אולי נראה גם שרשות נכשלה, במבחן התוצאה ולא במבחן ההשתדלות או המאמצים, ואם נדרוש שרשות שנכשלה גם תישא באחריות למעשיה ולכישלונותיה, עלול מישהו לבקש שהעיקרון הזה של accountability, של נשיאה באחריות, ייושם גם לתחומי חיים אחרים שלנו, מתאונות דרכים ועד מניעת טרור, ואז, חס וחלילה, אנה אנו באים?

       האמת הפשוטה היא, ששיעור ההתמכרות לסמים גדל בכל חברה שבה לנוער אין בשביל מה לקום בבוקר. בכל חברה שהכריזה מלחמה על אידיאולוגיה, ששמה ללעג ערכים שגדולים מהפרט, בכל חברה שאיננה מחנכת לעבודה, איננה מציבה יעדים לאומיים שבני-הנוער נענים להם, בחברה שבה הדוגמה האישית של מנהיגים בכל רמה היא דוגמה שלילית ולא דוגמה לחיקוי - בחברה כזאת תגדל הפשיעה, תגדל ההתמכרות, יגדל גם השימוש בסמים. 
       
       הרבה יותר קל להקים אין-ספור ועדות מומחים ולבקש עוד תקציבים ותקנים לתוכניות חינוך למניעת שימוש בסמים, עוד כלבים שמאולפים לרחרח סמים ועוד תקנים לשוטרים. גם אלו חשובים כמובן, אבל כל אלו אינם אלא ניסיון לרוקן את הים בכפית. 
       
       הליגליזציה של הסמים המכונים קלים תשפר רק את המספרים לפרק זמן קצר, כי מה שמוגדר היום כעבירה לא יהיה מוגדר כך לאחר שיכשירו שימוש בקנביס, למשל. אבל גם בארצות שהתירו שימוש בסמים כאלה לא הסתמנה ירידה בשימוש בסמים, ולפעמים גם להיפך. כלומר, יהיה מדובר בשינוי קוסמטי בלבד, שלגבי אלפי בני-אדם משמעותו עלולה להיות סלילת הדרך להתנסות בסמים ממכרים קשים. 
       
       לפיכך, הפתרון מצוי בדרך הקשה, אולי כזאת הנראית בלתי אפשרית, של הפיכת חברה לערכית. לא תוכנית חינוך המסבירה לבני-הנוער שסמים ימחקו אותם, אלא חינוך שמגדל צעירים שיש להם בשביל מה לקום בבוקר.

       עוד משפט אחרון בשולי הדברים. במסגרת המלחמה בכיוון הלא-נכון - המלחמה בסמים במקום הבנת הבעיה שבני-האדם המשתמשים הם העיקר - יש אוכלוסיות חולים במחלות כרוניות מסוימות, כאלה שסובלים מסרטן סופני, מכאבים כרוניים או ממחלת קרוהן, שיכולים לזכות בהקלה משמעותית בסבלם אם ישתמשו בקנביס. מתוך חשש שאם נכשיר שימוש כזה ייפתח פתח עצום לשימוש בלתי מבוקר ובלתי חוקי בסם, הטילו הרשויות מגבלות בלתי אפשריות למעשה על שימוש בקנביס לצורכי רפואה. יש אומנם ועדה מיוחדת במשרד הבריאות הרשאית לאשר שימוש לאותם חולים אומללים, אבל דרך החתחתים להשגת הקנביס הדרוש להם באורח חוקי מובילה אותם, בסופו של דבר, לצורך להגיע לספק סמים, לסוחר סמים, לעבריין, כדי לקנות ממנו מה שמותר להם. את הבעיה הזאת צריך לפתור, ואין חשש, באמת אין חשש שפתרון זה יגביר את השימוש בסמים. לא מתחת לפנס הזה מונח המטבע שאנחנו מחפשים. תודה רבה.

היו"ר מוחמד ברכה:
       
       תודה. חבר הכנסת ג'מאל זחאלקה, בבקשה. 

ג'מאל זחאלקה (בל"ד):
       
       כבוד היושב-ראש, אומרים הדוניסטית ולא הודוניסטית. יש מלה בעברית "נהנתנות". חברה נהנתנית. 
       
       היצור האנושי נקרא, בין השאר, הומו לודנס, the playing animal.

יובל שטייניץ (הליכוד):
       
       זה היה בעברית?

ג'מאל זחאלקה (בל"ד):
       
       זה בלטינית. 

אריה אלדד (האיחוד הלאומי - ישראל ביתנו):
       
       והדוניסטית במה זה?

ג'מאל זחאלקה (בל"ד):
       
       לא בעברית, אבל יש מלה בעברית. 

ענבל גבריאלי (הליכוד):
       
       נאה דורש נאה מקיים.

היו"ר מוחמד ברכה:
       
       הוא חותר למקום מסוים. חכו עד שהוא יגיע. בבקשה.

ג'מאל זחאלקה (בל"ד):
       
       החיה המשחקת. המשחק הוא אינסטינקט בטבע האנושי. מקדמת דנא בני-אדם הלכו לשיטות משחק ולמשחקים שהפריעו והתנגשו לפעמים בארגון החברתי והקהילתי, שהוא כה חיוני לקיום האנושי עצמו. זה צד אחד של משחק, של בריחה מהמציאות. אבל סמים הם בעיה הרבה יותר קשה, שלא נוצרה אתמול או שלשום, ולא במאה ה-20 ולא במאה ה-19. יש עדויות לשימוש בסמים כמעט בכל התרבויות שאנחנו מכירים, מאז שהתרבויות האלה קמו לפני אלפי שנים. למשל, בהודו השימוש בקנביס הוא לפחות בן 5,000 שנה. זה מה שיודעים. יכול להיות שהתחילו לפני כן. נכון שהנזירים בהודו הצליחו לשמור את הסוד 1,000 שנים, אבל אחר כך זה יצא החוצה, רק הנזירים השתמשו בו. כנ"ל בסין, כנ"ל בחברות היווניות ובוודאי בחברות המזרח ובחברה האשורית למשל, שהיא חברה מאוד נהנתנית, ושימוש בקנביס ובסמים אחרים היה חלק מההווי החברתי וההווי הדתי, השתמשו בהם במקדשים, וכמובן גם בארץ, כי אסור לשכוח שגם בארץ שלטה אשור ותרבותה של אשור, וגם כאן היה שימוש רחב בסמים, ובמיוחד בסם הקנביס. 
       
       פעמים רבות קמו שלטונות להילחם בסמים. אני לא רוצה להביא עכשיו דוגמאות היסטוריות, אבל בשביל לקבל פרופורציה אני יכול להגיד לכם, שכבר במאה ה-12, לאחר שחשיש וקנביס היו מותרים באופן חופשי במצרים, והיה אפילו שר החשיש שסחר בו למען המדינה, החליט הסולטן סיידון אל-שיחוני למנוע את החשיש. אנשי דת כתבו פסקי-הלכה מדופלמים עם אסמכתאות על האיסור הדתי החמור להשתמש בחשיש, המשטרה או כוחות הביטחון של המדינה תפסו את כל הסוחרים, הבעירו את כל החשיש מהשדות סביב קהיר והטילו עונש של עקירת שיניים על כל מי שמשתמש, לא סוחר בחשיש - מלחמת חורמה. הסיבה היתה שהוא רצה להילחם בצלבנים, וכשהוא מצא שכולם מסוממים, הוא לא יכול היה להילחם בהם. אבל זה לא פתר את הבעיה. עד היום יש שימוש בסמים במצרים, וזה לא השתנה הרבה. 
       
       אני רוצה להגיד כאן שהשימוש בסמים היה, ישנו ויהיה. אין פתרון פלא לבעיה, אין פתרון שיגמור אותה סופית. יש התמודדות מוצלחת עם הבעיה, ויש התמודדות כושלת עם הבעיה; יש התמודדות יעילה, ויש התמודדות רשלנית עם העניין הזה; יש תנאים חברתיים שמגבירים שימוש בסמים, ויש תנאים חברתיים שמקטינים שימוש בסמים. צריכים לזהות את העניינים האלה ולטפל בהם ולבנות תוכניות בהתאם. 
       
       אולי הדבר הכי חשוב שאני רוצה להגיד בעניין הזה הוא, שאין תוכניות קצרות טווח לטיפול בסמים. הבעיה עצמה היא ארוכת טווח, כלומר כל תוכנית קצרת טווח סופה להיכשל. צריך לבנות תמיד ולהתמיד בתוכניות ארוכות טווח, ממוקדות ועשויות היטב. 
       
       מה זה "עשוי היטב"? לפעמים עולים כל מיני אנשים, מומחים בגרוש או כל מיני פוליטיקאים שאומרים שכל הסמים אותו דבר, ויוצאים במסע שמחציתו חצאי אמיתות, או מתוך בורות אנשים אומרים דברים לא נכונים. כתגובת נגד יש היום תעשייה שלמה של הוצאות ספרים שאומרים לכם - אומרים שהסם עושה כך וכך, אבל זה לא נכון. מביאים ציטטות, ואז יש מתקפה נגדית, שמערערת בצורה מהותית מה שכתוב בספרים – ומי שרוצה, אני יכול להביא לו ספרים שיצאו בעברית בארץ, ואני לא רוצה לדבר על תעשיית הספרים הענפה באמריקה -  שמקעקעים את התעמולה. 
       
       אז למה להזדקק לשקרים או לדברים לא נכונים? יש להגיד את האמת המדויקת, היא מספיק חמורה; במיוחד כשהולכים לבתי-ספר, במיוחד כשמסבירים לאנשים, כי אנשים קוראים דברים אחרים. הוא אומר שהוא לא רוצה להשתמש בסם, כי הוא עושה כך וכך; מביאים לו ספר ואומרים לו שזה לא כך. אז זה מקעקע את האמון, ובסופו של דבר זה חוזר כבומרנג. הפחדת יתר ויצירת ההפחדות שאינן במקומן מביאות לתגובת נגד ולבומרנג ובסופו של דבר לחוסר יעילות מוחלט. לכן צריך לדבוק באמת המדעית בכל אינפורמציה שנמסרת לציבור בעניין הסמים. 
       
       נקודה שנייה, והיא שנויה במחלוקת – ולי יש דעה בנושא הזה, ואני רוצה להביע אותה – אני חושב שיש להבחין בין סוגי סמים, אני אגיד לך למה - - -

יחיאל חזן (הליכוד):

       
       אין סם קל וסם קשה. כל סם הוא סם, הוא סם מסוכן.
       
ג'מאל זחאלקה (בל"ד):
       
       בסדר, זו דעתך; גאון הדור חזן, זו דעתך. זה לא נכון. זה פשוט לא נכון, מה לעשות? יש הבדל בין סוגי סמים, בין השפעותיהם, בין ההשלכות שלהם. כל ילד יודע את זה. תגיד יום ולילה שזה לא ככה, זה לא ישנה את המציאות. 
       
       אני אגיד לך מה קורה, יש הבדל בחומרה. כשאני קורא היום את המספרים, מדאיג אותי במיוחד כשאני קורא את המספרים על הסטודנטים: יותר מ-30% מהסטודנטים משתמשים בסמים. אני רוצה לדעת, איפה הם אותם 30% שמשתמשים בסמים? אחר כך אתה קורא שהמספר הכי מדאיג בכל הרשימה הזאת על הסטודנטים הוא, ש-2.2% מהסטודנטים משתמשים דרך קבע בסמים קשים, זו הבעיה. 
       
       אם אתה חושב שכל ה-30% משתמשים, ואתה חושב שהמלחמה בסמים הקלים והקשים היא אותו דבר, אז מביאים לנו תוצאות שהמשטרה תפסה טונות של חשיש וטונות של מריחואנה, כי את זה קל לתפוס, זה גדול, זה ענק. ומה עם ההירואין, שהוא סם קשה באמת? ובסמים אחרים הם לא משקיעים. אם אתה משקיע מאמץ שווה בקשה וקל, בסופו של דבר אתה מחזק את הקשה. אם אתה עושה הכול אותו דבר ומתייחס לכול אותו דבר ומקציב למלחמה בכול אותו דבר, בסופו של דבר אתה תביא לתוצאה הפוכה, כי אתה מטפל בקלים ומשאיר את הקשים. 
       
       זה מה שקרה במזרח-ירושלים, זה האסון של ירושלים המזרחית, שאני זועק את זעקתה היום, המקום המוכה ביותר בארץ מבחינת סמים. המשטרה תפסה את כל סוחרי החשיש וסוחרים אחרים, והעלימה עין ולא עשתה שום דבר נגד סוחרי ההירואין ונגד סוחרי הסמים הקשים. תלכו לירושלים המזרחית ותראו כמה אנשים נגועים בסמים קשים.
       
ענבל גבריאלי (הליכוד):
       
       ובלוד? 
       
ג'מאל זחאלקה (בל"ד):
       
       גם בלוד.
       
ענבל גבריאלי (הליכוד):
       
       בלוד דווקא כן הלכו נגד השימוש בסמים - - -
       
ג'מאל זחאלקה (בל"ד):
       
       אני מבדיל בין מראית עין של עשייה לבין עשייה באמת. לפעמים עושים לנו הצגות, ואני אומר לך, שרוב המלחמות היעילות בסמים הן דיסקרטיות, לא כאלה שעושים הצגות ומחסומים. המחסומים יתפסו סמים? אנחנו נולדנו אתמול? יודעים איך תפסו. מי שרוצה לחקור את הפעילות המשטרתית, בדרך כלל תפסו את סוחרי הסמים הגדולים ואת הכמויות הגדולות בפעולה שקטה, לא מתוקשרת, לא בומבסטית, בפעולות מודיעין, בעזרת אנשים בתוך הקבוצות האלה – ככה תפסו סמים קשים. מעולם לא תפסו סמים במחסומים או דרך סיורים והטלת עוצר על חצי שכונה בלוד. זה סתם כדי להראות שעושים, ולא עושים שום דבר. אנחנו רוצים פעולת אמת ולא הצגות של פעולה. 
       
       לכן, אדוני היושב-ראש, אני חושב שיש להשקיע. אני לא אומר, צריך להשקיע מאמצים נגד סמים קלים; אני לא בעד ליגליזציה, אני לא רוצה שאובן לא נכון, אבל צריך לחלק גם את התקציבים ולהשקיע את המאמצים במוקד הבעיה, במקום הקשה ביותר, המאיים ביותר, ההרסני ביותר, ובו צריך לטפל, ולא ללכת למקרים הקלים ולהציג הצגות ולהראות את התפיסות של המשטרה בענייני סמים: 11 טונות של מריחואנה ו-16 קילוגרם הירואין. זה הכול, 16 קילוגרם. כמה מסתובבים בארץ? כמה נכנס לארץ? 
       
       אדוני היושב-ראש, אני רוצה להגיד כמה משפטים על הפוליטיקה של הסמים, ובנושא הזה אפשר לדבר הרבה. אני רוצה שסגן שר הביטחון  - הוא לא יסכים, אבל אני עומד על דברתי אישית.

       אחרי הסכמי אוסלו פנה אלי אדם שהיושב-ראש מכיר אותו, חסיב אל-נשאשיבי, שהוא אדם אמין בהחלט. הוא פעל במסגרת המועצה הפלסטינית למלחמה בסמים, והוא אמר את הדברים האלה: המשטרה הישראלית, שפעלה בשטחים הכבושים לפני אוסלו, העבירה לרשות הפלסטינית את כל תיקי העבריינים – עברייני רכוש, רצח, כל התיקים – למעט תיקי הסמים. לא הסכימו להעביר אף תיק מתיקי הסמים למשטרה הפלסטינית. הלכתי ובדקתי. שאלתי אנשים שאני מכיר ומוקיר, ואין לי ספק באמינותם, מהרשות הישראלית למלחמה בסמים, והתשובה שקיבלתי היתה כזאת: ישראל לא תמסור את התיקים של עברייני הסמים הפלסטינים, סוחרי הסמים הפלסטינים, כי יש עניין – הוא אמר את זה בשקט, ביני לבינו, ואני אומר את זה עכשיו לכם - - - 
       
יחיאל חזן (הליכוד):
       
       תגיד מי זה. 
       
ג'מאל זחאלקה (בל"ד):

מייד אגיד לך. אני אומר דברים חמורים ביותר. 

היו"ר מוחמד ברכה:
       
       זה מעניין מאוד. 
       
ג'מאל זחאלקה (בל"ד):
       
       אתה עוד תשמע דברים כאלה. דרך אגב, אני דוקטור בסמים, ולכן הם לא שמו אותי בוועדה לסמים, כי לא צריך מומחים. מי צריך מומחים בכלל? זאת הסיבה שלא שמו אותי. 
       
יחיאל חזן (הליכוד):
       
       אני מזמין אותך להיות חבר קבוע בוועדה. 
       
היו"ר מוחמד ברכה:
       
       המסקנה המיידית מהדיון הזה תהיה צירופו של חבר הכנסת זחאלקה לוועדה למאבק בנגע הסמים. 
       
ג'מאל זחאלקה (בל"ד):
       
       סוחרי הסמים היו משתפי הפעולה. תפסו סוחר סמים, הפכו אותו למשת"פ – כמובן, מדובר בחלאת המין האנושי, מסוממים וכל אלה. העברת הרשימה – כאן יש סיבה פוליטית לא להעביר אותה, כי לא רוצים להסגיר משתפי פעולה. אנחנו רואים חלק גדול ממשתפי הפעולה, ובמשטרת ישראל יודעים את זה וכולם יודעים את זה. חלק גדול מהם הם אנשים שנגועים בסמים בצורה זאת או אחרת בעברם. זה ברור, זה ידוע. בכל כפר ערבי ששמו אותם יודעים במי מדובר. 
       
       דוגמה אחרת של הפוליטיקה של הסמים: עלה האדון האמריקני, וגם בישראל חוזרים על זה, הם מדברים על מה שנקרא "נרקו-טרור". האשימו את משטר ה"טליבאן", את "אל-קאעידה", השתמשו בסמים באפגניסטן, גידלו פרג, ייצאו אופיום לעולם. בין השאר זה נעשה כדי לפגוע במערב וגם להרוויח כסף בשביל לממן את הטרור. 
       
       אתם יודעים מה קרה מאז הכיבוש האמריקני באפגניסטן? המספרים הם מה"וושינגטון פוסט", לא ממקום אחר. כיום ההכנסה מסמים באפגניסטן היא 2.2 מיליארדי דולר, פי-15 מהמצב לפני שלוש שנים, לפני הפלישה האמריקנית. לא פי-שניים, לא פי-שלושה, לא פי-חמישה – פי-15 עלה הייצור של הסמים באפגניסטן מאז שהאמריקנים נכנסו לשם. ראינו במו עינינו בטלוויזיה את הג'יפים של הצבא האמריקני דוהרים באמצע שדות הפרג, שמייצרים ממנו את האופיום. 
       
       דיברו על הסמים בקולומביה. סך הכול ייצור הסמים בקולומביה הוא 3.5% מהתוצר הלאומי של קולומביה. באפגניסטן זה 50% היום. האמריקנים הופכים את העם האפגני לעם שכלכלתו תלויה בסמים. זאת הדמוקרטיה וזה הפיתוח הכלכלי שהביאו לאפגניסטן. באפגניסטן לא התפתח שום דבר כלכלי חוץ מהנושא הזה. 
       
       ומי עומד מאחורי התעשייה הזאת? ברוני המלחמה, שהם בקואליציה של ארצות-הברית, שהם התומכים בנשיא הנוכחי קרזאי. הם הבסיס העממי כביכול של השלטון האמריקני או של הכיבוש האמריקני באפגניסטן. 
       
זאב בוים (הליכוד):
       
       לפני הכיבוש האמריקני, מה קרה באפגניסטן? 
       
היו"ר מוחמד ברכה:
       
       הוא הסביר, אתה לא הקשבת. 
       
ג'מאל זחאלקה (בל"ד):
       
       עלה פי-15. 
       
זאב בוים (הליכוד):
       
       אל תוותר לאפגנים עצמם, אל תעשה להם הקלות. זאת לא שיטה להאשים תמיד את הכיבוש. 
       
ג'מאל זחאלקה (בל"ד):
       
       סגן השר בוים הוא בעד זה, הוא מברך את האמריקנים על שהצליחו להעלות. זה מה שאתה אומר. אתה מברך את האמריקנים על זה שהצליחו להעלות את הייצור של הסמים בארצות-הברית. 
       
זאב בוים (הליכוד):
       
       אתה שמעת אותי מברך? אתה מסלף ואתה מתחבא ומתחמק מלהגיד שהבעיה באפגניסטן היא קודם כול עם האוכלוסייה האפגנית. 
       
ג'מאל זחאלקה (בל"ד):
       
       באפגניסטן ייצרו סמים לפני כן. מה שאני טוען הוא, שמאז שהגיעו האמריקנים זה עלה פי-15, זה הנתון הקטן הזה. חומר למחשבה. 
       
       אני רוצה לסיים ולומר שיש בעיה עם האמנים. מאז שהמשורר הצרפתי בודלר כתב את שיריו הנפלאים והמופלאים – אומרים בהשפעת חשיש, כי הוא היה חבר במועדון החשיש – הרבה אמנים חושבים שהם יכולים להפוך לבודלר. אפילו נמושות של אמנים. הוא כתב טוב גם כשהוא היה ער וגם כשהוא היה שיכור, הוא משורר גדול. אני חושב שאין קשר לעניין הזה. כולם עושים פוזות של זה, והתקשורת משווקת אותם. האמנים משתמשים בסמים הם חברמנים. יש סלחנות בלתי נסלחת. הם כמעט עושים קידום מכירות של הסמים. מדובר בחלק גדול מהאמנים, לא בכולם, אבל הסלחנות בנושא הזה היא בלתי נסלחת. 
       
זאב בוים (הליכוד):
       
       אדוני היושב-ראש, יש זמן לדוברים או שזה חופשי?
       
היו"ר מוחמד ברכה:
       
       אני מבקש שלא להעיר בעניין הזה. 
       
ג'מאל זחאלקה (בל"ד):
       
       אני מציע שאמנים שלא משתמשים בסמים, שהם נגד השימוש בסמים, יגויסו למלחמה בסמים. אולי צריך להשתמש באמנים בצורה הפוכה. 
       
       דבר שני, אני חושב שאם לוקחים את כלל התקציב המושקע בעניין הסמים, והוא תקציב ענק – נכון, התקציב המושקע ברשות למלחמה בסמים ירד בצורה דרסטית בשנים האחרונות, וזה פשע בפני עצמו, אבל כמה כסף משקיעים במשטרה? כמה כסף משקיעים בבתי-סוהר? כמה כסף משקיעים בשיקום? כמה כסף משקיעים ברווחה? אני מציע לעשות חשבון פשוט, שמשרד האוצר או משרד אחר יביא את כל התקציב הזה בכללותו, לראות את כל התקציב הזה ולבנות תוכנית. יכול להיות שבהתחלה צריך להשקיע סכומים מסוימים, להעלות את התקציב של המלחמה בסמים. אבל לבנות תוכנית כזאת שבסופו של דבר יהיו פחות אנשים בבתי-סוהר, יהיה פחות צורך במשטרה, יהיה צורך פחות ברווחה, ואז ההשקעה הכספית לא תהיה גדולה - אבל התקציב הוא ענק. משלמים בסופו של דבר על סמים. 
       
       אני חושב שצריך להגביר את המלחמה בסמים ולעשות אותה לא בצורה עיוורת, אלא בצורה מכוונת ונכונה. לפני כל דבר כזה, צריך לראות את מידת היעילות שלה, ולא לחלק משכורות בחלק מהמוסדות למנגנון ביורוקרטי, כשבסופו של דבר מה שמגיע לטיפול באדם המסומם הוא פחות מ-10% מהתקציב של הגוף. תודה רבה. 
       
היו"ר מוחמד ברכה:
       
       תודה. לחברי הכנסת שתהו על הזמן אני רוצה לומר שהיושב-ראש, כאשר החלפתי אותו, אמר לי שהדוברים נהנים מזמן בלתי מוגבל. כך זה היה לגבי חזן ולגבי אלדד, וכך יהיה גם לגבי זחאלקה. חוץ מזה, הדברים של חבר הכנסת זחאלקה היו מאוד מקצועיים, מאוד מעניינים. 
       
זאב בוים (הליכוד):
       
       חוץ מעניין אחד. 
       
היו"ר מוחמד ברכה:
       
       בלי "חוץ". אני חושב שזה נושא למחשבה. 
       
זאב בוים (הליכוד):
       
       חבר הכנסת זחאלקה, בכמה אחוזים עלה ייצור הסמים בלבנון אחרי הכיבוש הסורי? 
       
היו"ר מוחמד ברכה:
       
       רבותי, אני פונה למציעים. חבר הכנסת אלדד לא נמצא כאן. חבר הכנסת חזן וחבר הכנסת זחאלקה, בהעדר תשובה של הממשלה, אני מציע שאתם תסתפקו בדברים שלכם. אתה יושב-ראש ראש הוועדה, ואתה ממילא מורשה ומוסמך להעלות את הנושא. בלאו הכי אתם מטפלים בעניין הזה.
       
טלב אלסאנע (רע"ם):
       
       אדוני היושב-ראש - - -
       
היו"ר מוחמד ברכה:
       
       אולי עצם העובדה שהיום יוצא מזה משהו שדווקא חבר הכנסת זחאלקה, שהוא חבר כנסת מומחה באמת ברמה האקדמית - - -
       
יחיאל חזן (הליכוד):
       
       אני אדאג להזמין אותו כל ישיבה.
       
היו"ר מוחמד ברכה:
       
       יפה מאוד. אז יצא מזה משהו.
       
       האם אתם מסתפקים?
       
יחיאל חזן (הליכוד):
       
       כן.
       
היו"ר מוחמד ברכה:
       
       יופי.
       
טלב אלסאנע (רע"ם):
       
       מה זה מסתפקים? ביום כזה צריכים לתת לכולם להתבטא.
       
נסים זאב (ש"ס):
       
       כמה אפשר לדבר על הסמים. יש עוד דברים במדינה הזאת.

       
מסמכים שהונחו על שולחן הכנסת
       
היו"ר מוחמד ברכה:
       
       חברי הכנסת, הודעה לסגן מזכיר הכנסת. בבקשה.
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו היום על שולחן הכנסת – 
       
       לקריאה שנייה ולקריאה שלישית: הצעת חוק לעידוד השקעות הון (תיקון מס' 59), התשס"ה-2004, שהחזירה ועדת הכספים. 
       
       לקריאה ראשונה, מטעם חברי הכנסת: הצעת חוק מוזיאון הכנסת, התשס"ה-2004, של חבר הכנסת ניסן סלומינסקי וקבוצת חברי הכנסת; הצעת חוק הוועדה לטיפול בניצולי השואה וברכוש היהודים קורבנות השואה וניצוליה ולהנצחת זכרם, התשס"ה-2004, של חבר הכנסת אברהם הירשזון; והצעת חוק קביעת הזמן (תיקון) (מועדים קבועים להקדמת הזמן בישראל), התשס"ה-2004, של חברי הכנסת אלי אפללו ודוד אזולאי. תודה.
       
היו"ר מוחמד ברכה:
       
       תודה.

       
הצעה לסדר-היום
התמודדות בני העדה האתיופית עם בחינות המיון לצה"ל
       
היו"ר מוחמד ברכה:
       
       הצעה לסדר-היום מס' 5159, מאת חברת הכנסת ענבל גבריאלי, בנושא: התמודדות בני העדה האתיופית עם בחינות המיון לצה"ל. חברת הכנסת ענבל גבריאלי, בבקשה.
       
ענבל גבריאלי (הליכוד):
       
       אדוני  היושב-ראש, אדוני סגן שר הביטחון, חברי הכנסת, לאחרונה, לפני שבועיים או שלושה שבועות בערך, פורסמה כתבה שחשפה תמונת מצב אומללה ביותר בדבר היחסים בין צה"ל למתגייסים בני העדה האתיופית.
       
       דרך אגב, אדוני היושב-ראש, לו אני הייתי מתבקשת לתת את השם להצעה לסדר-היום הזאת, הייתי הופכת את הדברים והייתי מדברת על התמודדות, ויש לומר: התמודדות לקויה של צה"ל מול בני העדה האתיופית.
       
       כ-1,000 אתיופים מתגייסים מדי שנה לצה"ל. אחוז מבקשי הפטור משירות נמוך מאוד, במיוחד בהשוואה למגזרים אחרים. לשמחתנו, המוטיבציה היא אי שם בשמים. רבותי, עדיין כף יד אחת תספיק לנו כדי למנות את מי מבני העדה האתיופית שיגיעו לקורס קצינים או מ"כים, או לאיזה  תפקיד שאנחנו מגדירים אותו כבעל משמעות. 
       
       מבט חטוף בנתוני 2003 של שני המדדים העיקריים לבחינת המתגייס, קב"א ודפ"ר, לכאורה מעלה תמיהה על מה ולמה אני מלינה: ל-47.6% מהמתגייסים בני העדה האתיופית היה ציון קב"א נמוך מ-46, כלומר כמעט אחד משני מתגייסים לא יוכל למלא תפקיד משמעותי כלשהו בצה"ל. רק 2.6% קיבלו ציון דפ"ר גבוה: 70-90, כאשר 90 זה המקסימום. הדפ"ר נקבע על סמך המבחנים הפסיכוטכניים הנערכים במסגרת הצו הראשון. 
       
       צה"ל, בהתבססו על הנתונים הללו, גזר את דין שירותם הצבאי של מרבית בני העדה האתיופית כשקבע באופן מוחלט את אי-מסוגלותם הכללית. על-פי תמונת המצב הזאת אין מנוס מלקבוע, לא את כישלונם של האתיופים, אלא, כך לפחות לדעתי, את כישלונה של המערכת. צה"ל נכשל בהבנה ובמיצוי הפוטנציאל הטמון בצעירים הללו, בני העדה האתיופית.
       
       מבחינת צה"ל אולי זה לא כל כך נורא, שהרי יש עשרות אלפי צעירים איכותיים אחרים, אבל המשמעות החמורה יותר של העניין, ההיבט החמור יותר, לפחות מבחינת האתיופים, נובע מכך שצה"ל הוא הסיכוי האחרון לקליטה מוצלחת. 
       
       צריך לומר שוב ושוב ולהזכיר, שקליטת עלייה היא אחד מהיעדים הלאומיים החשובים של מדינת ישראל. אבל, כשמסתכלים על אופן קליטת בני העדה האתיופית, אני שואלת: האומנם?
       
       חוסר הסבירות של הנתונים עורר עניין בקרב אנשי מקצוע רבים, ומסקנתם היתה חד-משמעית: הכלים שבהם נבדקים המועמדים לגיוס מקרב בני העדה האתיופית פשוט אינם מתאימים להם. צה"ל בוחן עולים שהגיעו מהעולם השלישי על-ידי כלים מערביים, על-ידי כלים שמתאימים לבחון אותי וכל אחד מאתנו ויתר הישראלים. איך בכלל ניתן לצפות מנער, שהוריו אנאלפביתים, שהוא עצמו, לפחות בשנות חייו הראשונות, לא זכה לחינוך ראוי, להתמודד כשווה מול נער ישראלי צבר שנולד כאן?
       
       לדעתי, חד-משמעית, לצה"ל אסור לוותר או להתפשר על איכות, אך ודאי שלא כדאי לו לפסול פסילה גורפת. לפיכך, הדרך היא למצוא כלים אלטרנטיביים לבחינה. רבותי, למעשה הכלים הללו נמצאו מזמן, בין היתר בדמותו של קורס "מגן ציון", שהופעל מאמצע שנות ה-80. זהו קורס הכנה שבמסגרתו השלימו הנערים חסכים והתקדמו לנקודת זינוק טובה יותר, ואולי כמעט שווה לצברים. לצערי, קורס זה בוטל, וכן גם נסגר לפני שלוש שנים מדור עולי אתיופיה בצה"ל. היה מדור כזה שטיפל באתיופים, והוא נסגר. למעט תשובה לגבי בעיות תקציביות, לא הצלחתי למצוא שום תשובה אחרת. 
       
       מהמתרחש באקדמיה וממספר מקרים מצומצם בצה"ל, ברור שהמרחק בין ההישגים במבדקים לבין יכולתם של הנבדקים בפועל גדול מאוד. אומנם מצה"ל נמסר כי הנושא נבדק - זו תשובה של השבועות האחרונים - ושעובדים על מציאת פתרון כלשהו. אבל, אדוני סגן שר הביטחון, אני חושבת שבמקום לבזבז גם זמן וגם משאבים על מציאת פתרונות, אולי כדאי פשוט לאמץ מחדש את הפתרונות שקיימים ושהוכיחו את עצמם. תודה.
       
היו"ר מוחמד ברכה:
       
       תודה. אני מזמין את סגן שר הביטחון זאב בוים להשיב על ההצעה.
       
סגן שר הביטחון זאב בוים:
       
       אדוני היושב-ראש, חברי הכנסת, חברת הכנסת גבריאלי, קודם כול, אני רוצה לתקן משהו. החיילים בני העדה האתיופית שמתגייסים היום, רובם ככולם אינם עולים ונולדו כבר בארץ. נכון שהם באים מבתים, כפי שאת ציינת, שבהם ההורים באו מאתיופיה, מעולם שלישי, עם פער תרבות שהוא כמעט בלתי ניתן לגישור. אבל, זו רק איזו אבחנה כדי לתקן. 
       
       להגיד בצורה נחרצת כזאת על-פי כתבה בעיתון, שצה"ל נכשל בטיפול באתיופים, זה קצת מרחיק לכת, ואני אומר זאת באנדרסטייטמנט.
       
ענבל גבריאלי (הליכוד):
       
       הנתונים מדברים בעד עצמם.
       
סגן שר הביטחון זאב בוים:
       
       אני מכיר, מהיכרות אישית מאוד, חיילים בני העדה האתיופית בקריית-גת, שהיא עירי, אף שאיזה זמן אינני שם. אני מכיר באופן אישי הרבה חיילים. אני לא חושב שזו התמונה. עם זאת, הבעיה קיימת, ואת העלית בעיה, ולזה אני רוצה להתייחס.
       
       אני רוצה לומר, שהתייחסותי נוגעת בעיקר לשיעור הנמוך של קצינים יוצאי העדה האתיופית, וזאת לפי דברי ההסבר להצעה שלך. אני רוצה לומר, לפחות בנושא של בני העדה האתיופית וקצונה בצה"ל, שחיילים בני העדה האתיופית, בשונה משאר חיילי צה"ל, לא נדרשים לעמוד בקריטריונים רגילים כמו קב"א לצורך מיון לקראת היציאה לקורס קצינים. בני העדה נשלחים לקורס על-פי המלצת הסמכות החילית, על-פי ההתרשמות של הסמכות החילית והמפקדים שממליצים על-פי ההיכרות מקרוב עם האנשים, ולא על-פי מבחנים, שבחלקם אולי לא מתאימים באמת ויש שם קשיים, שכפי שאנחנו ציינו הם קשיים של פערי תרבות. זה לא המקרה. במקרים שבהם מתגלה ליקוי בכשירותם לקורס קצינים, יציאתם לקורס נדחית למחזור מאוחר יותר. אם לאחר מבדק נוסף מתקבלת תוצאה חיובית, ניתן אישור ליציאתם לקורס, בלי קשר לעניין קב"א. יודגש כי אין מדד איכות אשר מגביל את יציאתם לקורס קצינים, ואני מדגיש - קורס קצינים. 
       
       אני רוצה להגיד עוד משהו באופן יותר כללי, ובזה לסיים. את העלית בעיה נכונה בחלקה. את ציינת מסגרות וכלים שהיו בעבר, הוכיחו מידה לא מבוטלת של יעילות, ומסיבות שונות התבטלו. ראש אכ"א הודיע לאחרונה, שהוא עורך בחינה מחודשת של כל דרכי המיון של בני העדה האתיופית בצה"ל. אני מאוד מקווה שאנחנו נדע בקרוב את תוצאות הבדיקה ואת היישומים ממסקנות הבדיקה הזאת. 
       
       אני מציע להעביר את הנושא לוועדת החוץ והביטחון. תודה רבה. 
       
היו"ר מוחמד ברכה:
       
       תודה. לחבר הכנסת אורי אריאל יש הצעה אחרת. בבקשה, אדוני, יש לך דקה. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני מודה לחברת הכנסת ענבל גבריאלי שהעלתה את הנושא לסדר-היום. העדה הזאת ראויה לכל תמיכה ולכל סיוע. לצערנו הרב, רבים מהם עדיין נמצאים באדיס-אבבה, בגונדר, בתנאים אנושיים קשים מאוד, והם ראויים להתחשבות ולהעלאתם בשנה הקרובה לארץ. 
       
       אני מקווה שבדיון שאמור להתקיים אצל ראש הממשלה אכן יוחלט כך ויימצאו המשאבים הכספיים, כשם שנמצאים משאבים כספיים לכל עולה ועולה שרוצה לבוא לארץ, ואין הגבלה על העלאת עולים מכל מדינה אחרת. 
       
       אני מקווה שראש הממשלה יתחשב בדעתו של יושב-ראש הסוכנות, מר סלי מרידור, שאכן מבקש להעלותם עכשיו. כל שאר הבעיות צריכות להיפתר כשהם בארץ, ולא צריך להחזיק אותם שם בתנאים הקשים האלה. 
       
       אני מציע שהדיון יתקיים בוועדת הכספים, אם תהיה לכך הסכמה. תודה. 
       
היו"ר מוחמד ברכה:
       
       תודה, אדוני. 
       
       חברת הכנסת גבריאלי, סגן השר הציע לקיים דיון בוועדת החוץ והביטחון. אם זה מקובל עלייך, נערוך הצבעה. 
       
       מי שמצביע בעד – מצביע בעד העברת הנושא לוועדת החוץ והביטחון, ומי שמצביע נגד – מציע להסיר את הנושא מסדר-היום. בבקשה, ההצבעה החלה. 

הצבעה מס' 2
       
בעד ההצעה להעביר את הנושא לוועדה – 9
בעד ההצעה שלא לכלול את הנושא בסדר-היום – אין
נמנעים - אין
ההצעה להעביר את הנושא לוועדת החוץ והביטחון נתקבלה. 
       
היו"ר מוחמד ברכה:
       
       ברוב של תשעה תומכים, ללא מתנגדים וללא נמנעים, הנושא יועבר לדיון בוועדת החוץ והביטחון.  

       
הצעת חוק שירות ביטחון (הוראת שעה) (תיקון מס' 8), התשס"ה-2004
       [מס' מ/137; "דברי הכנסת", חוב' ח', עמ'   ;  נספחות.]
(קריאה שנייה וקריאה שלישית)

היו"ר מוחמד ברכה:
       
       אנחנו עוברים לנושא הבא. לתשומת לבם של חברי הכנסת, יש שינוי קל בסדר-היום. לכן עכשיו אנחנו עוברים להצעות החוק. הצעת חוק שירות ביטחון (הוראת שעה) (תיקון מס' 8), התשס"ה-2004, קריאה שנייה וקריאה שלישית - יציג את הצעת החוק יושב-ראש ועדת החוץ והביטחון, חבר הכנסת יובל שטייניץ. 
       
יובל שטייניץ (יו"ר ועדת החוץ והביטחון):
       
       אדוני היושב-ראש, חברי חברי הכנסת, בפתח דברי אני רוצה גם לשבח את חברתי, חברת הכנסת ענבל גבריאלי. היא בהחלט העלתה נושא חשוב וראוי, ואני מוכרח גם לומר שהיא עשתה את זה בצורה מאוד תמציתית, חדה ואינטליגנטית. אם מותר לשבח, ושמתי לב בישיבה הזאת שמותר, אז אני מרשה לעצמי לשבח. 
       
       ועדת החוץ והביטחון דנה בהצעת חוק שירות ביטחון (הוראת שעה) (תיקון מס' 8), התשס"ה-2004, והיא מבקשת את אישור המליאה, אישור הכנסת, להצעה. הוראת החוק הזאת מאריכה את הוראת השעה שעוסקת בשירות הסדיר הנוסף, מה שנקרא השס"ן, בשישה חודשים, ומאריכה את הוראת החוק כמעט בשנה. מייד אני אומר על זה מלה, כי בנוסח שלפניכם נפלה טעות סופר. מדובר בהשלמת השירות הסדיר לשלוש שנים. החוק קבע שירות סדיר של שנתיים וחצי - 30 חודש, ויש הוראת שעה שמוארכת משנה לשנה, של שישה חודשים נוספים שירות סדיר, לשלוש שנים. 
       
       מצד אחד, ועדת החוץ והביטחון במליאתה התרשמה הפעם שהדבר אכן נחוץ והכרחי כמו בכל שנה ויותר מבכל שנה אחרת. אם ההוראה הזאת לא תאושר, נצטרך לשחרר בערך 20% מהכוח של המערך הלוחם של צה"ל. למעשה זה יותר, כי בתחילת הדרך החיילים עוברים הכשרה, טירונות, קורסים שונים, וזה מתקרב בערך לשליש מהכוח הסדיר הלוחם של צה"ל. בשנים האלה במיוחד יש לזה השלכות עצומות. נצטרך לגייס הרבה יותר מילואימניקים, גם בגילים יותר מבוגרים, לשירות פעיל. זה דבר שהוא בלתי אפשרי תקציבית וגם בלתי אפשרי מבחינת המגמה של הכנסת להקל את העול שמשיתים על חיילי המילואים, במיוחד על חיילי המילואים הקרביים, שעליהם נפל בשנים האחרונות עול כבד. לכן הוועדה החליטה להמליץ להאריך את הוראת השעה. 
       
       מצד שני, יש בהחלט בוועדת החוץ והביטחון מגמה של קיצור השירות הסדיר לשנתיים וחצי, או מתכונת דיפרנציאלית של שירות של שנה לחלק, שלוש שנים לחלק אחר, עם פיצוי כספי בשנה האחרונה. יש כל מיני רעיונות, אבל המגמה הכללית היא קיצור, אדוני היושב-ראש. 
       
       חברי הכנסת אילן ליבוביץ ואורי אריאל, ששניהם נוכחים כאן, חשבו שיהיה בזה איזה מסר שגוי למערכת הביטחון אם אנחנו נאריך את הבקשה בשנה שלמה; איזה מסר שאפשר להתמהמה עם תשובות על הצעות, וכמעט הייתי אומר להתחלה של סיכומים, בין ועדת החוץ והביטחון לבין מערכת הביטחון על הצורך בשינויים וברוויזיה בנושא. לכן, בלחצם של שני החברים הללו, בסוף התפשרנו על הארכה ב-10 חודשים. 
       
       משום-מה נפלה פה טעות סופר. אני מבקש מהכנסת לרשום לפניה, שהנוסח הנכון - אלא אם כן חברי הנכבדים ליבוביץ ואריאל יתקנו אותי – יהיה: עד יום 31 באוקטובר 2005, ואת התאריך העברי קשה לי לחשב כל כך מהר; זאת אומרת, הארכה של 10 חודשים. מעבר לתיקון הזה, אני מתנצל על טעות הסופר שנפלה כאן. 
       
       אני מבקש מהכנסת לאשר את הצעת החוק. 
       
קריאה:
       
       - - -
       
יובל שטייניץ (יו"ר ועדת החוץ והביטחון):
       
       בוועדה הוחלט על אוקטובר. נדמה לי שבנוסח הוורוד כתוב אוקטובר. 
       
היו"ר מוחמד ברכה:
       
       לא, גם פה כתוב אוקטובר. 
       
יובל שטייניץ (יו"ר ועדת החוץ והביטחון):
       
       אבל משום-מה בטופס הכחול כתבו דצמבר. זאת טעות סופר. אני מבקש מהכנסת לאשר, כפי שהחלטנו בוועדה, בהשפעת חברי הכנסת אורי אריאל ואילן ליבוביץ – ובניגוד לדעתי, דרך אגב, אבל התפשרנו – את התאריך 31 באוקטובר 2005. תודה רבה. 
       
היו"ר מוחמד ברכה:
       
       תודה, אדוני. יש הסתייגויות להצעת החוק. לסעיף 1 - חבר הכנסת אילן ליבוביץ, אתה רוצה לנמק את ההסתייגות?
       
אילן ליבוביץ (שינוי):
       
       כן. 
       
היו"ר מוחמד ברכה:
       
        בבקשה. חבר הכנסת אריאל, גם אתה רוצה לנמק?
       
אורי אריאל (האיחוד הלאומי - ישראל ביתנו):
       
       - - -
       
יובל שטייניץ (יו"ר ועדת החוץ והביטחון):
       
       סליחה, טעות הסופר היא לא טעות סופר, אלא טעות נואם. 
       
היו"ר מוחמד ברכה:
       
       יש תיקון מהקריאה הראשונה לקריאה השנייה והקריאה השלישית והוא מונח איכשהו. אנחנו נצביע על הצעת החוק כפי שהיא בניירות שלפניכם. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, אמרתי את הדברים כשדנו בהצעת החוק הזאת בקריאה הראשונה, ואני אחזור עליהם שוב. אני חושב שהצבא עושה לעצמו חיים מאוד קלים כאשר הוא מחליט להאריך את הוראת השעה הזאת מדי שנה. אנחנו שומעים זה זמן על תוכניות כאלה ואחרות של הצבא לקיצור השירות הסדיר. למרות זאת, מדי שנה אנחנו מגיעים לכאן ונדרשים לאשר את הוראת השעה. 
       
זאב בוים (הליכוד):
       
       צריך להעמיד את זה קבוע על שלוש שנים, וכשיצטרכו - יורידו. זאת בדיוק הבעיה. 
       
אילן ליבוביץ (שינוי):
       
       לא. אדוני סגן השר, מה שצריך לעשות זה להשאיר - - - 
       
זאב בוים (הליכוד):
       
       כשאתה אומר שעושים חיים קלים, תשאל את איתן כבל, שעושה שירות מילואים פעיל, מה המשמעות של העניין, איזה חיים קלים הוא עושה. 
       
אילן ליבוביץ (שינוי):
       
       אדוני סגן השר, חזרתי היום בצהריים משירות מילואים פעיל של שלושה ימים, ואני יכול להגיד לך בדיוק איזה חיים קלים הצבא עושה. כשמחזיקים מספיק חיילים שיגרפו בקריה וכשמחזיקים חיילים שיעלו ויורידו את הדגל - - - 
       
זאב בוים (הליכוד):
       
       תנוח דעתך, אף אחד לא מגרף בקריה - - - ואל תשמיץ אותם. 
       
היו"ר מוחמד ברכה:
       
       חבר הכנסת בוים, מספיק.
       
אילן שלגי (שינוי):
       
       מה קרה, אנחנו לא מכירים את צה"ל? צה"ל הוא לא שלכם. מגרפים בקריה. 
       
היו"ר מוחמד ברכה:
       
       אני מבקש לאפשר לחבר הכנסת ליבוביץ לומר את דבריו. מספיק. 
       
זאב בוים (הליכוד):
       
       צה"ל לא יכול להיות שק החבטות של שינוי  והתסכול שלהם מישיבה באופוזיציה. 
       
היו"ר מוחמד ברכה:
       
       חבר הכנסת בוים - - -
       
אילן שלגי (שינוי):
       
       אתה לא יודע מה קורה בצבא - - - 
       
אילן ליבוביץ (שינוי):
       
       אדוני סגן השר, אולי כדאי שתדע שהצבא עצמו לא פעם ולא פעמיים צידד בקיצור השירות הסדיר ל-30 חודשים. רק בשנת 2000 היינו על סף השינוי הזה ובאו האירועים הנוכחיים - - -
       
זאב בוים (הליכוד):
       
       כן, בשנת 2000, כאילו לא קרה שום דבר מאז.
       
אילן שלגי (שינוי):
       
       תדאגו שלחיילים יהיה אוכל.
       
היו"ר מוחמד ברכה:
       
       חבר הכנסת שלגי, עמיתך לסיעה מדבר מעל הדוכן וסגן השר לא אמור להפריע לו וגם אתה לא.  
       
אילן ליבוביץ (שינוי):
       
       בשנת 2000 הצבא היה על סף שינוי כזה. אני אומר לך, שאם הצבא היה נדרש לשלם לחיילים שכר מינימום, מהר מאוד הוא היה מוותר על חלק גדול מהם והיה מוריד להם את השירות לשנתיים. אם הצבא היה מגייס את כל המועמדים לשירות ביטחון ולא משחרר כמויות כאלה גדולות של חיילים מדי מחזור, הדבר הזה היה מסתיים. תפסיק לצעוק, אדוני סגן השר, עם כל הכבוד, ותתחיל להקשיב למה שאומרים לך, כי לא רק אתה מומחה גדול לביטחון. יש פה עוד כמה אנשים שעושים שירות מילואים, חוץ מחבר הכנסת כבל, ומכירים את הצבא, ולא רק אתה מכיר את הצבא.
       
זאב בוים (הליכוד):
       
       אז אתה צריך לכבד - - - 
       
אילן ליבוביץ (שינוי):
       
       תאמין לי, אני מכבד את הצבא לא פחות ממך ואולי אפילו יותר ממך.
       
היו"ר מוחמד ברכה:
       
       סגן השר בוים, ממש לא נעים לי לקרוא אותך לסדר. 
       
מגלי והבה (הליכוד):
       
       אילן, אפשר לשאול אותך שאלה?
       
היו"ר מוחמד ברכה:
       
       לא, אתה לא פונה אליו. זה לא דו-שיח ביניכם. אתה מקבל רשות מיושב-ראש הישיבה ולא עכשיו. אני רוצה שהישיבה תתנהל לפי סדר. 
       
אילן ליבוביץ (שינוי):
       
       במהלך הדיונים על חוק טל נשאל בזמנו ראש אכ"א מה היה קורה אם היינו מגייסים את כל החרדים, איך היה משפיע גיוסם על השירות הסדיר. הוא אמר שזה היה מקצר בארבעה חודשים את השירות הסדיר. הנה, כבר נתתי לך פתרון אחד איך לקצר את השירות הסדיר. 
       
זאב בוים (הליכוד):
       
       זה לא פתרון ולא נכון - - - 
       
אילן ליבוביץ (שינוי):
       
       זה לא פתרון, כי זה פתרון שלא נוח לאנשים מסוימים.
       
חמי דורון (שינוי):
       
       - - - אתם לא רוצים אותם - - - 
       
היו"ר מוחמד ברכה:
       
       חבר הכנסת חמי דורון, סגן היושב-ראש - - - 
       
זאב בוים (הליכוד):
       
       זה במגרש אחר - - - 
       
היו"ר מוחמד ברכה:
       
       חבר הכנסת בוים, אל תאלץ אותי להיות שופט בעניין כזה. לא להגזים.

אילן ליבוביץ (שינוי):
       
       לכן אני חושב, עם כל הכבוד, אדוני היושב-ראש וסגן השר, שנכון שלא באנו ואמרנו שאנחנו מפקירים פה את הכול ונתנו לצבא עשרה חודשים להיערך לעניין הזה, והצבא כבר בא ובוועדת המשנה של ועדת החוץ והביטחון לכוח-אדם התקיימו דיונים על מודל לקיצור השירות הסדיר. לכן לא צריך לבוא ולומר, אדוני סגן השר, לעשות את זה שלוש שנים, ולאחר מכן, אם יהיה צורך, נפתור את הבעיה, מכיוון שהצבא עצמו בא היום עם פתרונות לכך שאפשר יהיה לקצר את השירות הסדיר ל-30 חודשים. תודה רבה. 
       
זאב בוים (הליכוד):
       
       - - - יוצא למלחמה ואתה מדבר על קיצור. 
       
מגלי והבה (הליכוד):
       
       למה אתה צריך לצעוק ולהשמיץ - - - 
       
אילן ליבוביץ (שינוי):
       
       להשמיץ? את מי אני  משמיץ? על מה אני משמיץ?
       
אילן שלגי (שינוי):
       
       - - - תתבייש לך, תדאגו שיהיה אוכל לחיילים. 
       
היו"ר מוחמד ברכה:
       
       חבר הכנסת אורי אריאל, בבקשה. 

זאב בוים (הליכוד):
       
       - - - 
       
קריאות:
       
       - - - 
       
היו"ר מוחמד ברכה:
       
       חבר הכנסת בוים, סגן שר הביטחון, תקשיב לי בבקשה,  אני אומר לך משהו בידידות. אתה יושב כאן על תקן של סגן שר הביטחון ושר הביטחון בהיעדרו. אם אתה רוצה, אתה רשאי לקחת את רשות הדיבור ולענות, אבל אל תעשה את המהומה הזאת, זה לא ראוי.
       
אורי אריאל (האיחוד הלאומי - ישראל ביתנו):
       
       תודה, אדוני היושב-ראש. חברי חברי הכנסת, ראשית, אני מציע לכולנו להוריד את הטונים, כי נדמה לי שהמחלוקת לא כל כך גדולה ואין צורך לעשות תחרות מי יותר דואג לצה"ל. אני מוכרח לומר לחבר הכנסת אילן שלגי, ידידי, שאין בעיה של אוכל בצבא. אל תשתמש בזה. היתה כותרת בעיתון, היה איזה דיון. תרשה לי, אני לא רוצה להתווכח על זה - - -
       
אילן שלגי (שינוי):
       
       כל חצי שנה - - - 
       
אורי אריאל (האיחוד הלאומי - ישראל ביתנו):
       
       אני לא רוצה להתווכח אתך על זה. יש לי שלושה ילדים בצבא, בוודאי כמו לך וגם לאחרים. אין בעיה אמיתית כזאת. אני לא אומר שאין פה ושם בעיה נקודתית. הבעיה גם אינה אם יש שני חיילים שמגרפים בקריה. בואו נתעסק בעניין כפי שידידנו חבר הכנסת ליבוביץ העלה, ואני שותף להצעה הזאת.
       
       יש דיון מתמשך, דיון טוב, דו-שיח בין צה"ל ומערכת הביטחון לבין ועדת משנה שהיתה בראשותו של חבר הכנסת חיים רמון ועכשיו בראשותו של חבר הכנסת דני יתום, על עניין כוח-אדם בצה"ל בנושאים שונים, בין השאר בנושא הזה. יש הבנה ויש הסכמה שראוי לשנות את המצב. זו הסכמה עקרונית. מכאן ואילך יש שאלה איך לעשות את זה ומתי לעשות את זה.
       
       כפי שציין יושב-ראש הוועדה, חבר הכנסת אילן ליבוביץ ואנוכי לא מביעים אי-אמון במערכת, אלא מנסים לזרז אותה, בגדר אין מזרזים אלא למזורזים. זה המצב ולא צריך להרבות מחלוקת, יש לנו מספיק מחלוקות. לכן ההצעה שאמרה: בואו נאשר את החוק רק לחצי שנה, לא התקבלה, כי חצי שנה פירושה שבעצם לא מאשרים את החוק. לעומת זאת, רצינו לומר למערכת הצבאית ולמשרד הביטחון: בואו נרוץ יותר מהר, כי מגיע לילדים שלנו תשובות יותר טובות. מגיע לנו כהוריהם וכמחוקקים לקדם את העניין. זאת הכוונה, כך צריך לקבל את זה. 
       
       אני מציע שהבית הזה יתאחד על העניין ובכוחות משותפים, יחד עם צה"ל ועם מערכת הביטחון, צריך לזה גם קצת את משרד האוצר, אפשר לקדם את הדברים למה שכולנו מאמינים בו. תודה. 
       
היו"ר מוחמד ברכה:
       
       תודה לחבר הכנסת אריאל. יש הסתייגויות אחרות של חברי כנסת שלא יכולים לנמק אותן. 
       
אורי אריאל (האיחוד הלאומי - ישראל ביתנו):
       
       אתה רוצה שאחליף אותך?
       
היו"ר מוחמד ברכה:
       
       אתה רוצה להמשיך לנמק? בזה אנחנו מסיימים את פרק ההסתייגויות ועוברים להצבעות. חבר הכנסת ליבוביץ וחבר הכנסת אריאל, אתם עומדים על כך שנצביע על ההסתייגות שלכם?
       
אורי אריאל (האיחוד הלאומי - ישראל ביתנו):
       
       לא. 
       
היו"ר מוחמד ברכה:
       
       אם כך, אין הסתייגויות לחוק הזה. יש הסתייגות אחת שלי וגם אני מוריד אותה. 
       
       לכן אנחנו מצביעים בקריאה שנייה על הצעת חוק שירות ביטחון (הוראת שעה) (תיקון מס' 8), התשס"ה-2004. ההצבעה החלה. 

הצבעה מס' 3

בעד סעיף 1 - 20
נגד –  אין
נמנעים – 1
סעיף 1 נתקבל.
      
היו"ר מוחמד ברכה:
       
       ברוב של 20 תומכים, ללא מתנגדים ועם נמנע אחד, הצעת החוק אושרה בקריאה שנייה. 
       
       אנחנו עוברים להצבעה בקריאה שלישית. ההצבעה החלה. רבותי, בבקשה.
       
הצבעה מס'  4
       
בעד  החוק – 20
נגד – אין
נמנעים - 1 
חוק  שירות ביטחון (הוראת שעה) (תיקון מס' 8), התשס"ה-2004, נתקבל.
       
היו"ר מוחמד ברכה:
       
       ברוב של 20 תומכים, ללא מתנגדים ועם נמנע אחד, אושרה בקריאה שלישית הצעת חוק שירות ביטחון (הוראת שעה) (תיקון מס' 8), התשס"ה-2004. 
       
       
הצעת חוק שירות ביטחון (הגבלות קריאה לשירות מילואים 
של קצין – הוראת שעה) (תיקון מס' 3), התשס"ה-2004
       [מס' מ/139; "דברי הכנסת", חוב' י', עמ'  ;  נספחות.]
(קריאה שנייה וקריאה שלישית)

היו"ר מוחמד ברכה:
       
       אנחנו עוברים לנושא הבא: הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 3), התשס"ה-2004. יציג את הצעת החוק לקריאה שנייה ושלישית יושב-ראש ועדת החוץ והביטחון. בבקשה. 
       
יובל שטייניץ (יו"ר ועדת החוץ והביטחון):
       
       אדוני היושב-ראש, חברי חברי הכנסת, לפני שאני ניגש להצגת הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 3), אני רוצה להודות לכנסת על אישור החוק הקודם. 
       
       אני גם רוצה להודות לכל החברים שהשתתפו כאן בסערה, לזאביק בוים, שהוא סגן שר הביטחון מצוין, ידידי וחברי, וגם לחבר הכנסת אילן ליבוביץ, שהוא חבר מצטיין בוועדת החוץ והביטחון, חוץ מאותן פעמים, וזה יותר מדי, שהוא נעדר עקב שירות המילואים שלו כקצין מודיעין. יש פה עוד כמה חברים שבאמת על אף היותם חברי כנסת וגם מבוגרים בגיל, ממשיכים לשרת בשירות במילואים, שירות קרבי. יישר כוח. 
       
       אדוני היושב-ראש, לפני שאנחנו ממשיכים אני רוצה לומר עוד מלה אחת של ברכה. היום הוצג בפני ועדת החוץ והביטחון וגם בפני הציבור דוח ועדת-רובינשטיין לבחינת הפיקוח הפרלמנטרי בישראל על מערכת הביטחון והדרכים לשיפורו. ישבה ועדה בראשות פרופסור אמנון רובינשטיין, השר וחבר הכנסת לשעבר,  יחד עם פרופסור יפה זילברשץ מאוניברסיטת בר-אילן, יחד עם הרמטכ"לים לשעבר אמנון ליפקין-שחק ודן שומרון, שני רבי-אלופים, ויחד עם חברנו יושב-ראש ועדת החוקה, חוק ומשפט, חבר הכנסת מיכאל איתן, שתרם תרומה משמעותית ביותר. 
       
       אני רוצה להודות לכל חמשת החברים של ועדת אמנון רובינשטיין. מסקנותיהם יחוללו מהפכה או מהפך ביכולת של הפרלמנט הישראלי לפקח, להשפיע, להתערב בצה"ל, במערכת הביטחון, במיוחד בנושא העברת תקציב הביטחון לוועדת החוץ והביטחון. אם עד היום לוועדת החוץ והביטחון היו רק אוזניים, מהיום ייתוספו לה גם שיניים. ובאמת, אני רוצה להודות על המלאכה המצוינת ועל התרומה, שהיא תרומה גם לדמוקרטיה, ובסופו של דבר גם למערכת הביטחון.
       
       אני רוצה להציג את הצעת החוק שירות ביטחון (הגבלות קריאה לשירות מילואים של קצין - הוראה שעה) (תיקון מס' 3), התשס"ה-2004. לפי חוק שירות ביטחון, אי-אפשר לקרוא לשירות מילואים פעיל, להבדיל מאימונים, למי ששירת ביחידה קרבית ועבר את גיל 41. הוראת השעה שלפנינו מאפשרת את זה. כך היה בשנים האחרונות בעקבות העומס העצום על צה"ל ועל יחידות המילואים בעקבות האינתיפאדה, הלחימה בטרור בשטחים. היא מאפשרת לקרוא לקצינים וגם למספר מאוד מוגבל של בעלי תפקידים מיוחדים לשירות מילואים פעיל גם אחרי גיל 41. 
       
       ועדת החוץ והביטחון, בהתחלה מתוך מאבק ואחר כך מתוך הסכמה עם הצבא ומערכת הביטחון, קבעה לפני כשנה וחצי, שמי שיקראו לו לשירות מילואים פעיל, לתעסוקה מבצעית לאחר גיל 41, יזכה לפיצוי כספי גבוה, או מה שמכונה מלא, לא מהשבוע החמישי אלא מהיום השמיני לשירותו במילואים. הוא יזכה ל-400 שקל, הכול צמוד, זה היום כבר יותר, ליום השמיני, ו-133 שקל עבור כל יום נוסף. כלומר, יוענק פיצוי כספי משמעותי לאותם אנשים שגם לאחר ששירתו 20 שנה ביחידות קרביות, ימשיכו להיקרא למילואים אחרי גיל 41. 
       
       לאור המצב, לאור העובדה שאנחנו עדיין נלחמים בטרור ובמניעת טרור, לאור העובדה שהשנה שצפויה לנו עשויה להיות לא קלה מבחינת המטלות על צה"ל ומערכת הביטחון, החליטה ועדת החוץ והביטחון במליאתה לאשר במקרה הזה כלשונה וככתובה את הצעת הממשלה, מערכת הביטחון, ולהאריך את הוראת השעה עד 31 בדצמבר 2005. 
       
       אני מבקש מהכנסת לאשר את ההצעה בקריאה שנייה ושלישית. כאן אפילו הייתי אומר שיש סיכוי יותר גבוה שבעוד חצי שנה או שנה ההוראה הזאת, אם המצב הביטחוני ישתפר, אם המצב המדיני ישתפר, לא נצטרך להאריך אותה עוד פעם בשנה הבאה. תודה רבה. 
       
היו"ר מוחמד ברכה:
       
       תודה ליושב-ראש ועדת החוץ והביטחון. אנחנו עוברים להסתייגויות להצעת החוק. ראשון המסתייגים, חבר הכנסת אורי אריאל, האם אתה רוצה לנמק? מוותר. חבר הכנסת אילן ליבוביץ, בבקשה.
       
אילן ליבוביץ (שינוי):
       
       אדוני היושב-ראש, חברות וחברי הכנסת, אדוני סגן שר הביטחון, כאשר דנו בהצעת החוק הזאת בוועדת החוץ והביטחון, אני הייתי חבר הכנסת היחיד שהתנגד לה בהצבעה על אישורה, ואני אסביר למה. 
       
       הצעת החוק מדברת על כך שקצינים מעל גיל 41, יאפשרו לקרוא להם לשירות מילואים פעיל מעבר לאימונים בתמורה להטבות כספיות מסוימות, כפי שציין אותן יושב-ראש הוועדה. זה הוכנס רק בשנה שעברה בעקבות לחץ של יושב-ראש הוועדה, חבר הכנסת יובל שטייניץ. חבר הכנסת שטייניץ, אם אתה זוכר, אז אמרנו שאנחנו לא נהיה מוכנים להעביר את ההצעה הזאת, אלא אם כן יהיה באמת תגמול לאותם קצינים שעשו שירות מילואים במהלך שנים רבות, ומגיע להם תגמול. 
       
       במקרה הזה באתי ודרשתי שהצבא יעשה דבר מאוד פשוט: יצמצם את רשימת הקצינים אשר יקראו להם לשירות מילואים פעיל; מכיוון שאני חושב שיש תפקידים מסוימים שאין צורך לקרוא בהם מעל גיל 41 לשירות מילואים. לדוגמה, מה החשיבות או ההכרח לקרוא למילואים קצין שלישות גדודי מעל גיל 41? או מה ההכרח  לקרוא לקצין החימוש הגדודי מעל גיל 41? יש מספיק קצינים. אלו לא קצינים לוחמים, אלו לא מ"פים, אלו לא מג"דים שיש צורך לקרוא להם למילואים מעל גיל 41, בעיקר לשירות מילואים פעיל. צריך לציין, שיש תפקידים שאנחנו עדיין צריכים. לצבא יש מצוקה ברופאים, ולכן כנראה יש צורך להמשיך לקרוא לרופאים גם מעל גיל 41 לשירות מילואים פעיל. 
       
       באתי וביקשתי מהצבא לצמצם את הרשימה. לצערי,  הצבא לא הסכים לצמצם את הרשימה, ולכן אני חושב שהחוק הזה, או המשך הוראת השעה במצב הזה  מאפשר לצבא להמשיך ביד קלה לקרוא לאנשי מילואים מעל גיל 41. אני חושב שזה דבר שהוא רע ביותר לנו, ורע ביותר לחיילי מילואים, עם העומס שיש עליהם גם כך היום. לכן, אני חושב שההצעה הזאת אינה טובה. תודה רבה.  
       
היו"ר מוחמד ברכה:
       
       תודה, רבותי. אנחנו עוברים להצבעה. אני שואל את חברי הכנסת המסתייגים, חברי הכנסת אורי אריאל ואילן ליבוביץ, אם הם מעוניינים להצביע על ההסתייגויות. אני מבין שלא. 
       
       אנחנו נעבור להצבעה על כל הצעת החוק, הצעת חוק שירות ביטחון (הגבלת קריאה לשירות מילואים של קצין – הוראת שעה) (תיקון מס' 3), התשס"ה-2004. 
       
הצבעה מס' 5

בעד סעיפים 1-2 – 19
נגד – אין
נמנעים - 2
סעיפים 1-2 נתקבלו.
       
היו"ר מוחמד ברכה:
       
       ברוב של 19 חברי כנסת, ללא מתנגדים ועם שני נמנעים, הצעת החוק אושרה בקריאה שנייה. 
       
       אנחנו נעבור להצבעה על הצעת החוק בקריאה שלישית. 

אברהם פורז (שינוי):
       
       אדוני היושב-ראש, אני הצבעתי בטעות במקומו של חבר הכנסת לפיד. 
       
היו"ר מוחמד ברכה:
       
       אנחנו נציין זאת לפרוטוקול. 
       
       אנחנו עוברים להצבעה בקריאה שלישית. 
       
הצבעה מס' 6
       
בעד החוק - 9
נגד - 10
נמנעים - 2
חוק שירות ביטחון (הגבלת קריאה לשירות מילואים של קצין – הוראת שעה) (תיקון מס' 3), התשס"ה–2004, לא נתקבל.  
       
       
היו"ר מוחמד ברכה:
       
        הצעת החוק לא התקבלה. הצביעו בעדה תשעה חברי כנסת ונגדה עשרה חברי כנסת, ונמנעו שני חברי כנסת. הצעת חוק שירות ביטחון (הגבלת קריאה לשירות מילואים של קצין – הוראת שעה) (תיקון מס' 3), התשס"ה–2004, לא נתקבלה.  
       

שאילתות ותשובות

היו"ר מוחמד ברכה:
       
       אנחנו עוברים לנושא הבא: שאילתות ותשובות לסגן שר הביטחון. סגן שר הביטחון ישיב על שאילתא בנושא: אירועי "החריג המוסלמי" במערת-המכפלה, של חבר הכנסת אריה אלדד. 

2079. אירועים ביום של "חריג מוסלמי" במערת-המכפלה
       
חבר הכנסת אריה אלדד שאל את שר הביטחון
       ביום ה' בחשוון התשס"ה (20 באוקטובר 2004):
       
       בלשכתי התקבלה תלונה על כך שביום ראשון, 12 בספטמבר 2004, היתה מערת-המכפלה פתוחה לערבים בלבד במסגרת "חריג מוסלמי". למחרת התברר שנעשו מעשי ונדליזם במקום - גנבת נטלות וברזים, נזקים לסוכת המערה ועוד.
       
       רצוני לשאול:
       
       1. האם הידיעות נכונות? 
       
       2. אם כן – כיצד תימנע הישנות מקרים כגון אלה?
       
סגן שר הביטחון זאב בוים:
       
       אדוני היושב-ראש, חבר הכנסת אלדד, בעקבות אירוע הטבח במערת-המכפלה הוקמה ועדת חקירה ממלכתית, אשר גיבשה בין היתר את עקרון ההפרדה בין מתפללים יהודים למתפללים מוסלמים. לעקרון ההפרדה האמור נקבע חריג, ולפיו בעשרה ימים במהלך השנה יורשו יהודים להיכנס לאזורים שבהם מתפללים בדרך כלל המוסלמים, "החריג היהודי", כך זה נקרא, ולהיפך, "החריג המוסלמי". 
       
       ביום ראשון, 12 בספטמבר 2004, התקיים חריג מוסלמי במערת-המכפלה. במהלך חריג זה הגיעו כמה אלפים לתפילה, חלקם אף שהו בגן המערה. למחרת יום החריג, יום שני, 13 בספטמבר 2004, הובא לידיעתנו על-ידי גורמי המועצה הדתית וועדת היישוב, כי נגרם נזק רב בשדה המכפלה, לטפטפות, לברזים ולציוד אחר. בעקבות הדיווח בוצע מייד סיור במקום, שמטרתו לבחון את כלל הטענות הנוגעות לנזק שנגרם. מהסיור עלה, כי אכן נגרם נזק לציוד, שחלקו, כנראה, נגרם במכוון. 
       
       לפיכך הוחלט על נקיטת הצעדים הבאים: 1. גורמי צבא יקיימו סיור בשדה עם אנשי הווקף, ובמהלכו תובהר התנהגות הנאותה המצופה במקום התפילה וכן יידון עניין הפיצוי על הנזק שנגרם; 2. ייקבעו הסדרי תנועה במרחב גן המערה. יש לציין שחריג מוסלמי שהתקיים בזמן הרמדאן, לאחר האירוע שאליו התייחסה השאילתא, עבר ללא אירועים חריגים כאלה.  

       נוסף על הצעדים הנ"ל, ננקטים צעדים ביטחוניים שוטפים וקבועים במקום. קיימת שמירה של גורמים פלסטיניים וישראליים. כלל המתפללים נבדקים בבדיקה ביטחונית טרם כניסתם למתחם, והכנסת כל נשק אסורה. 

היו"ר מוחמד ברכה:
       
       שאלה נוספת לחבר הכנסת אלדד.
       
אריה אלדד (האיחוד הלאומי - ישראל ביתנו):
       
       תודה לסגן השר על התשובה העניינית והממצה. אני מבקש להזכיר, כי בזמנו אמר ראש הממשלה, כי בניגוד לעמים אחרים, שההיסטוריה שלהם קצרה, לנו יש קברי אבות של 4,000 שנה, וראוי שכל ילד יהודי יבקר בהם. האם תיזום שחיילי צה"ל כולם יבקרו במערת-המכפלה, כדי להכיר את קברי אבותיהם?
       
סגן שר הביטחון זאב בוים:
       
       אני הייתי מאוד שמח אם היה אפשר שכל חיילי צה"ל יבקרו באתרים היסטוריים וקדושים לעם היהודי, לרבות מערת-המכפלה, בוודאי ירושלים. אני לא בטוח שזה קורה. אני הייתי יורד קצת למטה, ודאי לגבי ירושלים. פעם ביקרו תלמידים בירושלים במסלול לימודיהם במערכת החינוך היסודית והעל-יסודית. במרוצת הזמן הם הדירו את רגליהם מסיבות שהזמן גרמן. אני סבור שזה ראוי ונכון. אני לא בטוח שזה ישים, שכל חיילי צה"ל יעשו זאת. אני כן סבור ואני מוכן לבדוק את זה, שיחידות שמשרתות סמוך למקום, גם אם הן לא יושבות בחברון, כמו חטיבת יהודה, יבקרו בקברים הקדושים במסגרת האוגדה. 
       
היו"ר מוחמד ברכה:
       
       אנחנו עוברים לשאילתא מס' 2260, של חבר הכנסת נסים דהן. הוא לא נמצא, ולכן התשובה עוברת לפרוטוקול.
        
2260. גיור חיילים וחיילות

חבר הכנסת נסים דהן שאל את שר הביטחון
       ביום י"א בכסליו התשס"ה (24 בנובמבר 2004):
       
       פורסם, כי בקרוב ייפגשו ראש אכ"א והרב הראשי לצה"ל עם ראש הממשלה לדיון בנושא הגיור בצה"ל.
       
       רצוני לשאול:
       
       1. האם הידיעה נכונה? 
       
       2. אם כן – האם הרבנים הראשיים מעודכנים בדיונים אלה?
       
       3. כמה חיילים לא-יהודים משרתים כיום בצה"ל?
       
תשובת סגן שר הביטחון זאב בוים:
(לא נקראה, נמסרה לפרוטוקול)

	1. ככלל, הידיעה שפורסמה באינטרנט נכונה. עם זאת, מועד הפגישה שצוין אינו נכון. הרב הצבאי הראשי, יחד עם כלל הגורמים במדינה הנוגעים לסוגיה, נפגשים אחת לתקופה עם ראש הממשלה ודנים בנושא. 

	2.  הרבנים הראשיים ונציגיהם שותפים לכלל הפגישות.

	3. בצה"ל משרתים כיום כ-7,500 חיילים שאינם יהודים.

היו"ר מוחמד ברכה:
       
       אנחנו עוברים לשאילתא מס' 2283, של חברת הכנסת ענבל גבריאלי. היא איננה נמצאת, ולכן התשובה עוברת לפרוטוקול.
       
2283. שימוש בחזירים לבדיקת פגיעות הדף
       
חברת הכנסת ענבל גבריאלי שאלה את שר הביטחון
       ביום י"א בכסליו התשס"ה (24 בנובמבר 2004):
       
       נודע לי, כי בתרגיל שערך צה"ל לאחרונה פוצצו באופן יזום 20 חזירים. מטרת התרגיל היתה בדיקת פגיעות הדף ותרגול הטיפול בהן.
       
       רצוני לשאול:
       
       1. האם הידיעה נכונה? 
       
       2. אם כן – האם הריגתם של בעלי-חיים היא הדרך היחידה ללמוד על נפגעי הדף? 
       
       3. האם אין דוחות רפואיים מפיגועים קודמים שיכולים ללמד על התופעה של פגיעת הדף?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. בשל ריבוי פציעות קשות כתוצאה מהפיגועים שהתרחשו בשנים האחרונות ולאור חוסר בידע שעדיין קיים בתחום, מבצע חיל הרפואה, בשיתוף עם גורמים אזרחיים במערכת הבריאות, מחקר אשר מטרתו לסייע בהצלת חייהם של אזרחים וחיילים אשר נפגעו באירוע חבלני. מיותר לציין, שמחקר זה הוצג לגורמים המתאימים וזכה באישור, על-פי הקריטריונים הנהוגים במחקר בעלי-חיים.
       
       מטרת המחקר לאתר את המאפיינים הייחודיים של פגיעות ההדף ודרכי הטיפול היעילות בחבלות אלו.
       
       במהלך המחקר נחשפים חזירים לפגיעות הדף, ולאחר מכן הם מקבלים טיפול תרופתי. התרופה הנבדקת אמורה לעצור את הדימום הריאתי שעלול לסכן את חיי הפצועים הנפגעים בצורה דומה במהלך פיגוע טרור. החזירים מורדמים טרם הניסוי ונמצאים תחת פיקוח וטרינרי צמוד.
       
       קיום הניסוי בצורה האמורה מאפשר בדיקה מבוקרת של טכניקות הנשמה, אמצעי החייאה ותרופות שונות, ולא ניתן להשיג מידע זה בשום דרך אחרת. 
       
       לצערנו, הידע המצטבר מפצועי הפיגועים אינו מספיק, וכמובן אינו ישים לבדיקת טכניקות חדשות, שכן טכניקות אלו אינן מיושמות כיום בטרם בדיקה שתאשר את יעילותן.
       
       עד כה הצטבר במסגרת המחקר ידע שסייע בטיפול בנפגעי הדף לאחר אירוע טרור חבלני, והוא כבר הציל חיים של כמה פצועים קשה. 
       
       אין ספק כי בתקופה קשה זו, שבה כל אזרח חשוף לפגיעה שעלולה לגרום לנכות קשה ואף מוות, חובה עלינו לעשות כל מאמץ כדי למצוא כל דרך אפשרית לשפר את איכות הטיפול הרפואי וכדי להציל חיים.
       
       הצלת חייהם של נפגעים בחזית כמו בעורף היא משימתו הראשונה של חיל הרפואה ושל כל מערכת הבריאות במדינת ישראל. בתקופה זו, שבה עושים צוותי הרפואה האזרחיים והצבאיים לילות כימים במסירות בלתי מתפשרת לפצועים ולמשפחותיהם, חובה עלינו למצוא כל דרך כדי להציל חייהם של גברים, נשים וילדים. 
       
היו"ר מוחמד ברכה:
       
       אנחנו עוברים לשאילתא מס' 2349, של חבר הכנסת אורי אריאל, בנושא: שידור קלטת של וידוא הריגה. 
       
2349. שידור הקלטת על וידוא הריגה בטלוויזיה
       
חבר הכנסת אורי אריאל שאל את שר הביטחון
       ביום כ"ה בכסליו התשס"ה (8 בדצמבר 2004):
       
       בתוכנית "עובדה" שודרה הקלטת של וידוא הריגה בילדה ערבייה. לדעתי, הדלפת ראיה מסוג זה עלולה לשבש הליכי משפט. עם זאת, מצ"ח לא תחקור את זהות המדליף.
       
       רצוני לשאול:
       
       1. מה הן ההנחיות הכלליות לחקירת מצ"ח?  
       
       2. מי הדליף באירוע הנ"ל?
       
       3. מדוע מצ"ח אינה חוקרת? 

סגן שר הביטחון זאב בוים:
       
       אורי אריאל, אני שמח שאתה נמצא פה, כי אני קיבלתי הבוקר ידיעה שייתכן שלא תוכל להיות וביקשת שאמסור מעל הדוכן את התשובה על השאילתא. הייתי עושה כך על-פי בקשתך. אני שמח שאתה פה לשמוע ותוכל גם לשאול שאלה. 
       
       1-3. בהתאם לחוק, עם הגשת כתב האישום מוטלת החובה על התביעה למסור את חומר החקירה במלואו לנאשם ולבא-כוחו. כמצוות החוק, הועבר חומר החקירה כולו, לרבות הקלטות שצולמו במוצב והקלטות שצולמו במהלך חקירת המשטרה הצבאית החוקרת, לידי הנאשם ובא-כוחו, בסמוך להגשת כתב האישום. כעבור שלושה ימים מהמועד שבו הועברו הקלטות לנאשם ולבא-כוחו, שודר החומר בתוכנית הטלוויזיה "עובדה". 
       
       יודגש ויובהר באופן חד-משמעי, כי חומר החקירה לא הועבר בשום אופן לתקשורת על-ידי גורם כלשהו מהפרקליטות הצבאית או מהמשטרה הצבאית החוקרת. הפרקליטות הצבאית והמשטרה הצבאית החוקרת מקפידות על ניהול משפט זה, ככל משפט אחר, בפני הפורום היחיד המתאים לניהול המשפט, בית-הדין הצבאי.
       
היו"ר מוחמד ברכה:
       
       שאלה נוספת לחבר הכנסת אריאל.
       
אורי אריאל (האיחוד הלאומי - ישראל ביתנו):
       
       אדוני היושב-ראש, תודה, אני מודה לך על תשובתך, ואני שמח שלפי בדיקתכם זה לא יצא מגורם צבאי. עם זאת, נדמה לי, אומר את זה מאוד בזהירות, שיש פעמים שיש גם הדלפות קשות ומזיקות גם מגורמים צבאיים, והשאלה, האם צה"ל ומערכת הביטחון מתייחסים בחומרה וגם מענישים, למען יראו וייראו?
       
היו"ר מוחמד ברכה:
       
       בבקשה, אדוני סגן השר.
       
סגן שר הביטחון זאב בוים:
       
       אני לא יכול לומר באמת לגבי הדלפות כאלה שבאו ממקורות פרטיים של חיילים ששהו שם, אני לא יודע להגיד את זה, אני מקווה שלא. אני גם מוכן לומר יותר מזה, שיש בזה, ברגע שבדקנו וראינו שזה לא יצא מהגורמים המוסמכים – החוקרים, הפרקליטות, וכפי שנאמר - - -
       
בנימין אלון (האיחוד הלאומי - ישראל ביתנו):
       
       עורך-דין - - -
       
סגן שר הביטחון זאב בוים:
       
       אבל זה מוזר, כי זה כאילו הוא פועל נגד זה שהוא מייצג, מרשו.
       
בנימין אלון (האיחוד הלאומי - ישראל ביתנו):
       
       הוא פוטר, לא מייצג.
       
סגן שר הביטחון זאב בוים:
       
       כאילו על פניו נראה לא הגיוני, לכן נעשתה בדיקה מעמיקה. אני יכול לומר שבמקרה הזה לא יצא שום דבר לגורמים אחרים, כפי שציינתי.

היו"ר מוחמד ברכה:
       
       אני מודה לסגן שר הביטחון. 

       
הצעת חוק לתיקון פקודת מס הכנסה (מס' 142), התשס"ה-2004
       [מס' מ/121; "דברי הכנסת", חוב' ב', עמ' 15663; חוב' ט', עמ' ; נספחות.]
(קריאה שנייה וקריאה שלישית)

היו"ר מוחמד ברכה:
       
       אנו עוברים לנושא הבא: הצעת חוק לתיקון פקודת מס הכנסה (מס' 142), התשס"ה-2004, קריאה שנייה ושלישית. יציג את הצעת החוק חבר הכנסת חיים אורון, בשם יושב-ראש ועדת הכספים. בבקשה, אדוני. הנושא לא יוצבע היום.

חיים אורון (בשם ועדת הכספים):
       
       אדוני היושב-ראש, כנראה בימי שלישי בשעות האלה ועדת הכספים מידרדרת עד כדי כך שאני צריך להציג את הצעת החוק שלה, אבל אני מתכבד להביא לקריאה שנייה ושלישית הצעת חוק לתיקון פקודת מס הכנסה (מס' 142), התשס"ה-2004. 
       
       הצעת החוק המקורית כללה שלושה סוגי תיקונים: הסוג הראשון – הקדמת הפחתת שיעור המס החל במכירות ניירות ערך זרים לשנת 2005; הסוג השני - תיקוני נוסח לגבי חוק לתיקון פקודת מס הכנסה (מס' 132); והסוג השלישי – הוראות לעניין ניירות ערך מסוימים שיום רכישתם לפני יום הרישום בבורסה.
       
       בשל ויכוחים שנתגלעו בנוגע לנושאים השני והשלישי בוועדת הכספים, ועל מנת ליצור ודאות בשוק לעניין שיעור המס החל במכירת ניירות ערך, ביקשה ועדת הכספים, והכנסת אישרה, לפצל נושאים אלה מתוך הצעת החוק, ולפיכך בהצעת חוק זו מובאת בפניכם סוגיית הקדמת הפחתת שיעור המס החל במכירת ניירות ערך זרים לשנת 2005 בלבד. 
       
       בהצעת החוק מוצע להקדים את המועד שבו יופחת שיעור המס החל על רווח הון במכירת נייר ערך זר לזה החל במכירת נייר ערך רגיל, לתחילת שנת המס 2005, ולקבוע כי המס בשיעור 35% יחול רק לגבי חלק רווח ההון הריאלי המיוחס לתקופה המסתיימת בתום שנת המס 2004.
       
       כמו כן מוצע להרחיב את סמכויות שר האוצר ולאפשר לו לקבוע, כי על יחיד שהחזיק בנייר ערך זר קודם לרישומו למסחר בבורסה יחולו גם שיעורי המס החלים על רווח הון במכירת נייר ערך בשנת המס 2003 ואילך. מוצע להקדים את הפחתת שיעור המס החל לגבי דיבידנד וריבית המשתלמים בשנת המס 2005 ואילך.
       
       בנוסף, מוצע להקדים לשנת 2005 את הפטור ממס לרווח הון ריאלי במכירת ניירות ערך זרים בידי קופות גמל.
       
       לבסוף, נקבעה הוראה מיוחדת לעניין קרן נאמנות פטורה והפיכתה לקרן נאמנות מעורבת.
       
       אדוני היושב-ראש, רבותי חברי הכנסת, הצעת החוק מוגשת בצירוף ההסתייגויות - אני מקריא את הטקסט שהתבקשתי לקרוא, ואביע הסתייגות. אני מציע לאשר את הצעת החוק בנוסח הוועדה בקריאה השנייה ובקריאה השלישית. עד כאן דברי יושב-ראש הוועדה ברשות ובסמכות.
       
       עכשיו יש לי חמש הסתייגויות.
       
היו"ר מוחמד ברכה:
       
       חבר הכנסת אורון סיים את הצגת החוק בשם ועדת הכספים. אני מבקש ממנו שיישאר על הדוכן וינמק את ההסתייגויות שלו עכשיו, כמסתייג, בכובע השני.
       
חיים אורון (יחד):
       
       בכובע השני - ויש לי גם הרגשה שיושב-ראש הישיבה ויושב-ראש הוועדה ידעו מראש למה החליטו מראש שבחוק הזה לא תהיה הצבעה היום, משום שיש לי הרגשה, שבהרכב הנוכחי של הכנסת, אם החוק היה מוצבע, לא בטוח שהוא היה עובר במתכונתו. אני אומר זאת באנדרסטייטמנט, חבר הכנסת בריזון. 
       
       אני כבר אומר, אדוני היושב-ראש: הייתי שותף לדיוני הוועדה, והצעת החוק – אני אצביע בעדה, גם אם הסתייגותי לא תתקבל, כי אני חושב שהצעת החוק שמשווה את שיעורי המס החלים על ניירות ערך בחו"ל עם ניירות ערך ישראליים היא ביסודו של דבר מהלך נכון. אך אני מודה שהמחלוקת שלי היא הרבה יותר עמוקה, והיא מופיעה פה בהסתייגות לסעיף 1 ובהסתייגות נוספת באותה מתכונת לסעיף 2 ובהסתייגות נוספת באותה מתכונת לסעיף 4 - אדבר חמש--שבע דקות, לא אאריך – ועיקרה התמודדות עם השאלה שהכנסת נרתעת מלהתמודד אתה, ושלא בצדק, וזה שיעור המס על רווחי הון. 
       
       אני כבר אומר: אין פה מחטף לגבי 2005. ב-2005 אני מציע השארת שיעור המס במתכונת הקיימת של 15%, אולי בשונה מההסתייגות של חבר הכנסת בני אלון, שמציע כבר ב-2006 קפיצה במדרגה אחת ל-20%. אני מציע קפיצה בשלוש מדרגות - בשנת 2006, 2007 ו-2008 - ולהגיע לשיעור מס של 25%. במתכונת הזאת יש יתרון ראשון, שהמעבר הוא מדורג. אף אחד לא יכול לומר: לא ידעתי, לא שמעתי, לא ראיתי.
       
       שנית, יש אפשרות, אף שמסומן הכיוון הכללי, יש אפשרות כעבור שנה לומר: רגע, אנו רואים שקורים דברים שלא צפינו – אגב, אני לא יודע מה בדיוק, תיכף אגיד על זה משהו - ואנו מציעים להישאר במדרגת המס הזאת. תראו, חברי הכנסת, ובעיקר מהקואליציה, חבר הכנסת יתום, שאני בטוח שמחר יפילו את ההסתייגות על-פי הוראת הקואליציה. 
       
       במדינת ישראל יש ויכוח גדול על נטל המס במדינת ישראל. אין מחלוקת שנטל המס הישיר במדינת ישראל הוא גבוה - אגב, פחות ממה שמציגים, אבל הוא בהחלט גבוה. אבל נטל המס הגבוה במדינת ישראל הוא תוצאה של שני דברים: האחד - נטל המס העקיף במדינת ישראל הוא מהגבוהים בעולם, והמס העקיף, כמו מע"מ ומס קנייה והבלו שעולה עכשיו, הם מסים רגרסיביים מאוד, כי הם מוטלים באופן שווה על מי שהכנסתו היא שכר מינימום ומטה ועל מי שהכנסתו גבוהה מאוד. זו מהותם של מסים עקיפים -  הם אחידים והם רגרסיביים, על זה אין מחלוקת. שיעור המס במדינת ישראל הוא מאוד גבוה.
       
       מצד שני, מרכיב מאוד מרכזי במסים ישירים שקיימים בעולם, שעד לפני שנתיים בארץ הוא לא היה בכלל, זה מס רווחי הון, וגם פה בחרו בשיעור מאוד נמוך, של 15%, ולא על כל רווחי ההון. ואני לא מכניס לדיון פה היום לא את מס העיזבון ולא מסים אחרים על ההון. ואני אומר, אלוהים אדירים, למה מדינת ישראל אינה פועלת כמו שפועלות המתוקנות שבמדינות. 
       
       מי שלא שמע אותי, ואולי גם המאזינים, היושב-ראש בא לומר שתתקיימנה הצבעות, להוציא על החוק הזה, כשמראש נמסר לחברי הכנסת שלא תהיה הצבעה. חשדתי בכשרים, לכן אני מתקן את זה, גם שישמעו אחרים.
       
       ואני אומר, אדוני היושב-ראש - יושב-ראש הכנסת - למה במדינת ישראל על שקל מעבודה מוטל מס, ועל שקל מהעבודה של מעמד הביניים - לא השקל הראשון - יש סף מס אולי אפילו גבוה במדינת ישראל, אבל שכיר שמשתכר 10,000 שקל, 12,000 שקל, 14,000 שקל, תלוי במצבו המשפחתי, מתחיל לשלם 50% מס. ואם אותו אדם מצליח להשתכר - ואין לי על כך שום תלונה - בדרך של רווח הון, במניה, בריבית, הוא משלם מס מאוד שולי, בחלק לא משלם מס בכלל. אני לא רוצה לסבך את חברי הכנסת עכשיו בכל מערכת החוקים. ואני שמח שחברים נוספים בוועדת הכספים הצטרפו למגמה הזאת כדי להחזיר לדיון הציבורי את השאלה של מבנה מערכת המס. 
       
       ועדת בן-בסט הציעה הצעה שלמה שהתייחסה גם למס עיזבון, גם למיסוי בשיעורים יותר גבוהים על הבורסה, גם על רווחי הון. ההצעה נפלה. ועדת-רבינוביץ הציעה הצעה בקטע מסוים, ומגיע כל הכבוד לממשלה שחוקקה בפעם הראשונה חוק של מס רווחי הון, אבל למה צריך להישאר מס בשיעורים הללו? וכל פעם, אדוני היושב-ראש, מופיע שר האוצר ואומר: ממשלה גדולה, נטל מס גבוה, אין כסף. 
       
       לכן, חברי הכנסת, אני לא רוצה להאריך, אף שמבחינת התקנון יכולתי לדבר עוד הרבה זמן. אני רואה בהצבעה הזאת בנושא הזה שאלה עקרונית מאין כמותה, וגם אם נצליח במהלך הזה לאותת - אלה שחושבים כך - שאנחנו חושבים שלא ניתן להשאיר את המצב כפי שהוא, אני כבר יודע את התשובות.
       
       אומרים לי: תראה - כשהשוק למטה, אומרים: אל תתערב, סכנת נפשות; כשהשוק מתאושש ומתרומם, אומרים: אל תתערב, תן לו להתרומם; כשהוא למעלה אומרים: תיזהר, הוא למעלה, אתה תעשה חוק, הוא ייפול. 
       
       לכן אני מציע הצעה מתונה, שתהיה פרוסה עד 2008. ניתן יהיה לעצור ברגע מסוים אם קורה משהו, ולחוקק חוק שישפר את מערכת המס, ישפיע יותר טוב על התהליך המאוד מאוד קשה שעובר על החברה הישראלית, של גידול הפערים, גידול האי-שוויון, עד כדי כך שהוא מסכן את הבסיס המשותף של החברה הזאת. תודה רבה.



היו"ר מוחמד ברכה:
       
       תודה, חבר הכנסת אורון. חבר הכנסת בייגה שוחט - לא נמצא. חבר הכנסת בני אלון, בבקשה. אדוני, תציג את ההסתייגויות שלך. 

בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, גם אני כקודמי מסכים לעיקרו של החוק וחושב שבאמת אין סיבה להמתין לשנת 2007 כדי ליצור האחדה בין ניירות ערך זרים לניירות ערך שלנו, וכל שאר הפרטים שבחוק - אני לא אחזור על מה שנאמר.
       
       יש תיקון אחד שאני מציע, שהוא מהותי, ואני חושב שהוא לא מסובך להבנה והוא מחייב התייחסות. 
       
       המיתוס הזה, שעניינים של כלכלה שייכים למקצוענים, הוא בעוכרינו. מדובר פה בדבר שיש לו השלכות בסיסיות על צדק חברתי, ובאמת, אם יורשה לי ממש בקצרה.
       
       בשורה התחתונה, ועדת בן-בסט המליצה על מס מרווחי הון של מכירת ניירות ערך וריבית, של 25%. ועדת-רבינוביץ הורידה את זה ל-15%. אני מציע בכלל להפסיק עם ההדרגות, להגיע ל-20%. 
       
       השיקולים הם פשוטים, ולדעתי הם צודקים בכל הרמות. מבחינת צדק חברתי ידוע שמס - ובלי להיות סוציאליסט או קומוניסט עם משנה סדורה - מס הוא כלי שיכול לעזור בבעיה המרכזית שיש לנו כאן בחברה, והיא פערים קיצוניים מדי ואי-שוויון בולט מדי בין העשירון העליון לבין שכבות רבות אחרות. די ברור שאלו שנהנים מן ההכנסה הזאת שייכים לעשירונים גבוהים, ולכן אם אני אקח את ה-5% הנוספים האלה ואתרום בזה - עשיתי חישוב גס לפי הצפי של ההכנסה למדינה מהגבייה הזאת ב-2005 - להערכתי זה יגיע בין 0.5 מיליארד למיליארד שקל. זאת תרומה חשובה.
       
       מבחינת היעילות הכלכלית, מס, גם אם הוא צודק חברתית, אם הוא גורם לבן-אדם לא לעבוד או לרמות בכל צורה שהיא, או לברוח - לברוח, לעשות את העסקים במקום אחר - בסופו של דבר הוא גורם כלכלית לנזק בגביית המסים ובסופו של דבר הוא גם גורם שלילי. 
       
       אבל, רבותי, בדבר הזה שאני מציע אין שום דבר דרמטי או דרסטי. ההיפך. זה יגרום להרמוניזציה עם מערכות מס בעולם. אני יכול להקריא לכם נתונים, מה מקובל בעולם במס שכזה במדינות שאנחנו אף פעם לא התביישנו לראות בהן מקור לחיקוי כלכלי: שווייץ - 35%; שבדיה - 30%; קוריאה - 20%; גרמניה - 31.6%; אירלנד - 26%. אף אחד לא יברח לשום מקום אם נעלה את המס על רווחי הון -  על ריבית אני קראתי. כנ"ל בניירות ערך: בריטניה - 40%; אירלנד - 40% אם זה מכירות; דנמרק - 40%. 
       
       נכון שבארצות-הברית הורידו את זה אחרי חקיקות והגיעו ל-18%, אז אם אצלנו יהיה 20% ובארצות-הברית יהיה 18%, זה יגרום לנדידה של אנשים? זה יגרום לאי-צדק, או נגיד אי-כדאיות כלכלית במס שכזה? שלילי הדבר.
       
       אין לי ספק שהקביעה הזאת - ואני מוכן להתפשר: לא 25%, אבל איזו פרופורציה בין מס שבא מעבודה, והקדים חבר הכנסת אורון - לא אחזור על דברים שמוכרים לכולם - אנחנו מגיעים ל-49%. אדם עמל קשה כל יום ומרגיש שיש לו שותף fifty-fifty, ואחד שמצליח לשחק, נאמר לו: במקום 15%, תשלם 20%, וברוב המדינות המתוקנות משלמים יותר.
       
       זה נשמע כל כך הגיוני שלפעמים נדמה לי שרק ביטוי כמו זה ששמעון פרס טבע, "קפיטליזם חזירי", יכול להסביר את זה, ואני ממש לא קומוניסט ואפילו לא סוציאליסט. אני לא נעול בשום אידיאה-פיקס, אבל אם יש אפשרות צודקת חברתית - כל הזמן אנחנו מתווכחים במליאה מנין נביא 100 מיליון ומנין עוד 50 מיליון ומנין עוד 200 מיליון. ואם אומרים לנו שהמדינות המתוקנות  גובות מס שהוא יותר מ-20%, ואנחנו  יכולים פשוט לקבוע, שבמקום 15% על מכירות של ניירות ערך, על ריבית, ייגבה מס של 20%, מה חטאנו ומה פשענו חברתית? מה חטאנו כלכלית? לא אקבל את הטיעון שבגלל זה אנשים יעדיפו לעשות את העסקאות בעולם הווירטואלי של היום במדינה אחרת, על ה-2% האלה של 18% בארצות-הברית ו-20% אצלנו; זה חסר כל היגיון וכל משמעות, כי מי שיודע איך הדברים עובדים, לא משתלם על כזה פער לעשות את זה. 

	אני חושב שכדאי לכנסת באמת להתעלם מהשקפות מקובעות ולנסות להתאחד סביב הנושא הזה ולהביא לתרומה נוספת למשק הישראלי, לתרומה נוספת לצדק, בחלוקה צודקת יותר, שתקטין את הפער החריף שבין העשירונים העליונים לאחרים ותתרום תרומה כלכלית צודקת מבחינת המדיניות הנכונה של המיסוי. תודה רבה, אדוני היושב-ראש.

היו"ר מוחמד ברכה:
       
       תודה. חבר הכנסת איוב קרא - אינו נמצא. חבר הכנסת אהוד רצאבי - בבקשה, אדוני. חבר הכנסת רצאבי יהיה אחרון המסתייגים, אבל לא תתקיים, כאמור, הצבעה על הצעת החוק הזאת, ונעבור אחרי כן לנושא הבא. בבקשה, אדוני.

אהוד רצאבי (שינוי):
       
       אדוני היושב-ראש, חברי הכנסת, ערב טוב. אתחיל בהצהרה כפי שהתחיל חבר הכנסת אורון: גם אם ההסתייגות שלי לא תעבור, כאשר תהיה הצבעה, אני אצביע בעד החוק הזה, יחד עם הממשלה, ואנסה לשכנע את חברי לסיעה להצביע גם כן עבורו.
       
       ועדיין - אומר חבר הכנסת אלון שצריך לעשות צדק חברתי ולהטיל מס נוסף. חבר הכנסת אלון, לו ניתן היה לחיות במדינה ללא מסים בכלל, ודאי שהיה טוב יותר. אבל עדיין אותו אדם שמשקיע בבורסה, אותו אדם שיש לו רווחי הון, קודם כול הוא עובד. קודם כול, הוא משלם 63% נטל מס, אחרי זה, מהשארית של ה-37% הוא אוכל ושותה ונותן לילדים, וביתרה הוא לוקח, ואולי, כפי שאתה קורא לזה, משחק בבורסה ועושה "גמבלינג" כזה או אחר. דרך אגב, רווחי הון הם לא רק רווחים של ניירות ערך, אלא רווח הון הוא כל דבר אחר שהוא לא רווחים מעבודה. לכן אין מקום למסות במס גבוה, ובוודאי לא במס על מס.
       
       יותר מכך, אחת מהבעיות הרציניות של חוקי המס בישראל היא, שהם מתוקנים חדשות לבקרים. במקום בצורה גלובלית, במקום בצורה מקיפה, באים ועושים תיקונים כל פעם על דבר-מה אחר. לראיה, הגענו לתיקון 142. לא יכול להיות מצב שבו אנחנו נתקן שוב חלק קטן, ונגדיל את שיעור המס על רווחי הון מניירות ערך, כאשר את שאר רווחי ההון אנחנו נשאיר בשיעורי מס גבוהים יותר, כמו 25%, כמו 36%, ולעתים  גם 50% בגין רווחים מתקופות קודמות לינואר 2003.
       
       צריך לעשות תיקון, צריך לעשות רוויזיה כוללת. צריך ליישר את שיעורי המס לשיעור אחד, אחיד, שיהיה גם קל יותר להבנה וימנע "שירקס" - אני לא יודע איך אומרים זאת בעברית -  וימנע תכנוני מס בלתי לגיטימיים על-ידי פישוט חוקי המס.
       
       חבר הכנסת אלון, עשית השוואה, במספרים, של מה קורה בעולם בעניין נטל המס. ישראל נמצאת בנטל מס כולל של 41.2% - נטל המס הגבוה ביותר במדינות המתועשות. אתה נוקב בשיעורי המס על רווח הון, ולא אמרת מהם שיעורי המס על רווחים מעבודה. צריך להסתכל על נטל המס הכולל, גם מעבודה וגם על נטל מס ישיר ונטל מס עקיף, ולא להסתכל רק על רווחים מניירות ערך.
       
       לעצם העניין: אם אני רוצה לעזור ולצמצם את הפערים בין עשירים לעניים, הדרך הגרועה ביותר  לעשות את זה היא דרך הטלת מס נוסף על עשירים. אפשר לעשות את זה על-ידי הגדלת הצמיחה, אפשר לעשות את זה על-ידי הגדלת הכנסות המדינה ממסים, אבל לא על-ידי הגדלת נטל המס עצמו, אלא בצורה ישירה. בואו לא נשכח, שגם השכבות של מעמד הביניים והשכבות הנמוכות יותר נהנות מרווחים בבורסה כאשר הן מפקידות את הכספים שלהן בקרנות נאמנות ובקרנות הפנסיה ובקופות הגמל, שדרכן נעשות פעולות בין בורסה לניירות ערך - גם בארץ וגם בחו"ל, ואת הרווחים האלה מחלקים בין העמיתים, שחלקם מקבלים פנסיה, כמו הרבה אנשים שאנחנו מכירים.

	בן-בסט, בואו לא נשכח, גם רצה להטיל, נוסף על מס על הבורסה, מס עיזבון, שזה בכלל, לשמחתי הרבה,  נפל מסדר-היום של ישראל, אני מקווה לעד.

	השגתי הישירה: ב-1 בינואר 2007, לפי החוק המקורי, היו צריכים לקרות שני דברים - המס על ניירות ערך זרים היה אמור לרדת ל-15%, ובאותה שנה גם צריך היה לתת אפשרות לקיזוז בין רווח מניירות ערך ישראליים לבין הפסד מניירות ערך זרים והכנסות אחרות כגון ריבית ודיבידנד. השר שטרית הגה את הרעיון, שעליו אני מברך, להקדים את הקטנת שיעור המס על ניירות ערך זרים ל-15%. אבל השאירו את הנושא של קיזוז ההפסדים לשנת 2007, ויצרנו פה אבסורד. הרי אם חבר הכנסת אהוד רצאבי השקיע, באמצעות בנק בישראל, במניה של "ג'נרל מוטורס" בארצות-הברית, ושם הוא הפסיד כסף, ולעומת זאת הרוויח פה במניה של "טבע", יוצא מזה שלמרות ההפסד שלו הוא עדיין צריך לשלם מס הכנסה. זה אבסורד כלכלי מאין כמוהו. לכן היה צריך להתיר כבר ב-1 בינואר 2005, עם השוואת המס על הסלים השונים, אפשרות לקיזוז הפסדים מרווחים ותשלום של מס אמיתי על רווחים אמיתיים ולא על פיקציות. תודה רבה. 

היו"ר מוחמד ברכה:

       
       תודה רבה, אדוני. כאמור, חבר הכנסת רצאבי היה אחרון המסתייגים. הנושא יובא להצבעה בקריאה שנייה ושלישית במועד אחר. 
       

מסמכים שהונחו על שולחן הכנסת

היו"ר מוחמד ברכה:

	 הודעה לסגן מזכיר הכנסת. בבקשה, אדוני. 

סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק לתיקון דיני הראיות (הגנת ילדים) (תיקון מס' 11), התשס"ה-2004, שהחזירה ועדת החוקה, חוק ומשפט. תודה. 
      
היו"ר מוחמד ברכה:
       
       תודה.
       
       
      הצעת חוק הרשויות המקומיות (משמעת) (תיקון מס' 4),  התשס"ה-2004
       [מס' כ/49; "דברי הכנסת", מושב שני, חוב' ל"ו, עמ' 14544; נספחות.]
(קריאה שנייה וקריאה שלישית)

היו"ר מוחמד ברכה:
       
       אנחנו עוברים לנושא הבא: הצעת חוק הרשויות המקומיות (משמעת) (תיקון מס' 4), התשס"ה-2004, קריאה שנייה וקריאה שלישית. יציג את הצעת החוק יושב-ראש ועדת הפנים ואיכות הסביבה, חבר הכנסת יורי שטרן. בבקשה. 

יורי שטרן (יו"ר ועדת הפנים ואיכות הסביבה):
       
       כבוד היושב-ראש, חברי הכנסת, אני מתכבד להביא לפני הכנסת, לקריאה שנייה ולקריאה שלישית, את הצעת חוק הרשויות המקומיות (משמעת) (תיקון מס' 4), התשס"ה-2004, הצעת חוק של חבר הכנסת גלעד ארדן.
       
       מדובר בהסדרה נכונה יותר והוגנת יותר של נושא השעיית עובד שמתנהלים נגדו הליכים שקשורים לחקירה פלילית. נכון להיום, כאשר נפתחת חקירה נגד עובד, יכול ראש הרשות, בהתייעצות עם היועץ המשפטי, להשעות את העובד, ובעצם זאת ההחלטה הבלעדית שלו. היות שאנחנו מכירים את המערכות, גם המרכזית וגם המוניציפלית, ואנחנו יודעים כמה יש התחשבנות אישית ופוליטית, על מנת להגביל את שרירות הלב או את הטעויות האפשריות מצדו של ראש הרשות, מוצע בחוק שבנסיבות מסוימות, כשרואה ראש הרשות שהעובד חשוד בעבירה שיש עמה קלון, הוא יכול להשעות את העובד עד 45 יום, ולא לתת לו למלא את תפקידו, כי נוצרת סתירה בין התפקיד במערכת לבין החשדות נגדו. אבל מעבר ל-45 יום חייב ראש הרשות, אם הוא רוצה להמשיך להשעות את העובד, לפנות לבית-המשפט המשמעתי לעניינים מוניציפליים ולבקש את הארכת תקופת ההשעיה של העובד. ואז לתקופות שלא עולות על חצי שנה אפשר להמשיך להשעות את העובד, הפעם כבר בהחלטת בית-הדין. 
       
       זה עיקר ההצעה, והנושא הוסדר גם לאחר הגשת כתב אישום, אבל עיקר הדיון היה על המגבלה הזאת, ועל העברת הדברים שהם היום בסמכות כמעט בלעדית של ראש העיר לבית-המשפט. היה גם ויכוח בוועדה, איזה בית-דין הוא הראוי ביותר לקבלת ההחלטות, והחלטנו להטיל את זה על בית-הדין למשמעת של עובדי הרשויות המקומיות, אף-על-פי שעד כה הוא לא טיפל בסוגיה מעין זאת. 
       
       אני מבקש מחברי הכנסת לתמוך בהצעת החוק של גלעד ארדן בקריאה שנייה ובקריאה שלישית, לדחות את ההסתייגויות שלא נראות לי ענייניות בכלל, ולברך את מציע ההצעה, חבר הכנסת גלעד ארדן, על הגישה שלו להכנסת מינהל תקין ותהליכים מבוקרים יותר במהלכים המוניציפליים. 
       
       הצעת החוק הזאת מצטרפת לשורה של הצעות חוק שאישרנו, שעוסקות בעניינים המוניציפליים, ומטרתן להגיע לחוק וסדר ולמינהל תקין יותר מכפי שיש לנו היום ברשויות המקומיות, שהן בסיס הדמוקרטיה הישראלית. 
       
היו"ר מוחמד ברכה:
       
       תודה, אדוני יושב-ראש הוועדה. אנחנו עוברים להנמקת ההסתייגויות להצעת החוק. חבר הכנסת עזמי בשארה - לא נמצא. חבר הכנסת ג'מאל זחאלקה נמצא, בבקשה. אתה רוצה לנמק את ההסתייגות?
       
ג'מאל זחאלקה (בל"ד):
       
       לא.
       
היו"ר מוחמד ברכה:
       
       מוותר? חבר הכנסת ואסל טאהא - לא נמצא. חברי הכנסת ברכה, מח'ול וטיבי לא יוכלו לנמק מסיבות שונות, ולכן אנחנו עוברים להצבעה. 
       
       אנחנו מצביעים על הצעת חוק הרשויות המקומיות (משמעת) (תיקון מס' 4), התשס"ה-2004, בקריאה שנייה.
       
ג'מאל זחאלקה (בל"ד):
       
- - -
       
היו"ר מוחמד ברכה:
       
        לא שאלתי אותך, חבר הכנסת זחאלקה, ההסתייגות שלך היא טכנית, היא לא מהותית. לכן כל ההסתייגויות יורדות, ולכן אנחנו מצביעים כאמור על הצעת החוק בקריאה שנייה.
       
הצבעה מס' 7 
       
בעד סעיפים 1-2 – 20
נגד – אין
נמנעים – אין
סעיפים 1-2 נתקבלו.
       
היו"ר מוחמד ברכה:
       
       הצעת החוק אושרה בקריאה שנייה, ואנחנו עוברים להצבעה בקריאה שלישית. 
       
       ההצבעה החלה.
       
       
הצבעה מס' 8
       
בעד החוק – 20
נגד – אין
נמנעים – אין
חוק הרשויות המקומיות (משמעת) (תיקון מס' 4), התשס"ה-2004, נתקבל.
       
היו"ר מוחמד ברכה:

       הצעת החוק אושרה ברוב של 20 תומכים, ללא מתנגדים וללא נמנעים - הצעת חוק הרשויות המקומיות (משמעת) (תיקון מס' 4), התשס"ה-2004. 
       
       יושב-ראש הוועדה יעלה להודות. בבקשה, אדוני.
       
יורי שטרן (יו"ר ועדת הפנים ואיכות הסביבה):
       
       כבוד היושב-ראש, זהו החלק הנעים ביותר של מהלך ההצבעות, הצגת החוקים ואישורם במליאת הכנסת - החלק של ההודיה. אני אתחיל ממילות ברכה לחבר הכנסת גלעד ארדן. בתור אדם צעיר וחבר כנסת צעיר, הנוכחות שלו היא כל כך משמעותית וכל כך בולטת בכנסת, גם בחקיקה וגם בשאר העשייה הפרלמנטרית, ולא נותר לי אלא להגיד לו: כל הכבוד, תמשיך. בדרך כלל אתה משיג גם בדברים שאינם בקונסנזוס, לכן בהצלחה ויישר כוח. 
       
       וכמובן, תודה שלי לצוות הוועדה: ליפה שפירא, מנהלת הוועדה, למירי פרנקל-שור ולעידו, היועצת המשפטית והמתמחה, ולשוש וליאת המזכירות. העומס בוועדה לאחרונה הוא גדול מאוד, נופלות עלינו משימות רבות ומגיעים הרבה מאוד חוקים, וההתמודדות המוצלחת עם העומס היא כל כולה הישג אישי של כל אחד מאלה שהזכרתי. 
       
קריאה:
       
       לגדעון סער.
       
יורי שטרן (יו"ר ועדת הפנים ואיכות הסביבה):
       
       ולגדעון סער, אפרופו, יושב-ראש הקואליציה, שלא נתן לי מנוחה ולא נתן לי לקבוע סדר עדיפויות שלא יכלול במקום גבוה את הצעת החוק של גלעד ארדן. זה אמור היה להיות סוד שלנו, גלעד, אבל ביקשת להגיד, אז גיליתי.
       
היו"ר מוחמד ברכה:
       
       תודה, אדוני. 
       

הצעת חוק חילוט רווחים מפרסומים שעניינם עבירות, התשס"ה-2004 
       [רשומות (הצעות חוק, חוב'  כ/60).]
(קריאה ראשונה)
       
היו"ר מוחמד ברכה:
       
       אנו עוברים לנושא הבא: הצעת חוק חילוט רווחים מפרסומים שעניינים עבירות, התשס"ה-2004. יציג את הצעת החוק לקריאה ראשונה חבר הכנסת איתן כבל. בבקשה, אדוני. אחר כך יתקיים דיון.

איתן כבל (העבודה-מימד):
       
       אדוני היושב-ראש, חברי חברי הכנסת, הצעת חוק חילוט רווחים מפרסומים שעניינם עבירות, התשס"ה-2004, קובעת, שיש לחלט רווח מפרסום דבר שעניינו עבירה, שהפיק אדם שהורשע בביצוע אותה עבירה. כך מורשע שפרסם ספר העוסק בעבירה שבה הורשע, או שהעניק ריאיון בנושא לאמצעי התקשורת, לא יוכל לצאת נשכר מדבר העבירה וליהנות מפירותיה. 
       
       יש לציין, כי הסדרים דומים בדבר חילוט רווח מפרסום שעניינו עבירה קיימים באוסטרליה, באנגליה, בכמה מדינות בארצות-הברית ובקנדה. ברוב מדינות ארצות-הברית ובקנדה הרווחים מועברים לקרן מיוחדת לנפגעים. 
       
       אנחנו מודעים לכך שיש פגיעה בזכות הקניין ושיש אפקט שאנחנו קוראים לו "האפקט המצנן לחופש הביטוי". לכן יחול החוק רק במקרים שבהם העבירה שבה הורשע המפרסם היא עבירה שהעונש המרבי שנקבע לה הוא שבע שנות מאסר ומעלה ורק כאשר עניינו העיקרי של הפרסום הוא עבירה. 
       
       הצעת החוק מסמיכה את בית-המשפט המחוזי, לפי בקשתו של בא-כוח היועץ המשפטי לממשלה, לחלט את רווחי העבירה שמפיק אדם שהורשע בביצוע אותה עבירה, כולם או חלקם. 
       
       כן אנחנו מציעים, חבר הכנסת סלומינסקי ואנוכי, כי בית-המשפט יתחשב, בהחלטתו על חילוט כאמור, בשיקולים דוגמת השפעת הפרסום על נפגע העבירה וקיומו של ערך חינוכי או שיקומי לפרסום. שיקול מרכזי נוסף שנדון בוועדת החוקה, חוק ומשפט הוא פגיעה אפשרית בטוענים לזכות ברכוש שיחולט. הוחלט, כי מאחר שהתכלית העיקרית של החוק היא שחוטא לא יוצא נשכר, אין מקום להדגיש במילות חוק נושא זה של זכויות צד ג' ברווחי העבירה. הנושא יישקל בבית-המשפט במסגרת שיקול הדעת הכללי המסור לו לפי הצעת החוק. 
       
       ככלל, הצעת החוק קובעת, כי הכספים שיחולטו יועברו למדינה. אולם במקרה שבו קיים נפגע ישיר מהעבירה הזכאי לפיצויים מהמורשע מכוח פסק-דין חלוט שעניינו אותה עבירה, ישמש הרווח שחולט כמקור חלופי לפיצוי הנפגע. 
       
       חברי חברי הכנסת, הצעת החוק הזאת, גם בימים אלה מצאנו שהיא נכונה. רק בימים אלה פורסם בכלי התקשורת, שאחד מכלי התקשורת שוקל לשלם לעופר מקסימוב עבור ריאיון עמו סכום מכובד, ולזה בדיוק החוק מתכוון. בהגדרה קיצונית אני אגיד: הרצחת וגם ירשת – גם אתה עושה את העבירה וגם יש לך פירות רווח מאותה פעולה, וכך אתה מעניש פעמיים את אותם אנשים הנפגעים או את בני משפחותיהם. 
       
       הצעת החוק הזאת נדונה בדיונים רבים בוועדת החוקה, חוק ומשפט. לטעמי, היא ראויה מאוד, ואני אודה לכם, חברי חברי הכנסת, אם תאשרו אותה בקריאה ראשונה והיא תועבר להמשך דיון בוועדת החוקה בהכנה לקריאה שנייה ושלישית. תודה רבה.

היו"ר מוחמד ברכה:
       
       חבר הכנסת כבל, תודה. אנחנו עוברים לדיון, וראשון הדוברים הוא חבר הכנסת ניסן סלומינסקי. אחריו - חבר הכנסת אילן שלגי.
       
ניסן סלומינסקי (מפד"ל):
       
       אדוני היושב-ראש, אדוני סגן השר, חברי חברי הכנסת, מאחר שידידי וחברי, חבר הכנסת איתן כבל, כבר הסביר את החוק, לא אחזור על דבריו. אני מצטרף לדברי חבר הכנסת איתן כבל. אני רק רוצה להוסיף על דבריו ולומר, שאין מטרת הצעת החוק הזאת למנוע מאדם להוציא ספר אם הוא רוצה. המטרה היא שאדם לא ירוויח. אנחנו לא הולכים למנוע, ויש זכות של חופש בחירה וחופש התבטאות לכל אדם, ואם אדם רוצה לכתוב ספר על מעלליו, הרשות בידו, אלא אם כן זה יכול לגרום לנזקים מכיוונים אחרים. מטרת החוק הזה היא שהוא לא יוכל להרוויח מהנושא הזה. 
       
       התעוררנו לעניין כשראינו שאחד מערוצי הטלוויזיה רצה להביא את אתי אלון - שגרמה לנזק עצום ולשבר אצל כל כך הרבה משפחות - לתוכנית בטלוויזיה ולשלם לה כסף על זה. אחד העיתונים החשובים כבר עמד לחתום אתה על הסכם לכתיבת ספר על מעלליה בפרשה הזאת. אלה דברים שלא ייאמנו. כנ"ל גם ה"אופנובנק", שהתחיל להעביר הרצאות. הוא הפך לגיבור בזמנו. הוא התחיל להעביר הרצאות בתשלום. כלומר, אנחנו יכולים לפעמים להגיע למצב, שאדם מחוסר עבודה או משהו הולך ועושה פשע, מוכן לשלם את המחיר הקטן, ואחר כך הוא יעשה על זה כסף במשך הרבה זמן.
       
טלב אלסאנע (רע"ם):
       
       חבר הכנסת סלומינסקי, ההרצאות שהוא העביר הן נגד שימוש בסמים ונגד עבריינות - - -
       
ניסן סלומינסקי (מפד"ל):
       
       אם זה כך, אין לנו טענות, אלא להיפך. לכן, בחוק יש התייחסות לכך שאם אדם, נניח, חוזר בתשובה ממעשיו, זה מאה אחוז לזכותו, אבל לא לעשות כסף מהפשע שהוא ביצע - -
       
היו"ר מוחמד ברכה:
       
       - - - מעצם העבירה.
       
ניסן סלומינסקי (מפד"ל):
       
       - - מעצם העבירה.
       

ג'מאל זחאלקה (בל"ד):
       
       הוא - - - שהוא בעד נשק גרעיני. שיתפוצץ העולם. זה לשיטתך.
       
קריאה:
       
       לא. זה לא - - -
       
ניסן סלומינסקי (מפד"ל):
       
       מה נפל לך? זו שיטתי? מה נפלת בדיוק עלי?
       
       לכן, גם כדי שהדברים יהיו ברורים ומאוזנים ויובא בחשבון הנושא, העברנו את ההכרעה ואת שיקול הדעת לבית-המשפט. החוק נותן את האפשרות ואת הסמכות לבית-המשפט לפי המקרה, אם הוא רואה שבאמת יש כאן עשיית רווח מביצוע פשע, לחלט את הכסף. אם יש נפגע שבית-המשפט כבר קבע שמגיע לו פיצוי על מעשה הפשע והפושע עובר העבירה לא מסוגל לשלם לו ולא משלם לו, הוא יהיה הראשון שיקבל, ואם לא - המדינה מחלטת זאת והיא תשקיע בדברים טובים מקבילים לנושא.
       
       אני מודה לכולכם. אני מבקש את תמיכתכם. אדוני היושב-ראש, תודה לך.
       
היו"ר מוחמד ברכה:
       
       תודה. חבר הכנסת אילן שלגי, בבקשה.
       
אילן שלגי (שינוי):
       
       אדוני היושב-ראש, חברות וחברי הכנסת, הצעת החוק של חברי הכנסת כבל וסלומינסקי היא הצעה טובה וראויה. אני סבור שעלינו לתמוך בה. 
       
       ניתן להצביע על התנגשות פרובלמטית בין, מחד גיסא, עקרונות חשובים כחופש הביטוי וזכות הקניין - -
       
איתן כבל (העבודה-מימד):
       
       יש התייחסות לעניין בחוק.
       
אילן שלגי (שינוי):
       
       - - ומאידך גיסא, ההבנה של כולנו כי אין זה ראוי שעבריין ייהנה מפרסום של מעשה פסול לחלוטין, שהחברה הענישה אותו בגינו.
       
       הדיון בסוגיית הרווחים העקיפים מפשיעה החל בארצות-הברית בשנות ה-70, כאשר בניו-יורק היה רוצח סדרתי, בעוונותינו יהודי, דייוויד ברקוביץ', שנודע בטרור שהוא השליט בעיר. הוא השאיר מכתבים במקומות הפשע והיה חותם: "the Son of Sam". אחרי שהוא נתפס, עיתון ידוע בניו-יורק, "הניו-יורק פוסט", חתם אתו על הסכם ושילם לו 75,000 דולר כדי לשמוע את סיפורו. ואז, כמובן, במדינת ניו-יורק חוקקו חוק שמונע את האפשרות לרווחים כתוצאה מהפשע. בעקבות מדינת ניו-יורק הלכו 41 מדינות נוספות בארצות-הברית, אלא שבית-המשפט העליון האמריקני, מאוחר יותר, בשנת 1991, אמר שהחוק כפי שהוא נוסח נוגד את החוקה. אז נעשה בו שינוי ברוב מדינות ארצות-הברית כך שהוא אומר, שמותר לעשות את הפרסום, אלא שהכספים ילכו ישר לקרן נאמנות ולא יגיעו לידי הפושע. הקרן תחזיק את הכספים תקופה מסוימת, ואחר כך היא תעביר אותם לקורבנות אם הם יגישו תביעה.
       
       אבל אני רוצה לשאול, החוק מתייחס רק למצב של הרשעה ומדובר על עבריין שהורשע. מה לגבי עבריין שקיבל חנינה לפני ההרשעה? אנחנו יודעים על מקרים כאלה. מה אם הוא ברח לחו"ל, למדינה שאין לנו הסכם הסגרה אתה? אנחנו צריכים לחשוב גם על זה.
       
איתן כבל (העבודה-מימד):
       
       בקריאה שנייה ובקריאה שלישית.
       
אילן שלגי (שינוי):
       
       בכלל לא ברור אם העבריין נתן את הריאיון, כמו בדוגמה שאתה הבאת לגבי עופר מקסימוב, לפני שהוא הורשע. צריך לוודא שהחוק יחול גם עליו.
       
       הצעת החוק מדברת על עבירה שהעונש שנקבע לגביה בחוק הוא שבע שנות מאסר. למה לא על עבירות כגון סרסרות למעשה זנות? אם אדם חי על רווחי אדם אחר שעוסק בזנות, העונש המרבי הוא חמש שנים. למה שאדם כזה יוכל לפרסם את סיפורו ולקבל את ההכנסות? או מרמה והפרת אמונים בתאגיד, שהעונש עליה הוא שלוש שנים? ויש כמובן עוד דוגמאות של עבירות שלא ראוי שעבריין יוכל אחר כך ליהנות מהרווחים.
       
       הצעת החוק משאירה לבית-המשפט שיקול דעת רחב בשאלה למי יועבר הכסף. הוא יכול להעבירו לנפגע או לבן משפחה של הנפגע. במקרים שאין נפגע או שאין נפגע שבא ודורש, למעשה, לפי החוק, הכסף יישאר בידי המדינה. לדעתי, ראוי לקבוע קרן ייעודית, כמו הקרן שעוסקת בעיזבונות לטובת המדינה, ואותה קרן תקדיש את הכספים האלה למאבק בפשיעה - שלא ילך הכסף למטרות אחרות.
       
       אני חושב שבית-המשפט צריך גם לשקול, לפחות במקרים מיוחדים, מה מצבה הכלכלי של משפחת העבריין. אם, נניח, לבת-הזוג או לבן-הזוג של העבריין או העבריינית ולילדים מגיעים מזונות, אולי דווקא ראוי שהם יוכלו לקבל את מזונותיהם מאותן הכנסות שבדרך כלל החוק אומר שצריך לחלט אותן.
       
       התשובה, כמובן, על הטענה של פגיעה כביכול בחופש הביטוי היא, שאין חוסמים את האדם מלדבר אלא אומרים לו: אבל את ההכנסות אתה לא תקבל.
       
       אני מאמין שלשאלות האלה ולאחרות תהיה תשובה בעת הדיון בוועדה בהכנה לקריאה השנייה ולקריאה השלישית. כאמור, אני סבור שזו הצעה טובה מאוד וראוי לתמוך בה. תודה רבה.
       
היו"ר מוחמד ברכה:
       
       חבר הכנסת שלגי, תודה. חבר הכנסת אברהם רביץ - לא נמצא. חבר הכנסת מגלי והבה, בבקשה.
       	
מגלי והבה (הליכוד):
       
       אדוני היושב-ראש, אדוני השר שרנסקי, חברי הכנסת, הצעת החוק ראויה, וכמובן המציעים חשבו במלים פשוטות שלא יעשו כסף מפשע, במיוחד אלה שעושים את העבירות ומנסים, נוסף על העבירות - ולפעמים העונש הוא כזה או אחר - לעשות את הרווח שלהם. החקיקה הזאת באה למנוע, אבל עולים כאן כמה עקרונות חשובים, שלחלקם התייחס הדובר הקודם. בנושא חופש הביטוי חשוב מאוד לבחון את העקרונות, בדיונים שיהיו בהצעת החוק לקראת הקריאה השנייה והקריאה השלישית, ולא לפגוע בחופש הביטוי. יש כאן סתירה. אבל, לא יכול להיות שמצד אחד עושים את הפשע, במיוחד הפשעים החמורים שאנחנו רואים אותם, ויש דוגמאות רבות של פשעים שהעבירה בהם חמורה; מצד שני, אנחנו גם ראינו שאותם פושעים לפעמים מנסים לעשות את הרווחים מהפשעים האלה.
       
       שמחתי מאוד לשמוע, שבאמת אפשר לחשוב בדיון לקראת הקריאה השנייה והקריאה השלישית על קרן נאמנות. מצד אחד, אנחנו לא סותמים פיות - אולי  להפיק את הלקחים מאותן עבירות. אם אנשים מסתובבים ומנסים להסביר ולהפיק תועלת חברתית מהלקח מאותה עבירה, אפשר וניתן בכל מקרה את הרווחים של אותן הרצאות ואותם ספרים להעביר לקרן נאמנות שבה יעסקו בנושאים שהולכים לשקם אותם פושעים או להשתמש בה לכל צורך שמטרתו, בסופו של עניין, למנוע יותר פשע או לתרום למטרות חיוניות, כמו המאבק בפשע באמצעות הסברה והנחיה בהתאם למקום שייראה ויהיה נחוץ, או אפילו למטרה חשובה כמו המלחמה בסמים. כלומר, בהצעות חוק מסוג זה, חבר הכנסת כבל וחבר הכנסת סלומינסקי, אני מברך אתכם, ואתמוך בהצעה שלכם.

היו"ר מוחמד ברכה:
       
       תודה. חבר הכנסת יעקב מרגי - לא נמצא.  חבר הכנסת אילן ליבוביץ, אתה רוצה לדבר?
       
אילן ליבוביץ (שינוי):
       
       לא.
       
היו"ר מוחמד ברכה:
       
       לא. מוותר. חבר הכנסת ישראל אייכלר - לא נמצא. חבר הכנסת עזמי בשארה - לא נמצא. חבר הכנסת ג'מאל זחאלקה, בבקשה.
       
ג'מאל זחאלקה (בל"ד):
       
       כבוד היושב-ראש, החוק המוצע בעייתי. הוא בעייתי מבחינת הפגיעה בזכות הדיבור. הוא בעייתי גם מבחינת הפרספקטיבה לאן הוא מוביל. מה שיקרה הוא, שלעבריין לא יהיה מותר לספר את סיפורו ולהרוויח מזה כסף, אבל אני בטוח שיבוא - - -
       
היו"ר מוחמד ברכה:
       
       הם אומרים שמותר לספר את הסיפור, אבל לא להרוויח מזה כסף.
       
ג'מאל זחאלקה (בל"ד):
       
       אבל לחברת סרטים שתעשה סרט על אותו מעשה מותר להרוויח כמה כסף שהיא רוצה. גם לסופר שירצה לכתוב על אותו סיפור מותר להרוויח כמה כסף שהוא רוצה.
       
איתן כבל (העבודה-מימד):
       
       גם הוא לא יכול.
       
ג'מאל זחאלקה (בל"ד):
       
       למה הוא לא יכול?
       
איתן כבל (העבודה-מימד):
       
       כי אלה זכויות. אלה לא זכויות שנמצאות באוויר.
       
ג'מאל זחאלקה (בל"ד):
       
       לא. זה בהסכמה של העבריין. הוא יספר לו את סיפורו "בלי שיקבל כסף".
       
איתן כבל (העבודה-מימד):
       
       אתה אומר: התנדב.
       
ג'מאל זחאלקה (בל"ד):
       
       הוא יתנדב. הוא יקבל כסף בצורה לא רשמית. אני חושב שיש בעיה עם חוקים שמובילים למקרים קונקרטיים. זה חוק שכל כך קל לעקוף אותו.
       
איתן כבל (העבודה-מימד):
       
       איזה קונקרטי?
       
ג'מאל זחאלקה (בל"ד):
       
       בכמה אנשים מדובר? בכמה מקרים?
       
איתן כבל (העבודה-מימד):
       
       זה לא משנה.
       
היו"ר מוחמד ברכה:
       
       תבררו את הסוגיות האלה אחר כך.
       
איתן כבל (העבודה-מימד):
       
       בוועדה.
       
ג'מאל זחאלקה (בל"ד):
       
       אדוני היושב-ראש, זה חוק שיוביל לאבסורד ולפגיעה בחופש הביטוי. אני חושב שבסופו של דבר הוא לא ימנע להרוויח כסף מעבירות שנעשו. על השוד הגדול באנגליה נעשו לפחות שישה-שבעה סרטים, והרוויחו על זה הון עתק. אז מה זה משנה, בסופו של דבר? חברות הסרטים מרוויחות מזה. 
       
       תארו לעצמכם שוואנונו רוצה לספר את סיפור חייו המעניין, והוא אדם שלא עובד. הוא ודאי ירוויח כסף. מה שיש לו לספר זה את סיפורו, ומה שיש לו לספר קשור בעמדותיו. יבואו ויגידו: אסור לך להרוויח גרוש מהעניין הזה. זה מה שיגידו. הם כמובן יחסמו אותו בחסימת חופש הביטוי. אבל מה שיקרה כאן הוא אחד משניים: דבר אחד - הפרסומים יימשכו, כי אם יש סיפור מעניין, יש מי שיחפש לפרסם את הסיפור המעניין אפילו אם לא בשמו של העבריין או עושה העבירה, ואז הוא ידע לתגמל את עושה העבירה אם הוא יקבל אינפורמציה ממנו. דבר שני - גופים כמו תעשיית הסרטים, טלוויזיה וכו', גם הם יעשו כסף מהעניינים האלה, בלי שהחוק הזה יפגע בהם בצורה כלשהי.
       
       לכן, אני חושב שבלשון המעטה החוק הזה דרוש בו ניעור רציני ושינוי יסודי עד כדי - -
       
איתן כבל (העבודה-מימד):
       
       אתה מוזמן לוועדה.
       
ג'מאל זחאלקה (בל"ד):
       
       - - ריקונו מתוכנו, שאני חושב שהוא פוגע בזכות הדיבור. זו פגיעה לא מידתית ולא ראויה.
       
מגלי והבה (הליכוד):
       
       מה דעתך על זה שהרווחים ילכו לקרן?
       
ג'מאל זחאלקה (בל"ד):
       
       אני בעד. אין לי בעיה עם קרן או לא קרן. אני מסתכל מזווית הראייה של שני דברים: קודם כול - הפגיעה בזכות הדיבור, ושנית - מזווית הראייה - - -
       
ניסן סלומינסקי (מפד"ל):
       
       אין פגיעה. הוא יכול לכתוב ולעשות הכול, אבל הוא לא יכול להרוויח.
       
ג'מאל זחאלקה (בל"ד):
       
       אז אני ממשיך: או שיש פגיעה בזכות הדיבור או שהוא יקבל את הכסף, בסופו של דבר, דרך המצב שתיארתי.
       
היו"ר מוחמד ברכה:
       
       אדוני, תודה. חבר הכנסת ואסל טאהא - לא נמצא. חבר הכנסת עבד-אלמלכ דהאמשה - לא נמצא. חבר הכנסת חיים אורון - לא נמצא.  חברת הכנסת גילה פינקלשטיין, בבקשה.
       
גילה פינקלשטיין (מפד"ל):
       
       אדוני היושב-ראש, כבוד השר, כנסת נכבדה, אני תומכת בהצעה. אני חושבת שזו הצעה טובה. אינני רואה בה פגיעה בחופש הביטוי והעיסוק. אני רואה בהצעה תחכום רב, משום שמעבר לאיסור פרסום שעניינו עבירה, היא מאפשרת הענקת פיצוי לקורבנות הפשע, מה שיכול להעניק מעט מזור לכאב שלהם. בעצם, ההצעה באה לאזן בין זכות היסוד לחופש הביטוי של כל אדם, ובכלל זה של אדם שפשע וריצה עונש, לבין כאבם ופגיעתם של הקורבנות. איזון דומה בוצע במסגרת הצעת החוק להגבלת חזרת עבריין לסביבת מגורי הנפגע.
       
       אי-אפשר להתעלם מכך שההצעה מבקשת לפגוע בזכויות היסוד של העבריין, המתבטאות בחופש העיסוק ובשאלת החדירה להונו הפרטי. אולם יש להביא בחשבון כי בעקיפין פוגע העבריין בקורבנותיו - לא רק ריצוי עונשו, אלא גם לאחריו.
       
       יתירה מכך, יש לדעת, שנפגעי עבירות חיים את הכאב, הפגיעה והפחד מעצם היותם קורבנות לפשע מדי יום ביומו לאורך חייהם, אך בשונה מהפשע שבוצע בהם בעבר, כלפי פגיעה זו אין ביכולתם לקום ולתבוע את הכאב שלהם על-פי החוק הקיים.
       
       כך נוצרת מציאות מעוּותת, שבה הפושע לא מפסיד בטווח הארוך מהפשע שביצע, אלא אף מפיק מכך רווחים נאים ומעודדים. מציאות כזאת אינה עולה בקנה אחד עם שלטון החוק וניצחון הצדק. ברור לכולנו מהו המסר החברתי והחינוכי שהיא מקרינה וכיצד היא עלולה לשמש קטליזטור נאמן לעבור על החוק ולזלזל בו. זוהי גושפנקה למעשים פליליים, או באופן הולם יותר - פרס לפשיעה בישראל.
       
       אני חושבת שהחוק טוב. אני מודה לחברי הכנסת איתן כבל וניסן סלומינסקי, ואתמוך בחוק.
       
היו"ר מוחמד ברכה:
       
       תודה. חבר הכנסת אבשלום וילן - לא נמצא. חבר הכנסת איוב קרא, בבקשה.
       
איוב קרא (הליכוד):
       
       אדוני היושב-ראש, חברי חברי הכנסת, ראשית, אני מברך את המציעים על הצעת חוק נכונה, שלדעתי נותנת מענה על מצב אבסורדי שבו אדם או אזרח יכול לעבור עבירה, לשבת כמה חודשים או כמה שנים, ולאחר מכן לצאת נשכר מכך. הדבר הזה לא יכול להיות במדינה דמוקרטית שומרת חוק. לכן, אני מחזק את ידיכם, ואני אתמוך בחוק.
       
       בהקשר זה, אני רוצה להתייחס לסוגיית ההימורים. היום מתקיימים בישראל הימורים בלתי חוקיים, הימורים של משחקים שונים, משחקים של קזינו על אוניות או בבתים בצורה לא חוקית, משחקים של בינגו וכל מיני משחקים. אנשים נהנים מכסף רב, מהון עתק, ומשום-מה המדינה לא מקבלת מזה מאומה, עד כדי כך שיש ניצול ציני של החוק בקשר להצבת אוניות. אני מקווה שהצעת החוק, שעברה בקריאה שלישית, תגביל את ההימורים על אוניות, כי מה קורה בפועל? אנשים עוברים עבירה, עולים על אונייה, כאשר המים הטריטוריאליים של ישראל הופכים לגבול שממנו אפשר להמר. זאת אומרת שאם הם מחוץ למים הטריטוריאליים, אפשר להמר על אותה אונייה. אחר כך מפסיקים את ההימורים, חוזרים לנמל, ואנשים עושים יופי של כסף. האונייה לא שלהם, היא רשומה במדינת אם, וכך הם נהנים מהימורים בלתי חוקיים.
       
       במקום להחליט לאשר הימורים חוקיים ולהקצות את הכסף לחינוך, לרווחה או לבריאות, עבריינים, שהם אנשים שאינם שומרי חוק, שולטים בשוק אפור, בשוק שחור, וכל הכסף הזה הולך אליהם. לדעתי, הבית הזה יצטרך גם לחוקק חוק בעניין הזה. אולי במקום שגורמים עברייניים ינצלו אותנו בצורה צינית, נפיק את המקסימום לטובת החינוך, כי ממילא זה קיים. 
       
       חוק נוסף – חוק שאוסר למכור קמיעות בתקופת בחירות. אנשים לא נשמעים לחוק, כי אתה רואה שהם מסתובבים בכל מיני מקומות בזמן הבחירות עם קמיע של הרב הזה וקמיע של הרב הזה, וזה לא נגמר. הם מקבלים כסף. איש לא אוכף את החוק הזה. צריך להביא לכך שתהיה אכיפה של החוק הזה, ויפה שעה אחת קודם, לטובת אזרחי ישראל כולם, מכל המקומות ומכל המגזרים. תודה. 
       
היו"ר מוחמד ברכה:
       
       תודה. חבר הכנסת אורי אריאל - לא נמצא. חבר הכנסת משה גפני - אינו נמצא באולם. חבר הכנסת עבד-אלמאלכ דהאמשה - בבקשה, אדוני. אחריו - חבר הכנסת טלב אלסאנע. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אין לי בעיה עם החוק. עקרונית, זה יכול להיות חוק טוב מאוד. אינני בטוח שהחוק הזה אומנם יקיף את כל הסוגיה ויהווה מענה על כל מיני עוולות שיכולות להתבצע תוך כדי פרסום. גם לא נאמר במפורש לזכות מי יחולט הכסף. כנראה מלכתחילה מובן שהחילוט הוא לטובת המדינה. אם כך הם פני הדברים, מה עם הקורבן? הרי מדובר בפרסום או במעשה עבירה שגרם נזק למישהו. 
       
היו"ר מוחמד ברכה:
       
       דובר על כך שהעדיפות הראשונה היא לקורבן. 
       
עבד-אלמאלכ דהאמשה (רע"ם):
       
       ואם הקורבן יסתפק ויפוצה, אחר כך נעביר את היתרה?
       
היו"ר מוחמד ברכה:
       
       כן, למלחמה בפשיעה. 
       
איתן כבל (העבודה-מימד):
       
       לפעולות למען הציבור. 
       
עבד-אלמאלכ דהאמשה (רע"ם):
       
       בסדר, אם כך הם פני הדברים, גם מהבחינה הזאת זה יכול להיות צודק. אני פשוט לא הספקתי לקרוא את הכול, ובדברים הקצרים ששמעתי, לא שמתי לב אם נאמר משהו בכיוון הזה. 
       
       בכל אופן, אנחנו נשארים עם הכיוון הכללי, שאכן החוק יכול לתקן הרבה דברים ושהוא בוודאי צודק. מי שעובר עבירה, בין שזה על-ידי פרסום או על-ידי סוג אחר של עבירה כלשהי, איננו יכול ליהנות מרווחים, והוא לא ראוי להרוויח בשל כך. 
       
       ברשותך, אדוני היושב-ראש, אני אומר את עיקר הדברים גם בשפה הערבית למאזינינו הערבים. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בכל מקום. הצעת החוק שאנו דנים בה כעת, באה למנוע ממי שהפיק רווחים - בשל עבירה,  פעילות לא חוקית, או פשע שביצע - ליהנות מרווחים אלה. רווחים אלה יעוקלו או יופקעו, בראש וראשונה למטרת פיצוי הקורבן, ולאחר מכן, אם תיוותר מהם יתרה, היא תועבר למדינה, ותשמש בעיקר למטרת המלחמה בפשיעה. 
       
       אמרתי שהצעת החוק היא באופן כללי טובה ובכיוון הנכון. איננו יכולים לאפשר עבירות על החוק, וביצוע פשעים ועוולות כנגד הזולת, ובו בזמן אף לאפשר לפושעים להפיק רווחים מפשעיהם אלה. אם יש רווחים שכאלה, הרי כפי שאמרתי, הם צריכים לשמש בראש וראשונה לפיצוי הקורבן, ולאחר מכן למלחמה באלימות. 
       
       משפט אחרון, אדוני יושב-ראש הישיבה. ברצוני להוסיף, שמה שאמרתי עולה בקנה אחד עם ההלכה המוסלמית – הרוצח אינו יכול לרשת את הנרצח, או להרוויח דבר-מה מהנרצח. תודה. תודה רבה. )
       
היו"ר מוחמד ברכה:
       
       תודה. חבר הכנסת טלב אלסאנע. 
       
טלב אלסאנע (רע"ם):
       
       אדוני היושב-ראש, חברי הכנסת, הצעת החוק לכאורה נשמעת הגיונית וסבירה, אבל צריך להביא בחשבון שאדם שביצע את העבירה נידון ונענש בגין עבירתו, ואנחנו מנסים להעניש אותו פעם שנייה בגין אותו פשע. לאחר ששילם את המחיר לחברה בגין הפשע שהוא עשה, לא מענישים אותו בגין הפשע. אנחנו מדברים על דבר שהוא לדעתי יצירה, מעשה ספרות או כל ניסיון לשווק איזה רעיון. היצירה הזאת לא בהכרח נגזרת מהעבירה, כי יכול להיות שהמטרה היא להטיף נגד ביצוע העבירה או להעביר מסרים חיוביים. 
       
איתן כבל (העבודה-מימד):
       
       אף אחד לא מונע. 
       
טלב אלסאנע (רע"ם):
       
       אני שואל את חברי חבר הכנסת איתן כבל, מה קורה אם מישהו אחר - לא מבצע העבירה עצמו, אלא מישהו אחר מטעמו - מפרסם את הדבר ומקבל מזה רווחים, או הופך את זה ליצירה, למשל בתיאטרון. הרי אנחנו יודעים שהיום במדינת ישראל קל מאוד לחוקק חוקים, אבל קשה מאוד לאכוף אותם. על-פי הפקודה למניעת סמים ועל-פי חוק העונשין, מי שמבצע עבירות סמים, אפשר לחלט את רכושו. אתם יודעים מה עושים הסוחרים? הם רושמים את הנכסים שלהם על שם אנשים אחרים, וכך אי-אפשר להגיע לנכסים. הם מבצעים את העבירה, והם מקבלים את הנכסים ישירות מביצוע העבירה, לא בעקבות וכתוצאה מפרסום הדברים אחרי סיום ריצוי העונש. 
       
       מה עושים לגבי אותם סוחרים? יש אנשים שמרוויחים כסף מהעבירה עצמה של הימורים, זנות או עבירות אחרות, כשעצם העבירה היא עבירה והרווח הוא תוצאה ישירה מהעבירה. אנחנו מדברים על דבר אחר, לא על העבירה עצמה, אלא על פרסום שבא בעקבות העבירה. לכן לדעתי החוק הזה הוא רחב מאוד. יש צורך להקפיד הקפדה יתירה, שהוא לא יהווה ענישה שנייה בגין אותו מעשה, וגם שהוא לא יפגע קשות בחופש הביטוי. תודה רבה. 
       
היו"ר מוחמד ברכה:
       
       תודה. חבר הכנסת מאיר פרוש - אינו נמצא באולם. חבר הכנסת יוסף פריצקי - אינו נמצא באולם. חבר הכנסת יאסינוב?
       
יגאל יאסינוב (שינוי):
       
       אני מוותר. 
       
היו"ר מוחמד ברכה:
       
       חבר הכנסת נסים זאב, ואחריו - אחרון הדוברים, חבר הכנסת חמי דורון. 
       
נסים זאב (ש"ס):
       
       אדוני היושב-ראש, הצעת חוק חילוט רווחים מפרסומים שעניינם עבירות באה למנוע רווח מאותם מבצעי עבירות שכל מטרתם פרסום וקבלת שכר מאותו פרסום, העושים מעשה זמרי ורוצים לקבל שכר כפנחס. 
       
       בעצם אנחנו מנסים לחקות את המדינות השונות באירופה ובארצות-הברית, שם יש הסדרים בכל הנושא שקשור לחילוט רווח מפרסומים אסורים. 
       
       ברור, אדוני היושב-ראש, שצריך שכספי החילוט ישמשו את הנפגעים מהפרסום. תארו לעצמכם שיש נפגע שיש לו פסק-דין לגבי הנזק שנגרם לו. אם לפוגע - למפרסם - אין אפשרות לפצותו, ברור שקודם כול צריך שכספי החילוט יפצו את הנפגע ולא את המדינה. בעצם היום כל הכספים האלה הם כמו קנסות, הולכים לקופת המדינה. אם אנחנו רוצים לשמור קודם כול על טובת הנפגע, אי-אפשר שאותם כספים יעברו לאוצר המדינה. ייתכן מאוד שיש צורך בהקמת קרן לטובת נפגעי עבירה, אבל המדינה עוד רחוקה מלהקים קרן. בכל מקרה הכספים צריכים להיות בקרן מיוחדת, קרן נאמנות, כדי לפצות את נפגעי העבירה. 
       
       לדעתי, החוק הזה הוא חוק מתחסד. היום אנחנו דנים בדברים שהם בשוליים. לפצות אדם שהוא עבריין, שרוצה אולי לפרסם את עצמו כדי ליהנות  מאותם כספים, לפעמים העיתונות מרוויחה מכך ולפעמים המפרסם עצמו. תגיד לי, אדוני היושב-ראש, מי ישלם ומי יפצה את אותם ילדים שהם נפגעי עבירה בגלל שידורים של רצח, אונס, פרסומי תועבה? שידורי הטלוויזיה עושים הון עתק מאותם סרטים. בטלוויזיה בכבלים, למשל, מראים כל מה שתרצו לראות, מזהמים את אותן נשמות. את הפיצוי לאותם ילדים אנחנו לא יכולים לתת, אבל על אותם עבריינים כבדים, שהם מומחים גם לעשות עבירה וגם ליהנות מהעבירה, צריך לתת את דעתנו הרבה יותר, לגבי הפרסומות וכל הדברים שמראים יום-יום ושעה-שעה בטלוויזיה. 
       
היו"ר מוחמד ברכה:
       
       תודה לחבר הכנסת זאב. חבר הכנסת חמי דורון. לאחר מכן ניגש להצבעה. 
       
חמי דורון (שינוי):
       
       אדוני היושב-ראש, חברי חברי הכנסת, אין אדם נהנה מפרי עבירתו. זו אמירה שהיא בסיס במשפט האנגלי, שממנו אנחנו בדרך כלל יונקים את ההיסטוריה המשפטית שלנו. הצעת החוק הזאת היא הצעת חוק רחבה מדי. היא הצעת חוק, לפחות לטעמי, שאם היא תגיע - ואני מעריך שהיא תגיע - למבחן בג"ץ, היא לא תעמוד במבחן של חופש העיסוק, היא לא תעמוד במבחן של חופש הביטוי - - -
       
רוני בריזון (שינוי):
       
       וגם זכות הקניין.
       
חמי דורון (שינוי):
       
       בוודאי. 
       
איתן כבל (העבודה-מימד):
       
       יש התייחסות לכך. 
       
חמי דורון (שינוי):
       
       חבר הכנסת כבל, האמן לי, קראתי את הצעת החוק שלך. ברמה העקרונית אני מסכים אתה, אלא מה, אני חושב שהיא רחבה מדי. צדק חבר הכנסת אילן שלגי, שאמר שבשנות ה-90 היתה חקיקה בעקבות "Son of Sam law" בניו-יורק - של דייוויד ברקוביץ'. הוחלט לחלט את הכסף שהאדון ברקוביץ' הרוויח מפרסום מעשיו וזיכרונותיו, אלא שבית-המשפט העליון בארצות-הברית ביטל את החוק בטענה שהחוק איננו חוקתי, כי הוא רחב מדי, כי למעשה הוא הופך להיות דבר שכמעט כל דבר נכנס בתוכו. 
       
       חוק מהסוג הזה, וכך נאמר אז בבית-המשפט העליון, צריך להיות מאוד צר, מאוד דווקני. לכן החוק בארצות-הברית אכן שונה, ולאחר ששונה, כשהגיע למבחן נוסף בבית-המשפט העליון,  הוא עבר את מבחן בית-המשפט העליון האמריקני. אני חושב שאירע גם מקרה דומה באנגליה, כאשר המרגל בלק, שהיה המרגל של הקג"ב, נמלט לברית-המועצות לאחר שנחשף. לאחר שנים פרסם ספר זיכרונות. המוציא לאור היה בלונדון והממשלה האנגלית חילטה את הכסף. הוגש אז כתב תביעה נגד הממשלה הבריטית. הטענה היתה שאי-אפשר לעצור את הכסף, כי האיש לא באנגליה. כותב על כך פרופסור דניאל פרידמן בספרו, והשאלה היא אם בעצם מדובר כאן בענישה כפולה - double jeopardy  - שהרי בסך הכול האדם נענש מזה שהוא יושב בבית-הסוהר. 
       
איתן כבל (העבודה-מימד):
       
       אבל למה להעניש את הקורבן?
       
חמי דורון (שינוי):
       
       אתה לא מעניש את הקורבן. הנה עכשיו, לאחר שנים, פתאום מחלטים את כספו שנוצר כתוצאה ממשהו אחר, מספר שהוא כתב או מפרסום זיכרונותיו או מסרט שנעשה. 
       
       לכן, אדוני היושב-ראש, זה לא שאני לא מסכים, אבל אם היית אומר שאתה מצמצם את הנושא הזה לעבירת הרצח, אני אתך ללא צל של ספק.
       
ניסן סלומינסקי (מפד"ל):
       
       מדובר על עבירה שהעונש עליה שבע שנים.
       
חמי דורון (שינוי):
       
       מדובר על הרבה עבירות. מדובר על עבירה של הונאה, מדובר על עבירה של גנבה ושוד מזוין. 
       
ניסן סלומינסקי (מפד"ל):
       
       חברך אילן שלגי שאל למה לא ללכת על עבירה של חמש שנים או שלוש שנים - - -
       
חמי דורון (שינוי):
       
       חבר הכנסת סלומינסקי, היושב-ראש ביקש שאני אסיים ואתה לא נותן לי לסיים. אני אענה לך בצורה מאוד פשוטה: אני וחברי אילן שלגי חיים במפלגה פלורליסטית, וכל אחד מאתנו יכול לחשוב אחרת. חברי אילן שלגי חושב, שחמש שנים הן די והותר. אני אומר שלדעתי החוק הזה, כאשר יבוא למבחן בג"ץ, הוא לא יעמוד במבחן בג"ץ, מכיוון שהוא רחב מדי. לכן אני מציע לכם - אני גם אצביע בעד הצעת החוק, כי אני חושב שברמה העקרונית היא נכונה - לצמצם את העבירות לעבירת רצח, אינוס, לעבירות מאוד מיוחדות, שהן חמורות ביותר. אני בטוח שאז זה יעמוד במבחן משפטי.
       
       אני רוצה לשאול את חבר הכנסת סלומינסקי וחבר הכנסת כבל, אתם אומרים שלא צריך להרוויח מהעבירה. אני מסכים. אבל בוא נצייר סצנריו פשוט - האדם, אותו עבריין, בעל משפחה כאשר קרתה העבירה, ילדיו קטנים, משפחתו נשארה בחוסר כול, והוא  כותב את הספר על מנת לספק למשפחתו, לילדים הקטנים שלו, אוכל. מה אז?
       
ניסן סלומינסקי (מפד"ל):
       
       קיימנו על זה דיון ארוך - - - 
       
היו"ר מוחמד ברכה:
       
       חבר הכנסת דורון, תודה. 
       
חמי דורון (שינוי):
       
       אני אשמח אם תצמצמו ותכווצו ולא תרחיבו בעבירות האלה, כדי שנוכל לעמוד אחר כך, ככנסת ישראל, גם במבחן שיפוטי. תודה. 

נסים זאב (ש"ס):
       
       מה קורה עם סוחר סמים?
       
היו"ר מוחמד ברכה:
       
       תודה. התכלית של הדיון בקריאה ראשונה הוא לאסוף כמה שיותר רעיונות, הסתייגויות ואופקים חדשים לקראת ההכנה לקריאה שנייה ולקריאה שלישית. לכן אני בטוח שכל הרעיונות שהועלו כאן יובאו להתייחסות בוועדה, כמובן אם הצעת החוק תעבור בקריאה הראשונה. 
       
       רבותי חברי הכנסת, אנחנו עוברים להצבעה בקריאה ראשונה על הצעת חוק חילוט רווחים מפרסומים שעניינם עבירות, התשס"ה-2004, של חברי הכנסת איתן כבל וניסן סלומינסקי. ההצבעה החלה, בבקשה. 


הצבעה מס' 9

בעד ההצעה להעביר את הצעת החוק לוועדה - 18
נגד - אין
נמנעים – 1
ההצעה להעביר את הצעת חוק חילוט רווחים מפרסומים שעניינם 
עבירות, התשס"ה-2004, לוועדת החוקה, חוק ומשפט נתקבלה. 

היו"ר מוחמד ברכה:
       
      הצעת החוק התקבלה ברוב של 18 תומכים, ללא מתנגדים ועם נמנע אחד. היא תועבר לוועדת החוקה, חוק ומשפט להכנתה לקריאה שנייה ושלישית. 

       
הצעת חוק ביטוח בריאות ממלכתי (תיקון מס' 28 והוראת שעה) 
(מעבר מקופת-חולים אחת לקופת-חולים אחרת), התשס"ה-2004
       [רשומות (הצעות חוק, חוב' כ/60).]
(קריאה ראשונה)
       
היו"ר מוחמד ברכה:
       
       אנחנו עוברים לנושא הבא: הצעת חוק ביטוח בריאות ממלכתי (תיקון מס' 28 והוראת שעה) (מעבר מקופת-חולים אחת לקופת-חולים אחרת), התשס"ה-2004, של חבר הכנסת יגאל יאסינוב וקבוצת חברי הכנסת. יציג את הצעת החוק חבר הכנסת אריה אלדד, בבקשה.

אריה אלדד (האיחוד הלאומי - ישראל ביתנו):
       
       אדוני היושב-ראש, אדוני השר, חברי חברי הכנסת, חבר הכנסת יאסינוב ואני יצאנו  לתקן את החוק, כמו הרבה פעמים, מתוך מקרה פרטי שהאיר תופעה כללית. קופת-חולים מסוימת החליטה לסגור מרפאה ביישוב פלוני, וטעמיה עמה. אבל במקום להודיע למבוטחים מייד עם קבלת ההחלטה, המתינה והודיעה להם בסוף חודש דצמבר. איש מהמבוטחים לא יכול היה כמובן להספיק לעבור לקופה אחרת בתאריך הקובע המאפשר על-פי חוק ביטוח בריאות מעבר מקופה לקופה. לפיכך, החזיקה הקופה את מבוטחיה כבני ערובה שישה חודשים נוספים, כאשר הסיבה לרצונם להיות מבוטחים באותה קופה, דהיינו, קיומה של המרפאה באותו יישוב, כבר חדלה מלהתקיים.
       
       אומנם, לאחרונה תוקן החוק ונקבעו ארבעה מועדי מעבר בשנה, אך עדיין נותרו כמה בעיות. הסתבר שקופת-חולים יכולה לסגור שירות, ושום דבר לא מחייב אותה להודיע על כך למשרד הבריאות או למבוטחים. את זה אנחנו מציעים לתקן בהצעה הזאת. בתיקון כתוב, כי כל קופת-חולים חייבת להודיע למנהל הכללי של משרד הבריאות או למי שהמנהל הסמיך אותו לכך, ולמבוטחים במרפאה או במסגרת התקשרות רפואית, למשל עם רופא עצמאי או  עם מעבדה - להודיע להם על כוונתה לסגור את השירות שלושה חודשים מראש.
       
       אם לא הקופה יזמה את הפסקת השירות אלא, למשל, רופא עצמאי שהיה לו הסכם מתן שירות עם הקופה והחליט ביוזמתו להפסיק את השירות או שנבצר ממנו להמשיך ולתת אותו, הקופה חייבת להודיע למנהל הכללי של משרד הבריאות ולמבוטחים כי השירות נפסק בתוך 30 יום מהפסקת השירות. 
       
       שר הבריאות יקבע בתקנות את הדרכים להודעה או לפרסום ההודעה, ויוודא כי כל מבוטח כזה יודע על זכותו לפנות מיידית לנציב פניות הציבור לעניין חוק ביטוח בריאות ממלכתי על מנת שהנציב, הנציבה במקרה שלנו, תורה לאפשר העברתו לאלתר, בלי תלות בארבעת מועדי המעבר הקבועים כיום בחוק, לקופה אחרת המקיימת שירות סמוך יותר למקום מגוריו של המבוטח.
       
       בעיה נוספת שבאה על תיקונה אגב כך היא מצב שבו מבוטח עבר מקופה לקופה במהלך השנה האחרונה, ועתה סגרה הקופה את השירות הרפואי הניתן לו. על-פי המצב החוקי היום צריך המבוטח להמתין 12 חודשים עד שיותר לו לעבור שוב מקופה לקופה. התיקון היום מבטל את ההתניה הזאת אם סגירת השירות באה ביוזמת הקופה או ביוזמת הרופא העצמאי שנתן שירות מטעם הקופה. גם במקרה כזה יקבל המבוטח הודעה כי הוא יכול לפנות לנציבת פניות הציבור לפי חוק ביטוח בריאות ממלכתי, וזו יכולה להורות על העברתו לאלתר לקופה אחרת, אף אם עבר המבוטח מקופה לקופה במהלך 12 החודשים האחרונים. 
       
       התיקון השלישי המשמעותי בחוק שאנחנו מציעים היום הוא הוראת שעה לתקופה של שנתיים, כי תקופת ההמתנה במעבר בין קופה לקופה תקוצר לשישה חודשים במקום שנה, בלי תלות בסיבת המעבר מקופה לקופה; לא רק אם הקופה הפסיקה שירות מסוים, אלא גם מכל סיבה אחרת. 
       
       לעניין התיקון הזה, שירות רפואי הוא שירות רפואה ראשונית, ולא רפואת מומחים; כלומר, רופא משפחה, רופא ילדים, שירותי אחות או שירותי מעבדה.  
       
       התיקון נעשה בעבודה משותפת עם משרד הבריאות התומך בחוק, ואני קורא לכם להצטרף לתמיכה הזאת ולהצביע בעדו. תודה רבה.  

היו"ר מוחמד ברכה:
       
       תודה. אנחנו עוברים לרשימת הדוברים. ראשון הדוברים - חבר הכנסת יגאל יאסינוב. שלוש דקות לכל אחד, כמובן. 
       
יגאל יאסינוב (שינוי):
       
       תודה. 
       
       אדוני היושב-ראש, אדוני השר, חברי חברי הכנסת, קודם כול, אני גאה שאני אחד ממציעי החוק הזה, יחד עם ידידי אריה אלדד. אחרי פירוט מדויק של החוק, קשה להוסיף. אבל יש השלכות  לחוק שעליהן אני רוצה לדבר. אני גם גאה שחברים מכל סיעות הבית חתמו על החוק הזה, סיעות משמאל ומימין, גם סיעות חרדיות, גם סיעות ערביות, ואני מודה להם. 
       
       החוק הוא פרי עבודת ועדת העבודה, הרווחה והבריאות. עבדנו כמה חודשים על הרעיון הזה יחד עם משרד הבריאות, ויחד עם חברים, והגענו להצעה המגובשת הזאת. 
       
       בשפה פשוטה אני רוצה להגיד למי עוזר החוק. החוק עוזר קודם כול לאנשים שמתגוררים ביישובים קטנים, בכפרים, בשכונות מרוחקות. כי מה קורה כאשר סוגרים להם את הקופה או את השירות? אנחנו מדברים על שירות דחוף, שירות ראשוני, ואז אנחנו מאפשרים לעבור לקופה אחרת. הדבר החשוב הוא, שאנחנו מחייבים את הקופות להודיע למבוטח, שבעוד שלושה חודשים הם הולכים לסגור את השירות, ואז יש הזמן גם למשרד הבריאות, וגם למבוטח, וגם לקופה, לנסות לפתור את הבעיה בלי פגיעה במבוטחים. אני חושב שברור לנו שמי שנפגע בדרך כלל מאי-קבלת שירות רפואי בצורה כזאת שהוא צריך לנסוע וללכת רחוק, זה החלשים. החלשים הם גם משמאל, גם מימין, גם יהודים, גם ערבים, גם עולים חדשים וגם הוותיקים.
       
       אני גאה שהצלחנו לגבש חוק שעוזר לכולם ושאין מתנגדים. אני מודה גם למשרד הבריאות, שהיה מוכן לעבוד אתנו ולקבל את עמדתנו. בהתחלה הם התנגדו, אבל אחרי שדיברנו אתם וקיימנו אתם כמה ישיבות, הם שינו את דעתם, ואני מודה להם על כך. אני גם מודה לחברי הכנסת. תודה. 
        
היו"ר מוחמד ברכה:
       
       תודה. רשות הדיבור לחבר הכנסת אורי אריאל - אינו נמצא. חבר הכנסת רוני בריזון - מוותר. חבר הכנסת חמי דורון - לא נמצא. חבר הכנסת רשף חן - מוותר.  חבר הכנסת אילן ליבוביץ - אינו נמצא. חבר הכנסת נודלמן. חברת הכנסת נוקד. חברת הכנסת פולישוק-בלוך. חבר הכנסת רצאבי. חבר הכנסת גאלב מג'אדלה, בבקשה. 
       
גאלב מג'אדלה (העבודה-מימד):

       אדוני היושב-ראש, חברי חברי הכנסת, אני חושב שהצעת החוק היא נכונה, היא גם טובה, היא גם מאפשרת תחרות. היא מאפשרת לאזרח מרחב תמרון כאשר הוא רוצה להחליף את הקופה. היא משרתת את העניין. מציעי החוק ציינו, שאם קורה שינוי מסיבה כלשהי במפה הארגונית של המרפאה, זה נותן לאזרח את היכולת להתכונן. אני חושב שאנחנו צריכים להתלכד סביב ההצעה ולתמוך בה. בכלל, אנחנו חושבים שכל המערכות צריכות לשרת את האזרח. המערכות קמו והן נועדו לשרת את האזרח. כל תיקון ושינוי בכל חוק, אשר נועד לשרת את האזרח ולתת לאזרח שירות טוב יותר ואפשרות טובה יותר לתחרות, הוא מבורך וצריך לתמוך בו.  
       
היו"ר מוחמד ברכה:
       
       תודה רבה. חבר הכנסת איוב קרא, בבקשה.
       
איוב קרא (הליכוד):
       
       אדוני היושב-ראש, חברי חברי הכנסת, אני מברך על החוק ואני אתמוך בו. אני הופתעתי לטובה שידידי גאלב מג'אדלה אומר שהדברים הם טובים וחשובים. משום-מה חשבתי שיש כעס על חיים רמון בכל מה שקשור לחוק ביטוח בריאות ממלכתי. חשבתי שהיה חשוב למפלגת העבודה להמשיך את הפנקס האדום ואת האפוטרופוס על כל הציבור, כך שאי-אפשר שמשהו יזוז במדינה הזאת בלי שיהיה לך פנקס אדום. אני מאוד מעריך את זה שאתה מחזק את הרפורמה.
       
גאלב מג'אדלה (העבודה-מימד):
       
       זה נכון לגבי מי שלא מבין את החוק. מי שמבין את החוק, מברך את חיים רמון.  
       
איוב קרא (הליכוד):
       
       אני יודע שיש כלפיו שנאה תהומית בתוך המרכז, והוא שילם על כך מחיר לא קל. המחיר שהוא שילם במרכז קשור לחוק הזה, חוק ביטוח בריאות ממלכתי. הלוואי שידבקו בזה כל ראשי מפלגת העבודה. פעם לשמוע את זה מהם היה תקוות אחרית הימים. לשמוע מאיש מפלגת העבודה שהוא בעד הפתיחות והרפורמה, זה דבר חשוב מאוד. אין מחיר לחופש ולתחרות. זה יוצר מצב טוב לאזרח. כך מתנהלות מדינות נאורות וממשלות בעולם המערבי. ככל שנדחף לכיוון הזה, כן ייטב לאזרחים. 
       
       אני חושב שהצעת החוק הזאת היא טובה מאוד, אף שיש הרבה דברים שצריך לשפר בשירות הרפואי. בקשר לנושא הלוגיסטי-הארגוני, אין לי ספק שהכיוון הוא נכון. יישר כוח לכל מי שיזם את החוק.

היו"ר מוחמד ברכה:
       
       חבר הכנסת עבד-אלמאלכ דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני לא יודע למה צריך להגביל את האפשרות לעבור מקופה לקופה. למה אדם שאינו מוצא מנוח בקופה שלו, או שאינו מרוצה מהשירות, או שהקופה שלו אינה מתפקדת כראוי מבחינת הטיפול בו, לא יכול לעבור מייד לקופה אחרת? למה צריך להגביל את זה בשנה? פעם זה היה מוגבל לגמרי ולא היתה אפשרות לעבור לקופה אחרת. למה צריך להגביל את זה? אני חושב שככל שהתקופה תהיה קצרה יותר, או שלא תהיה הגבלה בכלל, כן ייטב. זה ייתן לאנשים את האפשרות לבחור בקופה שהם רוצים, בלי שום הגבלה. זכותם לבחור בקופה שהם רוצים. זה יכול להביא לתחרות בין הקופות עצמן, והתחרות הזאת יכולה להיות רק מבורכת לטובת החולים. 
       
       עוד נקודה שלא נחה דעתי ממנה היא שקופה שסוגרת את שירותיה תודיע על כך שלושה חודשים מראש. מה זאת אומרת? איך היא סוגרת את שירותיה ואנשים לא יכולים לעבור אלא בתום שנה? כאשר היא סוגרת את המרפאה באזור מסוים, אותו אדם צריך ללכת לאזור אחר כדי לקבל את השירותים. הרבה פעמים מדובר בזקנים, בילדים ובמשפחות. אפילו אם מדובר באדם הבריא ביותר, למה אני צריך ללכת לאזור אחר כדי לקבל את השירות שמגיע לי באזור שלי, בבית שלי, בעיר שלי או בכפר שלי? 
       
       אני חושב שהם חייבים להודיע על כך מראש תוך תקופה מקבילה, או יותר מהתקופה שצריך כדי לעבור. אם אדם יכול לעבור בתוך שישה חודשים, אז הם צריכים להודיע על כך לפחות שישה חודשים מראש. כך לאנשים יהיה זמן לבחור בקופה אחרת ולקבל שירות מייד עם תום תקופת ההתרעה או סגירת הקופה. 
       
       אני הייתי הולך יותר רחוק מזה. קופה שבאה לסגור את השירות שלה, ובגלל זה ייגרם לציבור נזק,  תהיה חייבת להחזיר כסף. הרי כל חבר משלם לקופה. 

היו"ר מוחמד ברכה:
       
       אנחנו משלמים למדינה. 
       
עבד-אלמאלכ דהאמשה (רע"ם):
       
       והקופה מקבלת תשלום דרך המדינה. למה שהיא תיהנה מהכסף הזה? למה שהיא לא תחזיר את הדברים אם היא לא נותנת את השירות? כל נותן שירות חייב לתת שירות, ואם הוא לא נותן את מלוא השירות, אסור לו לקבל על זה כסף. אם הוא קיבל על זה כסף, הוא צריך להחזיר את זה. 
       
       לדעתי, ההצעה היא טובה, אבל היא יכולה להיות הרבה יותר משופרת. לקראת הקריאה השנייה והשלישית, ביחד עם החברים המציעים, אפשר אולי לשפר כמה דברים בכיוון הזה. 

היו"ר מוחמד ברכה:
       
       חבר הכנסת נסים זאב, בבקשה.
       
נסים זאב (ש"ס):
       
       אדוני היושב-ראש, כנסת נכבדה, אני שותף להצעת חוק ביטוח בריאות ממלכתי שבאה להעניק זכות לחבר קופת-חולים לבטל את חברותו. זכותו של חבר לעבור לקופת-חולים אחרת. עד היום, החוק היה מאפשר לעבור רק אחרי שנה אחת מהיום שהוא נרשם באותה קופת-חולים. היו מקרים, כפי שאמר חבר הכנסת אלדד, שבהם קופת-החולים נסגרה ולא הודיעו לחברים. 
       
       נכון לאפשר מעבר, כי יש צורך בתחרות. היום קופות-חולים נאבקות על הקליינטים, אבל כאשר בא אותו חבר נזקק בשעת אמת, לקבל את אותן תרופות, אומנם יש קופות-חולים שכן נותנות תרופות שלא בשגרה, שכן או לא נמצאות בסל התרופות, יש קופות-חולים שכן מתחשבות באותם חולים, אבל יש קופות-חולים שלא מכירות בזה. לכן, אדם שנזקק לאותם שירותים ורוצה לעבור לקופת-חולים אחרת, זו זכותו. התחרות פה היא טובה וחשובה. 
       
       אני תומך בחוק הזה. 
       
       אני רוצה לומר, ששום חוק בריאות לא יעזור לממשלה חולה שתחלואיה הם רבים. זו ממשלה עיוורת ואטומה. אני מבין שהממשלה החליטה לברוח מרצועת-עזה ולהפקיר את היישובים ואת הפלסטינים. כולם חושבים שהבעיה היא אותם מתיישבים, מתנחלים. אף אחד מחברי הכנסת הערבים פה לא חושב מה יקרה עם אותם מיליון וחצי פלסטינים יום אחרי הנסיגה. 

גאלב מג'אדלה (העבודה-מימד):
       
       יישארו יתומים.
       
נסים זאב (ש"ס):
       
       הם יישארו יתומים, כי רק הטרור שם ישלוט, רק אותם ארגוני חבלה, "הג'יהאד" וה"חמאס" ששולטים גם היום בשטח. זה לא משנה אם לאבו-מאזן יש או אין רוב. אתה יודע טוב, שהרוב הוא לא טרוריסט, אבל מי ששולט ברחוב זה הטרוריסטים. אז אותם ארגונים, תגיד לי - מה יעשו העזתים המסכנים האלה? איפה הלב שלכם? אתם צריכים לתמוך במתנגדים להתנתקות החד-צדדית, ושזה לא יהיה רק בהסכם. הלוואי שהיתה לכם אותה ראייה שיש לכבוד מרן רבי עובדיה יוסף שליט"א, שאמר: אני בעד הסכם שלום, אני בעד לצאת מרצועת-עזה, אך רק בהסכם. פה אין הסכם.
       
גאלב מג'אדלה (העבודה-מימד):
       
       יהיה הסכם.
       
נסים זאב (ש"ס):
       
       פה יש בריחה, ואני רוצה לומר, בריחה, נסיגה תחת אש - מזכיר לנו אותם ימים אפלים שבהם אהוד ברק ברח מלבנון.
       
גאלב מג'אדלה (העבודה-מימד):
       
       - - -
       
היו"ר מוחמד ברכה:
       
       חבר הכנסת אברהם רביץ - לא נמצא. חבר הכנסת מגלי והבה, בבקשה. חבר הכנסת מג'אדלה, בחייך.
       
מגלי והבה (הליכוד):
       
       אדוני היושב-ראש, חברי הכנסת, הצעת החוק גילתה רק טפח מחוליי החוק או ביצוע החוק על-ידי קופות-חולים של השירות הממלכתי. פעם הססמה היתה: שלם מעט וקבל הרבה שירות רפואי. היום הססמה באותן קופות-חולים: שלם הרבה וקבל פחות שירות רפואי. ומי אלה שסובלים? אותן אוכלוסיות שזקוקות לטיפול בקופות-חולים.
       
       אני לא יודע אם חברי חברי הכנסת יודעים כולם - על כל ביקור אצל רופא משלמים 12 ש"ח, וזה אמור לשמש לרבעון, אבל אם אתה מגיע, נגיד, לקראת סוף הרבעון, אומרים לך: אתה צריך לשלם, זה ישרת אותך רק ליומיים-שלושה, שבוע או חודש לפעמים. זה חלק מהעוולות של חוק ביטוח בריאות ממלכתי, ואני חושב שאלה שהתכוונו לשנות את החוק ב-1994 התכוונו שיצאו דברים טובים. התחרותיות היא טובה וחשובה לאזרחים, אך לא להפוך את האזרחים לאלה שנושאים בנטל של אותן קופות-חולים. אנחנו מסתובבים, אנחנו שומעים את התלונות של האנשים. ומי הסובלים העיקריים? אלה שכבר מבוטחים שנים רבות, ואפילו מודדים את כמות הכסף שאותם מבוטחים שילמו לאורך השנים לאותן קופות-חולים, ויבואו לדרוש רפואה פרטית - היה משתלם להם יותר. היום קופות-החולים לא מתחשבות במבוטחים שלהן, ויש תחרות על הלקוח, על המשתמש. 
       
       לכן, אדוני היושב-ראש, הצעת החוק שבאה לקצר - אני טוען שצריך לפטור את האזרח אפילו אחרי זמן סביר, שהוא רואה שקופת-החולים לא נותנת את השירות - אפשר לעבור. בהתחלה הגבילו את זה לשנה, כי חשבו שיהיו תנועות ממקום למקום, כי בשנים הראשונות השירות של אותן קופות-חולים יהיה מבוסס על פיתוי לקוחות לעבור מקופה לקופה. אך אני רואה היום הרבה אוכלוסייה ענייה נזקקת שבאה לקבל, שלא לדבר על כך - באת לרופא, חבר הכנסת המציע, אתה מכיר את זה, גם אתה רופא, שבאים, אתה לוקח את המרשם, ואומרים לך: לך לשלם. על כל תרופה שאתה משלם, יש לך לפעמים או אין לך. אני מדבר על אנשים שנותנים ומקבלים שירות מאותה קופת-חולים.
       
       זה חוק ראוי, שצריך לתמוך בו, וצריך כאן בכנסת הזאת, אולי במסגרת החוק הזה, לעשות בדיקה מקיפה של השירותים שנותנות אותן קופות-חולים לאזרחים וצריך לתקן את כל העוולות. תודה.
       
היו"ר מוחמד ברכה:
       
       תודה. חבר הכנסת יעקב מרגי - לא נמצא. חבר הכנסת ויקטור בריילובסקי - בבקשה, אדוני; מוותר.  חבר הכנסת עזמי בשארה - לא נמצא. חבר הכנסת ואסל טאהא, בבקשה.
       
ואסל טאהא (בל"ד):
       
       אדוני היושב-ראש, חברי הכנסת, אני שותף למציעים בחוק הזה. החוק הזה בא לסגור פרצה חשובה. זו הצעה הגיונית, שאם נאשר אותה, היא שומרת באמת על השוויון במתן שירות רפואי מכוח חוק ביטוח בריאות ממלכתי.
       
       הנקודה שקופה שעומדת להיסגר באיזה יישוב, בעליה חייבים להודיע שלושה חודשים מראש - זאת הצעה חשובה מאוד, הגיונית, מפני שביישובים קטנים, מהניסיון מהשטח, ראינו והרגשנו ושמענו תלונות, שקופות שמתכננות לפתוח מרפאות ביישובים קטנים מחזרות אחרי האוכלוסייה, אחרי התושבים. 
       
היו"ר מוחמד ברכה:
       
       אני כבר הערתי את ההערה ואעיר אותה עוד פעם: לא נהוג לנהל שיחות בין מנהלי סיעות ועובדי סיעות לבין המליאה, חד-משמעית.
       
ואסל טאהא (בל"ד):
       
       הולכים, מבקשים, נפגשים עם התושבים ומבקשים מהם שיצטרפו לקופה, ואחרי שהם מצטרפים לקופה, פותחים מרפאה ביישוב קטן. בסופו של דבר מתברר להם שזה עסק לא רווחי, אז פתאום הם סוגרים ובורחים ועוזבים את המבוטחים ללא כל זכות לקבל את השירות הרפואי. זה קרה בכמה יישובים קטנים. התיקון הזה סוגר את הפרצה הזאת, לכן אני תומך בחוק הזה. מה עוד, שהוא סוגר גם פרצה אחרת - לצמצם את תקופת המעבר מקופה לקופה משנה לשישה חודשים, גם זו נקודה חשובה מאוד, נותנת את האפשרות לאזרח לחפש את השירות הטוב, המתאים לו, ואני חושב שזה מחזק את התחרות, ובסופו של דבר זה יביא לטיפול רפואי טוב יותר.
       
       לכן, אדוני היושב-ראש, אנו תומכים בהצעה הזאת. 
       
היו"ר מוחמד ברכה:
       
       תודה, אדוני. חברת הכנסת גילה פינקלשטיין, בבקשה. אחריה,  בין החברים הנוכחים - חבר הכנסת טלב אלסאנע.
       
גילה פינקלשטיין (מפד"ל):
       
       אדוני היושב-ראש, כנסת נכבדה, התחרות בין קופות-החולים במערכת הבריאות מתאימה לעידן שבו יש משמעות רבה לזכויות של הצרכן ולשיפוטו האישי. לצערי, בצד זכות חשובה זו מתנהל לא פעם על גב הלקוחות של קופת-חולים מסע שיווקי מכוער ואגרסיבי. המאמצים וכל הדרכים שמפעילות קופות-החולים כדי להשאיר את המבוטח ברשותן, ולמנוע ממנו לעבור לקופה אחרת, הם מרובים ובעייתיים. 
       
       רק לאחרונה התלוננה בפני אשה מבוטחת על מסע ייסורים שהיא עברה בקופת-חולים מסוימת, כשכל בקשתה הצנועה היתה לבטל את החברות בקופה. המבוטחת נתקלה בחומה בצורה של סירוב ושירות לקוחות כלל לא סימפתי. זמן רב חלף וטלטולים אין-ספור עברה המבוטחת עד שקיבלה את מבוקשה, ואין ספק כי הסרבול והביורוקרטיה נובעים בראש ובראשונה מהתחרות הקשה שבין קופות-החולים. בהקשר זה אני מברכת על ההחלטה שקיבלה ועדת הבריאות לפני כשבועיים על קיצור התקופה שאחריה יוכלו המבוטחים לעבור מקופה לקופה משנה עד כה לשישה חודשים בלבד.
       
       ההצעה שלפנינו כוללת סעיפים רבים שמטרתם, מלבד הסדרת סעיפים מינהליים בין הלקוח לקופות-החולים, הגנה על הלקוח מפני פגיעה רגשית, פגיעה כלכלית, שעלולה לבוא מהתחרות הקשה שבין קופות-החולים.
       
       על כן, אני תומכת בהצעה, וקוראת להמשיך ולהסדיר בחוק גם את עניין המעבר החלק של המבוטחים בין הקופות, ובכלל זה ביטול השירותים הניתנים במסגרת החברות. תודה.
       
היו"ר מוחמד ברכה:
       
       תודה, גברתי. חבר הכנסת אבשלום וילן - לא נמצא. חבר הכנסת משה גפני - לא נמצא. חבר הכנסת טלב אלסאנע - בבקשה, אדוני. 

טלב אלסאנע (רע"ם):
       
       אדוני היושב-ראש, חברי הכנסת, מטרת המצב הקיים היא למנוע את האפשרות שהקופות יהיו מופתעות בשל פרק זמן קצר או התרעה קצרה של מבוטחים שעוברים לקופות אחרות ובכך משנים את המצב של אותן קופות לרעה, כשהן מתכננות את מצבן לאור הכנסות האמורות להתקבל מהמדינה.
       
       אבל, מצד שני, יש להתייחס לשירות שבו מדובר. מדובר בשירותי בריאות, ויש היגיון רב בהצעת החוק, כי אי-אפשר מצד שני להעמיד את המבוטח בפני מציאות שהיא בלתי נסבלת כאשר קופת-חולים אחת מחליטה לבטל או לסגור מרפאה, או להעביר אותה למקום אחר. 
       
       ולכן, באותה מידה שהחוק בא להגן על הקופות, הצעת החוק הזאת באה להגן על המבוטחים ולהכניס איזון בתוך ההסדר החוקי הקיים. לכן אני חושב שזאת הצעת חוק נכונה, ראויה.
       
       ברצוני לציין, שבחוק ביטוח בריאות ממלכתי יש פרצות שלדעתי מנוצלות על-ידי הקופות, או אם זה המדינה, כאשר בעניין סל הבריאות - אין אכיפה שסל הבריאות יהיה אחיד בכל הקופות. 
       
       דבר שני, יש חובה על-פי חוק שהקופות יהיו במקום סביר ונגיש למבוטחים. לא אחת קופות-החולים הן במרחק רב, במיוחד ביישובים הערביים וביישובים הבדואיים בנגב, וכאשר אותם אנשים נזקקים לשירותי בריאות הם נאלצים לנדוד או לנסוע למרחקים רבים. 
       
       ולכן, יש צורך באכיפת חובת הקופות וגם חובת המדינה על מנת ליישם את החוק, אשר יעניק את שירות הבריאות בצורה טובה, ראויה, סבירה, שוויונית, וגם עם נגישות מקסימלית לאזרחים הנזקקים לאותם שירותים. 
       
       אני תומך בהצעת החוק. תודה רבה.

היו"ר מוחמד ברכה:
       
       תודה, אדוני. חבר הכנסת יוסף פריצקי - לא נמצא. 
       
       אנחנו, רבותי חברי הכנסת, עוברים להצבעה על הצעת חוק ביטוח בריאות ממלכתי (תיקון מס' 28 והוראת שעה) (מעבר מקופת-חולים אחת לקופת-חולים אחרת), התשס"ה-2004. ההצבעה על הצעת החוק היא בקריאה ראשונה. ההצבעה החלה. בבקשה, רבותי. 

הצבעה מס' 10
       
בעד ההצעה להעביר את הצעת החוק לוועדה - 15
נגד - אין
נמנעים - אין
ההצעה להעביר את הצעת חוק ביטוח בריאות ממלכתי (תיקון מס' 28 והוראת שעה) (מעבר 
מקופת-חולים אחת לקופת-חולים אחרת), התשס"ה-2004, לוועדת העבודה, הרווחה והבריאות נתקבלה.

היו"ר מוחמד ברכה:
       
       ברוב של 15 תומכים, ללא מתנגדים וללא נמנעים, הצעת החוק - - -

אראלה גולן (שינוי):
       
       סליחה. טעיתי, אני הצבעתי במקום חמי דורון.

היו"ר מוחמד ברכה:
       
       חברת הכנסת גולן הצביעה במקום חבר הכנסת חמי דורון. הצבעתה תיחשב כהצבעתו של חבר הכנסת חמי דורון. לא תיחשב, אבל זה לא משנה את התוצאה. 
       
       התוצאה היא 15 תומכים מול אפס מתנגדים ואפס נמנעים, ולכן הצעת החוק התקבלה בקריאה ראשונה והיא תועבר לוועדת העבודה, הרווחה והבריאות.
       


הצעת חוק חינוך מיוחד (תיקון מס' 8) 
(חובת שימוע בוועדות השמה וערר), התשס"ה-2004
       [רשומות (הצעות חוק, חוב' כ/60).]
(קריאה ראשונה)

היו"ר מוחמד ברכה:
       
       רבותי חברי הכנסת, אנחנו עוברים לסעיף האחרון בסדר-היום: הצעת חוק חינוך מיוחד (תיקון מס' 8) (חובת שימוע בוועדות השמה וערר), התשס"ה-2004, של חבר הכנסת יגאל יאסינוב. יציג את הצעת החוק חבר הכנסת יאסינוב, בבקשה. 

יגאל יאסינוב (שינוי):
       
       אדוני היושב-ראש, חברי הכנסת, יש לי היום הכבוד להגיש עוד חוק אחד לקריאה ראשונה - זה גם חוק שקיבל תמיכה מכל סיעות הבית. 
       
       אני רוצה להגיד, שהחוק בעצם מגן על זכות בסיסית של כל בן-אדם, והפעם על קטינים - זכות השימוע, הזכות ללמוד והזכות להישאר בקבוצה הרגילה שאליה הוא שייך. 
       
       לצערי, בישיבות משותפות של ועדות העלייה, הקליטה והתפוצות, העבודה והרווחה, זכויות הילד וכמובן ועדת החינוך התברר שהיום קיים ניתוב יתר של ילדים למוסדות חינוך מיוחד, וכל זה רק מסיבה אחת - כי לא הילדים ולא ההורים ולא נציגם לא מוזמנים לוועדות השמה ואין להם זכות להשמיע את דעתם, והוועדות לא יודעות בעצם את מי מעבירים. היו מקרים שילדים הועברו לחינוך מיוחד אך ורק מפני שלא ידעו עברית, ואלה היו ילדים עולים. הפעם, החוק מתקן את המצב הקיים ומחייב ועדות השמה וערר להזמין את הילדים, הוריהם, או מישהו מטעמם לישיבות, וחייבים לתת להם זכות להשמיע את דעתם. 
       
       אני רוצה להגיד תודה במיוחד לראשי שלוש הוועדות שהכי תרמו לחוק, שהן ועדת החינוך - אילן שלגי ומלי פולישוק; ועדת העלייה - קולט אביטל; ויושב-ראש הוועדה לזכויות הילד, מיכאל מלכיאור. 
       
       לסיום דברי אני רק רוצה להקריא את השמות של אותם חברי כנסת שחתמו על החוק ותמכו בו, ואני חייב להם תודות: קולט אביטל, אורי אריאל, מיכאל איתן, אלי אפללו, רוני בריזון, עזמי בשארה, זהבה גלאון, חמי דורון, אברהם הירשזון, צבי הנדל, ג'מאל זחאלקה, נסים זאב, יחיאל חזן, ואסל טאהא, אליעזר כהן, אתי לבני, אילן ליבוביץ, מיכאל מלכיאור, מיכאל נודלמן, יאיר פרץ, גילה פינקלשטיין. אני מודה לכם, ואני מודה לחברי הכנסת שנשארו להצביע. תודה.
       
היו"ר מוחמד ברכה:
       
       תודה, אדוני. 

נסים זאב (ש"ס):
       
       יש הסכמה לוותר. 

היו"ר מוחמד ברכה:
       
       שנייה. אומנם זה לא הטקס הרשמי, אבל מחר זה היום האחרון שבו סגנית המזכיר מתפקדת כסגנית מזכיר והיא פורשת, זאת הפעם האחרונה שאני יושב אתה על השולחן הזה, לכן אני רוצה לברך אותה ולהודות לה. 
       
       יהיו הזדמנויות לכנסת להודות לה על פועלה הרב ועל מסירותה לעבודת הכנסת במשך שנים רבות. אני יכול להעיד מעדות ראשונה שתענוג לעבוד אתה, אבל אני חושב שאני מדבר בשם כולם.

רוני בריזון (שינוי):
       
       אני בטוח שכולנו מצטרפים, אדוני. 

היו"ר מוחמד ברכה:
       
       תודה, אדוני, אני בטוח שבשם כולם. 

נסים זאב (ש"ס):
       
       מצטרפים - - -

היו"ר מוחמד ברכה:
       
       הכנסת תמצא גם את הדרך הראויה להודות לרותי על עבודתה במשך שנים רבות. תודה רבה באמת. 
       
       אנחנו נעבור לרשימת הדוברים. הבנתי מחבר הכנסת נסים זאב, שכל הנוכחים שרשומים מוותרים על רשות הדיבור, ולכן אנחנו, רבותי, נעבור להצבעה. אנחנו כבר צלצלנו, הרגשנו מה הולך באולם. 
       
       הצבעה בקריאה ראשונה על הצעת חוק חינוך מיוחד (תיקון מס' 8) (חובת שימוע בוועדות השמה וערר), התשס"ה-2004 - ההצבעה החלה. בבקשה, רבותי. 

הצבעה מס' 11
       
בעד ההצעה להעביר את הצעת החוק לוועדה - 11
נגד - אין
נמנעים - אין
ההצעה להעביר את הצעת חוק חינוך מיוחד (תיקון מס' 8) (חובת שימוע בוועדות 
השמה וערר), התשס"ה-2004, לוועדת החינוך, התרבות והספורט נתקבלה.

היו"ר מוחמד ברכה:
       
       הצעת החוק התקבלה בקריאה ראשונה ברוב של 11 חברי כנסת, ללא מתנגדים וללא נמנעים, והיא תועבר לוועדת החינוך, התרבות והספורט של הכנסת.
       
       רבותי חברי הכנסת, בזה תם סדר-היום. הישיבה הבאה תתקיים מחר, יום רביעי, י"ז בטבת תשס"ה, 29 בדצמבר 2004, בשעה 11:00. ישיבת הכנסת נעולה. תודה רבה לכם. 
       

הישיבה ננעלה בשעה 20:20.
     
עמוד 100 מתוך 100

