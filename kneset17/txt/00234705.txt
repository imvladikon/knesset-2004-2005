    תוכן העניינים
מסמכים שהונחו על שולחן הכנסת	4
מזכיר הכנסת אריה האן:	4
דברי יושב-ראש הכנסת בדבר ציון יום כינון הכנסת בשדרות	5
הצעות סיעות שינוי, האיחוד הלאומי - ישראל ביתנו - מפד"ל וש"ס להביע אי-אמון בממשלה בשל:	6
א. גניזת חלק מדוח-דברת על-ידי הממשלה;	6
ב. הישענותה על השמאל הקיצוני;	6
ג. חילולי שבת המוניים בהסרת כל מחסומי צה"ל בדרכים בשבת	6
מל פולישוק-בלוך (שינוי):	7
סגן שר הביטחון זאב בוים:	13
יורי שטרן (האיחוד הלאומי - ישראל ביתנו):	17
שר התחבורה מאיר שטרית:	19
שר התחבורה מאיר שטרית:	23
יצחק וקנין (ש"ס):	25
סגן שר הביטחון זאב בוים:	27
אפרים סנה (העבודה-מימד):	31
יחיאל חזן (הליכוד):	32
רשף חן (שינוי):	33
דוד אזולאי (ש"ס):	35
אליעזר כהן (האיחוד הלאומי - ישראל ביתנו):	36
רן כהן (יחד):	37
אחמד טיבי (חד"ש-תע"ל):	39
מאיר פרוש (אגודת ישראל):	40
ג'מאל זחאלקה (בל"ד):	41
אברהם רביץ (דגל התורה):	42
עמיר פרץ (עם אחד):	43
ניסן סלומינסקי (מפד"ל):	44
מרינה סולודקין (הליכוד):	45
מוחמד ברכה (חד"ש-תע"ל):	48
הצעת הוועדה המסדרת למנות סגן ליושב-ראש הכנסת	50
הצעות סיעות שינוי, האיחוד הלאומי – ישראל ביתנו – מפד"ל וש"ס להביע אי-אמון בממשלה בשל:	51
א. גניזת חלק מדוח-דברת על-ידי הממשלה;	51
ב. הישענותה על השמאל הקיצוני;	51
ג. חילולי שבת המוניים בהסרת כל מחסומי צה"ל בדרכים בשבת	51
עבד-אלמאלכ דהאמשה (רע"ם):	51
מסמכים שהונחו על שולחן הכנסת	53
מזכיר הכנסת אריה האן:	53
הצעת חוק הסדרת העיסוק בייצוג על-ידי יועצי מס, התשס"ה-2005	54
מיכאל איתן (יו"ר ועדת החוקה, חוק ומשפט):	55
אתי לבני (שינוי):	57
מיכאל איתן (יו"ר ועדת החוקה, חוק ומשפט):	59
משה גפני (דגל התורה):	63
הצעת חוק מקרקעי ציבור (סילוק פולשים) (תיקון), התשס"ה-2005	64
מיכאל איתן (יו"ר ועדת החוקה, חוק ומשפט):	64
ג'מאל זחאלקה (בל"ד):	66
מוחמד ברכה (חד"ש-תע"ל):	67
אחמד טיבי (חד"ש-תע"ל):	69
טלב אלסאנע (רע"ם):	71
טלב אלסאנע (רע"ם):	73
נסים זאב (ש"ס):	78
אריה אלדד (האיחוד הלאומי - ישראל ביתנו):	80
מיכאל איתן (יו"ר ועדת החוקה, חוק ומשפט):	80
הצעת חוק העונשין (תיקון מס' 84), התשס"ה-2005	100
מיכאל איתן (יו"ר ועדת החוקה, חוק ומשפט):	101
גילה פינקלשטיין (מפד"ל):	104
הצעת חוק התכנון והבנייה (תיקון מס' 70), התשס"ה-2005	105
יורי שטרן (יו"ר ועדת הפנים ואיכות הסביבה):	105
נסים זאב (ש"ס):	107
משה גפני (דגל התורה):	108
יורי שטרן (יו"ר ועדת הפנים ואיכות הסביבה):	110
יורי שטרן (יו"ר ועדת הפנים ואיכות הסביבה):	113
הצעת חוק התכנון והבנייה (תיקון מס' 70) (רישוי באמצעות מורשה להיתר), התשס"ה-2005	113
מיכאל גורלובסקי (הליכוד):	113
נסים זאב (ש"ס):	115
מגלי והבה (הליכוד):	118
הצעת חוק העמותות (תיקון מס' 6) (פיקוח ואכיפה), התשס"ה-2005	120
רוני בריזון (שינוי):	120
משה גפני (דגל התורה):	121
יעקב מרגי (ש"ס):	124
נסים זאב (ש"ס):	125
נסים זאב (ש"ס):	125
אחמד טיבי (חד"ש-תע"ל):	126
טלב אלסאנע (רע"ם):	127
    
       

       דברי הכנסת
       טו / מושב שלישי / ישיבות ר"ט—רי"א
       ז'—ט' בשבט התשס"ה / 17-19 בינואר 2005 / 15 
       חוברת ט"ו
       ישיבה ר"ט
       
       




הישיבה המאתיים-ותשע של הכנסת השש-עשרה
יום שני, ז' בשבט התשס"ה (17 בינואר 2005)
ירושלים, הכנסת, שעה 16:00

       
מסמכים שהונחו על שולחן הכנסת

       
היו"ר ראובן ריבלין:
       
       אדוני סגן השר, רבותי חברי הכנסת, היום יום שני, ז' בחודש שבט התשס"ה, 17 בחודש ינואר 2005 למניינם. אני מתכבד לפתוח את ישיבת הכנסת.
       
       הודעה למזכיר הכנסת - בבקשה, אדוני.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לדיון מוקדם: הצעת חוק שירות המדינה (גמלאות) (תיקון - הכללת השירות הלאומי בהתנדבות בוותק), התשס"ה-2005, מאת חבר הכנסת אריה אלדד; הצעת חוק העונשין (תיקון - גנבה מעל גופו של אדם), התשס"ה-2005, מאת חבר הכנסת ניסן סלומינסקי; הצעת חוק שירות המדינה (גמלאות) (תיקון - הכללת השירות הלאומי בהתנדבות בוותק), התשס"ה-2005, מאת חבר הכנסת ניסן סלומינסקי; הצעת חוק לתיקון פקודת העיריות (הליכי גבייה), התשס"ה-2005, מאת חבר הכנסת עמרי שרון; הצעת חוק שירות המדינה (גמלאות) (תיקון - הכללת השירות הלאומי בוותק), התשס"ה-2005, מאת חברת הכנסת גילה פינקלשטיין; הצעת חוק-יסוד: חופש הדת, מאת חבר הכנסת אילן ליבוביץ וקבוצת חברי הכנסת; הצעת חוק הבחירות לכנסת (תיקון - שלילת זכות לשכר ביום הבחירות ממי שאינו מצביע), התשס"ה-2005, מאת חבר הכנסת חמי דורון וקבוצת חברי הכנסת; הצעת חוק-יסוד: חופש הדת, מאת חבר הכנסת יוסף פריצקי; הצעת חוק יום המנוחה השבועי, התשס"ה-2005, מאת חבר הכנסת יוסף פריצקי; הצעת חוק עבודת נשים (תיקון - זכות להיעדר מהעבודה), התשס"ה-2005, מאת חברי הכנסת מיכאל מלכיאור ואתי לבני; הצעת חוק-יסוד: חופש העיסוק (תיקון - סייגים לחופש העיסוק), מאת חברי הכנסת עסאם מח'ול, מוחמד ברכה ואחמד טיבי; הצעת חוק השפה העברית (תיקוני חקיקה), התשס"ה-2005, מאת חבר הכנסת צבי הנדל; הצעת חוק המכר (דירות) (הבטחת השקעות של רוכשי דירות) (תיקון - הפרשי הצמדה וריבית), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק לתיקון פקודת העיריות (ממונה על הבטיחות), התשס"ה-2005, מאת חבר הכנסת חמי דורון וקבוצת חברי הכנסת; הצעת חוק לתיקון פקודת זכות יוצרים (זכות תביעה בגין הפרת זכות יוצרים), התשס"ה-2005, מאת חברת הכנסת גילה גמליאל; הצעת חוק לתיקון פקודת מס הכנסה (קיזוז הפסדי מוריש על-ידי יורשיו), התשס"ה-2005, מאת חבר הכנסת אהוד רצאבי וקבוצת חברי הכנסת; הצעת חוק ביקורת על גופים ציבוריים (תיקוני חקיקה), התשס"ה-2005, מאת חבר הכנסת מיכאל איתן; הצעת חוק הירושה (תיקון - יורש שאינו על-פי דין), התשס"ה-2005, מאת חבר הכנסת יוסף פריצקי; הצעת חוק לתיקון סדר הדין האזרחי (המדינה כבעל דין) (פסק-דין נגד המדינה), התשס"ה-2005, מאת חבר הכנסת יוסף פריצקי; הצעת חוק גיל הנישואין (תיקון - העלאת גיל הנישואין), התשס"ה-2005, מאת חברת הכנסת אתי לבני וקבוצת חברי הכנסת; הצעת חוק-יסוד: הכנסת (תיקון – אי-כהונת חבר כנסת כשר), מאת חבר הכנסת אליעזר כהן; הצעת חוק הבחירות לכנסת (תיקון - העלאת אחוז החסימה), התשס"ה-2005, מאת חבר הכנסת איוב קרא; הצעת חוק הירושה (תיקון - התעלמות מתקנון מפלה), התשס"ה-2005, מאת חבר הכנסת אילן שלגי; הצעת חוק לתיקון פקודת פשיטת הרגל [נוסח חדש] (אישור בית-המשפט במימוש ערובה), התשס"ה-2005, מאת חבר הכנסת ניסן סלומינסקי; הצעת חוק המועצה להשכלה גבוהה (תיקון - הקמת מוסדות להשכלה גבוהה), התשס"ה-2005, מאת חברת הכנסת מל פולישוק-בלוך וקבוצת חברי הכנסת; הצעת חוק בתי-המשפט (תיקון - גיל יציאה לקצבה), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק הכנסת (תיקון - ראש האופוזיציה), התשס"ה-2005, מאת חברי הכנסת ישראל אייכלר ודוד אזולאי. 
       
היו"ר ראובן ריבלין:
       
       אני מאוד מודה. 

       
דברי יושב-ראש הכנסת בדבר ציון יום כינון הכנסת בשדרות
       
היו"ר ראובן ריבלין:
       
       רבותי חברי הכנסת, ביוזמת חבר הכנסת אלי ישי וסגני יושב-ראש הכנסת, חבר הכנסת כחלון וחבר הכנסת דהן, אנו נקיים את חגיגות יום ההולדת של הכנסת ביום שלישי בשבוע הבא בשדרות. כל חברי הכנסת מוזמנים להצטרף על מנת לבקר בעיר, לטעת נטיעות, וגם להיפגש עם תושבי העיר, עם תלמידי בתי-הספר והגנים. נעשה זאת ביום שלישי הבא, יום הולדתה של הכנסת, ט"ו בשבט למנייננו, ואני אשמח להעמיד לרשות כל חברי הכנסת את התחבורה מבניין הכנסת על מנת שנוכל לצאת לבלות את הבוקר עד הצהריים ולחזור לכנסת על מנת לקיים את הישיבה.
       
אילן שלגי (שינוי):
       
       החלטה טובה מאוד.
       
היו"ר ראובן ריבלין:
       
       אני מאוד מודה לאדוני. חברי הכנסת, כמובן, אין אונס. ההחלטה מאפשרת לכל חברי הכנסת, ואני תקווה שלא ייפקד מקומו ולו של חבר כנסת אחד בביקור חשוב זה ביום חשוב זה לכנסת.

       
הצעות סיעות שינוי, האיחוד הלאומי - ישראל ביתנו - מפד"ל וש"ס 
להביע אי-אמון בממשלה בשל:
א. גניזת חלק מדוח-דברת על-ידי הממשלה;
ב. הישענותה על השמאל הקיצוני;
ג. חילולי שבת המוניים בהסרת כל מחסומי צה"ל בדרכים בשבת

       
היו"ר ראובן ריבלין:
       
       רבותי חברי הכנסת, אני עובר לסדר-היום: הצעות סיעות שינוי, האיחוד הלאומי - ישראל ביתנו - מפד"ל וש"ס להביע אי-אמון בממשלה. המנמקת הראשונה את הצעת האי-אמון היא נציגת סיעת שינוי, חברת הכנסת מלי פולישוק. תשיב על הצעת האי-אמון שרת החינוך והתרבות. 
       
מל פולישוק-בלוך (שינוי):
       
       איך היא תשיב?
       
היו"ר ראובן ריבלין:
       
       אני מבין שכבוד סגן שר הביטחון נמצא כאן על מנת לייצג את הממשלה בנושא האי-אמון.
       
מל פולישוק-בלוך (שינוי):
       
       תודה רבה. 
       
       אדוני היושב-ראש, אני אכן מברכת על הרעיון, באמת תכננתי לנסוע לשדרות, ואני שמחה שכולנו ניסע יחד. אני רוצה להשתתף באבלה של העיר שדרות, ועם זאת - בדרישת תושביה לפעילות אפקטיבית למיגור ירי ה”קסאמים”. לא ייתכן שתושבי שדרות, אדוני סגן שר הביטחון, יהיו ברווזים במטווח ה”קסאמים”. צריכים לעשות מעשים אמיצים, לא נעימים, אך חייבים לבצע. 
       
       ולענייננו. אנו בשינוי החלטנו להיאבק בממשלת ישראל בכל החזיתות הלגיטימיות העומדות לרשותנו כאן בכנסת, במטרה להפיל אותה, גם על-ידי פנייה לערכאות משפטיות. הבוקר ידידי חברי הכנסת אילן שלגי ורוני בריזון ואנוכי וסיעת שינוי פנינו לבג"ץ כדי לבטל את התוקף של ההסכם הקואליציוני הרע, העצוב, הטרגי, שגוזר את דינה של מערכת החינוך הישראלית לאבדון; לא רק את מערכת החינוך, למעשה את עתידה של מדינת ישראל, ואבהיר את דברי.
       
רוני בר-און (הליכוד):
       
       - - -
       
       
מל פולישוק-בלוך (שינוי):
       
       אז אל תדבר, אני אדבר.
       
רוני בר-און (הליכוד):
       
       אני מנסה לעזור לך.
       
מל פולישוק-בלוך (שינוי):
       
       אין צורך.
       
היו"ר ראובן ריבלין:
       
       כל פעם שיפריעו לך, אעצור את השעון.
       
מל פולישוק-בלוך (שינוי):
       
       תפריע כמה שיותר. 
       
       התוכנית הלאומית בתחום החינוך, המסמך שבידי הידוע יותר כדוח-דברת, אומר בעקרונות התוכנית: כוחה של התוכנית הוא בעומקה, ברוחבה, בתפיסה הכוללת שהיא מייצגת, בהישענותה על הסכמה לאומית רחבה ובמעמד החוקי שיוקנה לה. מדובר בעקרונות פדגוגיים וחברתיים המבוססים על השקפת עולם שוויונית פלורליסטית, על עקרון יסוד של אחריות ומחויבות מערכת החינוך לכל אחד מתלמידיה, על השאיפה למצוינות ועל תפיסת החינוך כרצף מתמשך ואיכותי מגן-הילדים ועד סיום התיכון.
       
       כמו כן אומרת הוועדה: קיומו של חינוך ציבורי חזק ואיכותי באחריות המדינה הוא בעל חשיבות עליונה לחוסנו של החינוך ולחוסנה של מדינת ישראל. החינוך הציבורי חייב להיות עמוד השדרה של מערכת החינוך ולהכיל חלקים נרחבים ככל האפשר ממנה. מערכת החינוך הציבורית - אומרת ועדת-דברת, אומרת בעצם ממשלת ישראל - חייבת להיות פתוחה לכלל הילדים ולשמש כלי מרכזי להגברת הלכידות בחברה הישראלית תוך חיזוק הזהות היהודית והזהות האישית והקבוצתית וגיבוש עולם ערכים משותף לקבוצות השונות בחברה הישראלית תוך שימור וטיפוח המורשת הייחודית של כל קבוצה.
       
       ולא בכדי אומרת הוועדה דבר נוסף, חשוב ביותר: המדינה חייבת להבטיח לתלמידים עתיד פתוח, גם אם הוריהם בחרו עבורם בחינוך קהילתי נפרד שאינו מכינם להשתלבות בחברה. 
       
       ובכן, חברי חברי הכנסת, יש לנו כאן שני נושאים מרכזיים. אנחנו נמצאים ערב רפורמה אמיתית בחינוך הישראלי, שתשים את כלל תלמידי ישראל במישור אחד שממנו יש לכולם הזדמנות שווה, הזדמנות לצמוח, לפרוח ולהיות אזרחים מועילים, יצירתיים, מתפרנסים, ולכל אחד יהיו הכלים להתמודד כאזרח.
       
       באה ממשלת ישראל ובמחי יד מחסלת את ההזדמנות השווה ליותר מ-20% מהאוכלוסייה. היום יש במגזר החרדי יותר מ-20% מהתלמידים, זה לא אחד-שניים, זה לא אלף-אלפיים. זו קבוצה גדולה ביותר. באה ממשלת ישראל, ובניגוד לדעתה ובניגוד למדיניות שלה אומרת, שאלה לא יהיו במסגרת הרפורמה, אלה יהיו נידונים לבורות מוחלטת בכל הקורה במדינה המפותחת, מדינת ישראל, במאה ה-21. אלה לא יוכלו להתפרנס, אלא יהיו לנטל על החצי השני של האוכלוסייה. את זה אומרת מדינת ישראל ב-2005, ערב רפורמה אמיתית בחינוך. אם זה לא חלם, איני יודעת מהו חלם.
       
       לא רק זאת אומרת המדינה. היא אומרת במפורש שאף שיש קבוצה של הורים שהחליטו לבחור בשביל ילדיהם חינוך קהילתי נפרד שאינו מכינם להשתלבות בחברה. המדינה - היא חתמה על זה בישיבת ממשלה - חייבת להבטיח לתלמידים עתיד פתוח. מה זה עתיד פתוח במאה ה-21? זה ללמוד מדעים, ללמוד מתמטיקה, לדעת אנגלית, לדעת להשתמש במחשב. 
       
       אמרתי כאן, אדוני היושב-ראש, רק לפני ימים ספורים, שבוועדת החינוך של הכנסת נאמר לנו, ש-662 בתי-ספר, רובם ככולם בתי-ספר חרדיים, לא מכניסים מחשב; לא רק אינטרנט, מחשב. אז אילו כלים בדיוק יהיו לאותם ילדים שירצו להיות מבוגרים המפרנסים בכבוד את משפחותיהם? הרי הם יהיו בורים, בורים בכלים של מדינה מפותחת. אז הם ידעו תורה. אתה יודע, אדוני היושב-ראש, גם היום מלמדים בבית-ספר ממלכתי רגיל, לא דתי, 14 שעות תורה ויהדות, כי אנחנו מדינה יהודית ורוצים שיהיה כאן רוב יהודי, רוצים שילדינו יחונכו על ערכים יהודיים. אני מברכת על כך. דרך אגב, אני לא מברכת על העובדה שיש 14 שעות שבועיות תנ"ך ורק שבע שעות שבועיות אזרחות וחינוך.
       
היו"ר ראובן ריבלין:
       
       התנ"ך מלמד הרבה לאזרחות.
       
מל פולישוק-בלוך (שינוי):
       
       השאלה היא איך מלמדים תנ"ך.
       
אילן שלגי (שינוי):
       
       וגם מי מלמד. 
       
מל פולישוק-בלוך (שינוי):
       
       השאלה, איך מלמדים תנ"ך. כולנו יודעים שיש בתנ"ך הכול, השאלה היא מה עושים בשיעורי תנ"ך.
       
יצחק כהן (ש"ס):
       
       לכן בהבנת הנקרא הציבור הזה קיבל את הדרגה הגבוהה ביותר. גם הציבור שאת משמיצה אותו. 
       
מל פולישוק-בלוך (שינוי):
       
       קודם כול, אני לא משמיצה את ציבור התלמידים. אני מעריכה מאוד את התלמידים. אני משמיצה אך ורק את ממשלת ישראל שלא נותנת לתלמידים שלכם כלים להיות אזרחים נאמנים למדינה.
       
יצחק וקנין (ש"ס):
       
       - - - 
       
היו"ר ראובן ריבלין:
       
       חבר הכנסת וקנין, הרי הדברים שלה הם על דעתה ולא על דעתך, יכול להיות שגם לא על דעתי. היא הרי אומרת רק מה שהיא חושבת. תאפשר לה לומר את מה שהיא חושבת, אם כי הלימוד הוא קודם כול - - -
       
אילן שלגי (שינוי):
       
       חבר הכנסת וקנין אומר שתדאגי לחינוך ילדייך כדי שהם יוכלו לפרנס - - - 
       
יצחק וקנין (ש"ס):
       
       - - - 
       
מל פולישוק-בלוך (שינוי):
       
       כשאני מדברת על חינוך לאזרחות, אני מדברת על המשמעות של להיות בקהילה, להיות אזרח נאמן לארצו, לקהילה, אפילו למשפחתו וגם לעצמו. אבל כשאדם לומד להיות טפיל, לומד לחיות על חשבון האחר, זאת לא אזרחות, להיפך. לכן אני מאוד מתנגדת לגישה הזאת שגם בחינוך הממלכתי, לא רק החרדי, לומדים מעט מדי שיעורי אזרחות, מעט מדי חינוך, מעט מדי ערכים, ולומדים יותר מדי שיעורי תורה. כלומר, האחד בא על חשבון השני, כי יש לנו כמות מסוימת של שעות לימוד. דרך אגב, בחינוך הממלכתי-דתי לומדים 25 שעות שבועיות תורה ויהדות וגם בו לומדים מעט מדי אזרחות. 
       
       אז מגיעים למצב, חבר הכנסת וקנין, ש-100% תלמידי החינוך העצמאי לא הולכים לצבא. האם זוהי אזרחות טובה? בעיני לא. בעיני אזרחות טובה היא שמחלקים באופן שוויוני את הנטל. מה לעשות, עדיין יש "קסאמים", עדיין יש טרור, עדיין יש יום-יום אלה שקמים עלינו לכלותנו. אז מה, ישבו 100% האוכלוסייה של יהדות התורה, חלק גדול מהאוכלוסייה שלכם, ישבו באוהלה של תורה, ואני אשלח את בני, וחברי ישלחו את בניהם, כדי שיגנו עליכם? בעיני, זו לא שוויוניות, זה לא נכון, זו לא אזרחות טובה, וזה דבר שצריך להסירו מהעולם.
       
היו"ר ראובן ריבלין:
       
       את בעד לפטור ספורטאים מצטיינים משירות קרבי?
       
מל פולישוק-בלוך (שינוי):
       
       הכמות היא מהותית. אם היו באים ואומרים, כפי שהיה - - - 
       
אילן שלגי (שינוי):
       
       - - - 
       
היו"ר ראובן ריבלין:
       
       דרך אגב, אני חושב שהספורטאים המצטיינים מביאים הרבה כבוד למדינה. אין לי על כך ויכוח. אני רק חושב שגם אלה שמביאים כבוד ותפארת למסורת ישראל סבא - השאלה היא מי אומנותו ומי לא אומנותו. 
       
מל פולישוק-בלוך (שינוי):
       
       העניין הכמותי כאן הופך להיות מהותי, משום שאם היתה תקופה, כמו בתקופת בן-גוריון, של כמה עשרות, אפילו כמה מאות, של אנשי תורה - - -
       
היו"ר ראובן ריבלין:
       
       כלומר, הכמות הופכת למהות.
       
מל פולישוק-בלוך (שינוי):
       
       בהחלט. אם יהיו לנו הרבה מאוד משתמטים על תקן של ספורטאים, אני אתנגד גם לכך. דרך אגב, אני מתנגדת למשתמטים מכל סוג שהוא, לא רק חרדים. אני אומרת את זה תמיד מעל במה זו. 
       
היו"ר ראובן ריבלין:

       חרד שתורתו אומנותו אינו משתמט, הוא אדם שנהרג באוהלה של תורה, אם אכן. לפחות כמו אדם שנהרג בקפיצה לגובה. זו אומנותו.
       
מל פולישוק-בלוך (שינוי):
       
       כשמדובר ביותר מ-100,000 איש, זה כבר הופך להיות מהותי.
       
       אני רוצה להתייחס לכתבה שפרסמה חברת מפלגת העבודה. כותבת, בצדק, חברת מפלגת העבודה, שרק לפני שבוע הצטרפה לקואליציה, היא גם חברה בוועדת החינוך כך שהיא מכירה טוב מאוד את דוח-דברת; כותבת חברת הכנסת יולי תמיר: שוב הוכיחו החרדים כי הם יודעים להגן על האינטרסים שלהם. מלינה חברת הכנסת תמיר כי לציבור החילוני אין על מי להלין, אלא על עצמו, כי הוא קובע את סדר העדיפויות. לכן, לשיטתה של חברת הכנסת תמיר, אני אכן פונה לציבור החילוני במדינת ישראל ואומרת: אל תלינו על עצמכם, פשוט תפעלו נכון. אל תיתנו יד למפלגת העבודה וגם לא למפלגת הליכוד, מפלגות חילוניות שעושות מכם צחוק, שאומרות, דין שונה לתלמיד חרדי ודין שונה לתלמיד חילוני. אני אומרת לכם: תדרשו מה שמגיע לכם בדין, שווה לכולם; שוויון הזדמנויות לכולם.
       
       חברת הכנסת תמיר טוענת בדבריה שצריכה לקום היום תנועה חילונית שתבטיח את עתיד החינוך, שתשים בראש מעייניה את עתיד החינוך. ובכן, לא צריכה לקום תנועה כזאת, היא קיימת, חברת הכנסת תמיר, קוראים לה מפלגת שינוי, כי מפלגת שינוי היא כבר כאן והיא תנועה חילונית. מפלגת שינוי היא תנועה חילונית שלא נמצאת היום בקואליציה בדיוק מהסיבה הזאת, כדי לדאוג לציבור החילוני, כי לא ניתן יד למה שאתם עושים נגד החילונים. אנחנו תנועה חילונית, במישור הפוליטי אנחנו היחידים שנמשיך לדאוג לציבור החילוני שהיום מופקר. 
       
       חברת הכנסת תמיר דואגת לעתיד המדינה, היא חושבת שלחזון של הרצל לא יהיה עתיד, משום שלא יהיה עתיד לחינוך. אני רוצה להבטיח לחברת הכנסת תמיר וגם לכל חבריה במפלגת העבודה: עליכם אי-אפשר לסמוך, אבל עלינו אפשר יהיה לסמוך, ובג"ץ יאמר את דברו. תודה רבה. 
       
אבשלום וילן (יחד):
       
       ראינו אתכם שנתיים.
       
יולי תמיר (העבודה-מימד):
       
       אני שמחה שיש קונסנזוס סביב המאמר. 
       
היו"ר ראובן ריבלין:
       
       תודה רבה. האם סגן שר הביטחון יענה על הנושא של דוח-דברת?
       
סגן שר הביטחון זאב בוים:
       
       אני יכול לענות. 
       
היו"ר ראובן ריבלין:
       
       בבקשה, אדוני. אדוני עמל קשה לענות על כל נושאי הביטחון, מבוקר עד ערב, אבל אם יש לו גם זמן וגם יכולת לענות על דוח-דברת - לא נשכח כולנו את העובדה שהוא היה מנהל בית-ספר. 
     
סגן שר הביטחון זאב בוים:
       
       אדוני היושב-ראש, חברי חברי הכנסת, נכון, כפי שציין היושב-ראש, שלא זה התחום המיידי של עיסוקי הנוכחי או תפקידי הנוכחי, אבל אני שמח לעלות כאן אל הדוכן ולהתייחס לדוח-דברת מתוקף – הייתי אומר – מקצועי. אומרים שמורה זה מקצוע לכל החיים, אז אני שמח לשאת אתי את פועלי בתחום הזה במשך 18 שנים. אני רוצה מייד להרים גבה בתמיהה על חברת הכנסת מלי פולישוק, שהיא גם יושבת-ראש ועדת החינוך, נכון?
       
מל פולישוק-בלוך (שינוי):
       
       בינתיים. 
       
סגן שר הביטחון זאב בוים:
       
       בינתיים. כן, הכול אצלנו בינתיים. חשבתי ששינוי, באופן כללי, רואה עין בעין אתנו את החשיבות של הרפורמה הזאת בחינוך, וודאי חשבתי זאת על יושבת-ראש ועדת החינוך. הרי צריך לומר שאנחנו לא משופעים ברפורמות, ואולי נכון שלא בכל שני וחמישי תהיה רפורמה, אבל אני זוכר שהרפורמה הקודמת במערכת החינוך היתה בעצם – כמעט הייתי אומר, את חטאי אני מזכיר היום, אבל זה לא בדיוק החטאים, אלא להיפך – שלום, גברתי שרת החינוך. 
       
שרת החינוך, התרבות והספורט לימור לבנת:
       
       שלום, אדוני, סגן השר ומנהל בית-ספר לשעבר. 
       
סגן שר הביטחון זאב בוים:
       
       ב-1969 הייתי בין שמונת מנהלי חטיבות הביניים הראשונים בארץ בניסוי שאז הניע שר החינוך דאז, זלמן ארן. אז היתה רפורמה – צריך לומר – שבמרוצת הזמן, וכבר בתחילתה, היתה שנויה במחלוקת: כן ראוי, לא ראוי לעצור את החיטוב. במרוצת השנים רוב בתי-הספר, רוב היישובים, נכנסו לתהליך החיטוב. היום חטיבת הביניים היא חלק ממערך החינוך במדינת ישראל, לטוב ולרע, למחייבים ולשוללים. לכן – כיוון שחלפו כבר אי-אלו שנים, ואלה ימי דור ויותר – עצם העובדה שמשרד החינוך, בהנהגתה של השרה לימור לבנת, מושיב על המדוכה צוות משימה שבראשו דברת – על שמו נקראת הוועדה – ויושבים ומכינים תוכנית רחבת היקף כדי באמת לבצע רפורמה, מתוך הכרה, וזו הכרה שמשותפת לכולנו - - 

מל פולישוק-בלוך (שינוי):
       
       גם לנו. 
       
סגן שר הביטחון זאב בוים:
       
       - - שמשהו לא טוב קרה למעשה החינוכי, להשכלה, לחינוך בחברה במדינת ישראל במרוצת השנים, בלי להיכנס עכשיו לפירוט, כמובן. קודם כול על זה צריך לשבח את הממשלה, ולא להביע אי-אמון. במקום להביע אי-אמון, להיפך, צריך לבוא – ואני חושב שזה צריך לחצות את הבית, מתוך הדאגה המשותפת – ולהכיר קודם כול בכך שיש לנו בעיה במערכת החינוך, ושנית להכיר בכך שמציבים תוכנית כלשהי.
       
מל פולישוק-בלוך (שינוי):
       
       עשינו את זה בשבוע שעבר, לידיעתך. 
       
רן כהן (יחד):
       
       סגן השר, לשינוי יש בעיה. הם תומכים בהתנתקות, הם תומכים בתוכנית הכלכלית-המדינית – אז למה הם הגישו הצעת אי-אמון? אבל הם רוצים להיות אופוזיציה, לכן בפועל - - -
       
סגן שר הביטחון זאב בוים:
       
       אני מרשה לעצמי – אף שכולנו בפוליטיקה, ופה זה בהחלט המקום להתנגח ולהתנצח זה עם זה – הייתי רוצה להישאר דווקא יותר בצד המקצועי של העניין, אם יורשה לי. 
       
היו"ר ראובן ריבלין:
       
       בכנסת הזאת יכול להיות מישהו שמביע אי-אמון בממשלה כי היא מסכימה אתו. 
       
מל פולישוק-בלוך (שינוי):
       
       אבל אנחנו שיבחנו את הדוח - - -
       
היו"ר ראובן ריבלין:
       
       לכן אמרתי שהאי-אמון הוא בגלל העובדה ששרת החינוך מסכימה אתך. 
       
מל פולישוק-בלוך (שינוי):
       
       אני נגד החרגה של החינוך החרדי - - -
       
סגן שר הביטחון זאב בוים:
       
       עכשיו אני רוצה להגיד משהו על החינוך החרדי. אני לא שם את עצמי מומחה לחינוך החרדי, ואיני מכיר בדיוק את כל תחומיו - -  
       
יעקב מרגי (ש"ס):
       
       אנחנו נעבור לאבו-מאזן, הוא ייתן לנו חינוך טוב יותר. 
       
סגן שר הביטחון זאב בוים:
       
       למה לך?
       
היו"ר ראובן ריבלין:
       
       חבר הכנסת מרגי, כרגע נכנסת. סגן השר משיב על דברים שלא התייחסו לדוח-דברת אלא רק לנושא החרדי. 
       
סגן שר הביטחון זאב בוים:
       
       - - ואני מקדים ואומר, אף שאין לי היכרות מעמיקה עם מערכת החינוך החרדית, אני רוצה להגיב דווקא על כמה הערות של יושבת-ראש ועדת החינוך. קודם כול, ההעמדה הזאת של מחשב מול מורה: העובדה שאין מחשבים ראויה לתיקון, אבל לא היא הבעיה הגדולה. לעומת זה שאין מחשבים, יש שם מורים. אני חושב שלא אטעה אם אומר, בהכללה גדולה אבל מתוך התרשמותי, שהמורים במערכת החינוך הדתית והחרדית עולים במסירותם – אני לא מדבר עכשיו על היכולת – בהשקעה שהם משקיעים וגם בתוצאות, מנקודת ראותם, ובתוכנית הלימודים שלהם, על המורים במערכת החינוך האחרת. 
       
       שנית, צריך שנכניס לעצמנו לראש שזה לא מחשב מול מורה. אם היינו צריכים להחליט, חברתי יושבת-ראש ועדת החינוך, אם להכניס לכיתה מחשב או מורה או להשביח את כוח-האדם בהוראה, אני אומר לך: בואי נשקיע קודם כול – קודם כול – בכוח-האדם בהוראה; במורה, ולא במחשב. לא שהאחד מבטל את האחר, אבל אם צריך לקבוע עדיפויות, זאת העדיפות הראשונה. נדמה לי שבזה בדיוק שם דברת את הדגש, בדוח שלו, בצוות המשימה. הוא שם במרכז, כאחד משניים-שלושה או ארבעת הנושאים המרכזיים, את כוח-האדם בהוראה ואת הטיפול במורה, וזאת הנקודה העיקרית. 
       
       אז להגיד שאין מחשבים – אני, לשיטתי ומתוך ניסיוני אומר לך, שבשנים האחרונות – ואולי זה חלק מהבעיה של מערכת החינוך – השקיעו במחשבים, ובמבנים, ובמיזוג האוויר, ובצדדים הצורניים, במראה של המערכת יותר מאשר בתוכה פנימה; מה לומדים, מה התכנים, איזה חינוך ניתן ומהי רמת ההשכלה, קרי המורה, בזה השקיעו הרבה פחות. זאת הבעיה הגדולה שלנו במערכת החינוך. לכן - העניין הזה של מחשב ומורה. 
       
       אני רוצה גם לומר לך, ששבע שעות שבועיות באזרחות – הלוואי על כולנו. לא הבנתי בדיוק מאיפה יש שבע שעות אזרחות במערכת, אבל אם הן קיימות, אני לא רואה בזה עניין פעוט ערך. אני חושב שזה יפה. הלוואי שיהיה אפשר לעשות את זה בכל מערכת החינוך. אני לא חושב שהתלמידים ברעננה מקבלים שבע שעות אזרחות בשבוע. 
       
מל פולישוק-בלוך (שינוי):
       
       זה בחטיבת הביניים, בשלוש כיתות. 
       
סגן שר הביטחון זאב בוים:
       
       אני אומר שזה לא מעט. אני סבור שאת אומרת "מעט מדי ערכים" ומדברת על מעט מדי חינוך, וזה נכון, אבל אם מדובר בהיקף השעות באזרחות, השאלה היא רק איך מנצלים את הדבר הזה. 
       
       אני רוצה לסכם את דברי ולומר, שהדאגה הגדולה שצריכה להיות – והמאמץ הגדול, שוב, שהוא משותף – היא ליכולת שלנו, של הממשלה, בתמיכת הכנסת, להתניע את המהלך הזה. יש עוד הרבה בעיות; הרפורמה הזאת, שיוצאת לדרך, היא רב-שנתית. זו לא לחיצת כפתור, לא בבת-אחת נוכל לבצע את השינוי שנדרש. שינויים בחינוך לוקחים זמן. הם תהליכים יותר מאשר מהפכות. 
       
       לכן, מה שחשוב עכשיו הוא לרתום את כל הגורמים. אני הייתי מצפה מיושבת-ראש ועדת החינוך – אני בטוח שהיא תתרום ממעמדה, מניסיונה ומהשפעתה – שתבוא אל ארגוני המורים, שהיום נראים כניצבים מול המערכת הזאת, ותקרא להם ותשכנע אותם שלא יחששו כל כך; אנחנו צריכים את התמיכה שלהם, אנחנו צריכים את שיתוף הפעולה שלהם כדי להתניע את המהלך. 
       
       וכשהמהלך הזה יותנע והרפורמה תצא לדרך – ושוב, מתוך ניסיון, כיוון שהייתי בתוכנית הניסוי של הרפורמה הקודמת, כפי שכבר ציינתי – יש המון דברים שנעשים תוך כדי תנועה. תוך כדי תנועה, כשהרפורמה יוצאת לדרך, מתגלות גם בעיות, ואז ניתנים גם פתרונות. אבל המסגרת הזאת, עם היעדים המרכזיים, אותה צריך ליישם. תודה רבה, אדוני. 

היו"ר ראובן ריבלין:
       
       תודה רבה. האם אדוני יכול לשמש סגן שר בשני משרדים?
       
       אני מזמין את חבר הכנסת יורי שטרן לעלות ולנמק את הצעת האי-אמון של מפלגות האיחוד הלאומי והמפד"ל – הישענותה של ממשלת ישראל על השמאל הקיצוני. 
       
יורי שטרן (האיחוד הלאומי - ישראל ביתנו):
       
       כבוד היושב-ראש, השרים, חברי הכנסת, מי שאוהב את הספרות הקלאסית לא יכול שלא לראות את הדמיון בין מה שקורה עכשיו לבין טרגדיה יוונית. תחשבו על מנהיג צבאי מובהק, גיבור האומה, שכל החיים שלו נלחם בעד משהו, ובסוף חייו משנה את הכול, לוקח כיוון הפוך לגמרי מזה שהלך בו לאורך כל הדרך, הורס את מה שבנה, מתנער ממה שהאמין בו; מתנגדיו לשעבר תומכים בו, שונאיו מברכים אותו, וחסידיו מוחים נגדו ויוצאים נגדו. זוהי הטרגדיה היוונית, והייתי מזדהה עם הגיבור, מרחם עליו, לולא היתה הטרגדיה הזאת גם הטרגדיה שלי ושלנו. 
       
       בא אריאל שרון, בונה יישובים, לוחם נגד הטרור, איש המחנה הלאומי שנבחר כראש המחנה הלאומי לעמוד בראש ממשלת ישראל, לוקח את המפלגה שלו נגד רצונה, את הממשלה שלו מפרק, ואת העם שלו מוביל למסלול הפוך של כניעה לטרור, של הרס יישובים, של נסיגה חד-צדדית. על מי הוא נשען? על רומן ברונפמן, על יוסי שריד שנמנע, על דהאמשה – תומך גדול במחנה הלאומי, בליכוד ובערכים הציוניים. את מי הפסיד ראש הממשלה? כל אותו חלק בציבור שהלך אחריו לגוש-קטיף, כמו חבר הכנסת צבי הנדל, ליישובים בצפון השומרון. ומי יותר מאריק שרון ידע לתת הסברים טובים למה כל יישוב ויישוב – והוא מכיר כל יישוב ויישוב – חשוב פה, למה הוא קריטי במקום הזה - - -

היו"ר ראובן ריבלין:
       
       חבר הכנסת, יורי שטרן, האם חברי הכנסת שהזכרת את שמותיהם הצביעו על המדיניות שלהם או על מדיניותו של ראש הממשלה?
       
יורי שטרן (האיחוד הלאומי - ישראל ביתנו):
       
       הם הצביעו על המדיניות שלהם כי ראש הממשלה אימץ אותה. ראש הממשלה, ראש מפלגת הליכוד, שהיא המפלגה הגדולה בכנסת, לקח את המפלגה שלו, הוציא את המצע של המפלגה שלו, לקח את הדעה הקיצונית ביותר של השמאל, של מפלגת העבודה שהפסידה בבחירות, של מפלגת מרצ ושל המפלגות הערביות, ואמר: עכשיו זו התורה שלנו, עכשיו זו התוכנית שלנו. מפלגת העבודה שהפסידה בבחירות ניצחה בקרב המוזר הזה, כי ראש המחנה השני לקח ואימץ, כל-כולו, בגרסה הכי קיצונית, את המצע של מפלגת העבודה בבחירות האחרונות, שהפסיד, ובגדול. הוא נשען עכשיו על קולות של מרצ כדי להמשיך לשלוט בנו; הוא מנהל את המפלגה שלו בצורה סיציליאנית; והוא מסביר לנו שרוב העם הוא שקובע. 
       
       זו המציאות המוזרה. זה נורא ואיום. חבל על מפלגת הליכוד שעד 1999 הייתי חבר בה; חבל על כל האנשים הטובים שהולכים אחרי אריק שרון כי עדיין מאמינים בשם הזה "אריאל שרון", ויש להם עסק עם אדם שונה, עם אידיאולוגיה הפוכה מזו שהיתה לאריאל שרון, עם קו הפוך מהקוֹ של ראש המחנה הלאומי. לכן אנחנו אומרים שבפרפראזה הפוליטית המוזרה הזאת חייב עם ישראל להגיד את שלו אם בצורה של משאל- עם אם בצורה של בחירות, כי זאת לא הממשלה שהוא בחר בה, זה לא ראש המחנה הלאומי שבידיו הופקד הפיקוד, זאת קומדיה, לא טרגדיה, או טרגי-קומדיה אחרת לחלוטין. 
       
       איש לא נתן אמון באריק שרון כדי שיקים ממשלה בתמיכת מרצ והמפלגות הערביות ובניגוד למצע ולהחלטה של מפלגתו. אם הוא החליט לשנות כל כך הרבה תפקידים בהצגה הזאת, הוא חייב לבקש מחדש את הסכמת העם לאותו שינוי דרמטי של בגידה בערכים והתנערות מכל מי שתמך בו. זאת לא היתה ההחלטה של הבוחרים, את ההחלטה החדשה הוא טרם קיבל. 
       
       לכן מציעים האיחוד הלאומי והמפד"ל להצביע אי-אמון בממשלתו הסיציליאנית והקיצונית השמאלנית של אריאל שרון.
       
היו"ר ראובן ריבלין:
       
       תודה רבה, חבר הכנסת יורי שטרן. כבוד השר מאיר שטרית ישיב על הצעת האי-אמון.
       
צבי הנדל (האיחוד הלאומי - ישראל ביתנו):
       
       יורי, שכנעת אותי.
       
היו"ר ראובן ריבלין:
       
       אבל הוא הביע אי-אמון בשמאל. אני לא מבין, הוא לא הצביע בעד השמאל.
       
צבי הנדל (האיחוד הלאומי - ישראל ביתנו):
       
       אבל ראש הממשלה הוא לא שמאל?
       
רן כהן (יחד):
       
       הוא לא גילה גבורה גדולה.
       
היו"ר ראובן ריבלין:
       
       חבר הכנסת ברונפמן מעולם לא שינה את דעתו, נדמה לי, חבר הכנסת רן כהן. האם חבר הכנסת רומן ברונפמן שינה את דעתו?
       

צבי הנדל (האיחוד הלאומי - ישראל ביתנו):
       
       אליהם אין לנו טענה.
       
היו"ר ראובן ריבלין:
       
       כי היה מישהו מהשומעים שהיה חושב שהוא הצביע אי-אמון בשמאל.
       
רן כהן (יחד):
       
       מעניין שחבר כנסת שטרן מצא לנכון להתנפל רק על אלה שלא נמצאים פה.
       
היו"ר ראובן ריבלין:
       
       תודה רבה. רבותי חברי הכנסת, הבמה כולה של כבוד השר מאיר שטרית בתור נציגו של ראש הממשלה לעניין זה. בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעת האי-אמון של סיעות האיחוד הלאומי והמפד"ל בנושא הישענותה של הממשלה על השמאל הקיצוני. 
       
       לאחר פרישת חלק מהסיעות שהרכיבו את הממשלה ה-30 הבהיר ראש הממשלה, כי על מנת להשיג את המטרות והיעדים העומדים לפתחה של הממשלה יש צורך ברור בהרחבת הקואליציה. לשם כך קיבל ראש הממשלה ברוב גדול את אישור מרכז הליכוד לנהל משא-ומתן קואליציוני עם מפלגת העבודה ועם המפלגות החרדיות. המשא-ומתן וההסכמים שהושגו - - -
       
צבי הנדל (האיחוד הלאומי - ישראל ביתנו):
       
       אנחנו לא פרשנו, זרקו אותנו.
       
היו"ר ראובן ריבלין:
       
       חבר הכנסת הנדל.
       
קריאות:
       
       זה נכון.
       
שר התחבורה מאיר שטרית:
       
       המשא-ומתן וההסכמים שהושגו עם חלק מהסיעות הללו התנהלו בשקיפות מרבית, כשכולם יודעים מה עומד על הפרק. על כן אין לי אלא להצטער על כך שקבוצת חברי כנסת מהליכוד בחרה להצביע נגד צירופן של מפלגות העבודה ויהדות התורה לקואליציה בניגוד גמור לעמדת הסיעה ולעמדות מוסדות הליכוד. 
       
       אני תמה על השימוש שעושות הסיעות שהגישו את הצעת האי-אמון במונח "השמאל הקיצוני", שכן מחר עלולה לבוא סיעה אחרת מסיעות הבית ולהגדיר את האיחוד הלאומי כ"ימין קיצוני" - - 
       
צבי הנדל (האיחוד הלאומי - ישראל ביתנו):
       
       את זה כבר עושים מזמן.
       
היו"ר ראובן ריבלין:
       
       חבר הכנסת הנדל.
       
שר התחבורה מאיר שטרית:
       
       ואתה מקבל את זה, חבר הכנסת הנדל? לא.
       
צבי הנדל (האיחוד הלאומי - ישראל ביתנו):
       
       לא.
       
שר התחבורה מאיר שטרית:
       
       בדיוק, גם אני לא.
       
צבי הנדל (האיחוד הלאומי - ישראל ביתנו):
       
       אם אני ימין קיצוני, אז הם שמאל קיצוני.
       
שר התחבורה מאיר שטרית:
       
       זהו, אני לא מקבל לא את זה ולא את זה.
       
       - - ובכך לטעון כי קולות חברי סיעה זו אינם כשרים ולגיטימיים. הממשלה שהוצגה בשבוע שעבר זכתה לרוב בכנסת כנהוג וכמקובל בבית-הנבחרים של מדינת ישראל מאז ומעולם. יתירה מזאת, ראש הממשלה ביקש לראות בהצבעה שהיתה בשבוע שעבר הצבעת אמון בממשלתו, וכאמור זכה לרוב בהצבעה לגיטימית בכנסת.
       
יצחק כהן (ש"ס):
       
       זמני, זמני.
       
שר התחבורה מאיר שטרית:
       
       הכול זמני, חבר הכנסת יצחק כהן. 
       
יצחק כהן (ש"ס):
       
       - - -
       
שר התחבורה מאיר שטרית:
       
       איך כתב קוהלת? הבל הבלים, הכול הבל.
       
יצחק וקנין (ש"ס):
       
       הֲבל הבלים, הכול הֲבל.
       
שר התחבורה מאיר שטרית:
       
       לא, אני חושב שכתוב: "הֶבל הבלים, הכול הֲבל".
       
יצחק כהן (ש"ס):
       
       - - -
       
שר התחבורה מאיר שטרית:
       
       אולי אתה צודק. כלומר, כל מה שהיה הוא שיהיה, מה שנעשה הוא שייעשה, ואין חדש תחת השמש. 
       
יצחק כהן (ש"ס):
       
       אבל מעל השמש יש - - -
       
שר התחבורה מאיר שטרית:
       
       נכון. 
       
       - - - וכזכור, זכה בהצבעת האמון בממשלתו. על-כן, אדוני היושב-ראש, אני סבור שהצעת האי-אמון מיותרת, ואני כמובן קורא להסיר אותה מסדר-היום.
       
       אדוני היושב-ראש, אתה רואה בעצמך שבהצעות האי-אמון – שלוש הצעות אי-אמון השבוע בכנסת – נמצאים בדיון באולם הכנסת, פרט ליושב-ראש, עוד עשרה חברי כנסת.
       
יורי שטרן (האיחוד הלאומי - ישראל ביתנו):
       
       זה גם מצביע איזו קואליציה יש לכם, לא?
       
שר התחבורה מאיר שטרית:
       
       גם איזו אופוזיציה יש לנו.

       חבר הכנסת שטרן, כוותיק בבית הזה, הצעות אי-אמון בדרך הזאת הפכו להיות ריטואל שבועי, שלא מעניין אף אחד. 
       
יורי שטרן (האיחוד הלאומי - ישראל ביתנו):
       
       אבל אני, למשל, רואה בך אדם אינטליגנטי, שגם שומע – ואולי חלק מהדברים האלה – את התחושה הרעה, שאתה נמצא בממשלה אבסורדית. אבסורדית. 
       
היו"ר ראובן ריבלין:
       
       חבר הכנסת יורי שטרן, כבר הצגת את נימוקיך, ועכשיו השר משיב לך. 
       
שר התחבורה מאיר שטרית:
       
       חבר הכנסת שטרן, אני מסכים שתמיד יש אבסורדים במערכת הפוליטית. אני בהחלט מסכים שנראה מוזר מאוד שהימין ואנשי הליכוד מצביעים נגד אמון בראש הממשלה ואנשי מרצ וחלק מהסיעות הערביות מצביעים אמון בראש הממשלה. ודאי שזה מוזר. התהפכו היוצרות בבניין. ודאי שזה לא נורמלי.
       
נסים דהן (ש"ס):
       
       ראש הממשלה הפך את הדעות שלו. 
       
שר התחבורה מאיר שטרית:
       
       המצב הנורמלי הוא שחברי הקואליציה מצביעים בעד הקואליציה. בעברית, על-פי קביעת האקדמיה ללשון עברית, צריך לומר: חברי היחדה, הקואליציה, מצביעים בעד הממשלה, וחברי הנגדה, האופוזיציה, מצביעים נגד הממשלה. פה התהפכו היוצרות, הכול התערבב, היחדה מצביעה נגד - - 
       
צבי הנדל (האיחוד הלאומי - ישראל ביתנו):
       
       - - - מרמים את הבוחרים. 
       
שר התחבורה מאיר שטרית:
       
       - - והנגדה מצביעה בעד. ודאי שזה מצב לא נורמלי. עם זאת, תסכים אתי שאם היית בנעליו של ראש הממשלה, והיית צריך להחזיק את הקואליציה ואת הממשלה, לא היית מתנגד לקבל תמיכה גם מסיעות שאינן שותפות לקואליציה שלך כדי לקבל את אמון הכנסת בהקמת הממשלה. זה פרלמנטריזם. אנחנו כנסת פרלמנטרית – הפרלמנט קובע את הממשלה, ובתנאים הללו כללי המשחק ידועים, קבועים, שקופים לציבור, ולדעתי אין סיבה להגיש הצעת אי-אמון בגלל זה. 
       
       אני אומר לחברי מהאופוזיציה, אני באמת לא שולל, חלילה, את זכותם, ואני חושב שיש מקום שהאופוזיציה תגיש הצעות אי-אמון בממשלה, אבל אני אומר שחבל על השעות שמבזבזים על כך בכל שבוע, אולי כדאי להסתפק בפעם בחודש. 
       
צבי הנדל (האיחוד הלאומי - ישראל ביתנו):
       
       אנחנו נפיל אתכם בסוף. 
       
שר התחבורה מאיר שטרית:
       
       אולי גם תצליח. 
       
צבי הנדל (האיחוד הלאומי - ישראל ביתנו):
       
       לא אולי. בטוח. 
       
שר התחבורה מאיר שטרית:
       
       חבר הכנסת הנדל, אולי גם תצליח, אבל בינתיים למה לבזבז את הזמן? כשיהיה הרוב להפיל אותנו, תבוא ותפיל אותנו. זה בסדר גמור. 
       
היו"ר ראובן ריבלין:
       
       חבר הכנסת הנדל, בינתיים כבוד השר, אני ואתה יחד, באופוזיציה ובקואליציה, ניצלנו את כל התקנון.
       
שר התחבורה מאיר שטרית:
       
       נכון, זה לגיטימי. 
       
היו"ר ראובן ריבלין:
       
       בהחלט אפשר להציע הצעה לשינוי התקנון – אני מציע דווקא לאנשי האופוזיציה להציע הצעה כזאת – שאי-אמון יישמע פעם בחודש אלא אם כן יחתמו יותר מ-40 מחברי הכנסת. 
       

שר התחבורה מאיר שטרית:
       
       60. 
       
היו"ר ראובן ריבלין:
       
       לא, לא צריך 60. אלא אם כן יחתמו 40 מחברי הכנסת על הצעת אי-אמון שבועית. 
       
שר התחבורה מאיר שטרית:
       
       לכן, כמובן, אדוני היושב-ראש, אני מבקש להסיר את ההצעה מסדר-היום. 
       
היו"ר ראובן ריבלין:
       
       אני מודה מאוד לכבוד השר. הצעת האי-אמון השלישית היא הצעתה של סיעת ש"ס, וינמק אותה חבר הכנסת יצחק וקנין. 
       
       חבר הכנסת דהן, בתחילת הישיבה הכרזתי על יוזמתו של יושב-ראש תנועת ש"ס, אלי ישי, ויוזמתך, כסגן יושב-ראש הכנסת, יחד עם משה כחלון, לקיים בשבוע הבא את חגיגות יום ההולדת של הכנסת בתחילת היום בעיר שדרות. קיבלנו את ההצעה, אימצנו אותה, ותבוא על הברכה, כמובן, יחד עם אלי ישי ועם משה כחלון. 
       
נסים דהן (ש"ס):
       
       אדוני היושב-ראש, אתמול הודעתי את זה בשמך. 
       
היו"ר ראובן ריבלין:
       
       אני שמח שכיוונתי. 
       
יצחק וקנין (ש"ס):
       
       אדוני היושב-ראש, חברי חברי הכנסת, ראשית, לפני שאני נוגע בהצעת האי-אמון הקשורה לשבת, הייתי רוצה להשיב לחברת הכנסת מלי פולישוק, שהיא גם יושבת-ראש ועדת החינוך של הכנסת. חשבתי שהיא תדבר באריכות על דוח-דברת, אך לצערי היא דווקא מצאה לנכון לתקוף את הציבור החרדי. לדעתי, המנטרה הזאת של שינוי צריכה להשתנות. חז"ל אמרו: כל המשנה, ידו על התחתונה. הדברים אינם נאמרים כמליצה, אלא לעומקם. למה הכוונה? 
       
       רבותי, כולנו יודעים מה קורה היום במערכת החינוך, יודעים מה קורה בבתי-הספר, מכירים את המציאות הקשה והאלימה, שלא ידענו כמותה בשנים עברו, ודאי שלא בממדים ובמאסות שיש היום בבתי-הספר. וראה זה פלא, דווקא במערכת החינוך החילונית – לא שאני רוצה חלילה וחס לשבח דווקא את מערכת החינוך שלנו – המציאות היא קשה מאוד. 
       
       מה רוצים? להחיל עלינו אותו דוח שאף אחד מאתנו לא באמת יודע לאן הוא יוביל אותנו ואם הדבר יצליח, לא יצליח. זה עוד ניסיון. יכול להיות שהדוח הזה יצליח ומערכת החינוך תלך קדימה, אבל אני חושב שהציבור הדתי, בפרט הציבור החרדי, יש לו ניסיון: יש לנו תורה, ש"אם לא בריתי יומם ולילה חוקות שמים וארץ לא שמתי", ואנחנו צריכים לשנות? האם המחשב הוא שיקבע את רמת החינוך של הילד? אם לא יהיו ערכים בבתי-הספר, חבל על כל המחשבים שנשים. 
       
       הרי אנחנו מודעים לכך שילדים מגיעים לבתי-הספר עם סכינים. איזו אלימות יש כלפי מורים. לשמחתי, במערכת החינוך שלנו לא רואים את הדברים האלה, אבל אנחנו שומעים עליהם מדי יום בישיבות של ועדת החינוך – עד כמה פשתה האלימות בבתי-הספר. רוצים להנחיל לנו חינוך מסוים, תכנים מסוימים, שאני לא חושב שאנחנו יכולים לקבל אותם. 
       
       בנושא ההשתמטות – כמי שראה את התוכנית לפני כשבוע וחצי – ישבנו, עשרה חברי הכנסת, בלובי של "רמדה" וצפינו בתוכנית שמראה כמה מהציבור הלא-דתי משתמטים מצה"ל. על מה היא בחרה לדבר פה? דווקא על הציבור הדתי. אני רוצה להגיד שדווקא הציבור הדתי לא משתמט – הוא לא מתגייס על-פי חוק. אם היא רוצה לתקוף אותנו, אני מציע – "אין אדם רואה בנגעי עצמו". לצערנו הרב, לא רואים, כי כמו שיוסי שריד אומר, דברים שרואים מכאן לא רואים משם, ודברים שרואים משם לא רואים מכאן. 
       
       אני רוצה לגעת דווקא בנושא החשוב ביותר, והוא השבת. השבת היא ערך מקודש לעם ישראל. השבת, אמרו חז"ל – וגם בתורה כתוב: "אות היא ביני ובין בני ישראל". היא לא רק אות, אלא הדבר שהוביל את עם ישראל במשך כל הדורות, ערך מיוחד שהיה לעם הזה. אני חושב שכל העמים לקחו את השבת כדוגמה וקבעו להם יום: המוסלמים קבעו את יום שישי, הנוצרים קבעו את יום ראשון, ודווקא אנחנו צריכים לזלזל בערך המקודש הזה? אני לא רוצה להגיד שבשנים האחרונות יש מגמה לכרסם כמה שיותר בערך הסגולי, המיוחד, שיש לשבת, לעם ישראל; אנחנו רואים את זה בראש כל חוצות – בקניונים, בפתיחת חנויות – דברים שלא היו בעבר. היו מוסכמות שהיו מקובלות על כולנו, ובשנים האחרונות אנחנו פורצים אותן. 
       
       לעצם העניין שעליו אנחנו מעלים את האי-אמון בממשלה: בשבת שלפני הבחירות ברשות הפלסטינית היה פינוי מחסומים. אני שירתתי בצבא, ולכן אני מבין שיש צרכים ביטחוניים ממדרגה ראשונה, ואין לי ספק מהו הערך של המחסומים. אבל אני חושב שלפינוי המחסומים במאסה, כפי שנעשה באותה שבת, לא היתה כל הצדקה. גם אם היו נקודות מסוימות שהיה בהן פיקוח נפש – ואני בטוח שאת התשובה הזאת אקבל: היו פה מקרים שיש בהם פיקוח נפש – הרי כולנו יודעים, גם בלי לפנות מחסומים, שפיקוח נפש דוחה שבת וגם ספק פיקוח נפש דוחה שבת, אבל המאסה של פינוי המחסומים – לא היתה לה כל הצדקה. היו יכולים שלא לפנות חלק מהמחסומים הקטנים. רבותי, כדי לסבר את האוזן, כ-30 מחסומים פונו, כולם ביום השבת. אני חושב שמישהו היה צריך לתת על כך את הדעת ולהבין את הערך של השבת.          
       
       חז"ל אמרו שבזכות השבת אבותינו נגאלו ממצרים, בזכות השבת - ואנחנו עוסקים ביציאת מצרים בקריאת הפרשיות השבוע. זכר ליציאת מצרים, מה זה? זה השבת. אומרים חז"ל, הגמרא במסכת שבת אומרת: אדם שעבד עבודה זרה כדור אנוש, אם שומר שבת כהלכתה, נמחלים לו כל עוונותיו. ואתה יודע, זאב, כיוון שאתה צריך לענות לי על הצעת האי-אמון, לפני שבאתי לדוכן פתחתי את חומש שמות, ואז נפתח לי בדיוק בעניין של השבת, על המלאכות האסורות בשבת. 
       
       כמה אדם צריך להיזהר ולהבין שכל הברכה שיש לנו, לעם הזה, זה בזכות השבת. לקראת שבת לכו ונלכה כי היא מקור הברכה. היא מברכת את כל ימות השבוע. אם חלילה וחס אנחנו כעם נרמוס את השבת, רבותי, אנחנו נגיע לכך שהפגיעה בנו תהיה כפולה ומכופלת. וזה שאנחנו מתריעים על כך ועומדים פה בפרץ, לצמצם כמה שאפשר את חילול השבת, זה לא כדי לנגח את הממשלה - ואני אומר את זה באחריות, על דעת כל חברי - אלא כדי למנוע אסונות בעם ישראל, חלילה וחס. זה בדיוק הפוך. השבת היא השומרת, היא המקיימת את העם הזה, היא הערובה לכך שהעם הזה יישאר קיים לנצח נצחים - השבת. 
       
       לכן, אני חושב שהצבא, בבואו לבצע את הפעולות הללו, צריך לשקול, המינימום שבמינימום, דברים שאפשר לעשות אותם לא ביום שבת - לעשות אותם במוצאי-שבת. אני חושב שאת המחסומים הקטנים יכלו לפנות במוצאי-שבת ולא דווקא ביום השבת. יש גם חיילים דתיים, רבותי, שעל כורחם צריכים לבצע פקודות. מה אנחנו נגיד, שיסרבו פקודה?
       
       לכן, אני חושב שפה זעקתה של השבת חייבת להישמע, ואנחנו כחברי כנסת - מי שראה את הכנס בשבוע שעבר ביד-אליהו, כולו על השבת, וזה לא רק כלפי הצבא, אני אומר את זה לכל מערכות השלטון בעם ישראל, להבין שערך השבת הוא ערך סגולי מיוחד לעם הזה.
       
       לכן אנחנו הגשנו את הצעת האי-אמון בממשלה. תודה.

היו"ר ראובן ריבלין:
       
       תודה לחבר הכנסת וקנין. כבוד סגן השר זאב בוים – בבקשה, אדוני. 

סגן שר הביטחון זאב בוים:
       
       אדוני היושב-ראש, חברי חברי הכנסת, הוראת הפיקוד העליון 3.0903 קובעת, כי בשבתות ובמועדי ישראל יופסקו כל העבודות בצה"ל, למעט עבודות החיוניות לביטחון המדינה, הצבא ומתקניו. כמו כן, נקבעו בהוראה הגדרות לעבודות החיוניות לביטחון המדינה, כמפורט לעיל:  1. עבודות המהוות מבצע צבאי, חלק ממנו או סיוע ישיר לו; 2. עבודות הדרושות בדחיפות להגנת המדינה וביטחונה, אשר הפסקתן או אי-עשייתן עלולות לסכן את ביטחון המדינה ותפקידיו החיוניים של הצבא ומתקניו, או לגרום נזק למאמץ המלחמתי, לצבא או למתקנים צבאיים.
       
       ביום שבת, 8 בינואר 2005, ביצעו כוחות צה"ל פעילות להורדת חסימות ברחבי איו"ש. הפעילות בוצעה עקב צורך מבצעי. צריך לזכור שיום למחרת, ב-9 בינואר, התקיימו הבחירות לרשות הפלסטינית, ליושב-ראש הרשות, והיתה התחייבות של ממשלת ישראל ואינטרס של ממשלת ישראל, שהבחירות תעבורנה כסדרן - - 

אורי אריאל (האיחוד הלאומי - ישראל ביתנו):
       
       זה צורך מבצעי, סגן שר הביטחון?

יצחק וקנין (ש"ס):
       
       - - -

סגן שר הביטחון זאב בוים:
       
       - - ותהיה תנועה חופשית בין האזורים השונים בשטחים, כדי לאפשר לפלסטינים להשתתף בהליך הדמוקרטי שכבר הרבה שנים לא התקיים ברשות. 

יצחק כהן (ש"ס):
       
       איפה הפיקוח נפש - - -

אריה אלדד (האיחוד הלאומי - ישראל ביתנו):
       
       - - - מבצעי של צה"ל - - -

סגן שר הביטחון זאב בוים:
       
       סבלנות, תיכף אני אגיע. אז קודם כול צריך לראות את לוח הזמנים. צריך לזכור שב-9 בחודש, ביום ראשון, נערכו הבחירות, והיתה התחייבות שלנו, גם באמת מתוך רצון לראות תהליך כזה קורם עור וגידים ומתבצע, וגם שלא יגידו, שלא יבואו ויאשימו ויפנו אצבע מאשימה לישראל שהיא חיבלה בתהליך הדמוקרטי. בסופו של דבר, תהליך דמוקרטי כזה גם צריך להיות האינטרס של מדינת ישראל הדמוקרטית, שהרשות הפלסטינית או הפלסטינים שכנים לה, ואיזה תהליך שאולי נושא עמו איזו בשורה עתידית. אנחנו עכשיו כמה ימים אחרי כן, ולצערנו עוד לא רואים איזו בשורה בכיוון, אבל עדיין נקווה שזה יקרה. על כל פנים, שגם לא יבואו ויגידו: ישראל מנעה את הבחירות, או קלקלה או חיבלה בהן.
       
       לכן, צריך היה להסיר את המחסומים, הסוגיה היתה סוגיית העיתוי. צריך להבין, המחסומים הם, הייתי אומר, נקודה רגישה, חוליה חלשה, מכיוון שהמחסומים הם המקום של חיכוך מערכת הביטחון, החיילים במחסומים מצד אחד עם האוכלוסייה הפלסטינית מצד שני. דרך המחסומים האלה מתקיים מרקם החיים של הפלסטינים תחת עינינו הפקוחה.
       
       זה לא סוד, זה ידוע שהמחסומים האלה היו לא אחת מושא לפעילות טרור מכוונת דווקא אליהם, דווקא משום ששם יחסית - נוכח העובדה שאוכלוסייה פלסטינית אזרחית יוצאת ובאה לאורח חייה, לקיים את יום העבודה, היום הרגיל שלהם, חיי היום-יום שלהם - דווקא שם הטרור, ארגוני הרצח הפלסטיניים, השתמשו במחסומים האלה פעמיים. פעם אחת לתקיפה ישירה של המחסומים, והרבה מאוד פעולות טרור בוצעו כלפי החיילים על המחסום עצמו - -

יצחק כהן (ש"ס):
       
       - - -

סגן שר הביטחון זאב בוים:
       
       - - ופעם שנייה, בניצול המעבר של האוכלוסייה האזרחית כדי להעביר באמצעותה אמצעי לחימה, אנשים, כסף, כל מה שמפעיל טרור, פנימה לתוך שטחי מדינת ישראל. מכאן הרגישות המיוחדת, צריך להבין את זה, לעניין המחסומים. 
       
       לכן, שאלת העיתוי, מתי אנחנו מסירים מחסומים ומתי אנחנו מאפשרים את התנועה החופשית, הבלתי-מפוקחת, כדי לאפשר את התהליך הדמוקרטי - העיתוי הפך להיות שאלה קריטית. ומבחינה זו, ברור לגמרי שככל שהיה נמשך הזמן שבו המחסומים האלה היו פתוחים לפעולה, לכניסה ויציאה ולמעבר חופשי בין האזורים השונים, כך רמת הסיכון היתה יותר גדולה, וצריך לראות את העניין הזה כפיקוח נפש. 
       
       דיבר חבר הכנסת יצחק וקנין, חברי הטוב, על עניין פיקוח הנפש, והוא דיבר על מעמדה של השבת בכלל. ואני רוצה לומר, אני מעיד על עצמי, בעוונותי, שאני לא שומר תרי"ג מצוות. אני חושב שהרבה יהודים שהם לא דתיים, הם לא חרדים, הם לא שומרי תרי"ג מצוות, יודעים להכיר במעמדה של השבת ובערכה. הרבה פעמים אני בא בסוף שבוע עבודה, סחוט - ואני בטוח, כל אחד מאתנו - ואני אומר לרעייתי: איזה מזל, אילו חכמים, מאיפה באה לנו השבת הזאת, איזו המצאה בלתי רגילה - - 

יצחק וקנין (ש"ס):
       
       - - -

סגן שר הביטחון זאב בוים:
       
       - - שהנחלנו לעצמנו והנחלנו לעולם כולו, לעמים כולם. המצאה אדירה, שבן-אדם יכול לשבת עם משפחתו ולנוח, או לעשות - כל אחד כפי שהוא מבין, לא מוטרד מעבודתו, ובאמת להחליף כוח לקראת שבוע עבודה.

היו"ר ראובן ריבלין:
       
       מזל שעוזי כהן שומר שבת גם כן.

רן כהן (יחד):
       
       יש יום מנוחה - - -

סגן שר הביטחון זאב בוים:
       
       אז אני אומר, לא צריך להיות יהודי שומר תרי"ג מצוות דווקא כדי להגיד דברי שבח על השבת ולהעריך את הכבוד ואת המעמד המיוחד במורשת עמנו. 

       כאן, במקרה הזה, כפי שאמרתי והסברתי, עמד עניין של פיקוח נפש, שהיה קשור ב"טיימינג", מתי אנחנו משחררים את המחסומים ועל-ידי כך חושפים לסכנות פוטנציאליות של ניצול הדבר לצורך טרור. פיקוח נפש במלוא מובן המלה. עד כאן ההסברים שלי.
       
היו"ר ראובן ריבלין:
       
       כבוד סגן השר, האם אתה מוכן להשיב על שאלה?
       
סגן שר הביטחון זאב בוים:
       
       בבקשה. אני יכול להתנגד לחבר הכנסת אריאל?

אורי אריאל (האיחוד הלאומי - ישראל ביתנו):
       
       אדוני סגן השר, אדוני היושב-ראש, חברי חברי הכנסת, שמעתי בקשב רב את דבריך. ובאמת, לא כמיקוח, מאוד התפלאתי על דבריך. למה? כי לשיטתך, לשיטת הביטחון ופיקוח הנפש ולטובת שמירת השבת, שני הדברים גם יחד, היה ראוי לעשות את הדבר במוצאי-שבת או ביום ראשון "על הסובח", כמו שאומרים אצלנו, על הבוקר. הדבר איננו ראוי, ואני אומר את זה כי היה חילול שבת המוני בפינוי חוות-גלעד. אני לא דן בעניין הפוליטי. אני מסיים, אדוני היושב-ראש. הרב הראשי לצה"ל ביוזמת הרמטכ"ל הופיע בפני המטכ"ל והסביר עוד הפעם את חשיבות השבת והחוק. ואנה אנו באים? למה צריך לחלל שבת בשביל השרצים האלה?
       
סגן שר הביטחון זאב בוים:
       
       צריך להבין שמדובר בהסרה של מספר לא מבוטל של מחסומים; כמה עשרות מחסומים, אין לי המספר המדויק, אבל זה כמה עשרות מחסומים ברחבי יש"ע. וצריך לזכור שחלק מהמחסומים אומנם לא מורכבים ולא מסובכים, אבל חלקם מחסומים שהסרתם כרוכה בפעילות שאורכת זמן. זה לא שאתה נותן הוראה בקשר: חיילים, לסגת אחורה ולעזוב. לא. היו צריכים לפנות; בחלק מהם לעשות פינוי בלילה, היו צריכים אמצעי תאורה ועוד כל מיני דברים. זו פעולה שאורכת זמן. לא היה אפשר לבצע אותה באחת, בתוך שעה לפני פתיחת קלפיות ביום ראשון בבוקר, וגם לא במוצאי-שבת, לפנות בלילה. בחלק מהמקרים זה היה כרוך בעבודות שונות שלא היה רצוי, גם פה - תמיד במצבים כאלה של פעולות מהסוג הזה, בלילה יכולות להיות תקלות, וזה לא היה רצוי. זו פעולה שנמשכה. זו לא פעולה שנעשית בזמן כל כך קצר, ונדרשו כמה שעות טובות לאורך היום. עד כאן, תודה רבה. 
       
       אני מבקש מהכנסת להדוף את האי-אמון.
       

היו"ר ראובן ריבלין:
       
       תודה רבה לסגן השר בוים. אני מזמין את ראשון המתווכחים, חבר הכנסת אפרים סנה למפלגת העבודה. חמש דקות. הוא ינצל את כולן. אחריו - חבר הכנסת יחיאל חזן, חמש דקות מתוך עשר דקות שנתונות לליכוד, ואחריו - חבר הכנסת רשף חן, גם הוא חמש דקות.

אפרים סנה (העבודה-מימד):
       
       כבוד היושב-ראש, רבותי חברי הכנסת, ביום הזה הבית כולו סולידרי עם תושביה של העיר שדרות; אנשים קשי-יום, שביקשו לבנות את בתיהם במערב הנגב והיו לקורבנות של טרור. הם, כמו תושבי הגליל, כמו תושבי קריית-שמונה בשעתם. אף אני זכיתי להימנות עם תושבי הגליל בימים הקשים של ההפגזות, ואני מאוד מבין ללבם, מאוד מזדהה עם סבלם. 
       
       ביום הזה הייתי דווקא מצפה מהבית שיביע אמון בממשלה ולא אי-אמון. למה ראויה הממשלה הזאת לאמונו של הבית? כי היא נותנת בפעם הראשונה, בהרכבה ובתוכניתה, סיכוי לסופה של מלחמתנו עם הפלסטינים. כי הבעיה איננה רק שדרות ואיננה רק קיבוצי הנגב המערבי. הבעיה היא המלחמה כולה. עם ישראל איבד בארבע השנים האחרונות למעלה מ-1,000 נפשות, איש, אשה, זקן וילד, חיילים ואזרחים, במלחמתנו עם הפלסטינים. את המלחמה הזאת צריך לעצור, ולעצור אותה בהסכם ולא חלילה בתבוסה, לא חלילה בבריחה אלא בהסכם בין שני העמים בארץ-ישראל.
       
       חשוב מאוד מה שעושה צה"ל בעזה ובסביבתה. בלי הפעולות האלה - - -
       
צבי הנדל (האיחוד הלאומי - ישראל ביתנו):
       
       עזה ויריחו תחילה. אנחנו כבר לא בעזה, אל תשקרו כל הזמן.
       
אפרים סנה (העבודה-מימד):
       
       - - - אני אומר, שמה שעושה צה"ל בעזה ובסביבתה, בצפון הרצועה ובדרומה אלה הדברים הנחוצים ואלה לא הדברים המספיקים. מי שמתכוון ברצינות לשים קץ לירי ה"קסאמים", צריך לחשוב איך הוא שם קץ ברצינות לקיומם של הארגונים האסלאמיים הקיצוניים ברצועת-עזה ובשטחים בכלל. זה לא מבצע. זה תהליך. אם קרה לאחרונה דבר חיובי, והוא הסתלקותו מהזירה של יאסר ערפאת ובחירתו של נשיא פלסטיני שאומר במוצהר ובאומץ שהוא מתנגד לדרך הטרור ולירי ה"קסאמים", אנחנו צריכים לנצל בתבונה את המצב החדש הזה כדי להביא לסופו של הטרור.
       
       אני אומר בכוונה, ומזהיר: הנשיא הפלסטיני החדש איננו עובד אצלנו. הוא לא מח"ט בצה"ל, הוא לא מפקד אוגדה. הוא נשיאם של הפלסטינים. הוא אמון על מטרותיהם הלאומיות. אבל מה שמבדיל אותו מקודמו, שהוא מעוניין בדרך המשא-ומתן ולא בדרך הטרור. הוא לוקח על עצמו סיכונים גדולים. לצפות ממנו שבימיו הראשונים יעשה מעשה נחרץ - אין לזה סיכוי אמיתי. הוא זקוק גם לצעדים שאנחנו נעשה כדי להקל עליו לעמוד מול עמו ולעשות את הדבר שגם אנחנו לא אוהבים לעשות, להילחם בבני-עמו, כמו שאנחנו לא אוהבים להילחם בבני-עמנו. אף אחד לא אוהב את זה.
       
       לכן, מה שצריכה הממשלה לעשות עכשיו, וזו הסתייגותי מהחלטתו דאתמול או שלשום של ראש הממשלה, דווקא להאיץ את הדיבור עם אבו-מאזן. יש לקבוע אתו מפגש ולהגיע למפגש הזה עם בכירי מערכת הביטחון שלנו מהשב"כ ומצה"ל ולהגיד לו: אדוני הנשיא, את מי אתה מביא לפגישה הזאת? יש לשבת על המפות ועל תצלומי האוויר ולהגיד, מה אתה עושה ומה אנחנו מאפשרים לך לעשות ומה יהיה אם הדברים האלה יתבצעו, וכך, ביחד, בונים אסטרטגיה משותפת ללחימה באויב המשותף, שזה ה"חמאס" ו"הג'יהאד". זה מה שצריך לעשות. אם הממשלה תנהג בתבונה, היא תשלב את הכוח שלנו ואת הכוח שלו ותביא להשבתת הטרור ולחיסולו; לא בן לילה, אבל בתהליך. ממשלה שמתכוונת לעשות את זה ראויה לאמון הבית ולא להיפך מכך. תודה.
       
היו"ר יולי-יואל אדלשטיין:
       
       תודה לחבר הכנסת אפרים סנה. חבר הכנסת יחיאל חזן – בבקשה, אדוני. חמש דקות לרשותך. אחריו - חבר הכנסת רשף חן. אם הוא לא יהיה באולם - חבר הכנסת דוד אזולאי.
       
יחיאל חזן (הליכוד):
       
       אדוני היושב-ראש, כנסת נכבדה, בשבוע האחרון תושבי העיר שדרות נתונים למתקפה חסרת תקדים יום אחרי יום, לילה אחרי לילה, כאשר הטרוריסטים הפלסטינים מכים ביישוב היהודי, פוצעים, הורגים, ואנחנו מושיטים יד לשלום כאילו נולדנו רק היום. שכחנו כבר כיצד קיבלנו את אבו-מאזן. נתנו לו ימים של שקט, לא התערבנו. חשבנו שיש פה מנהיג שהולך לשנות את המזרח התיכון. 
       
       צה"ל וחיילי צה"ל עושים עבודת קודש כדי לשמור על גבולות מדינת ישראל. צה"ל נכנס ויצא מעזה אין-ספור פעמים. פעם אחר פעם אמרו שהפעם הולכים להרחיב את גזרת הביטחון. אחרי יומיים, אחרי שבוע יצאו, וה"קסאמים" שוב מכים ביישובים ובשדרות. אני שואל, אדוני ראש הממשלה, מה חדש? הכתובת כבר היתה על הקיר. 
       
       לפלסטינים יש 30,000 חמושים, לדבריך, ראש הממשלה. אם הם היו רוצים, הם היו יכולים למנוע את הירי. איך אתה, אדוני ראש הממשלה, מעודד אותם לפעול נגד הטרור? האם אתה נלחם בטרור מצד אחד, ואני מצדיע לך, אדוני ראש הממשלה, באמת אתה הכית את הפלסטינים יותר מאשר כל ראש ממשלה אחר. יש לנו קצת שקט. אבל לתושבי שדרות אין שקט. אין שקט לתושבי שדרות, ואתה חושב שעל-ידי פרס של בריחה חד-צדדית יהיה שקט. זוהי בריחה שאנחנו לא יכולים להסכים אתה. אנחנו לא יכולים להסכים כאשר אנחנו, מדינה ריבונית, יש לנו צבא חזק, וכבר אמר סגן שר הביטחון, שאם לא יכולים להיאבק בטרור צריך להחזיר להם בירי תלול-מסלול. נכון, יכול להיות שתהיה פגיעה באזרחים חפים מפשע, אבל זאת השפה היחידה שמבינים ארגוני הטרור. הם לא מבינים שלום, הם לא מבינים שאנחנו צריכים להישאר כאן, אדוני ראש הממשלה.
       
       אני קורא לך להתעורר ולגלות נחישות. לא ייתכן שדמם של תושבי שדרות יופקר. כבר אמרת אין-ספור פעמים: כל פעולה שצה"ל נדרש לעשות, אני מאשר; לא היתה אפילו בקשה אחת שלא אישרתי. לכן, כדי לנצח את הטרור צריך להחזיר בטרור. אבו-מאזן הוא אותה גברת בשינוי אדרת. אבו-מאזן הוא מנהיג שחתם על הסכם אוסלו, אבל פועל באותה שיטה רק ללא מדים; באותה שיטה, רק בדרך אחרת, של ססמאות, שהוא נגד הטרור. מי שרוצה להילחם בטרור, יש לו הכלים והכוח כראש תנועה או ראש ישות של מדינה פלסטינית. לפלסטינים יש מדינה. זאת רק ססמה שהם ישות. הם מתעסקים בחינוך אבל הם לא נלחמים בהסתה. 
       
       אדוני ראש הממשלה, רגע לפני, אני קורא לך לעצור את הבריחה החד-צדדית, לעצור את ההתנתקות, כיוון שאני משוכנע שאין חדש תחת השמש. הטרוריסטים בראשות המנהיגות של הפלסטינים לא רוצים שקט, לא רוצים שלום ולא רוצים אותנו כאן במזרח התיכון.
       
       ובכל זאת, מלה טובה נוספת לראש הממשלה: כשם שהכית בטרור, מאז אתה ראש ממשלה, ועל כך מגיע לך כל הכבוד, אל תעשה חשבון, תמשיך להכות בטרוריסטים. תמשיך להכות בהם, כי אין לנו דרך אחרת לנצח את הטרור. תודה רבה.
       
היו"ר יולי-יואל אדלשטיין:
       
       תודה לחבר הכנסת יחיאל חזן. חבר הכנסת רשף חן – בבקשה, אדוני. חמש דקות לרשותך. אחריו - חבר הכנסת דוד אזולאי.
       
רשף חן (שינוי):
       
       אדוני היושב-ראש, חברי חברי הכנסת, יש בפנינו שלוש הצעות אי-אמון; אחת מהן של סיעת שינוי. אתחיל בהצעת האי-אמון של האיחוד הלאומי כביכול בעניין תמיכת השמאל בממשלה. למעשה, הצעת האי-אמון הזאת באה לבטא את התנגדותה של סיעת האיחוד הלאומי לתוכנית ההתנתקות וליציאה מעזה. זו הסיבה שהשמאל, באופן אנומלי, תומך בממשלה הזאת, בלי להיות בממשלה. זו הסיבה שגם סיעת שינוי לא תכשיל את ההתנתקות אלא תתמוך בהתנתקות ככל שהדבר יידרש, מפני שאנחנו אכן תומכים בהתנתקות. אנחנו תומכים בהתנתקות לא משום שאנחנו שמאל; האמת, לפחות בשם עצמי אומר לכם, לא כל כך בגלל הפלסטינים וכאבם וזכויותיהם. אנחנו תומכים בהתנתקות מפני שזה הדבר הדרוש היום למדינת ישראל. למעשה זה הדבר שדרוש למדינת ישראל כבר הרבה הרבה עשרות שנים. 
       
       אני רוצה לנסות ולצייר קו מפריד בין הצורך בפינוי ההתנחלויות, שלדעתי הוא צורך אסטרטגי, קריטי לקיומה של מדינת ישראל, לבין שאלת הנוכחות של צה"ל בעזה בשטחים ובמקומות אחרים. ההתנחלויות מבטאות רצון לשבת שם לתמיד. הישיבה שם לתמיד פירושה יכול להיות אך ורק דבר אחד, וזה מדינה דו-לאומית. מדינה דו-לאומית עומדת בניגוד טוטלי לכל מה שבאנו לעשות כאן. ומי שלא מבין את זה לא מבין, והעובדה שדווקא הימין הפטריוטי במדינת ישראל הוא זה שהולך בדרך שמובילה אותנו למדינה דו-לאומית היא איוולת מהסוג שברברה טוכמן כותבת עליו ספרים. זוהי איוולת. מדינת ישראל, אם היא רוצה להישאר מדינה יהודית ודמוקרטית, חייבת לנתק בין מצב של רוב יהודי דמוקרטי לבין האוכלוסייה הפלסטינית. ההתנחלויות נועדו להכשיל את זה ומכשילות את זה ויכשילו את זה. לכן, אנחנו צריכים לפנות אותן מעזה וצריכים לפנות אותן מכל המקומות בשטחים, שאנחנו לא הולכים להישאר בהם. 
       
       זה לא קשור כלל לשאלת נוכחותו של צה"ל, שהיא לא שאלה אסטרטגית, היא שאלה טקטית. כל זמן שהפלסטינים ממשיכים להילחם בנו, לא עושים עמנו שלום, אנחנו נהיה בשטחים או לא נהיה בשטחים עם צה"ל, לפי השאלה מה הרמטכ"ל יאמר לממשלה, שאנחנו צריכים להיות בשטחים או לא, כדי להגן בצורה המיטבית על אזרחינו. 
       
       יכול להיות שאנחנו יכולים להגן עליהם מהגבול; יכול להיות שאנחנו צריכים להיכנס לפרק זמן, יכול להיות שאנחנו צריכים לצאת. יכפו עלינו מלחמה - אנחנו ננהל מלחמה. אבל הרעיון שאנחנו נאפשר ל"חמאס" להחזיק אותנו שבויים בשטחים - וזה המצב, אנחנו כבר זמן ארוך שבויים בעזה ובשטחים, משום שה"חמאס" מחזיק אותנו שם, בניגוד לאינטרס שלנו - הרעיון שנאפשר להם את זה הוא רעיון טיפשי, בלשון המעטה. 
       
       הטיעון הזה שחוזרים עליו, שיראו אותנו כאילו ברחנו, רבותי, זהו טיעון מהבטן, מתחום הכבוד - זה לא לכבודנו שיראו אותנו כאילו ברחנו. רבותי, תחום הכבוד הוא לא תחום שמדינה מחליטה לפיו. השאלה אם הפלסטינים ירגישו יותר מכובדים מאתנו צריכה לעניין אותנו כקליפת השום, והיא מעניינת אותי כקליפת השום. השיקול היחיד שצריך להדריך את מדינת ישראל הוא השאלה מה טוב אסטרטגית, טקטית, למדינת ישראל. המשך ההתנחלויות בעומק השטחים ועזה לא טוב למדינת ישראל, וזה גובר על כל שיקול אחר. 
       
       אשר להצעה של ש"ס בנוגע לחילול שבת, אני שמח שצה"ל התחיל לעניין את ש"ס. הייתי שמח יותר אם ש"ס היתה מצטרפת לקריאה הנכונה והצודקת לגיוס שווה וכללי לכל אזרחי מדינת ישראל, ורק אז היתה מציעה לסכן את חיילי צה"ל כדי לשמור שבת. 
       
       אחרון חביב וקצר מאוד, לעניין ההצעה שלנו. רבותי, דוח-דברת הוא הניסיון אולי האחרון של מדינת ישראל להציל את מערכת החינוך שכשלה. אנחנו כבר הרבה מעבר לקו האדום בעניין הזה. זה ממש מצער אותי, ומצער אותי כמי שחושב שכלל אזרחי מדינת ישראל חשובים, לרבות החרדים, מצער אותי מאוד לראות שהממשלה מאפשרת להנהגתו של הציבור הזה להוציא אותו עוד הפעם מהכלל, משום שזאת זכותם של הילדים החרדים לקבל מידה מינימלית סבירה של חינוך, כפי שזאת זכותם של שאר ילדי מדינת ישראל. אנחנו מחייבים כל הורה במדינת ישראל לשלוח את הילדים שלו לבית-הספר, ולא אומרים לו, זאת זכותך להשאיר את הילד שלך בור ועם-הארץ, והכלל הזה חל על החרדים באותה מידה, ולא מתוך אנטגוניזם לקהילה החרדית, אלא מתוך כבוד לקהילה החרדית, מתוך הבנה ואמונה שהם חלק בלתי נפרד מהציבור במדינת ישראל. אסור לנו, זאת תהיה טעות נוראית מצד מדינת ישראל אם היא תאפשר לאינטרסים פוליטיים של מנהיגים כאלה ואחרים לדון דור אחרי דור לבורות. זכותם של ילדי מדינת ישראל כולם לקבל חינוך. תודה. 
       
היו"ר יולי-יואל אדלשטיין:
       
       תודה רבה. חבר הכנסת דוד אזולאי – בבקשה, אדוני. אחריו – חבר הכנסת אליעזר כהן. 
       
דוד אזולאי (ש"ס):
       
       אדוני היושב-ראש, איפה חבר הכנסת משינוי, ברח? לא חשוב. 
       
חיים כץ (הליכוד):
       
       כולם בורחים. 
       
דוד אזולאי (ש"ס):
       
       טוב, אנשי שינוי, כשמתחילים להגיד להם את האמת, הם בורחים. 
       
אראלה גולן (שינוי):
       
       אני כאן. 
       
דוד אזולאי (ש"ס):
       
       את פה, אבל את לא יכולה לענות לי, מפני שחברי חבר הכנסת יצחק כהן, בשבוע שעבר, זרק לכם אתגר: תביאו את פנקסי המילואים שלכם מול פנקסי המילואים שלנו. אנחנו מחכים לכם, עוד לא עשיתם את זה. אז בבקשה, כשיהיו לכם פנקסי המילואים, תציגו אותם במליאה בפני החברים. תודה רבה. 
       
       אדוני היושב-ראש, גם אויבינו יודעים שהשבת היא ההזדמנות שבה אנו שובתים ממלאכה. והנה השבת, פרשת בא, נפגעו ילדים תמימים בדרכם לתפילה. כואב הלב על כך שעיר שלמה סובלת זה זמן רב, והכול בשל היותה עיר יהודית במדינת ישראל. 
       
       אני רוצה להגיד לכם משל. ידוע שבכל בית-חולים, מעל מיטת החולה, יש פעמון מצוקה, וכאשר החולה חש ברע הוא לוחץ על הכפתור ונורה נדלקת בלוח שבחדר האחות. אם האחות לא תביט בלוח ולא תראה מהיכן מאותתים לעזרה, הלחיצה היתה לשווא. אבל גם אם האחות רואה ומתעלמת וממשיכה לדבר עם חברותיה, וגם אם תיגש לחולה ותסתפק בהערה, הרי המטרה של הפעמון לא הושגה. אבל אם אותה אחות רחמנייה שראתה את האיתות ניגשה לחולה וביררה מה מציק לו והגישה את מיטב העזרה, הרי בטוח שאותו פעמון השיג את ייעודו. 
       
       גם מה שקורה בשדרות – לא מספיקים מלים יפות, מרגיעות, סל הטבות, ביקורים. זה לא ייתן את המזור לעיר שלמה במדינת ישראל, אלא הממשלה צריכה לעשות מעשה. אותו ראש ממשלה, שהבטיח קבל עם ועדה שלום וביטחון, לצערי הרב, כבר יושב כמעט ארבע שנים בממשלה, ועוד לא ראינו לא שלום ולא ביטחון. לא רק שאין שלום ואין ביטחון, אלא המצב הולך ומחריף יותר ויותר. לפעמים אני מדמיין לעצמי מה היה קורה אילו השמאל היה היום בראשות הממשלה, אילו אהוד ברק היה ראש ממשלה והדבר הנורא הזה היה קורה. הרי ראשון הזועקים היה אריק שרון. היום כאילו נסתתמו טענותיו, אין לו מה להגיד. עיר שלמה במצור, עיר שלמה במצוקה. מה יש לו להגיד לאותה עיר, שהוא מודיע שהוא מפסיק את השיחות עם אבו-מאזן? עד מתי?
       
       אדוני היושב-ראש, אני חושב שממשלת ישראל מחטיאה את המטרה של הפעמון. כאשר עיר שלמה מוכה ויושבת במצור וממשלה לא עושה דבר, הרי אין לך דבר גרוע מזה. זה פשוט לצחוק לאותם תושבים בעיניים. התושבים מחכים בכיליון עיניים למלה של ממשלת ישראל ולאותו ראש ממשלה, אריק שרון, שהבטיח לעם ישראל שלום וביטחון. אין שלום ואין ביטחון, ואם כך פני הדברים, אריק שרון, נכשלת, לך הביתה. תודה. 
       
היו"ר יולי-יואל אדלשטיין:
       
       תודה לחבר הכנסת דוד אזולאי. חבר הכנסת אליעזר כהן – בבקשה, אדוני. אחריו – חבר הכנסת רן כהן. שלוש דקות לרשות אדוני. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, בשבוע שעבר אמרתי פה במליאה את המלים הבאות: בשעות המוקדמות של אחר-הצהריים, עד השעה הזאת, נפלו יותר מעשר פצצות מרגמה ביישובי גוש-קטיף. זה קורה יום אחרי הבחירות הדמוקרטיות של הציבור הפלסטיני, ואם הם חושבים שעסקים כרגיל זה להמשיך להרוג יהודים ולהפציץ את היישובים שלנו, והם חושבים שהם עשו בזה דמוקרטיה, ונשיא ארצות-הברית מזמין אותם אליו, והעסק יימשך כך והעסקים כרגיל, אין לי אלא להסביר בפעם המי-יודע-כמה לראש הממשלה, שעד שהוא לא יטפל בטרור, אף קבלן משנה, לא פלסטיני נבחר ולא אחר, יטפל בזה. רק צה"ל ורק ממשלת ישראל צריכים לטפל בטרור. זה מה שאמרתי לפני שבוע כאן במליאה. 
       
       לפני שלוש שנים, בתחילת האינתיפאדה, נפגשנו עם ראש הממשלה, ביקשנו, טענו, אמרנו, כי עד שהטרור לא יחוסל, עד שלא יפורקו כל התשתיות של כל ארגוני הטרור, עד שלא ייעצרו או ייפגעו נושאי הנשק, שום הסדר מדיני לא יושג, ועוד פחות מזה - לא יתפוס מקום באזורנו. היעד הראשון והעליון הוא מלחמת חורמה בטרור, ושום קבלן משנה לא יעשה זאת במקום צה"ל. ראש הממשלה מבקש זאת מאבו-מאזן. אם שרון עצמו אינו מצליח לעשות זאת, מדוע הוא חושב שאבו-מאזן יצליח? 
       
       עד היום, בכל המלחמות, אף אחד לא ביצע את המלאכה במקומנו. רק צה"ל צריך ויכול לעשות זאת. כצעד ראשון על צה"ל לענות בירי תותחים ומרגמות על ירי טילים ומרגמות. גם את זאת אחזור ואומר עד שזה יקרה, עד שניתן את התשובות הנכונות לבעיות שהאויב מציב בפנינו. תודה רבה. 
       
היו"ר יולי-יואל אדלשטיין:
       
       תודה לחבר הכנסת אליעזר כהן. חבר הכנסת רן כהן, ברכת כוהנים. אחריו – חבר הכנסת אחמד טיבי. 
       
רן כהן (יחד):
       
       אדוני היושב-ראש, אדוני השר, חברות וחברי הכנסת, לפני שאתייחס לשלוש הצעות האי-אמון בממשלה, שחלקן הזויות, ואני אתייחס לזה, אני רוצה לומר כמה מלים לתושבי שדרות, העיר הפגועה, העיר במצור ה"קסאמים" והפצמ"רים. 
       
       אנחנו כאן בכנסת אתכם, תושבי שדרות. לא רק אנחנו אתכם – אני מסתובב בכל הארץ הזאת – כל העם אתכם. חזקו ואמצו ותעמדו בכבוד, כפי שבעבר ידעו לעמוד תושבי הצפון, והיום הם נהנים משלום. אנחנו נעשה הכול כדי שאתם תקבלו אותו שלום שהבאנו על תושבי הצפון. 

	אדוני היושב-ראש, לא ברור לי מה יותר הזוי ממה בנושאים שעולים היום לאי-אמון בממשלה. ש"ס – על פינוי מחסומים של צה"ל בשבת, שעה שכל בר-דעת מבין שזה היה מהלך של פיקוח נפש להגנה על חיילי צה"ל. איך תנועה פוליטית שבניה אינם משרתים בצבא ומטיפה לאי-שירות בצבא יכולה לטעון נגד הטענה הזאת? 

       או שינוי, שמתגוללת על דוח-דברת ומקשה מדוע הוא אינו כפוי, כביכול, על הציבור החרדי. בכלל, שינוי חיה בטרגדיה גדולה: היא תומכת בהתנתקות אבל היא מחוץ לממשלה; היא היתה בעד דוח-דברת ועכשיו היא בחוץ וצריכה להגיש אי-אמון בגללו, והיא בעד התוכנית הכלכלית אבל היא – שוב – מחוץ לממשלה. היא גם צריכה להוביל את האופוזיציה. 
       
       לכן, מגוחך ממש להתייחס לשתי הצעות האי-אמון של שתי הסיעות האלה, שהן כמעט תאומות – ש"ס ושינוי. 
       
       אדוני היושב-ראש, בכל זאת, הצעה ממש הזויה היא ההצעה של האיחוד הלאומי והמפד"ל. על מה האי-אמון? על הישענות הממשלה על השמאל הקיצוני. אני שואל אתכם, חברי הכנסת, מה פירוש "הישענות הממשלה", ממשלה אינה נשענת? איזו ממשלה אינה נשענת? הממשלה נשענת על קולות המצביעים במליאת הכנסת. מה, אתם אף פעם לא הייתם בממשלה? אף פעם לא תמכתם בממשלה, מבפנים או מבחוץ? 
       
צבי הנדל (האיחוד הלאומי - ישראל ביתנו):
       
       בלתי מובן. 
       
רן כהן (יחד):
       
       זה ממש מדהים. לא רק זה, מה האסון הגדול? הישענות על השמאל הקיצוני. תראו מי מדבר, האיחוד הלאומי והמפד"ל. אם יש דבר שמתאים לתואר "קיצוני" במדינת ישראל, הרי אלה האיחוד הלאומי והמפד"ל. תראו לי רשימה אחת בציבור הישראלי שחושבת שצריך להישאר במקום הארור הזה, רצועת-עזה, וצריך לסכן שם גם אזרחים, גם ילדים וגם את חיילי צה"ל. אלה שרוצים את הדבר הכי מטורף במדינה, נגד הממשלה ונגד השמאל, שרוצה לצאת מרצועת-עזה, מדברים על קיצונים ועל הישענות הממשלה. 
       
       אנחנו הצבענו בעד הממשלה מסיבה פשוטה מאוד: מכיוון שאנחנו בעד ההתנתקות. ההתנתקות היא הדבר הטוב ביותר למדינת ישראל, גם מבחינה ביטחונית, גם מבחינה צבאית, גם מבחינה פוליטית, ופירושה להתחיל להשתחרר מהכיבוש שאנחנו כובשים אחרים ומהשעבוד שאנחנו משועבדים לשלטון בשטחים. זה הדבר הכי טוב שיש. לכן צריך לדחות מכול וכול את הטיעון הזה של האיחוד הלאומי והמפד"ל. תודה רבה. 
       
היו"ר יולי-יואל אדלשטיין:
       
       תודה לחבר הכנסת רן כהן. חבר הכנסת אחמד טיבי – בבקשה, אדוני. אחריו – חבר הכנסת עמיר פרץ. 
       
אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, צחוק הגורל הוא, שבכל פעם שמפלגת העבודה נכנסת לקואליציה, הטנקים של צה"ל נכנסים לתוך עזה או לגדה. האם מדובר ביד המקרה, או שמא התזמון רק מקפח את מפלגת העבודה, או שמא למפלגת העבודה יש תזמון גרוע, והיא לא יודעת מתי להיכנס – ערב חדירת כוחות צה"ל אל השטחים הכבושים? 
        
       דבר תמוה, אבל יש לו הסבר, קרה בימים האחרונים. נשיא, אבו-מאזן, שעדיין אפילו לא הושבע, מתבקש לעשות משהו שצה"ל, כצבא כובש, לא הצליח לעשות. מבקשים מהנכבש לעשות מה שהכובש מטיל על עצמו לעשות, והוא אמור לעשות זאת בלחיצת כפתור ומייד. ומי ניצח על ההסברה, התעמולה, או שיווק המדיניות המטופשת הזאת? חיים רמון ובוז'י הרצוג, שרי מפלגת העבודה. חיים רמון, השר ללא תיק, אמר אתמול בערוץ-10: "אנחנו דורשים מאבו-מאזן לפעול מייד, עכשיו". שאלתי אותו על זה, עכשיו, והוא אמר לי: נתתי לו כמה ימים. עכשיו, מייד. והוא אמר בשידור שהוא כועס שאבו-מאזן לא ירד לעזה מייד. 
       
       תגיד, מה היהירות הזאת? אבו-מאזן עובד אצלך? אתה בחרת בו? יש לו עם, יש לו סדר-יום, הוא נבחר על-פי אג'נדה אמיצה: הוא אמר לציבור הפלסטיני ערב הבחירות – הוא הפסיד קולות בגלל זה – אני נגד פצמ"רים, נגד "קסאמים", נגד שימוש בנשק וכדומה. הוא הפסיד קולות בגלל זה. הוא אמר לי: ידעתי שאני מפסיד קולות ובכל זאת אמרתי זאת. אבל מה הם רוצים? הם רוצים – כמעט, באופן ציורי – שאבו-מאזן יעלה על טנק ויכבוש את בית-חאנון. 
       
       אקדים ואומר מה שאמרתי בעבר: אישית אני מתנגד בתקיפות לשיגור פצמ"רים על שדרות. אני חושב שאסור בתכלית האיסור, מוסרית ופוליטית, לפגוע ביישובים ולהפציץ יישובים אזרחיים. אבל בתקשורת הישראלית יש רושם, חבר הכנסת רן כהן, שהיישוב היחיד במזרח התיכון שמופגז בפצמ"רים ונפגעים בו ילדים הוא שדרות. אתה יודע שזה לא נכון; כולנו יודעים שזה לא נכון. יש להפסיק את ההפגזה על רצועת-עזה כדי שתופסק ההפגזה על שדרות, ולהציל את תושבי שני הצדדים. זה הפתרון, לא תכתיבים לאבו-מאזן. 
       
       אבו-מאזן, למרות הרצון – וכולכם מאמינים שיש לו רצון להפסיק את הפצמ"רים – לא יוכל להשפיע בכיוון הזה אם פגזים של טנקים ימשיכו לנחות, להרוג ארבעה בני משפחה ולגרום לקטיעת רגליהם של עוד ארבעה. אומנם בציבור הישראלי חושבים שרק ידה של ילדה אחת מנווה-דקלים נקטעה – וזה נורא, נורא שידה של ילדה נקטעת. גם ילדה של מתנחלים היא ילדה, זאת השקפת עולמי. אבל גם לילדים הפלסטינים, ובעיקר לילדים הפלסטינים שחיים תחת כיבוש, יש זכות לחיים, ויש להפסיק את ההפגזה שהתחילה שנים לפני הפצמ"רים על שדרות. תודה רבה. 
       
היו"ר יולי-יואל אדלשטיין:
       
       תודה לחבר הכנסת אחמד טיבי. חבר הכנסת עמיר פרץ – אינו רוצה לחלוק אתנו את דבריו. חבר הכנסת מאיר פרוש - בבקשה, אדוני. 

מאיר פרוש (אגודת ישראל):
       
       אדוני היושב-ראש, חברי הכנסת, כנציג אגודת ישראל אצטרך להסביר מעל דוכן הכנסת מדוע אצביע נגד האי-אמון בממשלה שסיעת שינוי מגישה, ועוד בגין הניסיון שלא להחיל את המלצות דוח-דברת על החינוך החרדי. אדוני היושב-ראש, אני חושב שהדבר הוא ממש מיותר. אנחנו אומרים לא אחת, שדווקא בחינוך העצמאי, בחינוך החרדי, שמבוסס על ערכי התורה, ערכי ההלכה, דווקא שם אנחנו רואים פחות בעיות בכל הקשור לאלימות. לא שאני אומר שהחינוך אצלנו הוא טלית שכולה תכלת, אבל ודאי וודאי שאין שם עשרות אחוזים של אלימות כמו שיש לצערנו בחינוך הממלכתי. אין שם מקרים של רצח, שלצערנו אנחנו עדים להם בחינוך הממלכתי. לא רואים את זה בחינוך שלנו, שמבוסס על ערכי התורה. כך אני אבוא ואצטרך להסביר פה מדוע אני אצביע נגד הצעת סיעת שינוי להביע אי-אמון בממשלה על כך שיש לה כוונה שלא להחיל את דוח-דברת עלינו? ודאי שאין לי כל צורך. 
       
       מה גם ששינוי מבקשת להציע, שמי שיהיה המועמד לראשות הממשלה יהיה לא אחר מאשר טומי לפיד, וגם זה, אני חושב, יהיה מיותר, ואולי גם יציק לי ויפגע בי, שאני אצטרך להסביר מדוע אנחנו, אגודת ישראל, לא יכולים לתמוך בטומי לפיד שיהיה מועמד לראשות הממשלה. 
       
       אני רק מתפלא על כך שמרצ, סיעת יחד, הם דווקא אלה שיתמכו היום בטומי לפיד, בהצעת האי-אמון, שהוא יהיה המועמד לראשות הממשלה. אני רוצה לצטט את מה שאמר בשעתו יוסי שריד כאן מעל הדוכן. הוא אמר: אני מרחם על אנשים שלא רק יש להם אובססיה של איש אחד, יש להם גם נושא אחד. מסכן האיש - אומר יוסי שריד - שיש לו נושא אחד: חרדים, חרדים, חרדים. חרדים לבוקר, חרדים לערב, חרדים לצהריים, ולא מעניין אותו שום נושא אחר. לכן, אמר יוסי שריד: טומי לפיד הוא לא רק איש קטן, הוא גם איש נורא נורא מסכן, והוא מרחם עליו. אז אני מתפלא איך סיעת יחד תצביע היום בעד האי-אמון של טומי לפיד, שהוא יהיה מועמד לראשות ממשלה. 

	גם על האיחוד הלאומי שמבקשים להגיש אי-אמון היום, אני יכול לומר מעל הדוכן, מי כמוני יכול להבין את האיחוד הלאומי שמבקשים להגיש אי-אמון על זה שהממשלה הזאת שהולכת לפנות, לעקור, להגלות יהודים של "גוש אמונים", נשענת על השמאל הקיצוני. אני יכול להבין את הכאב שלהם, אני מבין את הכאב שלהם. אבל לומר שאני יכול להבין את האיחוד הלאומי שמגישים אי-אמון על כך שהממשלה נשענת על השמאל, על השמאל הקיצוני? הרי הממשלה הזאת שהוקמה לפני שנתיים, הוקמה על-ידי המפד"ל ועל-ידי האיחוד הלאומי, בהישענות על השמאל, על שינוי, וזה מה שגרם לעקירת שירותי הדת, לפגיעה בישיבות, לפגיעה במשפחות ברוכות הילדים. אז אני אומר שאני ארגיש לא נוח בזה שהאיחוד הלאומי מגיש היום אי-אמון על רקע הישענות? נו, גם הם הקימו ממשלה כזאת שנשענה, ובעצם פעלה ברוח ובהשראה של שינוי.

היו"ר יולי-יואל אדלשטיין:
       
       נא לסיים.

מאיר פרוש (אגודת ישראל):
       
	דבר אחד אני רוצה לומר, אדוני היושב-ראש, אני לא מבין את סיעת ש"ס. אני נמצא בכנסת שנים מספר ואני יודע שלנושא השבת הצלחנו לארגן תמיד יותר ויותר חברים, ודאי וודאי שכל חילול שבת כואב לכל יהודי מאמין שומר שבת. אבל תמיד ידענו שכאשר הצבא בא ואמר לנו: אנחנו עושים את הפעולה הזאת, את הפעולה ההיא, מפני שהדבר גורם פחות שפיכות דמים, או שהדבר הזה נעשה מתוך צורך של פיקוח נפש - ואמר לנו היום סגן שר הביטחון, כאשר ישבנו בישיבת סיעה, שהדבר הזה נעשה מכיוון שחיפשנו את הדרך להסיר את המחסומים מה שיותר מאוחר - אני מתפלא על סיעת ש"ס, שבוחרת להציג את הנושא הזה לאי-אמון, כאשר בסופו של דבר יהיה מספר מועט של חברים שיתמכו באי-אמון הזה. לא שחלילה אני מזלזל באלי ישי, מצדי שיהיה ראש ממשלה, ואנחנו נשמח על כך. אבל, לקחת את נושא השבת ואת נושא הביטחון, כשהצבא אומר שבגלל פיקוח נפש הסירו את המחסומים, נראה לי מיותר, וטוב יהיה אם סיעת ש"ס תבקש למשוך את האי-אמון הזה. תודה.

היו"ר יולי-יואל אדלשטיין:
       
       תודה לחבר הכנסת מאיר פרוש. חבר הכנסת ג'מאל זחאלקה, בבקשה. אחריו - חבר הכנסת עבד-אלמאלכ דהאמשה. 

ג'מאל זחאלקה (בל"ד):
       
       כבוד היושב-ראש, אנחנו מאוד רוצים להצביע נגד הממשלה הרעה הזאת, שנעשתה עוד יותר רעה בהרכבה הקואליציוני החדש, אך הנושאים שעליהם מבקשות הסיעות להצביע אי-אמון הם בעייתיים, ולא נותנים לנו את העונג הקטן להצביע בעד האי-אמון ונגד הממשלה.
       
       הצעת האי-אמון של סיעת שינוי בעניין גניזת חלק מדוח-דברת על-ידי הממשלה, והכוונה לחלק המתייחס לציבור החרדי, אנחנו לא יכולים לתמוך בה, אדוני היושב-ראש, ולאו דווקא מפני העמדה שלנו בעניין החינוך החרדי העצמאי, איך צריכה להיות תוכנית הליבה ודוח-דברת, אלא מפני שאנחנו רואים בכנסת שסיעת שינוי שמה לה למטרה לתקוף, להסית, לגנות, להשתמש בכל האמצעים כדי לפגוע בציבור החרדי ובציבורים אחרים. מה שלא אשכנזי, לבן, מתנשא, עשיר, הוא בזוי בעיני הסיעה הזאת ובעיני היושב-ראש שלה. לכן הכוונות אינן טובות, אלא יש כאן כוונות רעות. ואפילו היה הציבור החרדי מסכים לדוח-דברת, היו מוצאים נושא אחר כדי לפגוע בו. זה העניין. לכן לא נוכל להצביע בעד ההצעה הזאת. אנחנו נימנע.
       
       ההצעה השנייה – אני לא מבין מי כתב אותה ועל סמך מה הם אומרים שהם רוצים אי-אמון בגלל הישענותה של הממשלה על השמאל הקיצוני. אני לא יודע למי הכוונה בביטוי הזה, "שמאל קיצוני", אבל אני יודע שהשמאל האמיתי בכנסת הצביע נגד הממשלה. סיעת בל"ד וסיעת חד"ש-תע"ל הצביעו נגד הממשלה הזאת. זה לא נכון שהשמאל תמך בממשלה. זו הולכת שולל וראייה כאילו אנחנו משויכים. חברי הכנסת הערבים הם ערבים, אין להם עמדות. העמדה היחידה שלהם היא שייכותם הלאומית. לא, יש לנו עמדות, אנחנו שייכים למחנה השמאל, אנחנו מחנה השמאל האמיתי, ואנחנו הצלנו את כבודה של המלה "שמאל" בכך שהצבענו נגד הממשלה הרעה הזאת. לכן, אדוני היושב-ראש, לא נוכל להצביע בעד הצעת האי-אמון הזאת.
       
       הצעת האי-אמון השלישית מדברת על חילולי שבת המוניים על-ידי הסרת כל מחסומי צה"ל בדרכים בשבת. הלוואי שזה היה נכון שהסירו את כל המחסומים. אני רוצה להרגיע את סיעת ש"ס, כל מחסום שמסירים, מקימים שניים במקומו. מקימים מחסומים בשבת, ביום ראשון, ביום שני, ביום שלישי ובכל יום. העמדה שלנו, שמה שצריך להיות זה להסיר את המחסומים כולם, ולא חשוב באיזה יום. זה מה שצריך להיות. אבל אני רוצה להרגיע אותם, לא מסירים מחסומים, יש יותר מחסומים. תודה.

היו"ר יולי-יואל אדלשטיין:
       
       תודה לחבר הכנסת ג'מאל זחאלקה. חבר הכנסת דהאמשה - איננו. אם הוא יופיע מייד, נאפשר לו. בינתיים, חבר הכנסת אברהם רביץ - אדוני יתכבד ויעלה וישמיע את דברו. 

אברהם רביץ (דגל התורה):
       
       אדוני היושב-ראש, חברי הכנסת, לו היו הצעות האי-אמון אחרות, יכול להיות שהייתי מצווה לברך שהחיינו. זו הפעם הראשונה שאני עומד להגן כאן על הממשלה אחרי כל כך הרבה שנים שעשינו את ההיפך.
       
       אני רוצה להתייחס לחברי, חברי ש"ס, להצעת האי-אמון שהגשתם. תראו, לא מזמן חתמנו על הסכם קואליציוני. הקפדנו מאוד שבהסכם הקואליציוני ייאמר במפורש שהשבת תישמר במדינת ישראל על-ידי מוסדות המדינה ועל-ידי הצבא. השבת תישמר. ואכן, כאשר קראתי בעיתון וראיתי שהצבא פעל בשבת להסרת המחסומים, מייד רצתי ועשיתי מאמצים לברר מה היה שם. הרי בעצם זה לא רק סותר את תורתנו הקדושה, זה סותר, להבדיל, גם את ההסכם הקואליציוני, וגם את זה צריך לקיים.
       
       שמעתי קודם את דבריו של סגן שר הביטחון, והתברר לי שזה היה בגדר פיקוח נפש. אני לא יודע; לא חקרתי, לא בדקתי עד הסוף אם זה באמת היה בגדר פיקוח נפש. ברור שזה היה בגדר ספק פיקוח נפש. חיי אדם עומדים אצלנו יותר מכל מצוות התורה, כמובן, חוץ משלוש העבירות הידועות. 
       
       אני מרגיש את עצמי שלא בנוח, כאילו הצטרפתי לקואליציה וכבר מחפש תירוצים. בדקתי את עצמי, אם זה באמת בגלל המצב הזה – שאני אומר את הדברים כי אני חלק מהקואליציה. אני אומר לכם, שכדי שנוכל לכבד את השבת, כדי שהמדינה תכבד את השבת, כדי שעם ישראל לא ישכח את השבת, וכדי שנוכל להעביר לעמי העולם את המסר של שבת קודשנו, ברור שאנחנו חייבים לדעת את האסור ואת המותר. אם לא נדע את המותר, הרי פגענו בקדושת השבת. 
       
       אני משוכנע שחברי חברי ש"ס הגישו את ההצעה מתוך רתחת לבם, כמו כל יהודי שיש לו יחס מיוחד של כבוד ושל מחויבות לשבת קודשנו, אבל דומני – בגלל הנסיבות הקיימות הייתי מציע לחברי ש"ס למשוך את ההצעה הזאת. זו גם כמעט בקשה אישית, כי אני לא חושב שראוי להביך אותנו, כי אנחנו מאמינים שזה מה שהצבא היה צריך לעשות על-פי דין. תודה, אדוני.
       
היו"ר יולי-יואל אדלשטיין:
       
       תודה לחבר הכנסת רביץ. חבר הכנסת עבד-אלמאלכ דהאמשה, בבקשה. היו שינויים ברשימה, והדוברים שנותרו הם חברי הכנסת דהאמשה, עמיר פרץ, ניסן סלומינסקי ומרינה סולודקין. 
       
עבד-אלמאלכ דהאמשה (רע"ם): 
       
       אפשר שמר פרץ ידבר קודם?
       
היו"ר יולי-יואל אדלשטיין:
       
       אני אשמח אם תוותר על זכות הדיבור. אתה מוותר, אדוני? חבר הכנסת עמיר פרץ, בבקשה. 
       
עמיר פרץ (עם אחד):
       
       אדוני היושב-ראש, חברי הכנסת, אדוני ראש הממשלה, אני מודה ליושב-ראש שאפשר לי לדבר. אני מגיע היום משדרות, עירי, שהיתה עיר ברוכת ביקורים. הגיעו לשם נציגי המגזרים השונים, סיעות פוליטיות, חברי הכנסת, נשיא המדינה. זה ודאי חשוב ביותר שתושבי שדרות ירגישו שמדינת ישראל מתייחסת אליהם כאל המוצב הקדמי של המדינה, המוצב האזרחי הקדמי. 
       
       אדוני ראש הממשלה, אני רוצה לומר לך שגם חבר הכנסת אפי איתם היה שם בביקור, והיינו יחד בחברת נשיא המדינה. ביקשתי מחבר הכנסת איתם, שאינו נמצא כאן כרגע, שאמירות מהסוג שאמר ייאמרו בכנסת, ולא מול התושבים, שמרגישים חרדים, שמרגישים מותקפים. הוא אמר, שאם ההתנתקות תתבצע יגיעו ספינות עם משגרי טילים שלידם יהיו טילי ה"קסאם" משהו שעוד נתגעגע אליו. אני אומר שמותר לבקר בשדרות, אני ומשפחתי גרים שם; פעם, כשהיה נופל "קסאם", הייתי מתבדח עם אחי ואומר לו שהוא גר במוצב הקדמי של שדרות, כי אני גר בשכונה אחרת. היום כל השכונות מטווחות, ואין שום הבדל בין שכונה לשכונה. אסור שחברי הכנסת יבואו לשדרות וינסו להטיל אימה על התושבים. זה לא ייתכן. 
       
       אדוני ראש הממשלה, אתה חייב לצאת בקריאה ולהבהיר שתסריטי האימה שתיאר חבר הכנסת איתם – כאילו אם תהיה התנתקות ייפלו שם טילים מהסוג שרוכשים באירן, שיגיעו לשם ספינות עמוסות – אין להם שחר. כולנו יודעים שאין להם שחר, אבל צריך שגורם מוסמך יאמר זאת, כדי שיפסיקו להשתמש בתושבי שדרות ככלי בניסיון לעצור תהליך מדיני. 
       
       אני חושב שההחלטה של ממשלת ישראל להפסיק את ההידברות עם הרשות הפלסטינית היא החלטה לא נכונה. אין שום סיבה לקשור בין המתרחש – ומדבר מישהו שבכל שעה מתקשר ומדבר עם הילדים שלו ורוצה לדעת מה קורה. אני לא חושב שמישהו יכול להבטיח לתושבי שדרות שהאופציה הצבאית היא שתביא את הפתרון. האופציה המדינית היא אשר תונח בסופו של דבר על השולחן, ואני מציע לומר זאת באומץ. אני אומר לכם, שאם ייאמרו דברים ברורים, גם האנשים בשדרות יחזיקו מעמד. אני מקווה מאוד שכל הניסיונות הפוליטיים ליצור תחושה שיש בריחה משדרות, כדי למצוא סיבות לעצור את ההתנתקות, לא יצלחו. אין שום קשר בין הדברים, ואני מקווה שכך יהיה. תושבי שדרות היו אנשי שלום ויישארו אנשי שלום. תודה רבה. 
       
היו"ר יולי-יואל אדלשטיין:
       
       תודה רבה, אדוני. חבר הכנסת ניסן סלומינסקי. אחריו - תסכם את הדיון חברת הכנסת מרינה סולודקין.
       
ניסן סלומינסקי (מפד"ל):
       
       אדוני היושב-ראש, אדוני ראש הממשלה, רבותי השרים, חברי חברי הכנסת, ממש ברגע זה אנחנו חוזרים משדרות. סיעת המפד"ל היתה בשדרות וקיימה שם את ישיבתה. נפגשנו עם ראש העיר, עם מועצת העירייה ועם התושבים. 
       
       אדוני ראש הממשלה, אני רוצה לומר לך שאין מדינה בעולם שהיתה מאפשרת שיירו עליה אפילו פצמ"ר אחד והיא לא תראה בזה פתיחה במלחמה. אין מדינה בעולם שנשפך בה דם באופן כל כך – עוד אחד, ועוד אחד, ועוד אחד – והיא ממשיכה לומר, כמו במשל, יורקים עליה והיא אומרת שיורד גשם. אין עוד מדינה אחת כזאת בעולם.
       
       אנחנו מכירים אותך, אדוני ראש הממשלה, ולא מבינים איך זה קורה. רק הסבר אחד יש לנו, שזה חלק ממהלך שאתה עובר בשנה האחרונה, שיש לך אולי מין חלום – אני לא רוצה לומר חלום הזוי – שהנה פעמי השלום מצלצלים, וערפאת איננו, והגיע המשיח על סוס לבן, היונה הצחורה אבו-מאזן, ואתו אפשר אולי להגיע להסדר.  

       ולכן, בגלל זה אתה מאפשר פגיעה בריבונות יהודית, בריבונות בארץ-ישראל. אני לא יכול להגיד שאתה מאפשר שפיכת דם, כי הרי אי-אפשר אפילו להגיד את זה, אבל אתה מאפשר שיקרה כזה דבר, ואתה לא עושה את מה שצריך לעשות, כי אתה חושב - לפני הבחירות אמרו: לא נכנסים, ונותנים לזה לקרות, כי לא רוצים לפגוע באווירה של הבחירות, שלא יאשימו אותנו שאנחנו פגענו באווירה. נגמרו הבחירות ונבחר אבו-מאזן, עכשיו אומרים: לא רוצים לפגוע בסיכוי שאולי יהיה משהו. ומדינה שלמה עומדת מבוישת בגלל פגיעה בריבונותה ודם יהודי שנשפך. ואני כבר לא מדבר על גוש-קטיף, ששם אומרים לי: עזוב גוש-קטיף. מדובר בשדרות, חלק מארץ-ישראל אליבא דכולי עלמא. איך יכול לקרות כזה דבר?
       
       ומה שעובר עליך, הלכת להקים לך קואליציה, שבה אתה עוד הנץ, מה שנקרא. קואליציה של כאלו - מפלגת העבודה, שכבר היום אנחנו שומעים את הקולות של השרים, זה כבר רוצה לעצור את חוק האזרחות – קואליציה שבנויה על תמיכה של השמאל, על תמיכה של המפלגות הערביות, וזה עוד יותר מקשה עליך לעשות משהו אמיתי שמתאים לאופייך. 
       
       אני חושב שבגין הפגיעה בריבונות ושפיכת דם יהודי, צריכים להצביע אי-אמון בממשלה הזאת. יש לך ממשלה אחרת שאתה יכול להקים. אתה יכול לחזור להיות מה שהיית פעם, עם קואליציה מסודרת, קואליציה טובה שתשמור על כבודה של מדינת ישראל, על ריבונותה ועל דם יהודי. אתה יכול לעשות, זה רק בידך, ואך ורק בידך, בהחלטה אחת – משאל עם. אתה לא עושה את זה, אז ראוי להצביע אי-אמון בממשלה. תודה לך, אדוני.
       
היו"ר יולי-יואל אדלשטיין:
       
       תודה לחבר הכנסת סלומינסקי. תסכם את הדיון כאמור, מטעם סיעת הליכוד, חברת הכנסת מרינה סולודקין. 
       
מרינה סולודקין (הליכוד):
       
       כבוד היושב-ראש, כנסת נכבדה, כל שלוש הצעות האי-אמון שהוצגו היום, כמו גם הצעות האי-אמון הקודמות, זה לא רק ניסיון לטלטל את הסירה, אלא גם ניסיון להפוך אותה. הסירה במקרה זה היא מדינת ישראל וממשלתה הנבחרת. 
       
       מניסיוני האישי למדתי שאי-אפשר למצוא פתרונות הולמים לבעיות החברתיות העצומות היום באווירה הקפקאית של אי-אמון מתמיד. שרים רבים ממלאים יותר מתפקיד אחד. איפה שר הרווחה? איננו. איפה שר הקליטה? שרת הקליטה נאלצה למלא גם תפקיד של שרת המשפטים. כתוצאה מכך, העולים החדשים, השכבות החלשות, האמהות החד-הוריות, נפלו בין הכיסאות. וכל זה למה? מפני שמשרד האוצר אינו הכתובת הנכונה. הוא כלי של לחסוך ולקצץ, ולא כלי למציאת הפתרונות. 
       
       הצעות האי-אמון של היום הוגשו מסיבות שאפשר היה לקרוא להן מצחיקות, לולא היו עצובות כל כך. בית-הספר הישראלי - - 
       
היו"ר ראובן ריבלין:
       
       תמיד לפני הצבעה יש אי-שקט. רבותי חברי הכנסת, מי שרוצה לדבר, נא לצאת החוצה. בבקשה, גברתי. 
       
מרינה סולודקין (הליכוד):
       
       תודה רבה, אדוני היושב-ראש. 
       
       - - זקוק לרפורמה דחופה. אי-אפשר להשיג את כל המטרות בבת-אחת. נתחיל ליישם את דוח-דברת ונתקן את מה שדורש תיקון תוך כדי העשייה. אני אישית תומכת בהצעות רבות של דוח-דברת. אני סבורה שאחרי יישום הרפורמה יהיו לנו בבתי-הספר מורים ברמת השכלה גבוהה יותר, שישתכרו יותר ויזכו לכבוד רב יותר הן מצד התלמידים והן מצד הורי התלמידים. 
       
       יתרון גדול ביישום ההצעות - הן יוצרות לראשונה בתולדות המדינה תמריץ אמיתי לאנשי הסגל הזוטר במוסדות להשכלה גבוהה לעבור לבתי-הספר. הדבר יתרום בוודאי להעלאת רמת ההוראה ואיכותה בבתי-הספר שלנו. 
       
       מכיוון שרוב אזרחי המדינה הם חילונים או שומרי מצוות ולא דתיים-חרדים, אני לא מודאגת מכך שבשלב הראשון הרפורמה לא תיושם במערכת החינוך העצמאית. חוץ מזה, תוצאות המבחנים הבין-לאומיים, PISA, הצביעו על כך שרמת הידע של תלמידי מערכת החינוך החרדית גבוהה יותר מרמת הידע במערכת החינוך הממלכתית. 
       
       לגבי האי-אמון של האיחוד הלאומי, ניתן לומר שמגישי הצעות האי-אמון רוצים גם לרצוח וגם לרשת. בקואליציה של ליכוד ועבודה ללא תמיכת מפלגות נוספות, יש מספיק קולות על מנת להעביר כל החלטה. רק ההסתה הבלתי-פוסקת של הימין הרדיקלי בתוך תנועת הליכוד ומחוץ לה, גורמת למורדי הליכוד להקשיח את עמדותיהם. המצב שבו יש ויכוח פנימי בתוך מפלגת השלטון מוביל לאי-יציבות פוליטית ולמשבר ממשלתי חמור, מצב לא נורמלי ולא רצוי בחברה הדמוקרטית. 
       
       הצעת האי-אמון השלישית, שהוגשה על-ידי סיעת ש"ס, נראית בעיני תמוהה ביותר. קודם כול, אני אישית למדתי מהרב עובדיה יוסף, מורנו ורבנו - - 

היו"ר ראובן ריבלין:
       
       כבוד שר הפנים, חברי הכנסת הנכבדים, סגן יושב-ראש הכנסת וחבר הכנסת טיבי, אתם מפריעים מאוד שם. אתם מקיימים אספת עם באמצע המליאה. אדוני שר הפנים. בבקשה. 
       
מרינה סולודקין (הליכוד):
       
       - - שפיקוח נפש דוחה הן את השבת והן את שלמות ארץ-ישראל, כיוון שפיקוח נפש הוא ערך עליון במסורת היהודית. 
       
       אני סבורה שכל שלוש הצעות האי-אמון אינן רלוונטיות, ואני קוראת לחברי הכנסת מכל סיעות הבית לדחות אותן על הסף. תודה רבה לכם. 
       
היו"ר ראובן ריבלין:
       
       תודה רבה לחברת הכנסת סולודקין. 

       חברי הכנסת, נא לשבת, שכן אנחנו מתכוונים כרגע לעבור להצבעות, אבל קודם לכן יש לי כמה הודעות. נא לשבת. רבותי השרים, חברי הכנסת, בהתאם ליוזמתו של ראש תנועת ש"ס, חבר הכנסת אלי ישי, כמו גם של סגני יושב-ראש הכנסת משה כחלון ונסים דהן, אנחנו נקיים בשבוע הבא, ביום חגה של הכנסת בט"ו בשבט, את חלקו הראשון של היום בשדרות, כאשר אנחנו גם נקיים את מצוות הנטיעות וגם מפגש של חברי הכנסת עם תושבי שדרות, כמו גם עם ילדי בתי-הספר והגנים. אני מזמין את כל חברי הכנסת ובטוח שאיש לא ייפקד מקומו ביום זה. אנחנו נצא מכאן בשעה 08:00 באוטובוסים, ואנחנו נקיים סדר-יום שיאפשר לנו לחזור לאחר מכן לכנסת לקיים ישיבת כנסת מיוחדת, ולאחר מכן גם לחגוג בערב יחד את יום הולדתה ה-56 של הכנסת. 
       
       קיבלתי היום מכתב מחבר הכנסת מוחמד ברכה בהתאם להסכם רוטציה שהיה בינו ובין חבר הכנסת דהאמשה. במקום שאני אקרא את המכתב, אני מזמין את חבר הכנסת ברכה למסור את הודעתו. הוא מבקש להתפטר מתפקיד סגן יושב-ראש הכנסת ולהעביר, ברשותכם, על-פי ההסכם, את שרביט סגן יושב-ראש הכנסת לחבר הכנסת דהאמשה. חבר הכנסת ברכה – בבקשה, אדוני.
       
       רבותי חברי הכנסת. חבר הכנסת יובל שטייניץ, נא לא להתווכח עם השר הנכבד שטרית. בבקשה, רבותי חברי הכנסת, תשומת לבכם.
       
נסים זאב (ש"ס):
       
       אני שואל - - -
       
היו"ר ראובן ריבלין:
       
       כשאתה תחליף מעמד בכנסת, חבר הכנסת נסים זאב, נקפיד על כבודך.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, הגשתי היום את התפטרותי מתפקיד סגן יושב-ראש הכנסת, על-פי הסיכום שהתקבל בוועדה המסדרת בעת כינון הכנסת הנוכחית, ואשר נמסר מעל בימת הכנסת ב-5 במרס 2003 מפי חבר הכנסת סער, יושב-ראש הוועדה המסדרת.
       
       בהזדמנות זאת הנני מודה לכבוד יושב-ראש הכנסת על העבודה המשותפת, על שיתוף הפעולה ועל ההגינות הראויה לציון, ומבקש להביע את הערכתי למחויבותך, אדוני היושב-ראש, לערכי הפרלמנטריזם במדינת ישראל. 
       
       כמו כן אני מודה לכל עמיתי, סגני היושב-ראש, על שיתוף הפעולה ועל האווירה הידידותית בישיבות נשיאות הכנסת. 
       
       אני מודה גם למזכיר הכנסת ולסגניו, לעובדי מזכירות הכנסת ולעובדי לשכת יושב-ראש הכנסת על הסיוע ועל שיתוף הפעולה, וכן לכל עובדי הכנסת.
       
       השתדלתי, חברי חברי הכנסת, למלא את תפקידי בצורה נטולת פניות, על-פי תקנון הכנסת ועל-פי החלטות נשיאות הכנסת. אם במהלך מילוי תפקידי פגעתי במישהו, אני מנצל את ההזדמנות הזאת כדי להתנצל לפניו. כולנו נמצא, כמובן, דרכים לשיתוף פעולה בעתיד, להעלאת קרנה של הכנסת לנוכח הניסיונות לדחוק אותה, כביטוי של הריבון במדינת ישראל, ולהבאיש את ריחה. 
       
       רבותי חברי הכנסת, מעמדה של הכנסת נגזר מהמחויבות לדמוקרטיה, ועומק הדמוקרטיה נגזר, בין השאר, ממעמדה האיתן של הכנסת ומיכולתה לבטא באופן דמוקרטי את כל צבעי הקשת הפוליטית, החברתית והלאומית במדינת ישראל ללא הסתה, ללא הדרה וללא דחיקה.
       
       אני מכוון בכך לדיבורים החוזרים והנשנים, אדוני היושב-ראש, בדבר העלאת אחוז החסימה כדי לחסום את דרכם לכנסת של ציבורים שונים שבלי ייצוגם אי-אפשר לדבר על דמוקרטיה אמיתית, או אפילו מעבר לכך. 
       
       בהזדמנות זאת, אדוני היושב-ראש, אני מציע, על-פי הסיכום האמור, לבחור בחבר הכנסת עבד-אלמאלכ דהאמשה לתפקיד סגן יושב-ראש הכנסת במקומי, ומאחל לו מראש הצלחה בתפקידו. תודה רבה.
       
היו"ר ראובן ריבלין:
       
       תודה רבה. רבותי, בישיבת הוועדה המסדרת שהתקיימה ב-5 במרס 2003 נקבע מראש לסיעת חד"ש סגן יושב-ראש אחד, חבר הכנסת מוחמד ברכה. הוועדה מודיעה כי סוכם בה שחבר הכנסת ברכה יתפטר, בהסכמה, מתפקידו, ויוחלף בסגן יושב-ראש מסיעת רע"ם. תחילה התכוונו לקיים את הרוטציה ביולי 2005, אבל הואיל ומשך כהונתה של הכנסת הופחת בשנה אחת, הסכים חבר הכנסת ברכה להקדים את התפטרותו בחצי שנה, כדי לאפשר רוטציה בהתאם להחלטת הוועדה המסכמת. לכן כתוב בתקנון, בהערת שוליים, שאנחנו מקיימים את מצוות בחירת סגני היושב-ראש על-פי החלטת הוועדה המסדרת או ועדת הכנסת.
       
       לנוכח החלטת הוועדה המסדרת אנחנו יודעים שיש לנו מועמד אחד, חבר הכנסת דהאמשה, ולאחר הצבעות האי-אמון אבקש מחברי הכנסת להצביע גם על בחירת חבר הכנסת דהאמשה, המועמד היחיד לתפקיד סגן יושב-ראש הכנסת במקום חבר הכנסת מוחמד ברכה.
       
       עכשיו, רבותי חברי הכנסת, כמצוות התקנון, נקיים קודם כול את ההצבעה על הצעות האי-אמון.
       
       הצעת האי-אמון הראשונה היתה להביע אי-אמון בממשלה בשל גניזת חלק מדוח-דברת. רבותי חברי הכנסת, מי בעד הצעת אי-האמון של שינוי? מי נגד? מי נמנע? נא להצביע.
       
הצבעה מס' 2 
       
בעד הצעת סיעת שינוי להביע אי-אמון בממשלה – 16
נגד – 48
נמנעים – 23
הצעת סיעת שינוי להביע אי-אמון בממשלה לא נתקבלה.
       
היו"ר ראובן ריבלין:
       
       אני מגיש עכשיו להצבעה את ההצעה המשותפת של סיעות האיחוד הלאומי ומפד"ל להביע אי-אמון בממשלה בשל הישענותה על השמאל הקיצוני. רבותי חברי הכנסת, נא להצביע: מי בעד? מי נגד? מי נמנע?
       
הצבעה מס' 3
       
בעד הצעת סיעות האיחוד הלאומי – ישראל ביתנו – מפד"ל להביע אי-אמון בממשלה – 18
נגד – 55
נמנעים – 11
הצעת סיעות האיחוד הלאומי – ישראל ביתנו – מפד"ל להביע אי-אמון בממשלה לא נתקבלה.
       
היו"ר ראובן ריבלין:
       
       רבותי חברי הכנסת, אנחנו עוברים עכשיו להצעת אי-אמון בממשלה מטעם סיעת ש"ס בנושא חילול שבת המוני בהסרת כל מחסומי צה"ל בדרכים בשבת. נא להצביע: מי בעד האי-אמון? מי נגד? מי נמנע?
       
       
הצבעה מס' 4
       
בעד הצעת סיעת ש"ס להביע אי-אמון בממשלה – 18
נגד – 58
נמנעים – 6
הצעת סיעת ש"ס להביע אי-אמון בממשלה לא נתקבלה.
       

הצעת הוועדה המסדרת למנות סגן ליושב-ראש הכנסת
       
היו"ר ראובן ריבלין:
       
       רבותי חברי הכנסת, חבר הכנסת רן כהן, אני מתכוון לקיים עכשיו הצבעה בעד חבר הכנסת דהאמשה. רק רגע, רבותי. אנחנו מחויבים בהצבעה על ההצעה למנות את חבר הכנסת דהאמשה לתפקיד סגן יושב-ראש הכנסת, כהצעתו של חבר הכנסת ברכה, ואין מועמד אחר. 
       
       רבותי חברי הכנסת, נא להצביע: מי בעד? מי נגד? מי נמנע? 
       
קריאה:
       
       דהאמשה, זאת הפעם הראשונה שאני מצביע בעדך.
       
הצבעה מס' 5
       
בעד הצעת הוועדה המסדרת – 72
נגד – 6
נמנעים – 1
הצעת הוועדה המסדרת למנות את חבר הכנסת עבד-אלמאלכ 
דהאמשה לתפקיד סגן יושב-ראש הכנסת נתקבלה.
       
היו"ר ראובן ריבלין:
       
       אני מברך את חבר הכנסת דהאמשה. אני מברך את חבר הכנסת ברכה שנפרד ממעמדו כסגן יושב-ראש הכנסת; עוד נכונו לו תקנות, ועוד נכונו לו תפקידים בכנסת זו. חבר הכנסת דהאמשה ייכנס לרשימת ממלאי התפקיד בכנסת. רבותי חברי הכנסת, אני ממשיך בסדר-היום.
       
       
הצעות סיעות שינוי, האיחוד הלאומי – ישראל ביתנו – מפד"ל וש"ס 
להביע אי-אמון בממשלה בשל:
א. גניזת חלק מדוח-דברת על-ידי הממשלה; 
ב. הישענותה על השמאל הקיצוני; 
ג. חילולי שבת המוניים בהסרת כל מחסומי צה"ל בדרכים בשבת
       
       
היו"ר ראובן ריבלין:
       
       בבקשה, חבר הכנסת דהאמשה. סיעת רע"ם נמנעה, זכות ההנמקה ליושב-ראש הסיעה, חבר הכנסת דהאמשה. אתה יכול לעשות זאת גם עכשיו, אני לא אספור לך את הדקות – חבר הכנסת דהאמשה, נא לעלות – אתה יכול עכשיו גם להודות לכנסת על האמון המסיבי שניתן לך.
       
עבד-אלמאלכ דהאמשה (רע"ם):
       
       כבוד היושב-ראש, מכובדי ראש הממשלה, שרים, חברי חברי הכנסת, אני רוצה קודם כול להודות לכם על האמון המסיבי שנתתם בי בבחירתכם בי לתפקיד סגן יושב-ראש הכנסת – היושב-ראש זה עדיין מוקדם. כולי תקווה שתעזרו לי, ואני אעשה כמיטב יכולתי למלא את התפקיד הזה בדרך הראויה והנכונה ביותר. גם בניסיוני הקודם היה לי הרבה פרגון מכל קצוות הבית, ואומנם השתדלתי והצלחתי למלא את התפקיד באופן האובייקטיבי והנכון ביותר. אני מקווה שבעזרתכם אזכה לעשות כך גם הפעם.
       
       כבוד ראש הממשלה, סיעת הרשימה הערבית המאוחדת נמנעה בהצבעת האי-אמון בממשלה. היו שלוש הצעות. הצעת האי-אמון הראשונה הייתה של סיעת שינוי שהתייחסה לדוח-דברת ולחינוך החרדי. בקיצור, במשפט אחד, ניגוח הדדי בין שינוי לחרדים איננו חדש. לדעתי, זה לא צריך להיות נושא לאי-אמון, אבל בכל מקרה מצאנו לנכון שלא להיכנס לתוך הריב הזה ולכן נמנענו. 
       
       ההצעה השנייה היתה של האיחוד הלאומי ושל המפלגות הקיצוניות מימין, אשר הציעו אי-אמון בממשלה משום שהיא נשענת על השמאל ועל הערבים. כאשר מפלגת העבודה ומפלגת יהדות התורה – דגל התורה או אגודת ישראל – הצטרפו לממשלה, סיעת רע"ם נמנעה אז באופן מכוון, באופן ברור ובראייה אסטרטגית. רצינו שהממשלה הזאת תתרחב ורצינו שהאפשרויות ופתיחת הדלת למשא-ומתן גם הן תתחזקנה. רצינו שתוכנית ההתנתקות מעזה ומצפון הגדה המערבית תתבצע כצעד בתהליך שלום כולל, כצעד במפת הדרכים כדי להוציא את האזור כולו, גם הערבים וגם היהודים, ממעגל שפיכות הדמים הבלתי-נגמר. 
       
       לא הצטערנו על כך, אנחנו גאים בהצבעה שלנו ואפילו היינו יכולים ללכת מעבר לכך. אמרנו באותו יום, שאם הממשלה והרחבתה יקומו או ייפלו על הקולות שלנו, נתמוך בממשלה. לא רצינו שהממשלה תיפול על העניין הזה. הממשלה הורחבה, אדוני היושב-ראש, הממשלה הורחבה, אדוני ראש הממשלה, ואנחנו ציפינו ועדיין מצפים. לא עבר הזמן שתנקוט צעדים אמיצים, צעדים נכונים. מולך נבחר יושב-ראש פלסטיני, לפני שלושה ימים, בבחירות דמוקרטיות לתפארת, שכל העולם שיבח אותן מקרוב. 
       
       אנחנו ערים למצב. אנחנו יודעים שיש טילים על שדרות ואנחנו יודעים שיש צה"ל בעזה ואנחנו יודעים ששפיכות הדמים הולכת ולפעמים גואה, וגם מגיעה לממדים יותר גבוהים, אבל מה המוצא? על המוצא הצבעת כאן, אדוני ראש הממשלה. אמרת שבכוח בלבד לא ניתן לפתור את הסכסוך הזה. אלה הן המלים שלך. ואכן כך, בכוח בלבד לא ניתן לפתור, והמסקנה היא שחייבים לחזור לבחירה האחת והיחידה: או כוח או שלום. אני לא מכיר דרכים נוספות. או כוח או אי-שימוש בכוח, שלום ושיחות. 
       
רשף חן (שינוי):
       
       איזו מהן?
       
עבד-אלמאלכ דהאמשה (רע"ם):
       
       אני ודאי בוחר בדרך השנייה. נדמה לי שראש הממשלה גם בחר בדרך השנייה. ברגע שהוא אומר לנו שבכוח בלבד לא ילך, זה אומר שהוא בחר באלטרנטיבה. אני אינני מעודד, אדוני ראש הממשלה, מניתוק היחסים ומניתוק השיחות עם אבו-מאזן. ממילא לא היו שיחות, גם לא היה משהו רציני. כולנו יודעים זאת ואתה עצמך יודע זאת. אתה, נדמה לי, מצטער על זה שבממשלה הקודמת גרמת לנפילתו של אבו-מאזן. במלים שלך אמרת: לא נתנו לו כלום, לא עזרנו לו, זה הגוזל שלא הצמיח נוצות, והפלת אותו. אינני מצפה ואינני רוצה שתחזור על הצעד הזה שוב, חס וחלילה. אם אבו-מאזן ייפול, הפעם באמת לא יהיה לך פרטנר לשלום. עד שהפלסטינים יבחרו ביושב-ראש חדש ועד שהיושב-ראש החדש יאזור אומץ וכוח בנפשו ויתחיל להאמין שבאמת ניתן לעשות שלום, אם אבו-מאזן הופל בידי שרון פעמיים ואם ערפאת בצו האלוהים עזב את השטח - הדברים האלה ירחיקו את כולנו מכל שפיות דעת ומכל מוצא אפשרי משפיכות הדמים. 
       
       נמנענו גם בהצבעה הזאת, ראשית משום שההצעות אינן לרוחנו ואינן ראויות, ושנית, אולי משום שאנחנו נותנים עכשיו הזדמנות נוספת לממשלה. הרי גם אנחנו וגם סיעת יחד, זה חודשים, מאז הצביעה הכנסת בעד ואישרה את תוכנית ההתנתקות, לא הגשנו הצעת אי-אמון בממשלה, כי אנחנו רוצים לתת לממשלה הזדמנות ללכת הלאה בתהליך של שלום, בתהליך של יציאה מהשטחים הכבושים ומתן אפשרות לשלום בין העמים. 
       
היו"ר ראובן ריבלין:
       
       את הדבר העיקרי אתה משאיר לסוף. עם זה תתחיל, זה הדבר החשוב. 
       
עבד-אלמאלכ דהאמשה (רע"ם):
       
       לא, לא דיברתי בערבית. 
       
היו"ר ראובן ריבלין:
       
       בפעם הבאה. תהיה לך עוד הזדמנות היום, כי יש הרבה קריאות ראשונות. 

       
מסמכים שהונחו על שולחן הכנסת 
       
היו"ר ראובן ריבלין:
       
       רבותי, חברי הכנסת, אנחנו ממשיכים בסדר-היום. הודעה למזכיר הכנסת. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לקריאה ראשונה, מטעם חברי הכנסת: הצעת חוק לתיקון פקודת התעבורה (מס' 68) (הסדרי תנועה בדרך שבקרבת בית-ספר), התשס"ה-‏2005; הצעת חוק הפיקוח על עסקי ביטוח (תיקון מס' 13) (אישור ועדת הכספים של הכנסת), התשס"ה-2005; הצעת חוק הפיקוח על עסקי ביטוח (תיקון מס' 14) (אישור ועדת הכספים של הכנסת), התשס"ה-2005. 
       
       לקריאה שנייה ולקריאה שלישית: הצעת חוק מבקר המדינה (תיקון מס' 35), התשס"ה-2005, שהחזירה הוועדה לענייני ביקורת המדינה. תודה רבה. 
       
היו"ר ראובן ריבלין:
       
       תודה. 
       
       
הצעת חוק הסדרת העיסוק בייצוג על-ידי יועצי מס, התשס"ה-2005
       [ מס' כ/43; "דברי הכנסת", חוב' כ"ח, עמ' ; נספחות.]
(קריאה שנייה וקריאה שלישית)
       
היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום: הצעת חוק הסדרת העיסוק בייצוג על-ידי יועצי מס, התשס"ה-2005, קריאה שנייה ושלישית. יציג יושב-ראש ועדת החוקה, חוק ומשפט. 
       
       האם יש הסתייגויות לחוק זה, אדוני? יש הסתייגויות. טלב, האם אתה מתכוון להסתייג?
       
טלב אלסאנע (רע"ם):
       
       אני מבקש לנמק את כל ההסתייגויות. 
       
היו"ר ראובן ריבלין:
       
       ברצון רב, בסדר גמור. 
       
טלב אלסאנע (רע"ם):
       
       את כולן. 
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, בתום דיונים בוועדת החוקה, חוק ומשפט אני מתכבד להביא למליאה את הצעת החוק שיזם חבר הכנסת גפני, שבאה להסדיר את נושא עבודתם של יועצי מס. בהזדמנות זאת אני רוצה לומר שהנושא הזה אמור היה להיות מוסדר על-ידי הממשלה, אולם מטעמים לא ברורים הממשלה התעכבה, התעכבה והתעכבה וחבר הכנסת גפני נטל יוזמה וקידם הצעת חוק פרטית. במהלך קידום הצעת החוק הפרטית של חבר הכנסת גפני, שהתבססה על רעיונות ועל טיוטות שהיו כבר בהצעת החוק הממשלתית, באה הממשלה בעקבותיו, הציעה גם היא הצעת חוק וביקשה להביא אותה למליאת הכנסת, כאשר הצעת החוק של חבר הכנסת גפני כבר נדונה בהכנה לקריאה שנייה ושלישית בוועדה. 
       
       זו אולי אחת הדוגמאות הטובות לכך שהכנסת יכולה להשפיע ולקדם יוזמות חקיקה שמשום מה מתעכבות בממשלה, אבל בסופו של דבר יש כאן שיתוף פעולה, כי הצעת החוק עצמה כבר הוכנה בשלבים הראשונים שלה במשרד המשפטים. במהלך העבודה שילבנו בין שתי הצעות החוק והיום אנחנו מקבלים הצעת חוק שמובאת מטעם הוועדה, שבה לחבר הכנסת גפני יש זכויות של מי שיזם וקידם, אבל יש בה שותפות מלאה גם של הממשלה, שעל בסיס עבודת ההכנה שלה קידמנו את הצעת החוק. 
       
       במה מדובר? לא מדובר בהסדרת העבודה של יועצי המס. הוועדה קיבלה את ההנחה שאנחנו לא קובעים ולא מסדירים את העבודה המקצועית של יועצי המס. ייעוץ מס הוא מקצוע שחל עליו חופש העיסוק וכל אדם יכול לעסוק במקצוע הזה. יש הרבה עיסוקים שלא מחייבים רשיונות ולא מחייבים הרשאות, אדם יכול לעסוק בהם, וכך נשאר המצב גם היום, למרות החוק שאנחנו מביאים. גם היום, כמו בעבר, כל אדם במדינת ישראל יכול ללכת, להזמין אצל צייר שלטים שלט גדול שנושא את שמו ולידו התואר "יועץ מס", ולפתוח לו עסק שנקרא ייעוץ מס, כמובן בתנאי שהוא שילם לרשות המקומית את דמי אגרת השלטים. ובעניין הזה כך היה המצב בעבר וכך המצב גם היום.
       
       אלא מה? יועצי מס, מטבע הדברים, עיקר עבודתם הוא ייצוג בפני רשויות המס - מס הכנסה, מס שבח, בעיקר. ובקשר לזכות לייצג בפני רשויות המס היתה קיימת בחוק הוראה שקבעה, שרק אנשים שקיבלו אישור מסוים ממס הכנסה, שעברו השתלמות מסוימת, היו יכולים להיות מקובלים על-ידי שלטונות המס כמי שרשאים לייצג. 
       
       הצעת החוק שאנחנו מביאים היום מסדירה את כל העניין הקשור ביועצי מס, שיש להם היתר שאינו ניתן לכל אדם, להופיע בפני שלטונות המס ולייצג את האזרח. הצעת החוק שלנו מדברת על כך שהנושא הזה יוסדר, שאדם שרוצה להיות יועץ מס שמייצג בפני רשויות המס צריך לעבור בחינות, התמחות, יש פיקוח על הפעילות הזאת. אם הוא פועל שלא כהלכה, אפשר לשלול ממנו את הרשיון להיות מייצג, ובזה עוסקת הצעת החוק.
       
       אני מבקש מהכנסת לקבל את עבודת הוועדה, שבסופו של דבר התקבלה ואושרה נדמה לי פה-אחד בוועדה. חבר הכנסת גפני, אני צודק? 

משה גפני (דגל התורה):
       
       כן. 

מיכאל איתן (יו"ר ועדת החוקה, חוק ומשפט):
       
       התקבלה פה-אחד בוועדה. אני מאחל מכאן לאותם יועצי המס בהווה ובעתיד, שהם גם בעלי אישורים להיות מייצגי מס, לשמור על הוראות החוק ולקיים את הייצוג בצורה שקבועה בחוק, ובכך אנחנו נסייע לא רק ליועצי המס אלא גם לציבור כולו. מדוע נסייע לציבור כולו? כי נוסף על עורכי-דין ונוסף על רואי-חשבון יהיה סקטור נוסף של אנשים שיוכלו לייצג בענייני מס. מטבע הדברים, תוספת כוח-האדם הזאת תאפשר לציבור הנזקקים לשירות הזה - אולי עסקים יותר קטנים, עצמאים קטנים, אנשים שצריכים להיות מיוצגים ואין להם אולי תקציב לייעוץ מס ברמה של עורכי-דין או רואי-חשבון - אלה יוכלו להסתייע, כמו שהסתייעו בעבר, ביועצי מס מייצגים, כשעכשיו יש גם ערובה לכך, או יש בקרה מוסדרת בחוק על הפעילות של אותם יועצי מס, שכל מי שקיבל רשיון כזה יעבור בקרה, יעבור בחינות, יהיה פיקוח ציבורי על הבחינות, על תהליך ההתמחות, ולאחר מכן גם בקרה מקצועית על אופן התפקוד.
       
       כך, שני הצדדים ירוויחו. מצד אחד, הציבור יקבל שירות נוסף מקבוצה של בעלי מקצוע שתהיה תחת בקרה שאכן השירות הוא שירות נאות ותקין, ומצד שני יועצי המס שיפעלו כיועצי מס מייצגים עם רשיונות לייצג בפני רשויות המס, יוכלו להיות גאים בכך שיש הכרה ויש בקרה עליהם ויוכלו להרחיב את תחומי הקהל שלו הם נותנים שירות מתוקף היותם מבוקרים. 
       
       אני מקווה שהכנסת תקבל את הצעת החוק הזאת ותיתן לה גושפנקה בצורה של קבלתה בקריאה שנייה ושלישית. 
       
היו"ר יולי-יואל אדלשטיין:
       
       אני מודה מאוד ליושב-ראש ועדת החוקה, חוק ומשפט, חבר הכנסת איתן. להצעת החוק יש הסתייגויות. הראשון בין המסתייגים הוא חבר הכנסת טלב אלסאנע. בבקשה, אדוני. 

קריאות:
       
       - - -

היו"ר יולי-יואל אדלשטיין:
       
       כבודו רוצה לנמק את ההסתייגות?

טלב אלסאנע (רע"ם):
       
       אני מוותר.

היו"ר יולי-יואל אדלשטיין:
       
       לא חייב. מוותר. חברת הכנסת אתי לבני, רוצה לנמק את ההסתייגות?

אתי לבני (שינוי):
       
       אדוני היושב-ראש, חברותי וחברי חברי הכנסת, כמו ששמעתי עכשיו, הורדו כמה הסתייגויות כדי ללכת עם חבר הכנסת גפני, אז גם אני בעד חבר הכנסת גפני - - 

שאול יהלום (מפד"ל):
       
       יש.

אתי לבני (שינוי):
       
       - - אבל בכל אופן אני שומרת על ההסתייגות הזאת. נדמה לי שיועצי המס זה לא עניין אישי פרטי של חבר הכנסת גפני, אולי יכולות להיות עוד דעות בנושא הזה.
       
       אני הגשתי הסתייגות לגבי ייצוג במס שבח ומס רכישה. יועץ המס - נכון שעכשיו יש כל מיני מגבלות ודרישות בפני יועצי המס. עדיין, הקורס שהם עוברים הוא קורס מאוד קצר, ההתמחות שלהם בכל הנושאים שמעבר לחישובים ולשיטות החישוב מאוד קצרה, ואני חושבת שלאפשר ליועצי מס לייצג נישומים בענייני מס שבח ומס רכישה, ששם הנושאים הם בעיקר משפטיים, זה יהיה דבר בלתי אחראי ויגרום נזק רב ללקוחות. 
       
       הנושאים שנדונים במס שבח ובמס רכישה הם בעיקרם בנושא ערר. מעבר לחישובים שבהם אפשר להיעזר ביועץ מס, הם נושאים של דירה ראשונה ודירה שנייה ופטורים ועסקות קומבינציה, ונושאים מאוד כבדים שעורכי-דין מתמחים בהם שנים רבות, וגם אז לא תמיד הם בעלי מומחיות ראויה בנושאים האלה, אבל בכל אופן מתעסקים בזה אחרי הרבה מאוד שנים של עיסוק בתחום. 
       
       אני רוצה להזכיר ערעור אזרחי 7034/99 שניתן בבית-המשפט העליון, שאמר שאי-אפשר להעלות טענה בערעור בבית-המשפט אם היא לא הועלתה לראשונה בהשגה לפני רשויות המס. כלומר, אם יועץ המס ייצג את הלקוח שלו במס שבח ובמס רכישה, ולא יעלה את הטענות הראויות, את הטענות המשפטיות, ואז ירצה הלקוח לפנות לבית-המשפט, הוא יהיה מנוע מלהעלות כל טענה שלא הועלתה בשלב הראשון, והרי היא לא הועלתה. ולכן בעיקר בנושאים האלה יכול להיגרם נזק גדול ורב ללקוח בעסקאות שערכן הוא מאות מאות אלפי שקלים, או יותר. 
       
       נקודה נוספת שאני רוצה להעלות היא היחסים המיוחדים שבין עורך-דין ללקוח. יש חיסיון ביחסים שבין עורך-דין ללקוח בכל הנושאים האלה. אין חיסיון על-פי חוק, אין בכלל חיסיון ביחסים שבין הלקוח ליועץ המס, ולכן בנושאים רגישים כמו עסקות מקרקעין, אם לא ייוותר החיסיון על כנו - כמו ביחסים עם עורך-הדין - יכול להיגרם נזק בלתי הפיך ללקוח. 
       
       נאמר כאן שיכול להיות שהלקוחות ידם אינה משגת לאפשר להם עורך-דין ולכן מספיק להם יועץ מס, ואני חושבת שכרוך סיכון גדול בנושא הזה. אם מספיק יועץ מס כדי לדון בנושאים האלה, אז יבוא יועץ המס, יביא איזה חוזה סטנדרטי, כדי שלא יעלה ללקוח תשלום נוסף, וכל העסקאות ייעשו על-ידי אנשים שאין להם ולא כלום עם הנושאים המשפטיים הכרוכים בנושאי המקרקעין. המשא-ומתן יתנהל על-ידי יועצי המס, הם יחתימו את הצדדים על חוזים שהם ייקחו מהשכנים או מהחברים שלהם, וכך ייראה כל העניין. כאשר יבוא השבר, כאשר יבוא החיוב האמיתי בגלל אי-מקצועיות בטיפול בעניין, או אז לא יהיה אפשר להעלות שום טענה בבית-המשפט.
       
       שוב, אני רוצה להדגיש בנושא של שכר טרחה: בדרך כלל יש חשיבות גדולה לתפקידו של עורך-דין בעסקת מקרקעין, בעיקר אם היא קצת יותר מסועפת. אם יש תצהירים, ויש דרישות חתימה, נדרשים אימות של עורך-דין וייעוץ מקצועי של עורך-דין. במקרים כאלה, כאשר יהיה יועץ מס, הוא יאמר ללקוח: אני אייצג אותך. התוצאה, בסופו של דבר, תהיה תשלום כפול, הן לעורך-דין הן ליועץ מס. 
       
       כך שמכל הסיבות שמניתי, ובעיקר בנושא המקצועי המיוחד לעורכי-דין, שלהם יש המיומנות המיוחדת בנושאים אלה – בעיקר בנושא הזה – תחשבו על הצרכנים ועל הלקוחות. רק מסיבות אלה אני מבקשת לתמוך בהסתייגות שלי. תודה.
       
היו"ר יולי-יואל אדלשטיין:
       
       תודה לחברת הכנסת אתי לבני. חברי הכנסת, אנחנו מצביעים בקריאה שנייה ובקריאה שלישית על הצעת חוק הסדרת העיסוק בייצוג על-ידי יועצי מס, התשס"ה-2005.
       
מיכאל איתן (יו"ר ועדת החוקה, חוק ומשפט):
       
       רגע, אני צריך להשיב על ההסתייגות שלה.
       
היו"ר יולי-יואל אדלשטיין:
       
       סליחה, אדוני צודק לגמרי. יושב-ראש ועדת החוקה, חוק ומשפט מבקש לנצל את זכותו המלאה להשיב.

נסים זאב (ש"ס):
       
       אנחנו לא נוותר על זכותו.
       
היו"ר יולי-יואל אדלשטיין:
       
       חברי הכנסת, יושב-ראש הוועדה מוצא לנכון להשיב.
       
מיכאל איתן (יו"ר ועדת החוקה, חוק ומשפט):
       
       לא עליתי הנה רק לצורך הדיבור – אני רוצה לשכנע אתכם.
       
מאיר פרוש (אגודת ישראל):
       
       אנחנו משוכנעים.
       
נסים זאב (ש"ס):
       
       אני לא משוכנע.
       
מיכאל איתן (יו"ר ועדת החוקה, חוק ומשפט):
       
       תראו, אני לא מבין מדוע הדאגה של חברת הכנסת אתי לבני לעניין הזה כל כך מטרידה אותה.
       
אתי לבני (שינוי):
       
       מטרידה, אבל לא כל כך.
       
מיכאל איתן (יו"ר ועדת החוקה, חוק ומשפט):
       
       אני לא רואה אותך רצה ומגישה כל כך הרבה הסתייגויות על כל מיני חוקים בעלי חשיבות רבה. אבל אני יכול להבין מדוע בעניין הזה חברת הכנסת לבני נזעקה – משום שהעניין הזה, מניסיונה הקודם היא אולי קרובה לו יותר. על מה מדובר פה? מדובר על מצב שבו שלטונות המס אומרים: אנחנו מעוניינים שיהיו יותר מייצגים גם לפני מס שבח, וגם הציבור מעוניין שיהיו לו כמה שיותר כתובות שהוא יוכל לפנות אליהן. מי לא מעוניין? מי שנותנים את השירות ואינם רוצים שיהיו עוד אנשים שייתנו אותו שירות – עורכי-הדין. עורכי-הדין אינם רוצים שעוד אנשים יוכלו לייצג לפני מס שבח. אני שואל את עצמי: מה, הכנסת הזאת היא סניף של לשכת עורכי-הדין? הציבור לא מעניין אותנו? אם היו אומרים לי: תשמע, זה יעשה בלגן; אם הייתי שומע את עמדת שלטונות המס שאומרים: לא יכול להיות שאת זה יעשו אנשים שהם לא יועצי מס, כי הם לא מספיק מוכשרים, הם יעשו עיוותים – אבל אלה באים ואומרים: כן, אנחנו מעוניינים שיעזרו לנו, שגם יועצי המס יוכלו לייצג במס שבח. מה עניינם של עורכי-הדין להגיד לנו לא, לא לתת?
       
       לכן, אני חושב שצריך לדחות - -
       
ג'מאל זחאלקה (בל"ד):
       
       מה עם זכות הערעור על החלטות?
       
מיכאל איתן (יו"ר ועדת החוקה, חוק ומשפט):
       
       כרגע זה לא קשור לזכות הערעור. כשיש לך בעיה במס שבח, שקשורה לחישובים שונים של שומה, האם אתה חייב ללכת לעורך-דין? או שאתה רשאי ללכת ליועץ מס, שקיבל אישור, ועבר בחינות של מס שבח, ומס שבח מעוניינים - -
       
אתי לבני (שינוי):
       
       אבל העסקה נעשית דרך עורך-דין.
       
מיכאל איתן (יו"ר ועדת החוקה, חוק ומשפט):
       
       - - למה צריך לחייב אותך ללכת לעורך-דין? למה?
       
ג'מאל זחאלקה (בל"ד):
       
- - -
       
מיכאל איתן (יו"ר ועדת החוקה, חוק ומשפט):
       
       זה לא שייך. מה זה שייך עכשיו לזכות הערעור?   
       
ג'מאל זחאלקה (בל"ד):
       
       כי עורך-דין יכול לערער.
       
מיכאל איתן (יו"ר ועדת החוקה, חוק ומשפט):
       
       עורך-דין יכול לערער, ואתה, כאזרח, תוכל ללכת גם לעורך-דין וגם ליועץ מס. אם יש לך עניין פשוט, תלך ליועץ מס. אם יש לך עניין מורכב, שיש בו בעיה משפטית, תלך לעורך-דין. תן לאזרח את הזכות לבחור למי ללכת – אם גם יועץ מס עובר בחינות, מקבל אישור, עובר פיקוח, למה אנחנו צריכים להגביל? תודה רבה.
       
       אני מבקש לדחות את ההסתייגות.

היו"ר יולי-יואל אדלשטיין:
       
       ברור. חבר הכנסת מיכאל איתן, יושב-ראש ועדת החוקה, חוק משפט, מבקש לדחות את ההסתייגויות. 
       
       חברי הכנסת, אנחנו עוברים להצבעה. אנחנו עוסקים בהצעת חוק הסדרת העיסוק בייצוג על-ידי יועצי מס, התשס"ה-2005. לא היתה הסתייגות לשם החוק, לכן אני מציע להצביע עליו כנוסח הוועדה. מי בעד? מי נגד? נא להצביע.
       
הצבעה מס' 6

בעד שם החוק – 33
נגד – אין
נמנעים – אין
שם החוק נתקבל.

היו"ר ראובן ריבלין:
       
       למה אני לא יכול להצביע?
       
היו"ר יולי-יואל אדלשטיין:
       
       אתה צודק. אני מוסיף בעד שם החוק את קולו של יושב-ראש הכנסת, ולכן התוצאה היא: בעד – 34, אין מתנגדים ואין נמנעים. שם החוק אושר.

יוסף פריצקי (שינוי):
       
       הצבעתי בטעות ממקומו של חבר הכנסת אליעזר זנדברג.
       
היו"ר יולי-יואל אדלשטיין:
       
       חבר הכנסת פריצקי מודיע לפרוטוקול כי הצביע בטעות ממקומו של חבר הכנסת אליעזר זנדברג. 
       
       לסעיף 1 יש הסתייגות של חבר הכנסת טלב אלסאנע – חבר הכנסת אלסאנע מסיר את ההסתייגות שלו. חברת הכנסת אתי לבני, נצביע על ההסתייגות?
       
אתי לבני (שינוי):
       
       ודאי.
       
היו"ר יולי-יואל אדלשטיין:
       
       לסעיף 1 – הסתייגותה של חברת הכנסת אתי לבני. מי בעד? מי נגד? נא להצביע. 
       
הצבעה מס' 7
       
בעד ההסתייגות – 8
נגד – 28
נמנעים – אין
ההסתייגות של חברת הכנסת אתי לבני לסעיף 1 לא נתקבלה.
       
היו"ר יולי-יואל אדלשטיין:
       
       בעד – 8, מתנגדים – 28, אין נמנעים. ההסתייגות לא אושרה, ולכן אנחנו מצביעים בקריאה שנייה על הסעיפים 1 עד 46, כהצעת הוועדה. 
       
       מי בעד? מי נגד? נא להצביע.
       
הצבעה מס' 8
       
בעד הסעיפים 1-46, כהצעת הוועדה – 33
נגד – אין
נמנעים – אין
סעיפים 1-46, כהצעת הוועדה, נתקבלו.

היו"ר יולי-יואל אדלשטיין:
       
       בקריאה שנייה: בעד – 33, אין מתנגדים ואין נמנעים. החוק עבר בקריאה שנייה ללא הסתייגויות, לכן נוכל לעבור להצבעה בקריאה שלישית. 
       
       הצעת חוק הסדרת העיסוק בייצוג על-ידי יועצי מס, התשס"ה-2005, קריאה שלישית: מי בעד? מי נגד? מי נמנע? נא להצביע.
       
הצבעה מס' 9
       
בעד החוק – 32
נגד – אין
נמנעים – אין
חוק הסדרת העיסוק בייצוג על-ידי יועצי מס, התשס"ה-2005, נתקבל.
       
       
היו"ר יולי-יואל אדלשטיין:
       
       חברי הכנסת, בעד – 32, אין מתנגדים ואין נמנעים. חוק הסדרת העיסוק בייצוג על-ידי יועצי מס עבר בשלוש הקריאות ואושר כנדרש.
       
       חבר הכנסת משה גפני, יוזם החוק, מבקש להודות לכל מי שעמלו וטרחו כדי שנגיע לרגע הזה. בבקשה, אדוני.
       
משה גפני (דגל התורה):
       
       אדוני היושב-ראש, רבותי חברי הכנסת, ראשית, אני מבקש להודות ליושב-ראש ועדת החוקה, חוק ומשפט, חבר הכנסת מיכאל איתן, שניווט את החוק הלא-קל הזה. חבר הכנסת מיקי איתן, מדובר בחוק שהיה צריך להגיע להסכמה רחבה מאוד, והצלחת להגיע להצעת חוק שהתקבלה בוועדה פה-אחד. אני רוצה להודות לך על כך. אני מקווה שתמיד כאשר תביא חוקים גדולים תגיע להסכמה פה-אחד, שלא תקיים הצבעה לפני שתהיה הסכמה פה-אחד. בחוק יועצי המס הצלחת. הניווט של המהלך לקבלת החוק היה למופת. היתה הסכמה עם הממשלה בדברים שהתפשרנו בהם, ובסופו של דבר גם הממשלה יצאה בסדר מהעניין הזה וגם מגישי הצעת החוק. הם לא לבד בהגשת הצעת החוק הזאת, ובאמת, הניהול היה למופת. 
       
       אני רוצה להודות למנהלת הוועדה, הגברת דורית ואג, שהכניסה את החוק הזה לסדר-היום באופן קבוע, אף שלפעמים הוא היה חוק אפילו קצת משעמם, אבל היה בסדר. אני רוצה להודות לכל צוות הוועדה, וגם ליועץ המשפטי משה בוטון, שניסח בסופו של דבר – גם במהלך הדיונים – את החוק בנוסח שעבר עכשיו בקריאה שלישית. החוק הוא חוק נכון, ראוי ומנוסח כראוי מבחינה משפטית, וכך הוא נכנס לספר החוקים של הכנסת. 
       
       אני מברך גם את יועצי המס, שהחוק הזה נעשה בשבילם, אבל בעיקר בשביל הציבור, שיקבל את השירותים שלהם, כפי שצריך, ולא יהיה דבר שאינו מוסדר כמו שהוא צריך להיות. תודה רבה לכולם.
       
היו"ר יולי-יואל אדלשטיין:
       
       תודה רבה לחבר הכנסת משה גפני.
       

הצעת חוק מקרקעי ציבור (סילוק פולשים) (תיקון), התשס"ה-2005
       [מס' מ/14; "דברי הכנסת", כרך 199, עמ' 10079; מושב ראשון, חוב' י"ג, עמ' 3221; נספחות.]
(קריאה שנייה וקריאה שלישית)

היו"ר יולי-יואל אדלשטיין:
       
       הנושא הבא הוא הצעת חוק מקרקעי ציבור (סילוק פולשים) (תיקון), התשס"ה-2005, קריאה שנייה וקריאה שלישית. יציג את החוק יושב-ראש ועדת החוקה, חוק ומשפט, חבר הכנסת מיכאל איתן.
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אני מבקש להביא לפני המליאה את הצעת חוק מקרקעי ציבור (סילוק פולשים) (תיקון), שבאה לסייע בהשגת מטרה אחת חשובה: לאפשר סילוק פולשים שמשתלטים על שטחים ציבוריים ולאחר מכן, בגלל בעיות בסילוקם בחוק הקיים, הם מבקשים, או תובעים, סכומי פיצויים גדולים. הציבור ניזוק, תוכניות פיתוח נעצרות, והדבר הפך מכת מדינה.
       
       על-פי נתוני מינהל מקרקעי ישראל, טיפל המינהל בשנים 2002–2004 ב-3,100 פלישות שלא כדין למקרקעי המדינה. כ-1,500 מהן טופלו במסגרת חוק המקרקעין הקיים, שלפיו מותר להשתמש בכוח במידה סבירה כדי להוציא אדם שתפס מקרקעין שלא כדין בתוך 30 יום מיום התפיסה. נוסף על כך הוצאו 83 צווים מינהליים. ב-60 מקרים מאלה הפינוי הצליח, וב-29 מקרים פנו הפולשים לבתי-משפט, ואלה ביטלו רק חלק קטן מהצווים. גם עכשיו, בהצעת החוק החדשה, יש מנגנון שמאפשר פנייה אל בית-משפט, אלא שבמצב הקיים היום, על-פי החוק החדש, תתאפשר יעילות רבה יותר, כאשר צו ניתן על-ידי מינהל מקרקעי ישראל או ראש רשות מקומית, בפינוי מקרקעין שתפסו פולשים שלא כדין. 
       
       אני רוצה להדגיש: מדובר בפלישה שלא כדין. התופעה הזאת קיימת לא רק במגזר היהודי או הלא-יהודי, ולא רק בשטח חקלאי או בשטח עירוני. מקרים כאלה יש – וסובל מהם הציבור – בכל המגזרים. למה אני אומר את זה? כי עם תחילת הדיון בהצעת החוק באו לוועדה חברים משני מגזרים ואמרו: החוק הזה נגדנו. מגזר אחד היה המגזר החקלאי, והמגזר האחר היה המגזר הבדואי.
       
       אני רוצה לומר כאן, שהוועדה דנה בהצעת החוק, והחוק המוצע אינו נוגע בסכסוכים ובוויכוחים הממושכים שיש לשני המגזרים האלה עם מינהל מקרקעי ישראל. הם חששו שבהכרזת פלישה, גם בשל סכסוך, יאמרו למישהו שהקרקע שהוא יושב עליה לא מוסדרת, או למישהו מהמגזר החקלאי שיושב שנים ומתבקש עכשיו להחזיר את הקרקע, אתה פולש, ויטילו עליו את החוק החדש הזה, שאומנם נותן זכויות ומאפשר פנייה לבית-משפט, אבל הוא יעיל יותר מהחוק הקיים בכל הקשור לסילוק פולשים.
       
       הוועדה יכולה לומר היום לחברי הכנסת: החוק המוצע אינו חל על סכסוכים ועל טענות. אם אדם פלש לקרקע בתקופה שלפני יותר משלוש שנים מיום תחילת החוק, החוק הזה גם לא יחול עליו. לכן, כל הטענות והחששות של המגזר החקלאי ושל המגזר הבדואי הם לא במקום, ואני רוצה שזה יהיה ברור. 
       
       אסור בשום פנים ואופן שאנחנו, חברי הכנסת, שצריכים לייצג את הציבור הרחב, נמנע כלי יעיל למניעת השתלטות של גורמים – ושמענו על גורמים שבסופו של דבר הציבור צריך לממן אותם, חלקם אפילו הפכו להיות בעלי עסק בעקבות פלישה בלתי חוקית. יש שפולשים מתוך כוונה ברורה, מראש, לבוא לקופה הציבורית ולקבל פיצויים גדולים בגין פינוי קרקעות שתפסו שלא כדין.
       
       לכן, התגובה צריכה להיות יעילה ומהירה, וזו מטרת החוק הזה. הוא אינו פוגע בזכויותיהם של אנשים שיש להם הוכחה לבעלותם על הקרקע או שיש להם טענה לבעלות עליה; הוא אינו מונע פנייה לבית-משפט; הוא אינו מונע בירור משפטי – הוא מונע מצבים שהיו עד היום, שבהם לא היה אפשר לסלק פולשים. 
       
       אני מבקש מהכנסת לקבל את החוק. יש לחוק הזה הסתייגות אחת, ואולי יותר, שעשויות בעצם לרוקן אותו מתוכנו. אני מציע לכנסת ומבקש מהמליאה: כל מי שתומך במטרה הכללית הזאת, ישים לב ולא יצביע בעבור הסתייגות שתהפוך את החוק הזה לאות מתה. תודה.
       
היו"ר יולי-יואל אדלשטיין:
       
       תודה לחבר הכנסת מיכאל איתן, יושב-ראש ועדת החוקה, חוק ומשפט. הצעת חוק מקרקעי ציבור (סילוק פולשים) (תיקון) - יש מספר רב של מסתייגים. 
       
       לסעיף 1 מסתייגים חברי הכנסת עזמי בשארה, ואסל טאהא וג'מאל זחאלקה. מי רוצה לנמק את ההסתייגות? חבר הכנסת זחאלקה, אתה מנמק את כל ההסתייגויות של הקבוצה שלכם? אני מציע, שאתה, בחמש דקות, תסביר לנו ותשכנע אותנו למה לקבל את ההסתייגויות.
       
ג'מאל זחאלקה (בל"ד):
       
       ראשית, אדוני היושב-ראש, אני רוצה להבהיר שאנחנו מתנגדים לחוק הזה. החוק הזה ביסודו הוא חוק פוליטי שנועד למטרה עיקרית אחת, ואחר כך נוספו לו מטרות ספח, אבל הן שוליות. המטרה העיקרית היא להפקיע ולהשתלט על אדמות האזרחים הערבים הבדואים בנגב. קוראים להם "בדואים", הם ערבים. זה המשך ליחס אליהם כאל נתינים ולא כאל אזרחים שיש להם מלוא הזכויות, לרבות זכות הקניין על הקרקע. 
       
       אני דוחה בשתי ידיים את טענתו של יושב-ראש ועדת החוקה, חוק ומשפט שהחוק הזה לא נועד למטרה זו, מסיבה פשוטה אחת. היה אפשר לפטור ולהוכיח שאין זו המטרה על-ידי שינוי קל בחוק, והוא שהחוק נועד לשטחי שיפוט של רשויות ושל שלטון מקומי. אכן יש בעיה כזאת בערים וביישובים. בכל היישובים, גם ערביים וגם יהודיים, יש אנשים שבונים או משתלטים על קרקע ציבורית בתוך היישובים או בשטחי השיפוט של היישובים האלה, ולכך אנחנו מתנגדים. אני בעד חקיקה שתסדיר את העניין הזה.
       
        עמדתנו היא שזאת קרקע ששייכת לאזרחים הערבים בנגב, אבל לפחות לעניין של החוק אפשר להגיד, ואני חושב שאדם הגון יסכים, שזאת קרקע לא מוסדרת, שיש עליה טענות, שיש עליה מאבק, שיש ויכוחים, שיש משפטים. בא המחוקק בהצעה הזאת ומגדיר שזאת קרקע ציבורית שבזמן שרוצים משתלטים עליה. לכן הצענו את ההסתייגות הראשונה, שהיא משנה בפשטות ואני קורא לחברי הכנסת לתמוך בה. 
       
       ההסתייגות אומרת: במקום מה שכתוב בהצעה בסעיף 1(2), במקום "פינוי מקרקעי ציבור מכל אדם, ממיטלטלין, מבעלי-חיים, מכל הבנוי והנטוע עליהם, ומכל דבר אחר המחובר אליהם חיבור של קבע" – כדי למנוע מצב של שימוש בחוק הזה להפקעה ולהשתלטות על קרקע מצד המדינה, קרקע שהיא קניין פרטי של האזרחים הערבים בנגב במיוחד – יבוא: "פינוי מקרקעי ציבור, למעט מקרקעין שהוגשו לגביהם תביעות בעלות לפי פקודת הסדר זכויות במקרקעין [נוסח חדש], התשכ"ט-1969, מכל אדם, ממיטלטלין ומבעלי-חיים".
       
       כלומר, קרקע שהיא לא מוסדרת, או שיש עליה תביעות, והתביעות האלה מתנהלות זמן רב, לא תיכלל בחוק הזה. כלומר, הפינוי או החוק יתייחסו לקרקע ציבורית מובהקת, שאין עליה תביעות ואין עליה ויכוחים, ואני חושב שזה היה מונע חלק גדול מהבעיות. כאמור, אני מתנגד לחוק בכללותו, אבל שינוי כזה, אם ייעשה ואם חברי הכנסת יתמכו בו – ואני קורא להם כן לתמוך בו – ימנע באמת את המצב שבו ייעשה בחוק שימוש כדי לפגוע בזכויות הקניין של האזרחים הערבים בנגב. 
       
       הצענו גם הסתייגות אחרת לסעיף 3. במקום: "תהא מסירת הצו לתופס בדרך של הדבקתו במקום הנראה לעין במקרקעי ציבור", שזאת שיטה שאני מכיר אותה, ואני רוצה שחברי הכנסת יקשיבו, כי הייתי עד לדברים כאלה. הסעיף הזה פועל כך: מדביקים, מצלמים, מסירים את הצו והולכים. זה מה שקרה בירושלים המזרחית בכמה מקומות. אנשים ראו אותם במו-עיניהם. באו הנציגים של השלטון, הדביקו את הצו, צילמו אותו, אחר כך הסירו אותו והלכו, כדי שאנשים אפילו לא ידעו, אבל יש להם תיעוד במצלמה שהם שמו את הצו. בהרבה מקומות שמו את זה על עץ, הרוח העיפה, היה גשם, ואנשים לא ראו את הצו. 
       
       כדי שאנחנו נוודא לפחות את המינימום, שאנשים ידעו שיש צו כזה, כדי שינקטו אמצעים של הגנה על קניינם, צריך את הדבר המינימלי. לכן אנחנו מציעים: "תהא מסירת הצו לתופס בדרך של המצאה אישית". זה המינימום שבמינימום. מה זה שמדביקים? ברוב המקרים של ההדבקה, ואני מוכן להוכיח את זה, האנשים לא מקבלים את הצו ולא יודעים עליו. או שהצו מוסר על-ידי עובר אורח, או שהוא עף עם הרוח, או שהגשם מסיר אותו, או שזה פועל לפי השיטה של מדביקים, מצלמים, מסירים והולכים כדי שאנשים לא ידעו, ובאותו זמן לאנשים שכביכול מוסרים את הצו יש תיעוד מצולם שאכן הדבר הזה נעשה. 
       
       אדוני היושב-ראש, אני מציע שסעיף 5 יימחק. אני יכול להמשיך כהנה וכהנה בהסתייגות לחוק הזה, אבל אני קורא לחברי הכנסת להצביע נגדו בכללותו בקריאה שנייה ובקריאה שלישית, ואם לא, לחלופין להסכים להסתייגויות שימזערו את הנזק ולא יינתן גיבוי משפטי לפגיעה מגמתית ברורה באזרחים הערבים בנגב. החוק הזה הוא אוניברסלי כביכול בלשונו, אבל אני בטוח שהשימוש בו ייעשה כדי לפגוע עוד יותר בקניינם, בבתיהם ובאדמותיהם של האזרחים הערבים בנגב באופן מיוחד, וגם במקומות אחרים. 
       
       אין לנו בעיה שזה ייעשה בשטחים מוניציפליים, כלומר שטחי ציבור שנועדו לגן-ילדים או שנועדו לגן ציבורי או לבית-ספר או לכביש. אנחנו בעד שאנשים לא יתפסו מקרקעין כאלה, ואנחנו בעד חקיקה כזאת. אבל לא חקיקה כפי שהוועדה הביאה לכאן, שהיא חקיקה שבסופו של דבר, עם כל ההבטחות של חבר הכנסת איתן, בחוק הזה ייעשה שימוש זדוני של המשך ההפקעה וההשתלטות על האדמות של האזרחים הערבים בנגב באופן מיוחד, אבל גם במקומות אחרים. תודה רבה, אדוני היושב-ראש. 
       
היו"ר יולי-יואל אדלשטיין:
       
       תודה לחבר הכנסת ג'מאל זחאלקה. הסתייגויות של קבוצת ברכה, מח'ול, טיבי, קולט אביטל. חבר הכנסת ברכה – בבקשה, אדוני. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, הצעת החוק הזאת תירשם בספר החוקים, אם היא תתקבל, כאחת מהנקודות השחורות של החקיקה במדינת ישראל. החוק, גם בתוכנו וגם בשמו, בא למלא אחר מטרה אחת, והיא להצר את צעדיהם של האזרחים הערבים בנגב. 
       
       כל האמירות של יושב-ראש הוועדה כאילו זה מיועד לכל הציבורים, לכל המגזרים – ראינו כשוועדת-גזית לבחינת הבנייה הבלתי-חוקית הגישה את הדוח שלה. אז על-פי הדוח היו 23,000 בתים ללא רשיון במדינת ישראל, מתוכם 16,800, אם זיכרוני אינו מטעני, אבל מעל 16,000, בתים במגזר היהודי, והשאר במגזר הערבי. במגזר הערבי הבנייה הבלתי-חוקית, כפי שהיא נקראת, היא בנייה של בתים על שטח פרטי בדרך כלל. הבנייה הבלתי-חוקית במגזר היהודי היא על אדמות שאינן שייכות למי שבנה, ובדרך כלל לצורך מסחר ולצרכים כלכליים ופיננסיים. מאז לא ראינו שום יומרה אצל הממשלה למלא אחרי הדוח ואחרי המסקנות שלו בכל מה שנוגע לפולשים אמיתיים שהקימו פרויקטים מסחריים או תעשייתיים על שטחים שלא להם ולא למטרת מגורים - ולדעתי הצורך במגורים ובקורת-גג הוא צורך אנושי בסיסי, שקשור וגזור וכלול בחוקי הצדק הטבעי שכל אדם זכאי לקורת-גג – אלא על מנת להאדיר רווחים. 
       
       עכשיו, הממשלה מגדילה לעשות, קודם כול כשהיא קוראת לבעלי הקרקע המקוריים "פולשים". השם הזה הוא שם מקומם, שם בלתי צודק, ובעצם המדינה או הממשלה, על-ידי הרשויות השונות, היא שפולשת לאדמות שיש לגביהן טענת בעלות של התושבים הערבים בנגב. אלה לא אדמות מדינה שנפלו מהשמים, אלה אדמות של אנשים שחיו שם במשך עשרות ומאות שנים והם ניהלו את חייהם על האדמה והסביבה בבעלותם. אז נכון, באותם ימים הניירת והמחשוב לא היו קיימים, אבל הבעלות על הקרקע היא בעלות מוכחת עוד מלפני קום המדינה. 
       
       עכשיו, הצעת החוק הזאת באה כדי לדלג על שלבים, היא לא הולכת על הוכחת בעלות או על התדיינות משפטית או על פשרה כלשהי להסכמה, אלא על שימוש בכוח ובברוטליות על מנת לנשל אנשים מאדמתם, ממקומם ומהקרקע שלהם. איך הם יעשו את זה? על-ידי מדבקה, אדוני היושב-ראש. על-פי הצעת החוק, מספיק שהרשויות יבואו וידביקו במקום שמיועד לפינוי כביכול, ישימו מדבקה. לפעמים זה שטח פתוח ולפעמים זה שטח שאין בו אנשים, ואנשים צריכים לנחש שיש מדבקה באותו מקום, מדבקה שאומרת להם שהם צריכים להסתלק משם, אם לא - הם ינושלו ויורחקו משם בכוח. המלים "כוח סביר" ו"לא סביר", אלה מלים ששבענו מהן. אנחנו יודעים שהסיירת הירוקה, האדומה והשחורה וכל הצבעים הן מנגנוני התעמרות ברוטלית בתושבים הערבים בנגב. המינהלת, מה שקרוי המינהלת, זה מכשיר ליישום מדיניות של נישול הערבים הבדואים בנגב. 
       
       לכן, אדוני היושב-ראש, הצעת החוק הזאת בכללותה איננה מקובלת. אבל גם כך, הוועדה שהכינה את הצעת החוק של הממשלה, אפילו לא טרחה להעמיד את הצעת החוק בניסיון של הזמן, לא טרחה למצות הליכים או לתת פתח למיצוי הליכים משפטיים בכל מה שנוגע לטענות על בעלות. בסופו של דבר, התושבים והאזרחים הערבים בנגב, לא יבואו להתדיין אתם בהאג אלא במערכת המשפט במדינת ישראל. לכן, זה גם ניסיון לעקוף את האפשרות של הוצאת הצדק בבית-המשפט הישראלי, בכלים אדמיניסטרטיביים, אבל בכוונות של נישול באים כדי להוציא את האנשים מהאדמה ומהקרקע שלהם. 
       
       אני חושב שלהצעת החוק הזאת אין מקום בספר החוקים. זאת הצעת חוק שהיא כתם שחור ודגל שחור שמתנוסס מעל הבית הזה. לקרוא לבעלי הקרקע "פולשים" כדי להצדיק או לתרץ את הוצאתם ונישולם מאדמה שהיא אדמתם במשך שנים רבות, זה פשוט אקט של גזענות ושל נישול למטרות פוליטיות. תודה רבה. 
       
היו"ר יולי-יואל אדלשטיין:
       
       תודה לחבר הכנסת מוחמד ברכה. חבר הכנסת טלב אלסאנע – בבקשה, אדוני. 
       
אחמד טיבי (חד"ש-תע"ל):
       
       למה, מה אתי? 
       
היו"ר יולי-יואל אדלשטיין:
       
       אתה גם מבקש לנמק - - - 
       
אחמד טיבי (חד"ש-תע"ל):
       
       אני בעיקר, מה זה גם, אני אף פעם לא גם. 
       
היו"ר יולי-יואל אדלשטיין:
       
       טוב, חבר הכנסת אחמד טיבי לא רוצה למנות את חבר הכנסת מוחמד ברכה לדוברו, לכן הוא מקבל חמש דקות לנמק את ההסתייגויות שלו. 
       
אחמד טיבי (חד"ש-תע"ל):
       
       אני מודה לאדוני. 
       
       אדוני היושב-ראש, אתמול, חברי נציגי כל הסיעות ואני השתתפנו בהפגנה בבאר-שבע, במחאה על הוצאת 500 צווי הריסה בכפרים הלא-מוכרים, לפי הזמנת המועצה האזורית של הכפרים הלא-מוכרים. במקום ראית את הכאב ואת הרגשת הקיפוח האותנטית האמיתית של אנשים שהיו שם לפני קום המדינה.
       
        באה המדינה ויצרה ביטוי שלא קיים בשום מקום בעולם, אפילו לא בקונגו-ברזוויל - מדינה שלא מכירה באזרחיה. מה זה כפרים לא-מוכרים? כאשר כפר הוא לא-מוכר, אין לו תשתיות, אין כבישים, אין בתי-ספר, אין שירותי בריאות, אין מרפאות. אתם מתארים לעצמכם - ואנשים שואלים את עצמם - מגיע יהודי מברוקלין או מלטביה או מאוקראינה, ולפני שרגלו נוגעת בשדה התעופה, הוא כמעט מסודר. אבל אדם שגר פה מאות בשנים, בתנאים קשים אומנם, המדינה אומרת לו: אתה לא קיים, לא תקבל שירות מהמדינה. לא רק זאת, לעתים היא גם מרססת את מה שיש לו, מהאוויר, בחומרי הדברה. אם זה לא מספיק, היא גם מפקיעה. ואם זה לא מספיק, היא גם יוצרת חוק לסילוק פולשים, כך היא קוראת להם, לאנשים שהיו שם לפני קום המדינה, שיש להם בעלות על הקרקע ששנויה במחלוקת משפטית, בשל פלפולים משפטיים וועדה זו או אחרת. 
       
       הקימו לאנשים האלה ממשל צבאי בתוך מדינה אזרחית, שקרוי מינהלת. חבר הכנסת טלב אלסאנע, מינהלת. חבר הכנסת טלב אלסאנע, מינהלת, שבה יש ממשל צבאי, יש שם מושל, כבר שמענו מה אמר אחד המושלים הצבאיים האלה על ערבים ועל בדואים, באיזו נימה דיברו. בסופו של דבר, אתה שומע את הביטוי ייהוד הנגב. הרי גרים שם בני-אדם, תן להם את המינימום שבמינימום. 
       
       אדוני היושב-ראש, אני יכול לחלוק או להסכים עם דעתו של חבר הכנסת אלסאנע, אני והוא לא הצבענו אותו דבר, אני הצבעתי נגד הממשלה, הוא נמנע, אבל לפחות תרגישו קצת מחויבות לעובדה, שעל כל הכיסאות המרופדים האלה, השר שמחון, אתם יושבים בזכות האיש הזה, חבר הכנסת טלב אלסאנע. ואתם שולחים היום כלים כבדים לחרוש מאות אדמות של הקהילה שהוא מייצג, שגם אני מייצג. איזו כפיות טובה. האמת היא, אני יודע שהוא כועס, אני יודע שחברי חבר הכנסת טלב אלסאנע כועס. אבל אין סביב השולחן הזה ולו אדם אחד שיגיד, רבותי, בואו נלך לקראתם, אולי בגללם אנחנו שרים. אף אחד. נכון, בפוליטיקה לא תמיד יש חברים, לא תמיד שומרים אמונים, אולי לרוב יש כפיות טובה. אבל עד כדי כך כפיות טובה? רק לפני שבוע, חבר הכנסת סער, יושב-ראש הקואליציה - - - 
       
גדעון סער (הליכוד):
       
       זה היה בלי תנאי, זה היה וולונטרי. 
       
אחמד טיבי (חד"ש-תע"ל):
       
       אני אומר, קצת מחויבות מוסרית, קצת, לא הרבה. 
       
גדעון סער (הליכוד):
       
       אני אגיד לך, הם היו ממלכתיים בשבוע שעבר והיום אנחנו נהיה ממלכתיים בזה שנפיל את ההסתייגויות. 
       
אחמד טיבי (חד"ש-תע"ל):
       
       ולכן אתם חורשים את האדמות, אתם חורשים את האדמות וכך אתם נהיים ממלכתיים. 
       
היו"ר נסים דהן:
       
       על זה אמר המשורר: החטא ועונשו. 
       
אחמד טיבי (חד"ש-תע"ל):
       
       אני מכבד את ההחלטה של חברי חבר הכנסת טלב אלסאנע, וגם של חבר הכנסת דהאמשה. אני יכול להסכים, לא להסכים, אבל הרי בזכותם אתם קיימים כממשלה היום. מה עשיתם כדי להתחנן, מה לא עשיתם? נישקתם להם את הידיים, אולי גם את היד השנייה, אני לא ארחיב. בסוף, כזה מעשה, שבוע אחרי.

היו"ר נסים דהן:
       
        נא לסיים. 
       
אחמד טיבי (חד"ש-תע"ל):
       
       לכן, אדוני היושב-ראש, זו ממשלה כפוית טובה ואטומה, זו ממשלה שלא מכירה באזרחיה, ולכן אני מקווה שההסתייגויות האלה יבואו להצבעה ויזכו לרוב. תודה רבה. 

היו"ר נסים דהן:
       
       תודה רבה. חבר הכנסת טלב אלסאנע, יש לך כמה הסתייגויות. על-פי הנוהל והתקנון שנהגנו עכשיו, ניתן לך זמן לנמק את כל ההסתייגויות ברצף. כמה זמן אתה צריך? חמש דקות מספיקות?

טלב אלסאנע (רע"ם):
       
       לא. מה זה חמש דקות?

היו"ר נסים דהן:
       
       כמה זמן אתה צריך? שבע דקות?

רוחמה אברהם (הליכוד):
       
       מה זה?

טלב אלסאנע (רע"ם):
       
       חצי שעה.

היו"ר נסים דהן:
       
       לא, חצי שעה לא מגיע לך בכל מקרה. 

טלב אלסאנע (רע"ם):
       
       יש לי 15 הסתייגויות.
       
היו"ר נסים דהן:
       
       סוכם - - - 

טלב אלסאנע (רע"ם):
       
       לא סוכם.

היו"ר נסים דהן:
       
       סוכם, אדוני הדובר, חבר הכנסת טלב אלסאנע, שאת כל הנימוקים נעשה ברצף אחד.

טלב אלסאנע (רע"ם):
       
       ברצף אחד - כן, אבל לא סוכם לגבי הזמן. לכל הסתייגות מגיעות שלוש דקות. יש לי 15 הסתייגויות.

היו"ר נסים דהן:
       
       אין לך 15, לפחות לפי מה שרשום אצלי. 

טלב אלסאנע (רע"ם):
       
       גם לחלופין ולחלופי חלופין.

היו"ר נסים דהן:
       
       קודם כול תתחיל. אתן לך עשר דקות. נדבר. 

נסים זאב (ש"ס):
       
       אדוני היושב-ראש, חמש דקות לכל דובר. 

היו"ר נסים דהן:
       
       חבר הכנסת נסים זאב, עכשיו הוא ברשות דיבור. דבר. 

רוחמה אברהם (הליכוד):
       
       כמה זמן יש לו?
       
היו"ר נסים דהן:
       
       נתנו לו עשר דקות. אני בטוח שאדם מוכשר כמוך יכול בעשר דקות.
       
טלב אלסאנע (רע"ם):
       
       אדוני היושב-ראש, חברי הכנסת, החוק הזה הוא חוק מסוכן מאוד ואנטי-דמוקרטי, ואסביר מדוע.

היו"ר נסים דהן:
       
       ההפרעות הן על חשבונכם.

טלב אלסאנע (רע"ם):

        העיקרון הוא, שברגע שיש מחלוקות, המחלוקות מוכרעות על-ידי בתי-משפט, כששני הצדדים מופיעים ומציגים את הטיעונים שלהם, והשופטים הם המוסמכים לכך, הם המופקדים על כך, הם המכריעים במחלוקות שבין בעלי הדין. אך ורק במקרים חריגים שבחריגים, המחוקק נתן סמכויות שיפוט לגוף אדמיניסטרטיבי. כך, למשל, קצין משטרה יכול לשלול רשיון בפסילה מינהלית בעבירות מוגבלות בתנאים מסוימים ל-30 יום, אבל גם אז מותר לערער בבתי-משפט; או כאשר יש פלישה טרייה של 30 יום, בעל הדין יעשה דין לעצמו כדי להגן על הרכוש שלו.
       
        אלא מה החוק הזה בא ועושה? החוק הזה מוציא את כל הסוגיה של זכויות במקרקעין מההכרעה של בתי-המשפט, ולמי הוא נותן אותה? הוא נותן את הסמכות הזאת למינהל מקרקעי ישראל. הוא נותן את הסמכות לצד אחד בפלוגתא, לצד במחלוקת. הוא נותן למנהל המינהל את הסמכות להיות השופט, כאשר אין לו ההכשרה להיות שופט והוא גם בעל עניין. הוא נותן גם לפקחים של המינהל את הסמכות של חוקרים, של תובעים ושל גובי עדויות, כאשר אנחנו יודעים שעל-פי חוק גם גביית עדויות מוקנית לשוטרים, וקודם היתה מוקנית לקצין משטרה בדרגה מסוימת. עכשיו לכל פקיד מינהל יש סמכות לדרוש ממך להתייצב, לחקור אותך, לעכב אותך - לאדם אחד במינהל. למנהל המינהל יש סמכות של שופט, לפקיד שלו יש סמכות של חוקר, לפקיד השני יש סמכות של מוציא לפועל, ויש להם הסמכות להשתמש בכוח סביר נגד האזרח. 

	הריכוזיות המוחלטת הזאת היא פתח לשחיתות מוחלטת. זו הפרת האיזונים בתוך המערכת. נותנים למינהל, שהוא גוף אדמיניסטרטיבי, כוח וסמכויות - מול מי? מול האזרח שאין לו הכוח הזה. לכן החוק הזה הוא אנטי-דמוקרטי במובן הזה שהוא מוציא את כל הסוגיה של הקניין והמחלוקת מבתי-המשפט ועושה מסלול עוקף בתי-משפט, ונותן את זה למינהל מקרקעי ישראל.

	הוא גם לוקח סמכויות שמוקנות לשוטרים, למוציא לפועל, מלקט אותן ומרכז אותן בתוך המערכת הגדולה שנקראת המינהל. אותם כוחות של המינהל יהיו כמו כמו כוחות צבא, כוח מזוין, כוח אכיפה, משטרה נוספת בתוך מדינת ישראל. במקרה הזה אין בקרה, אין ביקורת על הכוח המוקנה הזה. לאותו אזרח יש סמכות לערער בתוך פרק זמן של 30 יום. העיקרון המקובל של הליכה לבתי-משפט הופך להיות הדבר המשני או החריג.

	הדבר המוזר והתמוה השני הוא שהחוק הזה לא יחול רק על אדמות רשומות על שם מדינת ישראל, כבוד היושב-ראש, אלא החוק הזה יחול על אדמות שאינן רשומות על שם מינהל מקרקעי ישראל. יש בנגב מיליון דונם שהתושבים הבדואים הגישו תביעות לגביהם אצל פקיד ההסדר, והקרקעות האלה טרם עברו הליכי הסדר, אינן רשומות על שם המדינה, אבל החוק הזה יחול לגביהן. ואז למינהל תהיינה סמכויות לגבי קרקעות שאינן של המדינה. 

       מה הדבר המסוכן בהקשר זה? שלאזרחים אין אמון במינהל מקרקעי ישראל. כאשר יש מחלוקת ואומרים שבית-המשפט יחליט, מראש אומרים שני הצדדים, אנחנו נקבל כל הכרעה של בית-המשפט, כי יש אמינות לשופטים ולבתי-המשפט. בזה שאנחנו מוציאים את העניין, מעבירים את הסמכות למינהל, שהוא צד אחד, להיות שופט ותליין, גם תובע, גם שופט, גם מוציא לפועל - אנחנו פותחים את הפתח ויוצרים את הרקע ומכינים את הקרקע לאירועי אוקטובר 2005 ו-2006. כי אנשים לא מוכנים לקבל את הסמכות של שופט שנקרא מינהל מקרקעי ישראל. מינהל מקרקעי ישראל הוא גוף אינטרסנטי שמופקד על ניהול אדמות מקרקעי ישראל, גוף אינטרסנטי שמופקד על ניהול הקרקעות אבל אין לו שום הכשרה שיפוטית ואין לו שום יכולת להיות אובייקטיבי. לכן מי שמביא את החוק הזה, יישא באחריות לאירועים שיהיו בעקבותו.

מיכאל איתן (יו"ר ועדת החוקה, חוק ומשפט):
       
       מה יקרה? מה יקרה אם החוק יתקבל?

טלב אלסאנע (רע"ם):
       
       חבר הכנסת מיקי איתן, החוק הזה חמור מאוד. אמרתי בוועדה ואני אומר לך, אנשים מוכנים לקבל את המרות של שופטים בבתי-משפט כי יש אמינות לשופטים ולבתי-משפט. זה שאתה נותן את הסמכויות למינהל מקרקעי ישראל לנשל אנשים מאדמותיהם ולהגיד שהם יכבדו את ההחלטה של מנהל המינהל ויצייתו לה - אתה טועה. 
       
מיכאל איתן (יו"ר ועדת החוקה, חוק ומשפט):
       
       יש אפשרות לפנות לבית-משפט. למה אתה סתם - - - יש אפשרות.
       
טלב אלסאנע (רע"ם):
       
       איזו אפשרות? 

מיכאל איתן (יו"ר ועדת החוקה, חוק ומשפט):
       
       יש.
       
טלב אלסאנע (רע"ם):

        אז בוא נגיד דבר כזה לגבי כל הסמכויות. למה אדם שמועמד לדין צריך לחכות הרבה זמן לניהול הדיון שלו? נבטל את הדיונים הפליליים בבתי-המשפט, נעביר את ניהול המשפטים הפליליים למשטרה; נבטל את הניהול של ענייני מיסוי בבתי-משפט, נעביר אותם לאגף מס הכנסה, ונעשה בתי-משפט ושוטרים לכל גוף אדמיניסטרטיבי בתוך המדינה. נרוקן את בתי-המשפט מהתפקיד שלהם ומהמהות שלהם.

	דבר נוסף, איך אתה מרשה לעצמך לבטל את ההוצאה לפועל ולתת את האכיפה וההוצאה לפועל למינהל מקרקעי ישראל? איך אתה מרשה לעצמך לבטל את המסירה בפועל על מנת שאדם ידע מה הולך לגביו, ואתה אומר שאפשר להדביק את זה ולפטור מאחריות? איך אתה מוכן לקבל על עצמך את הדבר - ואתה התחייבת בוועדה - שלא מוציאים צו פינוי בלי לתת לבעל הדין זכות לומר דבריו, זכות הטיעון, זכות השימוע? את זה התחייבת להכניס. למה זה לא נכלל בחוק? 

מיכאל איתן (יו"ר ועדת החוקה, חוק ומשפט):
       
       מה אתה ממציא? היה צו מינהלי.

טלב אלסאנע (רע"ם):
       
       איפה היה? 

מיכאל איתן (יו"ר ועדת החוקה, חוק ומשפט):
       
       היה.

טלב אלסאנע (רע"ם):
       
       לשלוש שנים?

מיכאל איתן (יו"ר ועדת החוקה, חוק ומשפט):
       
       היה.

היו"ר נסים דהן:
       
       זה על חשבון הזמן שלך. זכותך להתווכח עד מחר, אבל זה על חשבון הזמן שלך.

טלב אלסאנע (רע"ם):
       
       לא על זמני.

היו"ר נסים דהן:

        חבר הכנסת מיקי איתן, תשיב בסוף לכל המתדיינים. לא לעשות את הדיון עכשיו. תמשיך.
       
טלב אלסאנע (רע"ם):
       
       אדוני, דבר נוסף, אנחנו יודעים שעל מנת להיות ראש לשכה להוצאה לפועל צריך להיות שופט, צריך ותק וצריכה להיות הכשרה. נותנים סמכויות של הוצאה לפועל לאנשים שאין להם שום הכשרה, שום הכשרה משפטית. עוברים כמה ימי השתלמויות וכבר הם מוציאים לפועל. מוציאים לפועל, באיזה עניין? זה לא עניין שלוקחים למישהו את המקרר או את הטלוויזיה. לוקחים לו את האדמות שלו, לוקחים לו את זכות הקניין שלו.
       
       דבר נוסף, עד היום היה פינוי וסילוק המיטלטלין והאנשים. על-פי החוק, פינוי מקרקעין הוא עכשיו הריסת בתים. פינוי על-פי ההגדרה כולל גם הריסה. זאת אומרת, אנחנו מכניסים בדרך עקיפה את חוק התכנון והבנייה. במקום ללכת לוועדת התכנון להוציא צו הריסה, מספיק שמנהל המינהל יוציא צו פינוי, וצו הפינוי כולל גם את העניין של הריסת הבתים. זה הרחבת המושג של הפינוי. 
       
       לגבי העניין של שימוש בכוח סביר שנותנים לפקחים. אנחנו יודעים שהפקחים של "הסיירת הירוקה", שאנחנו קוראים לה "סיירת שחורה", מתחילים להשתולל, אף-על-פי שאין להם סמכויות של משטרה. עתה, כשנותנים להם סמכויות של שוטרים לגבות עדויות, לחקור אנשים וכו' - המושג של "שימוש בכוח סביר" הוא מושג רחב שיכולות להיות לו השלכות קשות, במיוחד כשיש אנשים שטרם עברו את ההכשרה ויש להם דעות מסוכנות שיכולות להוביל לעימותים. 
       
מוחמד ברכה (חד"ש-תע"ל):
       
       זה מתן הרשאה להכות - - -
       
טלב אלסאנע (רע"ם):
       
       אם לא יותר מזה.
       
היו"ר נסים דהן:
       
       חבר הכנסת טלב אלסאנע, אל תענה להם. אתה פשוט מקיים דיון. 
       
טלב אלסאנע (רע"ם):
       
       החוק הזה מאוד מקומם, מאוד מסוכן, מאוד אנטי-דמוקרטי, ויוצר כאן מערכת משפט מקבילה לבתי-המשפט, מערכת משפט ייחודית למינהל. המדינה רוצה לנשל את אזרחיה, את האזרח הפשוט, החלש, המסכן, מזכויותיו. אין סעד כזה. כלומר, אדם פרטי שרוצה להגן על זכויותיו, לא יכול להשתמש בסעד של החוק הזה. בחוק הזה יכול להשתמש רק מינהל מקרקעי ישראל, ולכן יש בזה חוסר סימטריה, חוסר איזון. לדעתי, אפילו בגוש-קטיף, כשרוצים לפנות את המתיישבים שם, לא חשבו על חוקים דרקוניים כאלה. 
       
       לגבי הסעד הנוסף – הפלישה, כפי שהיא מכונה, זו איננה רק עילה לתביעה אזרחית, אלא יש לה גם משמעות פלילית. מי שלטענת המינהל נכנס לשטח ללא רשות או שאינו שלו, צפוי גם לעבירה פלילית. גם מנשלים אותו וגם מעמידים אותו לדין. 
       
       זו מלחמת הכול בכול, שימוש בכל האמצעים כדי להרוס את רצון האזרחים, מה גם שברור שזה יחול רק על הבדואים. זה חוק התפור על-פי המידות של אנשי המינהל, וועדת החוקה, חוק ומשפט הפכה להיות חותמת גומי כדי לתת לגיטימציה לדבר שאינו חוקי בעליל. 
       
       אני רוצה לציין, אדוני היושב-ראש, שיש לנו הסתייגות מאוד מהותית. ההסתייגות מופיעה בעמוד 4 להסתייגויות. בהסתייגות זו אנחנו מבקשים, שהחוק הזה לא יחול אלא רק על אדמות הרשומות על שם מדינת ישראל ולא יחול על אדמות שטרם עברו הליכי הסדר. דבר שני, שהחוק הזה יהיה הוראת שעה שתוקפה לשנתיים, על מנת לבחון אותו ולראות מה ההשלכות שלו, ושתהיה בקרה שיפוטית ופרלמנטרית על המשך תוקפו.
       
       אני מבקש להתנגד לחוק, ואם לא, לחלופין, לאשר את שתי ההסתייגויות, כדי להקטין את הסכנה שבחוק זה. תודה רבה. 
       
היו"ר נסים דהן:
       
       תודה רבה. אנחנו ממשיכים ברשימת המסתייגים. חבר הכנסת נסים זאב, בבקשה. אם השאר יוותרו על ההסתייגויות, לאחר דבריו של חבר הכנסת זאב נעבור להצבעה. חבר הכנסת אלדד, אתה מוותר על ההסתייגות שלך? חבר הכנסת אורי אריאל - אינו נוכח. 
       
נסים זאב (ש"ס):
       
       אדוני היושב-ראש, המצב הדמוגרפי בנגב הוא קטסטרופלי. לפעמים נדמה לנו שאנחנו עומדים לאבד את הנגב, אולי גם את הגליל. לא נשאר מקום פנוי בנגב. חלק מהשטחים הפתוחים הם שטחי אש. חלקם הגדול נמצא בתביעות בעלות של הבדואים. אין חפיפה בין האזורים שהבדואים גרים בהם לבין האזורים הנרחבים שהבדואים תובעים עליהם בעלות. כל שטח שתובעים עליו בעלות הופך אוטומטית לשטח פסול להתיישבות. מתיישב שרוצה לבוא ולהתיישב בשטח והוא יודע שיש לגביו תביעות משפטיות, אינו לוקח סיכון, הוא לא רוצה ללכת להליך משפטי כל כך ארוך, כל כך מסובך, כל כך מסורבל. כאשר המדינה רוצה להוציא פולשים מהשטח שאליו פלשו, לוקח שנים רבות לעשות את זה. זה במקרה הטוב שיש בכלל תביעה. 
       
       הפחד הגדול ביותר הוא התיישבות הבדואים לאורך הכבישים סביב העיר באר-שבע. אם חלילה וחס יחליטו יום אחד לעשות אינתיפאדה, העיר דימונה תהפוך לעיר נצורה. אני לא רוצה לדבר על ה"פרוטקשן" שדובר בו פעמים רבות כאן בכנסת, דבר שהפך לנורמה בנגב. בעלי העסקים נשארים לישון בעסק, כי חברות הביטוח לא מוכנות לבטח אותם. אנשים נוטשים בתים, נוטשים עסקים ובאים פולשים ונכנסים לאותם מקומות. 
       
       שטח הנגב הוא 11 מיליון דונם, קרוב למחצית שטחה של מדינת ישראל. 380,000 יהודים מתגוררים בחבל ארץ זה ו-150,000 בדואים. הבדואים - אפשר לומר "בן פורת יוסף" - מחזיקים בשיא עולמי בגידול אוכלוסין, 5.5% כל שנה. כל 15 שנה הם מכפילים את האוכלוסייה שלהם. אנחנו לא רוצים לומר לבדואים איך לנהל את חייהם, אבל כשמדובר בצורה מגמתית שהבדואים תופסים את השטחים - הבדואים מחזיקים בשטח שהוא פי-עשרה לפחות מהשטחים שמחזיקים היהודים. 
       
       מפקד "הסיירת הירוקה" אומר, ש-300 משפחות רשומות במועצה האזורית רמת-הנגב ברשימת המתנה לקבלת שטח, אבל אין מה לתת להן. יותר ממיליון דונם נתפסו על-ידי הבדואים בצורה לא חוקית, וכל מי שמדבר על הפרחת הנגב פשוט חולם חלום. קשה למצוא שטחים להקמת יישובים יהודיים בנגב, כל עוד לא מפנים את הפולשים. 
       
       הזלזול שמפגינה המדינה באכיפת החוק הוא חמור יותר כאשר שבטים משתלטים על אדמות מדינה בכל מיני מקומות. ידוע ששבט מסוים השתלט על אלפי דונמים סמוך לדימונה. במשך 12 שנים ניהלו נגדו משפט, בעצלתיים, עד שבית-המשפט החליט שאלה אדמות מדינה. אתם חושבים שמישהו מתפנה משם? גם כשיש החלטה של בית-המשפט מצפצפים על החוק. 
       
       לכן, אדוני היושב-ראש, אני חושב שהצעת החוק הזאת היא אולי "אספירין", אולי משהו כדי להרתיע, אבל אני לא מאמין שזה יעבוד בשטח. אני לא חושב שהבדואים או כל הפולשים למיניהם - - -
       
עבד-אלמאלכ דהאמשה (רע"ם):
       
       הם לא פולשים. 
       
נסים זאב (ש"ס):
       
       הם פולשים לאדמות מדינה. מי שמאיים על חייהם של בעלי עסקים, בוודאי מצפצף על חוקי המדינה. 
       
       אני מקווה שהחוק הזה יקנה סוף-סוף שיניים ויוכלו להפעיל אותו, ולא יהיה רק עוד חוק אחד בספר החוקים של מדינת ישראל. תודה. 
       
היו"ר נסים דהן:
       
       תודה רבה. חבר הכנסת אלדד ביקש לנמק את ההסתייגויות. חברת הכנסת אתי לבני, את מסירה את ההסתייגויות?

אתי לבני (שינוי):
       
       כן. 
       
היו"ר נסים דהן:
       
       חבר הכנסת אריה אלדד, אחרון הדוברים - חמש דקות. בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, רבותי השרים, חברי חברי הכנסת, כל בני האדם צריכים להיות שווים בפני החוק. יש גבעה אחת בעיבורה של חברון הידועה בשם "גבעה 26", וקרקעותיה – אדמת מדינה. בגבעה התיישב עם משפחתו נתי עוזרי הי"ד, וכמטחווי קשת ממנו נבנו כמה בתים על-ידי משפחות ערביות. הוא והם לא קיבלו היתר מהרשות לבנות את בתיהם. לילה אחד נרצח נתי עוזרי על-ידי מחבלים, ולאחר זמן באו שוטרי מג"ב וחיילי צה"ל להרוס את ביתו ולגרש את משפחתו; הרסו, הכו, גירשו את האלמנה והיתומים. אבל איש לא בא להרוס את בתי הערבים שהתיישבו על אותה גבעה ובנו עליה בנייה בלתי חוקית לאחר שפלשו לאדמת המדינה. 
       
       בתחומי יהודה ושומרון וחבל-עזה יש אלפי בתים שנבנו שלא כדין על-ידי ערבים על אדמות מדינה. מאות מהבתים הללו נבנו בשטחי C והוצאו עליהם צווי הריסה שאינם מיושמים. אין ספק שבעניין זה המדינה מצפצפת על חוקיה היא ביהודה ושומרון כמו בנגב. אנחנו מציעים כי יוסף סעיף 8 לחוק האומר: "חוק זה יחול גם בשטחי יהודה, שומרון וחבל-עזה". תודה רבה.
       
היו"ר נסים דהן:
       
       אנחנו ניגשים להצבעה, חברי הכנסת. חבר הכנסת מיקי איתן, רצית להשיב?
       
קריאה:
       
       אין צורך.
       
היו"ר נסים דהן:
       
       אין צורך? 
       
קריאה:
       
       מיקי, תעשה מצווה.
       
היו"ר נסים דהן:
       
       חבר הכנסת מיקי איתן.
       
מיכאל איתן (יו"ר ועדת החוקה, חוק ומשפט):
       
       חבר הכנסת טלב אלסאנע, איך אפשר לקחת את החוק – ואתה משפטן – ולעלות כאן על הדוכן ופשוט להפוך את הדברים?
       
טלב אלסאנע (רע"ם):
       
       מה זה "להפוך את הדברים"? זה חוק לא חוקי.
       
מיכאל איתן (יו"ר ועדת החוקה, חוק ומשפט):
       
       מה אתה מדבר, תגיד לי?
       
טלב אלסאנע (רע"ם):
       
       זה חוק לא חוקי, זה חוק שנותן למִינהל את הכול.
       
מיכאל איתן (יו"ר ועדת החוקה, חוק ומשפט):
       
       אני אקרא את החוק. אתה מדבר בססמאות, ואני אקרא את החוק.
       
היו"ר נסים דהן:
       
       חבר הכנסת טלב אלסאנע, נתנו לך זכות לדבר מעל הדוכן, ועכשיו אתה מפריע.
       
טלב אלסאנע (רע"ם):
       
       - - -
       
היו"ר נסים דהן:
       
       חבר הכנסת טלב אלסאנע, אתה מפריע להמשך הדיון.
       
מיכאל איתן (יו"ר ועדת החוקה, חוק ומשפט):
       
       זה פשוט לא ייאמן.
       
טלב אלסאנע (רע"ם):
       
       - - -
       
היו"ר נסים דהן:
       
       חבר הכנסת טלב אלסאנע, תקשיב.
       
מיכאל איתן (יו"ר ועדת החוקה, חוק ומשפט):
       
       קשה לי להאמין. אומר סעיף 5ב לחוק: "הרואה עצמו נפגע ממתן צו, רשאי לפנות לבית-משפט השלום".
       
טלב אלסאנע (רע"ם):
       
       באמת?
       
מיכאל איתן (יו"ר ועדת החוקה, חוק ומשפט):
       
       הרגע אמרת שאין בית-משפט. 
       
טלב אלסאנע (רע"ם):
       
       באמת?
       
מיכאל איתן (יו"ר ועדת החוקה, חוק ומשפט):
       
       למה אתה מגן על פושעים? אתה מגן על פושעים שהולכים, לוקחים קרקע ציבורית, גוזלים אותה מהציבור - -
       
טלב אלסאנע (רע"ם):
       
       - - -
       
מיכאל איתן (יו"ר ועדת החוקה, חוק ומשפט):
       
       - - אחר כך תובעים פיצויים של מיליונים בשביל שאפשר יהיה לבנות שם בית-ספר לטובת הציבור - -
       
טלב אלסאנע (רע"ם):
       
       יש שופטים, יש בית-משפט.
       
מיכאל איתן (יו"ר ועדת החוקה, חוק ומשפט):
       
       - - בשביל שאפשר יהיה לעשות שם דרך - - -
       
ג'מאל זחאלקה (בל"ד):
       
       למה אתה עושה את זה? אתה מטעה את הציבור.

היו"ר נסים דהן:
       
       חבר הכנסת זחאלקה.
       
מיכאל איתן (יו"ר ועדת החוקה, חוק ומשפט):
       
       אתם באים, מבלבלים את המוח. אתם חושבים - - -
       
ג'מאל זחאלקה (בל"ד):
       
       - - - 
       
היו"ר נסים דהן:
       
       חבר הכנסת זחאלקה, שמענו אותך.
       
ג'מאל זחאלקה (בל"ד):
       
       - - -
       
היו"ר נסים דהן:
       
       חבר הכנסת זחאלקה, אני קורא אותך לסדר פעם ראשונה. אתה גם עומד וגם מפריע.
       
מיכאל איתן (יו"ר ועדת החוקה, חוק ומשפט):
       
       אתם חושבים שהציבור שתומך בכם מטומטם, לא הציבור שתומך בי.
       
עבד-אלמאלכ דהאמשה (רע"ם):
       
       - - -
       
מיכאל איתן (יו"ר ועדת החוקה, חוק ומשפט):
       
       אתם חושבים שהציבור שתומך בכם מטומטם; הציבור שתומך בכם, שגר גם הוא ברשויות מקומיות - - 
       
ג'מאל זחאלקה (בל"ד):
       
       בסדר, אז תעשה את זה - - -
       
היו"ר נסים דהן:
       
       חבר הכנסת זחאלקה, שמענו אותך, תודה.
       
מיכאל איתן (יו"ר ועדת החוקה, חוק ומשפט):
       
       - - והוא סובל מאנשים שפולשים ותופסים שטחי ציבור. ואתם רוצים עכשיו להגן על הפולשים האלה.
       
ג'מאל זחאלקה (בל"ד):
       
       זה לא חוקי, מה שאתה עושה.
       
עבד-אלמאלכ דהאמשה (רע"ם):
       
       לא פולשים, מי פולש?
       
מיכאל איתן (יו"ר ועדת החוקה, חוק ומשפט):
       
       אתם רוצים להגן על הפולשים האלה. באתם לוועדה - -
       
קריאות:
       
       - - -
       
מיכאל איתן (יו"ר ועדת החוקה, חוק ומשפט):
       
       - - ושאלתם - - -
       

היו"ר נסים דהן:
       
       חבר הכנסת ברכה וחבר הכנסת טלב אלסאנע, תודה.
       
מיכאל איתן (יו"ר ועדת החוקה, חוק ומשפט):
       
       באתם לוועדה ואמרתם, שאתם רוצים לדעת אם מדובר באנשים שיש סכסוך בינם לבין המינהל - - -
       
עבד-אלמאלכ דהאמשה (רע"ם):
       
       - - -
       
היו"ר נסים דהן:
       
       חבר הכנסת דהאמשה, אני מזכיר לך. 
       
מיכאל איתן (יו"ר ועדת החוקה, חוק ומשפט):
       
       אנחנו יודעים שיש הרבה בדואים שיושבים על אדמות, והמינהל רואה בהם פולשים. אמרתם: תשמע, מיכאל איתן - -
       
ג'מאל זחאלקה (בל"ד):
       
       תציין את זה בחוק.
       
מיכאל איתן (יו"ר ועדת החוקה, חוק ומשפט):
       
       - - האם החוק הזה, כוונתו לטפל בצורה שונה ממה שהיה קיים בעבר באותם אנשים שאנחנו רואים בהם בעלי זכויות והמינהל רואה בהם פולשים?
       
מוחמד ברכה (חד"ש-תע"ל):
       
       המינהל הוא הביטוי הגדול לרשעות.
       
מיכאל איתן (יו"ר ועדת החוקה, חוק ומשפט):
       
       אמרנו לכם, ואני אקרא כאן מתוך החוק - - -
       
מוחמד ברכה (חד"ש-תע"ל):
       
       - - - מרכזי במדינה - - -
       
מיכאל איתן (יו"ר ועדת החוקה, חוק ומשפט):
       
       - - - החוק הזה חל אך ורק לגבי ממונה שהוציא צו בתוך שישה חודשים מיום שהתברר לו כי התפיסה היתה שלא כדין, ולא יאוחר - גם לגבי תפיסה שלא היתה כדין - מ-36 חודשים מיום התפיסה - - -
       
עבד-אלמאלכ דהאמשה (רע"ם):
       
       למה לא שופט - - -
       
מיכאל איתן (יו"ר ועדת החוקה, חוק ומשפט):
       
       אתם עכשיו מגינים לא על אנשים שמחזיקים בקרקע במשך שנים, כפי שאתם טוענים; אתם מגינים על פולשים חדשים ועל כאלה שיבואו בעתיד, ולא על האוכלוסייה שאתם כאילו מגינים עליה. ומנצלים את העובדה שלא כולם קוראים את האותיות הקטנות של החוק - - -
       
ג'מאל זחאלקה (בל"ד):
       
       הדברים שלך לא נכונים.
       
מיכאל איתן (יו"ר ועדת החוקה, חוק ומשפט):
       
       - - - לא בכך תהיה תפארתכם. 
       
       אני רוצה לפנות אל שר המשפטים לשעבר - - -
       
היו"ר נסים דהן:
       
       נא לסיים. חברי הכנסת, נא לא להפריע, תנו לו לסיים.
       
מיכאל איתן (יו"ר ועדת החוקה, חוק ומשפט):
       
       עוד דקה.
       

עבד-אלמאלכ דהאמשה (רע"ם):
       
       - - -
       
היו"ר נסים דהן:
       
       חבר הכנסת דהאמשה, אתה סגן יושב-ראש הכנסת, שכחת.
       
מיכאל איתן (יו"ר ועדת החוקה, חוק ומשפט):
       
       לא מספיק שאנחנו מעבירים חוקים צודקים, אלא כשמעמידים את זה בצורה כזאת אנחנו חייבים להסביר - - -
       
טלב אלסאנע (רע"ם):
       
       - - - אנטי-דמוקרטי.
       
מיכאל איתן (יו"ר ועדת החוקה, חוק ומשפט):
       
       תמתין עוד דקה בסבלנות, אני אסיים מייד.
       
מוחמד ברכה (חד"ש-תע"ל):
       
       בעלי הקרקע - - -
       
מיכאל איתן (יו"ר ועדת החוקה, חוק ומשפט):
       
       אדוני שר המשפטים לשעבר, חבר הכנסת טומי לפיד, אני אבוא אחר כך ואראה לך: יש כאן פסק-דין מנומק של בית-המשפט העליון, ששימש בסיס ליוזמת החקיקה, ושם אומרת השופטת פרוקצ'יה, שסעיף 18 לחוק המקרקעין, כפי שהיה קודם החקיקה הזאת, נמצא בלתי מספק כשמדובר במקרקעי ציבור. בשטחים פתוחים רבים השייכים למדינה היא איננה מממשת את תפיסת החזקה בפועל. מצב זה פותח פתח לפלישות, ולעתים פלישות המוניות במקרקעים אלה המשתרעים לאורכה ולרוחבה של הארץ. מכאן שהצרכים המינהליים המיוחדים נובעים מהיקפן של קרקעות המדינה והצורך להגן עליהן מפלישה ולשמור על אינטרס ציבורי חשוב - - -
       
מוחמד ברכה (חד"ש-תע"ל):
       
       אז תן - - - להחליט.
       
מיכאל איתן (יו"ר ועדת החוקה, חוק ומשפט):
       
       זה לא עניין של קואליציה ואופוזיציה, זה עניין של מי רוצה לשמור על האינטרס של הציבור ומי רוצה לתת לפושעים להשתלט על קרקעות - - -
       
מוחמד ברכה (חד"ש-תע"ל):
       
       בעלי הקרקע הם פושעים?
       
מיכאל איתן (יו"ר ועדת החוקה, חוק ומשפט):
       
       אני מבקש לדחות את ההסתייגויות.
       
קריאות:
       
       - - -
       
היו"ר נסים דהן:
       
       אנחנו עוברים להצבעה. 
       
קריאות:
       
       - - -
       
היו"ר נסים דהן:
       
       אנחנו בהצבעה, ולא מפריעים בהצבעה. חברי הכנסת, אנחנו התחלנו את ההצבעה.
       
       הצבעה על שם החוק, על-פי החלטת הוועדה - מי בעד? מי נגד?
       
הצבעה מס' 10
       
בעד שם החוק – 33
נגד – 6
נמנעים – אין
שם החוק נתקבל.
       
היו"ר נסים דהן:
       
       לסעיף 1 יש הסתייגויות של חבר הכנסת עזמי בשארה – אינו נוכח; חבר הכנסת ואסל טאהא – אינו נוכח. חבר הכנסת ג'מאל זחאלקה, נצביע על ההסתייגות שלך. הצבעה על סעיף 1, פסקה (2), הסתייגותו של חבר הכנסת ג'מאל זחאלקה בלבד, כי השאר אינם נוכחים. מי בעד? מי נגד?
       
הצבעה מס' 11
       
בעד ההסתייגות – 6
נגד – 31
נמנעים - אין
ההסתייגות של חברי הכנסת עזמי בשארה, ואסל טאהא וג'מאל זחאלקה לסעיף 1 לא נתקבלה. 
       
היו"ר נסים דהן:
       
       בעד – 6, נגד – 31. חברי הכנסת, ההסתייגות לא התקבלה. אנחנו באמצע ההצבעה, ולא מפריעים. 
       
       הסתייגותם של חברי הכנסת מוחמד ברכה, עסאם מח'ול, אחמד טיבי וקולט אביטל והסתייגותו של חבר הכנסת טלב אלסאנע לסעיף 1, פסקה (2) – אנחנו מצביעים.
       
הצבעה מס' 12
       
בעד ההסתייגויות – 6
נגד – 30
נמנעים – אין
ההסתייגות של חברי הכנסת מוחמד ברכה, עסאם מח'ול, אחמד טיבי וקולט אביטל 
וההסתייגות של חבר הכנסת טלב אלסאנע לסעיף 1 לא נתקבלו. 

היו"ר נסים דהן:
       
       בעד – 6, נגד – 30, אין נמנעים. ההסתייגות של חברי הכנסת מוחמד ברכה, עסאם מח'ול, אחמד טיבי וקולט אביטל וההסתייגות של חבר הכנסת טלב אלסאנע לא התקבלו. 
       
       לסעיף 2 יש הסתייגות של חבר הכנסת נסים זאב – חבר הכנסת זאב מסיר את הסתייגותו. 
       
       אם כן, סעיף 1 וסעיף 2 כהצעת הוועדה – מי בעד? מי נגד? 
       
       
הצבעה מס' 13
       
בעד סעיפים 1-2, כהצעת הוועדה – 35
נגד – 5
נמנעים – אין
סעיפים 1-2, כהצעת הוועדה, נתקבלו. 
       
היו"ר נסים דהן:
       
       בעד – 35, נגד – 5, אין נמנעים. סעיף 1 וסעיף 2, כהצעת הוועדה, נתקבלו בקריאה שנייה. 
       
       לסעיף 3 יש הסתייגויות של חברי הכנסת עזמי בשארה וואסל טאהא – אינם נוכחים. ג'מאל זחאלקה – אינו מסיר את ההסתייגות. 
       
       אנחנו מצביעים על הסתייגותו של חבר הכנסת ג'מאל זחאלקה לסעיף 3, סעיף 4(א) וסעיף 4(ב) המוצעים. מי בעד? מי נגד?
       
הצבעה מס' 14
       
בעד ההסתייגות – 6
נגד – 34
נמנעים – אין
ההסתייגות של חברי הכנסת עזמי בשארה, ואסל טאהא וג'מאל זחאלקה לסעיף 3 לא נתקבלה. 
       
היו"ר נסים דהן:
       
       בעד – 6, 34 מתנגדים ואין נמנעים. הסתייגותו של חבר הכנסת ג'מאל זחאלקה לא נתקבלה. 
       
       לסעיף 3 יש הסתייגות של חבר הכנסת טלב אלסאנע. אנחנו מצביעים. 
       
הצבעה מס' 15
       
בעד ההסתייגות – 6
נגד – 29
נמנעים – אין
ההסתייגות של חבר הכנסת טלב אלסאנע לסעיף 3 לא נתקבלה.
       

היו"ר נסים דהן:
       
       בעד – 6, 29 נגד, אין נמנעים. ההסתייגות של חבר הכנסת טלב אלסאנע לא נתקבלה.
       
       לאותו סעיף, הסתייגותם של חבר הכנסת מוחמד ברכה, עסאם מח'ול, אחמד טיבי וקולט אביטל. אנחנו מצביעים בהרמת יד - מי בעד? מי נגד? 
       
הצבעה
       
בעד ההסתייגות – מיעוט
נגד – רוב
נמנעים – אין 
ההסתייגות של חברי הכנסת מוחמד ברכה, עסאם מח'ול, אחמד טיבי וקולט אביטל לסעיף 3 לא נתקבלה. 
       
       
היו"ר נסים דהן:
       
       ההסתייגות לא התקבלה. 
       
       לחבר הכנסת טלב אלסאנע יש הסתייגות לאותו סעיף. הצבעה בהרמת יד – מי בעד? מי נגד? 
       
הצבעה
       
בעד ההסתייגות – מיעוט
נגד – רוב
נמנעים – אין
ההסתייגות של חבר הכנסת טלב אלסאנע לסעיף 3 לא נתקבלה. 
       
היו"ר נסים דהן:
       
       ההסתייגות לא התקבלה. 
       
       אם כן, נצביע על סעיף 3 כהצעת הוועדה – הצבעה אלקטרונית. 
       
הצבעה מס' 16
       
בעד סעיף 3, כהצעת הוועדה – 33
נגד – 6
נמנעים – אין
סעיף 3, כהצעת הוועדה, נתקבל.
       
היו"ר נסים דהן:
       
       בעד – 33, נגד – 6, אין נמנעים. סעיף 3 התקבל כהצעת הוועדה. 
       
       לסעיף 4 אין הסתייגויות. אנחנו מצביעים על סעיף 4 כהצעת הוועדה. 
       
הצבעה מס' 17
       
בעד סעיף 4 – 34 
נגד – 6
נמנעים – אין
סעיף 4 נתקבל.
       
היו"ר נסים דהן:
       
       34 בעד, שישה מתנגדים, אין נמנעים. סעיף 4 התקבל בקריאה שנייה. 
       
       סעיף 5 – הסתייגות של חבר הכנסת עזמי בשארה. חבר הכנסת בשארה – אינו נוכח; חבר הכנסת ואסל טאהא – אינו נוכח. מצביעים על הסתייגותו של חבר הכנסת ג'מאל זחאלקה - בהרמת יד. 
       
       מי בעד? מי נגד? 
       
הצבעה
       
בעד ההסתייגות – מיעוט
נגד – רוב
נמנעים – אין 
ההסתייגות של חברי הכנסת עזמי בשארה, ואסל טאהא וג'מאל זחאלקה לסעיף 5 לא נתקבלה.  

היו"ר נסים דהן:
       
       ההסתייגות לא התקבלה. 
       
       הצבעה על הסתייגותו של חבר הכנסת טלב אלסאנע - בהרמת יד. מי בעד? מי נגד? 
       
הצבעה
       
בעד ההסתייגות – מיעוט
נגד – רוב
נמנעים – אין 
ההסתייגות של חבר הכנסת טלב אלסאנע לסעיף 5 לא נתקבלה.  
       
היו"ר נסים דהן:
       
       ההסתייגות לא התקבלה. 
       
       הסתייגותם של חברי הכנסת מוחמד ברכה, עסאם מח'ול, אחמד טיבי וקולט אביטל לסעיף 
5, סעיף קטן (ב) וסעיף קטן (ג) – הצבעה בהרמת יד. מי בעד? מי נגד?
       
הצבעה
       
בעד ההסתייגות – 5
נגד – רוב
נמנעים – מיעוט 
ההסתייגות של חברי הכנסת מוחמד ברכה, עסאם מח'ול, אחמד טיבי וקולט אביטל לסעיף 5 לא נתקבלה. 
       
היו"ר נסים דהן:
       
       חמישה בעד, הרוב נגד, חברי שינוי נמנעים. 
       
       סעיף 5 כהצעת הוועדה – מי בעד? מי נגד? 
       
       
הצבעה מס' 17
       
בעד סעיף 5, כהצעת הוועדה – 34 
נגד – 6
נמנעים – אין
סעיף 5, כהצעת הוועדה, נתקבל.
       
היו"ר נסים דהן:
       
       בעד – 34, נגד – 6, אין נמנעים. סעיף 5, כהצעת הוועדה, התקבל בקריאה שנייה. 
       
       הסתייגותו של חבר הכנסת טלב אלסאנע לסעיף 6, סעיף 5א המוצע – הצבעה בהרמת יד. מי בעד? מי נגד? 
       
הצבעה
       
בעד ההסתייגות – מיעוט
נגד – רוב
נמנעים – אין 
ההסתייגות של חבר הכנסת טלב אלסאנע לסעיף 6 לא נתקבלה. 
       
היו"ר נסים דהן:
       
       ההסתייגות לא התקבלה.
       
       הסתייגותם של חברי הכנסת מוחמד ברכה, עסאם מח'ול, אחמד טיבי וקולט אביטל לסעיף 
6, סעיף 5א וסעיף 5ב המוצעים – הצבעה בהרמת יד. מי בעד? מי נגד? 
       
הצבעה
       
בעד ההסתייגות – מיעוט
נגד – רוב
נמנעים – אין
ההסתייגות של חברי הכנסת מוחמד ברכה, עסאם מח'ול, אחמד טיבי, קולט אביטל ואתי לבני 
לסעיף 6 לא נתקבלה. 
       
       
היו"ר נסים דהן:
       
       ההסתייגות לא התקבלה.
       
       הסתייגות חברי הכנסת טלב אלסאנע, נעמי בלומנטל ואתי לבני – הצבעה אלקטרונית. 
       
הצבעה מס' 18
       
בעד ההסתייגות – 16 
נגד – 25
נמנעים – אין
ההסתייגות של חברי הכנסת טלב אלסאנע, נעמי בלומנטל ואתי לבני לסעיף 6 לא נתקבלה.
       
היו"ר נסים דהן:
       
       בעד – 16, נגד – 25, אין נמנעים. ההסתייגות לא התקבלה.
       
       הסתייגותם של חברי הכנסת עזמי בשארה, ואסל טאהא, ג'מאל זחאלקה וטלב אלסאנע לסעיף 6, סעיף 5ג המוצע – בהרמת יד, מי בעד? מי נגד? 
       
הצבעה
       
בעד ההסתייגות – 5
נגד – רוב
נמנעים – 2 
ההסתייגות של חברי הכנסת עזמי בשארה, ואסל טאהא, ג'מאל זחאלקה וטלב אלסאנע 
לסעיף 6 לא נתקבלה. 
       
היו"ר נסים דהן:
       
       בעד – 5, נגד – יותר מ-5, שני נמנעים, ההסתייגות לא התקבלה. 
       
       הסתייגות חברי הכנסת מוחמד ברכה, עסאם מח'ול, אחמד טיבי וקולט אביטל לסעיף 6, סעיף 5ג(ב) המוצע.
       
       
הצבעה
       
בעד ההסתייגות – 6
נגד – רוב
נמנעים – אין
ההסתייגות של חברי הכנסת מוחמד ברכה, עסאם מח'ול, אחמד טיבי, קולט אביטל ואתי לבני 
לסעיף 6 לא נתקבלה.
       
היו"ר נסים דהן:
       
       בעד – 6, נגד – יותר, אין נמנעים. ההסתייגות לא התקבלה.
       
       הסתייגות חברי הכנסת עזמי בשארה, ואסל טאהא, ג'מאל זחאלקה, מוחמד ברכה, עסאם מח'ול, אחמד טיבי, קולט אביטל ואתי לבני לסעיף 6, סעיף 5ד המוצע – מי בעד? בהרמת יד. 
       
הצבעה
       
בעד ההסתייגות – 6
נגד – רוב
נמנעים – אין
ההסתייגות של חברי הכנסת עזמי בשארה, ואסל טאהא, ג'מאל זחאלקה, מוחמד ברכה, 
עסאם מח'ול, אחמד טיבי, קולט אביטל ואתי לבני לסעיף 6 לא נתקבלה.
       
       
היו"ר נסים דהן:
       
       בעד – 6, נגד – יותר מ-6. ההסתייגות לא התקבלה.
       
       חברי הכנסת עזמי בשארה, ואסל טאהא, ג'מאל זחאלקה - הסתייגות לסעיף 6, סעיף 5ד המוצע.
       
הצבעה
       
בעד ההסתייגות – 5
נגד – רוב
נמנעים – אין
ההסתייגות של חברי הכנסת עזמי בשארה, ואסל טאהא וג'מאל זחאלקה לסעיף 6 לא נתקבלה. 
       
היו"ר נסים דהן:
       
       בעד – 5, נגד – יותר. ההסתייגות לא התקבלה. 
       
       הסתייגות חבר הכנסת טלב אלסאנע לסעיף 6, סעיף 5ג וסעיף 5ד המוצעים - מי בעד? מי נגד?
       
הצבעה
       
בעד ההסתייגות – 6
נגד – רוב
נמנעים – אין
ההסתייגות של חבר הכנסת טלב אלסאנע לסעיף 6 לא נתקבלה. 

היו"ר נסים דהן:
       
       ההסתייגות לא התקבלה. 
       
       סעיף 6 כהצעת הוועדה, לאחר שלא התקבלו כל הסתייגויות – הצבעה אלקטרונית. מי בעד? מי נגד?
       
הצבעה מס' 20
       
בעד סעיף 6, כהצעת הוועדה – 33 
נגד – 5
נמנעים – אין
סעיף 6, כהצעת הוועדה, נתקבל.
       

היו"ר נסים דהן:
       
       33 בעד, נגד – 5, אין נמנעים. סעיף 6 כהצעת הוועדה התקבל בקריאה שנייה. 
       
ג'מאל זחאלקה (בל"ד):
       
       בטעות הצבעתי בעד. 
       
היו"ר נסים דהן:
       
       לפרוטוקול: חבר הכנסת ג'מאל זחאלקה הצביע בעד ורצה להצביע נגד. 
       
       חברי הכנסת, לסעיף 7 יש הסתייגות של חברי הכנסת טלב אלסאנע, מוחמד ברכה, עסאם מח'ול, אחמד טיבי, קולט אביטל - מי בעד? בהרמת יד.
       
הצבעה
       
בעד ההסתייגות – 5
נגד – רוב
נמנעים – אין
ההסתייגות של חברי הכנסת טלב אלסאנע, מוחמד ברכה, עסאם מח'ול, אחמד טיבי וקולט אביטל לסעיף 7 לא נתקבלה.

היו"ר נסים דהן:
       
       בעד – 5, נגד - יותר מ-6. ההסתייגות לא התקבלה.
       
       לסעיף 7, לפי החלטת הוועדה - מי בעד? מי נגד? בהצבעה אלקטרונית.
       
הצבעה מס' 21
       
בעד סעיף 7, כהצעת הוועדה – 31
נגד – 7
נמנעים – אין
סעיף 7, כהצעת הוועדה, נתקבל.

היו"ר נסים דהן:
       
       בעד - 31, נגד - 7. סעיף 7 התקבל כהחלטת הוועדה בקריאה שנייה.

       לאחר סעיף 7, יש חברי כנסת שמבקשים להוסיף סעיפים. חברת הכנסת יולי תמיר נוכחת? לא. אופיר פינס-פז לא נמצא. זהבה גלאון אינה נוכחת. חיים אורון אינו נוכח. אבשלום וילן אינו נוכח. רן כהן אינו נוכח. רומן ברונפמן אינו נוכח. יוסי שריד אינו נוכח. טלב אלסאנע, להצביע אחרי סעיף 7? אלקטרונית. 
       
       מי בעד? מי נגד?
       

הצבעה מס' 22
       
בעד ההסתייגות – 14
נגד – 25
נמנעים – אין
ההסתייגות של חברי הכנסת יולי תמיר, אופיר פינס-פז, זהבה גלאון, חיים אורון, אבשלום וילן, 
רן כהן, רומן ברונפמן, יוסי שריד, טלב אלסאנע ואתי לבני אחרי סעיף 7 לא נתקבלה.

היו"ר נסים דהן:
       
       ההסתייגות לא התקבלה. 
       
       יש הסתייגות אחרת אחרי סעיף 7, של חברי הכנסת אלדד, אורי אריאל ונסים זאב. רוצים להצביע? חבר הכנסת אלדד - לא. נסים זאב?
       
נסים זאב (ש"ס):
       
       כן.

היו"ר נסים דהן:
       
       אנחנו מצביעים בהצבעה אלקטרונית. מי בעד? מי נגד?
       
הצבעה מס' 23
       
בעד ההסתייגות – 6
נגד – 31
נמנעים – 2
ההסתייגות של חברי הכנסת אריה אלדד, אורי אריאל ונסים זאב אחרי סעיף 7 לא נתקבלה. 

היו"ר נסים דהן:
       
       הסתייגותו של חבר הכנסת נסים זאב לא התקבלה - 31 נגד, שישה בעד, שני נמנעים. 
       
       חבר הכנסת טלב אלסאנע, הסתייגות אחרונה לחוק. להצביע?
       
טלב אלסאנע (רע"ם):
       
       כן.

היו"ר נסים דהן:
       
       הצבעה אלקטרונית - מי בעד? מי נגד?
       
הצבעה מס' 24
       
בעד ההסתייגות – 14
נגד – 25
נמנעים – אין
ההסתייגות של חבר הכנסת טלב אלסאנע אחרי סעיף 7 לא נתקבלה.
       
היו"ר נסים דהן:
       
       14 בעד, 25 נגד. ההסתייגות לא התקבלה.
       
       רבותי, אנחנו עוברים מייד להצבעה בקריאה שלישית. החוק התקבל בקריאה שנייה. 
       
       מי בעד? מי נגד?
       
הצבעה מס' 25
       
בעד החוק – 33
נגד – 6
נמנעים – אין
חוק מקרקעי ציבור (סילוק פולשים) (תיקון), התשס"ה-2005, נתקבל.

היו"ר נסים דהן:
       
       בעד - 33, שישה נגד, אין נמנעים. החוק התקבל בקריאה שלישית. מישהו רוצה להודות? תודה רבה.
       
טלב אלסאנע (רע"ם):
       
       זה יום שחור לדמוקרטיה.
       
היו"ר נסים דהן:
       
       אנחנו ממשיכים בסדר-היום. נא לא להפריע. שמענו אתכם, תודה רבה.
       
צבי הנדל (האיחוד הלאומי - ישראל ביתנו):
       
- - -


הצעת חוק העונשין (תיקון מס' 84), התשס"ה-2005
       [מס' כ/59; "דברי הכנסת", חוב' י', עמ' 17572; נספחות.]
(קריאה שנייה וקריאה שלישית)
       
היו"ר נסים דהן:
       
       אנחנו עוברים להצעת חוק העונשין (תיקון מס' 84), התשס"ה-2005, קריאה שנייה ושלישית. יציג את הצעת החוק יושב-ראש ועדת החוקה, חוק ומשפט.
       
טלב אלסאנע (רע"ם):
       
       - - -

מיכאל איתן (יו"ר ועדת החוקה, חוק ומשפט):
       
       עוד הפעם אתה חוזר על זה? אתה חושב שאם תחזור על זה מאה פעם זה יהפוך להיות אמת?
       
היו"ר נסים דהן:
       
       חבר הכנסת טלב אלסאנע, אתה מפריע. תזדרז בבקשה, אדוני היושב-ראש.

טלב אלסאנע (רע"ם):
       
       זו אמת. תנסה להכשיר את השרץ הזה. שום רוב בעולם לא יכשיר את השרץ הזה.
       
היו"ר נסים דהן:
       
       תודה רבה, חבר הכנסת טלב אלסאנע. נא לא להפריע. החוק ההוא נגמר והסתיים הדיון בו.
       
מיכאל איתן (יו"ר ועדת החוקה, חוק ומשפט):
       
       זה פשוט מעורר גיחוך, הצעקות שלך.
       
טלב אלסאנע (רע"ם):
       
       זה חוקתי - - -
       
מיכאל איתן (יו"ר ועדת החוקה, חוק ומשפט):
       
       אני אגיש אותך כמועמד לאוסקר על השחקן הטוב של השנה. עוד לא ראיתי שחקן כמוך.
       
היו"ר נסים דהן:
       
       חבר הכנסת מיקי איתן, הדוכן לא נועד לוויכוחים בנושא שכבר הסתיים.
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אני מבקש את אישור הכנסת להצעת חוק שיזמה חברת הכנסת גילה פינקלשטיין. הצעת החוק הזאת מדברת על הארכת מועד ההתיישנות. 
       
       כפי שאתם יודעים, יש התיישנות בחלוף זמן על הגשת כתבי אישום כנגד אנשים, אפילו אם הם ביצעו את העבירות, וזה מתוך ההנחה שבחלוף זמן אנשים מתקשים או קשה יהיה להם להוכיח את חפותם, וכי בחלוף הזמן, גם אם אפשר היה למצוא ראיות, ייתכן מאוד שהראיות אינן ראיות שבאמת אפשר לסמוך עליהן ולהרשיע על-פיהן בגלל הזמן שחלף ומפני שאדם שצריך להתגונן מולן אינו יכול לחזור אחורה שנים רבות וארוכות על מנת להביא ראיות נגדיות שתוכחנה את חפותו. אבל יש סוגי עבירות, שלגביהן אנחנו הכרנו בעובדה, שהאיזון הנכון מחייב אותנו להאריך את תקופת ההתיישנות; במיוחד כאשר מדובר בקטינים. 
       
       הכנסת נזקקה בעבר להארכת תקופת ההתיישנות כאשר דובר בעבירות מין שנעשו בקטינים בתוך המשפחה. הצעת החוק שאנחנו מביאים היום היא מעין המשך או השלמה בשינויים מסוימים של אותו רעיון. היא מבקשת לקבוע, כי בעבירות מין שבוצעו בקטין שלא על-ידי בן משפחה או על-ידי מי שאחראי לקטין, שיש לו יחסי מרות כלפי הקטין, שבזה דנו כבר הצעות החוק הקודמות, יחול מירוץ ההתיישנות על-פי הצו הנוכחי, מיום שמלאו לקטין 18 שנים. 
       
שאול יהלום (מפד"ל):

- - -
       
מיכאל איתן (יו"ר ועדת החוקה, חוק ומשפט):
       
       הצעת החוק הזאת היא הצעת חוק שיש בה אותו היגיון ואותו קו, ובסופו של דבר היא מאזנת בין הצורך לקיים הליכים הוגנים לבין המצבים שבהם בוצעו עבירות נגד קטינים בגיל צעיר מאוד. הם יכולים להיות גם על-ידי מי שאינו בן משפחה, ורק בגיל מאוחר יותר אותו קטין שנגדו בוצעו העבירות מסוגל ויכול להגיש את התלונה כנגד הפוגע בו.
       
       נקבע בהצעת החוק הזאת, וזה בא לאזן את הצעת היוזמת, שביקשה שאפשר יהיה להרשיע ללא דרישת חיזוק אלא מספיק שיהיו כללי הראיות הרגילים - הוועדה החליטה, כי במקום שבו חלפו יותר מעשר שנים מיום ביצוע העבירה, באותם מקרים יצטרכו, נוסף על הראיות המקובלות והמשפט הפלילי הרגיל, ראיות הנדרשות על מנת להרשיע את החשוד - במקרים האלה, כאשר פרק הזמן ארוך יותר, תידרש ראיה נוספת, מידה מסוימת של ראיה הנקראת בפרוצדורה "חיזוק" לראיות הקיימות, על מנת שאפשר יהיה להרשיע באותם מקרים שאנחנו מאריכים את התקופה שבה אפשר יהיה להגיש כתב אישום. 
       
       אנחנו סבורים שזהו האיזון הנכון. אני שמח שהמציעה, חברת הכנסת גילה פינקלשטיין, הורידה את ההסתייגות שלה, שביקשה להסיר גם את הרף הזה, ואני מקווה מאוד שגם המליאה, כמו הוועדה, תאשר פה-אחד את הצעת החוק. 
       
       בהזדמנות הזאת אני מברך את צוות הוועדה, את היועצים המשפטיים, את היועץ המשפטי הוותיק-החדש שלנו משה בוטון, שעסק בחוק הקודם, את אפרת, היועצת המשפטית שעסקה בחוק הזה, ואני מברך את חברת הכנסת גילה פינקלשטיין על יוזמתה הברוכה. תודה.
       
היו"ר נסים דהן:
       
       תודה רבה. אין הסתייגויות לחוק. חברת הכנסת פינקלשטיין, שהיתה המסתייגת היחידה, הסירה את ההסתייגויות שלה. 
       
       אם כן, אנחנו עוברים לשם החוק, סעיף 1, סעיף 2, בקריאה שנייה. מי בעד? מי נגד?
       
הצבעה מס' 26
       
בעד סעיפים 1-2 – 18
נגד – אין
נמנעים – אין
סעיפים 1-2 נתקבלו.

היו"ר נסים דהן:
       
       18 בעד, אין מתנגדים ואין נמנעים. הצעת החוק התקבלה בקריאה שנייה. 
       
       אנחנו עוברים לקריאה שלישית. מי בעד? מי נגד?
       

הצבעה מס' 27
       
בעד החוק – 17
נגד – אין
נמנעים – אין
חוק העונשין (תיקון מס' 84), התשס"ה-2005, נתקבל.

היו"ר נסים דהן:
       
       חברת הכנסת פינקלשטיין, את מוזמנת לדוכן להודות למי שצריך. 
       
       החוק התקבל - 17 בעד, אין מתנגדים ואין נמנעים. הצעת החוק התקבלה בקריאה שלישית ותצא לדרך. תודה רבה.
       
גילה פינקלשטיין (מפד"ל):
       
       אדוני היושב-ראש, כנסת נכבדה, קיבלנו עכשיו תיקון שמפצה במעט על העוול והסבל שחווים יום-יום נפגעי ונפגעות תקיפה מינית. רגיש וחמור שבעתיים המצב כאשר מדובר באלה שנפגעו בקטנותם, תוך ניצול תמימותם וחולשתם. לצערנו, מספר לא קטן של קורבנות הם קטינים, והפושע מנצל עובדה זאת על מנת לבצע את זממו. לעתים קרובות פוטרת מערכת המשפט את הפושע מעונש, משום שבזמן שעמד הקטין על דעתו והבין את משמעות המעשים שנעשו בו כבר חלה התיישנות על העבירה ולא ניתן למצות אתו את הדין.
       
       על כן הצעתי, בתמיכה ובשיתוף המרכז לנפגעי ונפגעות תקיפה מינית, להאריך את תקופת ההתיישנות של עבירות מין בקטינים כך שתקופת ההתיישנות תחל ביום שמלאו לקטין 18 שנים. זאת מתוך הבנה, כי כל עוד אדם הוא קטין אין לדרוש ממנו להבין את חומרת המעשים המיניים שנעשו בו. באופן כזה יתאפשר לפתוח בהליך פלילי נגד כל תוקף מסוג כזה עד היום שבו ימלאו לקורבן 28 שנים. 
       
       אני מבקשת להודות למרכז לנפגעי ונפגעות תקיפה מינית, אשר היה שותף מלא ופעיל, ובייחוד לגברת הילה קרנר סולימן, שעומדת בראש המרכז. אני מבקשת להודות גם לוועדת החוקה, חוק ומשפט, שקיימה את הדיונים בהליך החקיקה - ליושב-ראש הוועדה, חבר הכנסת מיקי איתן, שניהל את הדיונים ברוב אחריות וטוב טעם, ליתר חברי הוועדה, למנהלת הוועדה דורית ואג ולאנשי הלשכה המשפטית.

       כיושבת-ראש השדולה למען הילד, אני שמחה שהצלחנו להביא לידי גמר את התיקון הזה, ומקווה שיהווה נדבך נוסף בהגנה על ילדים ועל הזכויות שלהם במדינת ישראל.
       
היו"ר נסים דהן:
       
       תודה רבה.

הצעת חוק התכנון והבנייה (תיקון מס' 70), התשס"ה-2005
       [מס' מ/64; "דברי הכנסת", מושב שני, חוב' ג', עמ' 5692, וחוב' י"א, עמ' 7547, מושב שלישי, חוב' י"ד, עמ'  ; נספחות.]
(קריאה שנייה וקריאה שלישית)
       
היו"ר נסים דהן:
       
       אנחנו עוברים להצעת חוק התכנון והבנייה (תיקון מס' 70), קריאה שנייה וקריאה שלישית. יושב-ראש ועדת הפנים ואיכות הסביבה, בבקשה. 

יורי שטרן (יו"ר ועדת הפנים ואיכות הסביבה):
       
       כבוד היושב-ראש, חברי הכנסת, מדובר בהצעת חוק שפוצלה מחוק ההסדרים, מהחוק להבראת המשק והכלכלה של שנת 2004, כאשר בהצעה המקורית, בתוך חוק ההסדרים, רצתה ממשלת ישראל להעלות את הסכומים שמשלם האזרח על הגשת ערר בעקבות החלטה תכנונית שנראית לו החלטה פוגעת, שמביאה לו נזקים והרס הרכוש שלו. ההצעה הממשלתית דיברה על כך שגם בסכומים הקטנים של ערר, כאשר הנזק מוערך בסכומים של פחות מ-480,000 שקל, זאת אומרת בערך 100,000 דולר, ישלם האזרח אגרה בסדרי גודל משמעותיים, משהו כמו 1% מערך הנכס. לפני כן, ההסדר היה שעד 480,000 שקל של הערכת הנזקים בערר לא משלמים גרוש, ומעל לסכום הזה היו משלמים 2% או 2.5%. אין לי כרגע חומר לפני, מה היו ההצעות המקוריות.
       
נסים זאב (ש"ס):
       
       מעל מיליון שקלים היה 2.5%.
       
יורי שטרן (יו"ר ועדת הפנים ואיכות הסביבה):
       
       היה 2% או 2.5% מעל 480,000 שקל. מדובר היה בסכומים של אלפי שקלים, כאשר נוצרה מדרגה מאוד מסוכנת, שבגלל פטור מלא עד 480,000 שקל היו מפצלים תביעה אחת גדולה למספר גדול של תביעות קטנות כדי להימנע מתשלום האגרה. זה היה מוסיף עומס על בתי-המשפט ועל ועדות הערר, והמדינה גם לא היתה גובה את הסכומים שהיא רצתה לגבות.
       
       באה המדינה ורצתה לשנות את זה על-ידי הטלת סכום נוסף גבוה על מי שמגיש ערר על סכומים נמוכים מ-480,000 שקל, כאשר, כפי שהוסבר אז על-ידי נציגי הממשלה ומשרד הפנים, המטרה היתה להוריד על-ידי קביעת תשלום משמעותי את הלחץ על מערכות הערר, כך שפחות אנשים יגישו ערר וכביכול יתחשבו בסכום שזה יעלה להם, וגם המדינה, על-ידי גביית הכספים האלה, תשלם את העלויות של ועדות הערר.
       
       אנחנו, בוועדת הפנים ואיכות הסביבה של הכנסת, התנגדנו להצעה ממשלתית זו. גרסנו כי זכות האזרחים להגיש ערר היא זכות בסיסית מאוד. כאשר אזרח הופך להיות קורבן להחלטה מוטעית ושגויה של רשויות התכנון, זכותו המלאה להגיש ערר ולהתגונן מול מוסדות התכנון, שמובלים לפעמים על-ידי אינטרסים של תאגידים גדולים, בפרויקטים הגדולים, ולכן, אם אנחנו קובעים סכומים כלשהם גבוהים, זה יקשה דווקא על האזרח הכי פשוט והכי קורבן במצבים האלה להגן על זכויותיו. גרסנו גם שהמערכת הזאת של ערר צריכה לעמוד לאזרח ולא להיות ממומנת על-ידו. 
       
       גם עצם העובדה שהאזרח מגיע לוועדות הערר היא תוצאה כמעט אוטומטית של דחייה של ההסתייגויות שלו ברמה של ועדת תכנון מקומית. לכן, יכול להיות שאם ועדות הערר תהיינה נטל כספי על המדינה, יהיה עניין לוועדות התכנון להתייחס בכובד ראש ולא לדחות כמעט ב-100% של המקרים את ההסתייגויות והתביעות של האזרחים.
       
       אחרי דיונים רבים, לא אגיד ששיפרנו אלא שינינו את ההצעה הממשלתית והגענו לשיטה שבה הבסיס לקביעת אגרת הערר הוא האגרה המינהלית, כפי שמקובל היום במערכת המשפטית. התשלום יהיה אחיד, ללא קשר לערך המשוער של הנזקים. לסכומים שהם פחות מחצי מיליון שקל תהיה האגרה 837 שקלים, לסכומים שמעל 500,000 שקל - 1,675 שקלים, כסכום האגרה על עתירה מינהלית. יש גם סעיף שאומר ששר הפנים רשאי לפטור במצבים מסוימים, לפי הקריטריונים, את מגישי הערר מתשלום של אגרה בכלל. למשל, אם מדובר באדם מובטל שיש לו נכס, והנכס הזה נפגע או ניזוק על-ידי איזו החלטה תכנונית, אבל אין לו כסף אפילו לתשלום סכומים אלה, כאשר הוא גם צריך להעסיק עורך-דין ויש עוד ועוד הוצאות. 
       
       הרוויזיה המוחלטת שעשינו בוועדה להצעה הממשלתית חשובה מאוד, ומשמעותה לא רק  כספית. משמעותה היא ראייה אחרת של היחס בין האזרח לבין הממסד, לרבות הממסד התכנוני. לאזרח צריכה להיות הזכות לעמוד על שלו, להתגונן מול פגיעה בנכסיו בהחלטות תכנוניות שונות, ועל מנת לעשות את זה אנחנו מקלים עליו בגובה האגרה. אנחנו חושבים שככל שתהליך התכנון מתחשב יותר בצרכים של האוכלוסייה, ככל שבשלב המוקדם שלו נשקלים הצרכים של האוכלוסייה ומובאות בחשבון הסתייגויות של האנשים, של השכנים, של אלה שנמצאים בסביבת הפרויקט העתידי, המאושר על-ידי הוועדה או הנדון על-ידי ועדת התכנון והבנייה, כך יהיו פחות עררים, פחות אנשים יצטרכו לעמוד במצבים האלה וההחלטות התכנוניות תהיינה מאוזנות ונכונות יותר. 
       
       אני מבקש, כמובן, מחברי הכנסת לתמוך בהצעת חוק זו בקריאה שנייה ובקריאה שלישית. 
       
היו"ר עבד-אלמאלכ דהאמשה:
       
       תודה רבה ליושב-ראש ועדת הפנים. 
       
       חברי הכנסת, יש כמה הסתייגויות. חברי הכנסת המסתייגים הם: חמי דורון, יוסף לפיד, אברהם פורז, אליעזר זנדברג, ויקטור בריילובסקי – מוותר, אילן שלגי, מלי פולישוק-בלוך, רשף חן, רוני בריזון, אהוד רצאבי, אתי לבני, אילן ליבוביץ, יגאל יאסינוב ואראלה גולן. אני מבין שכולם לא רוצים לנמק את הסתייגויותיהם, ולכן ההסתייגויות של כל אלה שקראתי בשמותיהם יורדות. חברי הכנסת הנוכחים מאלה שקראתי בשמותיהם, אתם רוצים שנצביע על ההסתייגויות שלכם? אני מבין שלא. חבר הכנסת משה גפני לא נוכח, ולכן גם ההסתייגות שלו יורדת. חבר הכנסת דוד אזולאי אינו נוכח. חבר הכנסת נסים זאב, אתה רוצה לנמק? בבקשה. 
       
נסים זאב (ש"ס):
       
       אדוני היושב-ראש, כנסת נכבדה, ועדות הערר הן ועדות חשובות ביותר. כאשר האזרח רואה את עצמו נפגע, וכמעט אין בנייה, אפילו של מרפסת, שאין לה התנגדות - ישבתי במשך 15 שנה בוועדת התכנון, וכמעט אין בנייה שאין לה התנגדות. כל בנייה פוגעת באור, בשמש, בנוף, בשדה הראייה. ועדות הערר יושבות בצורה יותר מחושבת, יש להן זמן להתעסק יותר בנושא ההתנגדות מאשר הוועדה המורחבת, ועדת המשנה לתכנון או ועדת ההיתרים – יש הצעת חוק בנושא – שמטבע הדברים דנה יותר בצרכים לגופו של עניין, מבחינה אורבנית, מבחינה תכנונית ומבחינה ארכיטקטונית. הפגיעה באזרח, בשכן או בקרוב נדונה בדרך כלל בוועדת ערר. 
       
       חבר הכנסת יורי שטרן, אני מברך על נושא האגרות, ואני חושב שנעשתה פה מלאכת מחשבת כדי לתת אפשרות והזדמנות למתנגדים מצד אחד לבוא ולערער, אבל לא התנגדות קנטרנית ולא חלוקה – מפני שמישהו ייפגע או יצטרך לשלם, הוא מפצל את ההתנגדויות שלו, את התביעות שלו ואת העררים, דבר הגורם לכך שוועדת הערר וגם בתי-המשפט יושבים על המדוכה ודנים בסוגיות.
        
       הדבר המוזר ביותר שקורה הוא שלפעמים רואים שוועדה משקיעה שעות בדבר הכי פעוט, אבל פתאום מחליטים על בניית מגדל של 60 קומות או של 50 קומות בלי להשקיע הרבה מחשבה במידת הפגיעה בשכונה או בסביבה. לכן אני חושב שהדבר הזה חשוב כדי לאפשר לכל אזרח הרואה עצמו נפגע להגיש ערר, אולם לא כל אחד מקצה העיר יבוא להתנגד לבנייה בשכונה אחרת. 
       
       אני בהחלט תומך בהצעת החוק. 
       
היו"ר עבד-אלמאלכ דהאמשה:
       
       תודה רבה לחבר הכנסת נסים זאב. חברי הכנסת, לפנים משורת הדין אני אתן לחבר הכנסת גפני להגיד את עיקר הדברים בדקה אחת. 

גדעון סער (הליכוד):
       
       זה בניגוד לתקנון הכנסת. סליחה, אדוני היושב-ראש, שאני מעיר לך ביום הראשון שבו אתה מנהל ישיבה. ניהלת בעבר. מה שאתה עושה עכשיו הוא ניגוד מפורש וחזיתי לתקנון הכנסת, ואלמלא הייתי יודע שחבר הכנסת גפני יוותר על הסתייגותו בהצבעה, לא הייתי מציין את זה. 
       
היו"ר עבד-אלמאלכ דהאמשה:
       
       אדוני יושב-ראש הקואליציה, אני מניח שאתה יודע טוב מאוד, שליושב-ראש הישיבה יש קצת שיקול דעת. 
       
גדעון סער (הליכוד):
       
       אבל שיקול הדעת שלו לא גובר על התקנון, כי התקנון קובע את כללי המשחק. אתה צריך לשמור על כללי המשחק. 
       
היו"ר עבד-אלמאלכ דהאמשה:
       
       לא, זה לא בניגוד לתקנון. שיקול הדעת הוא חלק מהתקנון. 
       

גדעון סער (הליכוד):
       
       אם חבר הכנסת גפני עוסק בדברים חשובים, כפי שבדרך כלל הוא עוסק, ואין לו פנאי להיות במליאה בזמן שקוראים בשמו, יש לזה מחיר. 
       
היו"ר עבד-אלמאלכ דהאמשה:
       
       לכן נתתי לו דקה אחת. 
       
רוני בריזון (שינוי):
       
       אין ספק, במיוחד כשאנחנו יודעים שהוא ישב אתך בחוץ. 
       
גדעון סער (הליכוד):
       
       לכן אמרתי שהוא עסק בדברים שברומו של עולם. 
       
משה גפני (דגל התורה):
       
       אדוני היושב-ראש, רבותי חברי הכנסת, אדוני השר, אדוני יושב-ראש הקואליציה, הייתי עסוק בדברים מאוד חשובים, אבל מאחורי המליאה, לא מחוץ לה. 
       
       ראשית, אדוני היושב-ראש, אני רוצה לברך אותך על בחירתך לסגן יושב-ראש הכנסת. אתה סגן יושב-ראש מיומן וותיק, ואני מאחל לך הצלחה. 
       
       יכול להיות שאני לא אביא את ההסתייגות שלי להצבעה, אבל אני מבקש להשמיע את הנושא שעליו הסתייגתי. אגב, הגשתי את ההסתייגות כשהייתי באופוזיציה, ואני לא יודע מה הדין לגבי העניין הזה. אולי הולכים לפי הגשת ההסתייגות. 
       
גדעון סער (הליכוד):
       
       לא היה לך פנאי לשבת עם השר הרלוונטי, ולכן לא נוכל להצביע על ההסתייגות. 
       
משה גפני (דגל התורה):
       
       אני מבקש להסביר לחברי הכנסת על מה ההסתייגות שלי, והיא מדברת על מה שהיה עד היום. מה שהיה עד היום הוא, לדוגמה, אדם שיש לו דירת יחיד, שערכה אינו עולה על 500,000 שקלים, ובונים מול החלון שלו תחנה מרכזית. האיש בא ומבקש לערער על זה. זאת לא התדיינות משפטית, שבה אדם רוצה להגיש ערר על משהו ולכן הוא צריך לשלם אגרה. בניגוד לכל המקרים שבהם אדם שמגיש ערעור צריך לשלם אגרה, כאן מדובר על כך שבאים אליו - או השלטון או איל הון או אדם שמקים פרויקט ענק מול מרפסת דירתו. הוא גר שם שנים, ועכשיו בונים לו מול החלון. למה הוא צריך להגיש ערר? כשהייתי יושב-ראש ועדת הפנים, אדוני יושב-ראש ועדת הפנים ואיכות הסביבה, חבר הכנסת יורי שטרן, טענתי כך גם בוועדה. אני חושב שזה איננו צודק. אני לא מדבר על מי שמגיש ערעור בסיטונות, אני לא מדבר על מי שמגיש ערעור בנכסים ששוויים רב ויש לו סוללת עורכי-דין. מדובר במשפחה שאלה כל נכסיה, הדירה היחידה הזאת, ועכשיו בנו לה מול החלון. למה היא צריכה לשלם אגרה?     
       
       אבל, אדוני היושב-ראש - אני מסיים - חזקה עלי מצוותה של הקואליציה - אני שבוע ראשון. אני לא יכול לעשות את הבעיות כבר בשבוע הראשון. 

גדעון סער (הליכוד):
       
       כן, זה בשבוע השני בדרך כלל...

משה גפני (דגל התורה):
       
       כן, אז חבל שלא הביאו את החוק בשבוע השני. תודה רבה.

היו"ר עבד-אלמאלכ דהאמשה:
       
       תודה רבה לחבר הכנסת גפני. 

יורי שטרן (יו"ר ועדת הפנים ואיכות הסביבה):
       
       אני יכול להשיב?

היו"ר עבד-אלמאלכ דהאמשה:
       
       כן. 

יורי שטרן (יו"ר ועדת הפנים ואיכות הסביבה):
       
       אני רוצה להגיד לחבר הכנסת גפני, שהוא תרם רבות לדיון. אני כמובן מצטער שהוא הצטרף לקואליציה, אבל זה לא הנושא.

גדעון סער (הליכוד):
       
       הוא גם הצטער כשאתה היית בקואליציה והוא היה באופוזיציה.

יורי שטרן (יו"ר ועדת הפנים ואיכות הסביבה):
       
       יש גם התופעה הזאת של הגשת עררים סתם אם זה חינם לגמרי, זה לא מקיים שום רף להגשת התביעה, וזה לא נכון. לכן אני הסכמתי עם הממשלה שרף כזה יהיה, אבל הוא יהיה נמוך, ואנחנו תיקנו את המצב הנוכחי. נכון שבמצב שלפני כן היה חינם, עד 480,000 שקל של הערכת הנזקים, אבל כל מה שמעבר לזה היו אלפים רבים. 
       
       תיקנו את המצב, ואי-אפשר שהכול יהיה אידיאלי. אני חושב שההצעה הזאת היא הכי הגונה, הכי מאוזנת, וללא קשר לקואליציה-אופוזיציה, אני מבקש לתמוך, ואני מצטרף כמובן לברכות לעבד-אלמאלכ דהאמשה על בחירתו. אני כבר רגיל לראות אותך במקום הזה מלפני כן, ולכן שכחתי לברך. 

היו"ר עבד-אלמאלכ דהאמשה:
       
       תודה רבה. תודה רבה ליושב-ראש ועדת הפנים, חבר הכנסת שטרן. 
       
       חברי הכנסת, נשארה לנו עוד הסתייגות לסעיף אחד. אני לא יודע אם חברי קבוצת דורון רוצים לנמק. בהתחלה לא רציתם - לגבי סעיף 3. אני מבין שאתם לא רוצים לנמק גם עכשיו. הנוכחים: חבר הכנסת בריילובסקי. 

ויקטור בריילובסקי (שינוי):
       
       מסיר.

היו"ר עבד-אלמאלכ דהאמשה:
       
       אם כן, נגמרה הנמקת ההסתייגויות. חברי הכנסת, אנחנו נעבור עכשיו להצבעות. 
       
       לשם החוק אין הסתייגויות. מי בעד? מי נגד? אפשר להצביע.

הצבעה מס' 28

בעד שם החוק - 13
נגד - אין
נמנעים - 1
שם החוק נתקבל.

היו"ר עבד-אלמאלכ דהאמשה:
       
       ובכן, 13 בעד - בתוספת שמי כיושב-ראש הישיבה, אני גם מוסיף את קולי בעד - 14 בעד, אפס מתנגדים ונמנע אחד. שם החוק עבר בקריאה שנייה.
       
       לסעיף 1 - ההסתייגות של קבוצת חבר הכנסת חמי דורון הוסרה. גם חבר הכנסת גפני מסיר, ואחרים לא נימקו, ולכן ההסתייגויות שלהם לא - - -

משה גפני (דגל התורה):
       
       על ההסתייגות שלי אתה שואל?



היו"ר עבד-אלמאלכ דהאמשה:
       
       אני שואל אותך אם אתה מסיר את ההסתייגות שנימקת. מסיר אותה, או רוצה הצבעה?

יורי שטרן (יו"ר ועדת הפנים ואיכות הסביבה):
       
       גפני, תחשוב יותר מהר.

היו"ר עבד-אלמאלכ דהאמשה:
       
       אני מבין שחבר הכנסת גפני מסיר. האם יש פה חבר כנסת שמבקש שנצביע על ההסתייגות שלו, מאלה שנימקו? אין אף אחד.
       
       ובכן, אנחנו יכולים לעבור להצבעה. סעיפים 1-3 בקריאה שנייה.

גדעון סער (הליכוד):
       
       כנוסח הוועדה.

היו"ר עבד-אלמאלכ דהאמשה:
       
       כנוסח הוועדה, כמובן. 
       
       מי בעד? מי נגד? אפשר להצביע.

הצבעה מס' 29
       
בעד סעיפים 1-3 - 13
נגד - אין
נמנעים - 1
סעיפים 1-3 נתקבלו.

היו"ר עבד-אלמאלכ דהאמשה:
       
       ובכן, 14 בעד - אני מוסיף את שמי כמי שמצביע בעד - אפס מתנגדים ונמנע אחד. סעיפים 1-3 אושרו בקריאה שנייה.
       
       חברי הכנסת, אנחנו מצביעים עכשיו בקריאה שלישית על החוק כולו, כהצעת הוועדה. מי בעד? מי נגד? אפשר להצביע.



הצבעה מס' 30
       
בעד החוק - 14
נגד - אין
נמנעים - 1
חוק התכנון והבנייה (תיקון מס' 70), התשס"ה-2005, נתקבל.
       
היו"ר עבד-אלמאלכ דהאמשה:
       
       ובכן, ברוב של 15 תומכים - אני מוסיף את השם שלי לתומכים - אפס מתנגדים ונמנע אחד, הצעת חוק התכנון והבנייה (תיקון מס' 70), התשס"ה-2005, עברה בקריאה שלישית. 

יורי שטרן (יו"ר ועדת הפנים ואיכות הסביבה):
       
       הודיה. אני חייב להגיד לצוות תודה.

היו"ר עבד-אלמאלכ דהאמשה:
       
       יושב-ראש ועדת הפנים רוצה לברך על המוגמר, בבקשה.

יורי שטרן (יו"ר ועדת הפנים ואיכות הסביבה):
       
       זוהי זכות וגם חובה נעימה מאוד להודות לצוות הוועדה, שעבד בשבועות האחרונים קשה מאוד. מדובר פה בהצעה שלכאורה היא פשוטה, היא לא היתה כזאת - הישג, לדעתי, לאזרחי ישראל, לארגונים ציבוריים, לארגונים סביבתיים. אני רוצה להודות ליפה שפירא, מנהלת הוועדה, לשוש ולליאת, המזכירות, ולצוות שלי, לטליה ולמרינה, על כך שעבדו באמת יחד עם היועצים המשפטיים - עם מירי פרנקל-שור ועם עידו - והביאו בסופו של דבר את הצעת החוק לצורה הנוכחית שלה כפי שהתקבלה בכנסת. 

היו"ר עבד-אלמאלכ דהאמשה:
       
       תודה רבה ליושב-ראש ועדת הפנים.
       


הצעת חוק התכנון והבנייה (תיקון מס' 70) 
(רישוי באמצעות מורשה להיתר), התשס"ה-2005 
       [רשומות (הצעות חוק, חוב' כ/64).]
 (קריאה ראשונה)

היו"ר עבד-אלמאלכ דהאמשה:
       
       חברי הכנסת, אנחנו עוברים לנושא הבא: הצעת חוק התכנון והבנייה (תיקון מס' 70) (רישוי באמצעות מורשה להיתר), התשס"ה-2005, של חברי הכנסת מיכאל גורלובסקי, דוד אזולאי, דניאל בנלולו וקבוצת חברי הכנסת - קריאה ראשונה. יציג את הצעת החוק חבר הכנסת מיכאל גורלובסקי, בבקשה.

מיכאל גורלובסקי (הליכוד):
       
       אדוני היושב-ראש, כנסת נכבדה, אני אהיה קצר מאוד. על החוק הזה אפשר להגיד דבר שבעיני הוא מאוד חשוב - שזה חוק ששייך לכל אזרחי המדינה הזאת. זה לא חוק סקטוריאלי, מהחוק הזה יכולים ליהנות יהודים, ערבים, דתיים, עולים חדשים, זה חוק כלל-ישראלי. לא על כל חוק בבית הזה אפשר להגיד דבר כזה.
       
       מדובר על חוק שמקצר הליכי קבלת היתרי בנייה במקרה של בנייה פשוטה, עד 60 יום. להערכתי, כמו שאמרתי פעם, בלי צניעות יתר, יחד עם החברים אנחנו ממש מתחילים פה מהפך מסוים בענף הבנייה. 
       
       זה חוק שמחזק את העניין של אחריות בענף הבנייה. לאחרונה אנחנו היינו עדים לכל מיני תקריות - אני אגיד ככה בעדינות - שבעצם הנושא של אחריות היה נושא בולט וחסר מענה. 
       
       זה חוק שמונע כל מיני שחיתויות בדרך לקבלת היתרי בנייה. 
       
       זה חוק שנתמך על-ידי הממשלה, אבל אני חושב שמן הראוי שכל חברי הבית יתמכו בו. תודה רבה.

היו"ר עבד-אלמאלכ דהאמשה:
       
       תודה רבה לחבר הכנסת גורלובסקי. 
       
       חברי הכנסת, אנחנו עוברים לדיון בהצעת החוק בקריאה ראשונה.

משה גפני (דגל התורה):
       
       אולי שכולם יוותרו על זכות הדיבור?

היו"ר עבד-אלמאלכ דהאמשה:
       
       יש לנו רשימת דוברים. חבר הכנסת גפני, אתה מציע שיוותרו על זכות הדיבור.
       
רוחמה אברהם (הליכוד):
       
       כן. 

היו"ר עבד-אלמאלכ דהאמשה:
       
       האם יש בין הנוכחים מישהו שרוצה אכן לדבר? בתנאי שהוא רשום לפני. 

נסים זאב (ש"ס):
       
       אני רוצה לדבר, אדוני. למה לוותר?

היו"ר עבד-אלמאלכ דהאמשה:
       
       אני שואל. אתה רוצה לדבר? אתה כנראה היחיד שרוצה לדבר, בבקשה.

נסים זאב (ש"ס):
       
       איך אפשר להעביר חוק בלי לדבר? איזו זילות.

קריאות:
       
       - - -

היו"ר עבד-אלמאלכ דהאמשה:
       
       חברי הכנסת, הכול פתוח. אנחנו פה ננהל את הישיבה באופן חופשי. מי שרוצה לדבר, ידבר. אני לא סותם פיות. 

דניאל בנלולו (הליכוד):
       
       לא. נסים מדבר בשביל כולם. 

היו"ר עבד-אלמאלכ דהאמשה:
       
       איך שאתם רוצים, אין לי בעיה. חבר הכנסת נסים זאב.

נסים זאב (ש"ס):
       
       אדוני היושב-ראש, מזל שהשעון התחיל לעבוד מרגע - - -

היו"ר עבד-אלמאלכ דהאמשה:
       
       לא. הפסדת עשר שניות, אני אוסיף לך אותן. אני מאמין שאתה תגמור - - -

נסים זאב (ש"ס):
       
       אני אדבר פחות, כי אני יודע שהחבר'ה פה לחוצים מאוד. אני זוכר בזמנו, אדוני היושב בראש, הייתי חבר ועדת תכנון - בשנת 1990 - היה גל העלייה. אריק שרון, ראש הממשלה, היה שר השיכון בזמנו. כשפסגת-זאב נבנתה, יצאנו לסיור יחד אתו, והיה צורך שעה; צו השעה היה מחייב, שבכל ההליך הביורוקרטי הזה - הייתי אומר הקשה והמסורבל - צריך באמת לצמצם את מספר ימי ההפקדה - - -

ענבל גבריאלי (הליכוד):
       
       על איזה הליך?

נסים זאב (ש"ס):
       
       - - - ההתנגדויות הרבות שהיו בזמנו, ואנחנו יודעים שכל התנגדות בוועדת תכנון - אם זה צריך לעבור גם לוועדה מחוזית, זה יכול לקחת למעלה משנה. למעלה משנה, כי שלושה-ארבעה חודשים מינימום זה נתקע בוועדה המקומית העירונית, ואחר כך עד שזה מגיע לוועדה המחוזית להמלצה, חוזר לוועדת התכנון בוועדה המקומית, זה כמעט שנה וחודשיים בממוצע לכל תוכנית בניין ערים, על אחת כמה וכמה כשמדובר בהקמת שכונות, כמו פסגת-זאב בזמנה, שהקימו שם בניינים, וכולנו בירכנו על כך. 
     
       אדוני היושב-ראש, העירייה היתה עבריינית באותה תקופה. זה היה דווקא בתקופה של טדי קולק, שהייתי חבר בה. 
       
היו"ר עבד-אלמאלכ דהאמשה:
       
       ואתה אומר שהיא היתה עבריינית?
       
נסים זאב (ש"ס):
       
       היתה עירייה עבריינית, כן. היא נתנה רשיונות בנייה עוד לפני שהוגשו התוכניות בכלל. בא אדריכל, הגיש תוכנית, סרטט את השטח, והקימו את זה באופן רעיוני והפכו את הרעיון למציאות. אבל מפני שבעבר עשינו דבר טוב ומועיל, לבוא היום ולומר שצריכים לקצר את ההליכים האלה, והאדריכל יכול לבוא ולהיות במקום ועדת התכנון – אני חושב שזה מוגזם. 
       
       אני חושב שההליך של ההפקדה מיועד לאותם המתנגדים, לאותם הנפגעים, לאותם השכנים שרואים את עצמם נפגעים מהתוכנית, להגיש התנגדות. ההליך המקוצר הזה, שיש ועדת רישוי – אגב, גם היום יש ועדת רישוי, יש ועדת תכנון, וכל מה שקשור לוועדת רישוי הוא הליך מקוצר, אבל זה היה מיועד בהתחלה לתוכניות שאין בהן התנגדויות. היום בוועדת הרישוי עשרות מהתיקים האלה הם עם התנגדויות קשות, ובכל זאת זה עובר בהליך מקוצר. הרבה פעמים אנשים לא יודעים שיש התנגדויות, שיש מתנגדים, וועדת הרישוי ממליצה וזה עובר קדימה. אני חושב שאם הוועדה באמת לא תשמע את אנשי המקצוע - - - 
       
יעקב מרגי (ש"ס):
       
       אבל זה חלק מהרישוי. 
       
נסים זאב (ש"ס):
       
       תסלח לי, זה חלק מהרישוי. אם לא ישמעו את הרשויות המקומיות - - - 
       
דניאל בנלולו (הליכוד):
       
       אני מתפלא עליך שאתה אומר שהיית חבר ועדת בניין ערים, ואתה אומר שכולם עבריינים, ואתה בכל זאת סותר את עצמך בכל מה שאתה אומר. החוק הזה בא להקל.
       
נסים זאב (ש"ס):
       
       הוא בא להקל, אני בעד להקל, אבל לא לעשות מזה הפקרות. 
       
       
דניאל בנלולו (הליכוד):
       
       איזו הפקרות? על מה אנחנו מדברים?
       
נסים זאב (ש"ס):
       
       שאדריכל יכול לבוא בוועדת רישוי, ששני אנשים - - - 
       
דניאל בנלולו (הליכוד):
       
       מה הוא בונה, בית? בניין? 
       
נסים זאב (ש"ס):
       
       - - - של מהנדס ושל יועץ משפטי, ולהעביר תוכנית. אני יודע מה שאני מדבר, כי שם לא יושבת ועדה. 
       
דניאל בנלולו (הליכוד):
       
       אתה לא יודע. 
       
נסים זאב (ש"ס):
       
       אני לא יודע? אני 15 שנים יושב שם. 
       
דניאל בנלולו (הליכוד):
       
       זאת הפעם הראשונה שלא למדת את החוק. 
       
נסים זאב (ש"ס):
       
       אין שם ועדה. יושבים שם רק שני אנשים שמחליטים שם, וזה דבר לא מקצועי ולא נכון. 
       
היו"ר עבד-אלמאלכ דהאמשה:
       
       תודה רבה. חבר הכנסת מגלי והבה, בבקשה. 
       
מגלי והבה (הליכוד):
       
       אדוני היושב-ראש, הרשה לי לברך אותך. זאת הפעם הראשונה שאני עולה כשאתה בראש הישיבה. תמשיך בדרכך. 
       
       אני רוצה לברך אותך, חברי חבר הכנסת מיכאל גורלובסקי, על כך שאתה מביא הצעת חוק טובה ונכונה, שבאה להקל על האזרחים. 
       
       שמעתי כאן את דברי הרב חבר הכנסת נסים זאב. אנחנו מדברים על 60 יום. ב-60 יום אפשר בכל ועדה לסיים את כל מה שצריך בנושא התכנוני, וגם בנושא ההתנגדויות, כשמדובר על בנייה קלה. אנחנו רואים היום מאות תיקים שתקועים בוועדות המחוזיות, שמביאות למצב שלאזרחים לפעמים, בשביל לבנות, בגלל התנגדות כזאת או אחרת - אין רשיונות. אני לא מבין אותך, אתה מייצג ציבור שהוא ציבור שצריך בנייה, ובנייה מרובה, ואתה אומר: אני רוצה לעכב, או לא מקבל את קיצורי ההליכים. אתה צריך לברך על חוק מסוג זה, שמקצר את ההליכים. 
       
נסים זאב (ש"ס):
       
       זה גם סיכון שיפגע בתשתיות. 
       
מגלי והבה (הליכוד):
       
       הבעיה היסודית היא בוועדות המחוזיות, שם תקועות תוכניות המיתאר. אני חושב שמכאן אנחנו צריכים לצאת בקריאה למשרד הפנים, שתוכניות המיתאר גורמות לעיכוב. כשאין תוכנית מיתאר מאושרת, אתה לא יכול לאשר בנייה בשטחים ובמקומות שאמורים להיות מאושרים לבנייה, ואלפי תושבים סובלים מכך, במיוחד במגזר המיעוטים, ששם הבעיה מחריפה. במחוז חיפה, בעיר הכרמל, למשל, במשך עשר שנים לא הזיזו בתוכניות המיתאר שום תכנון, שום שינוי. התוכניות מוכנות, הכול קיים, ומחוז חיפה במשרד הפנים לא עושה מה שמוטל עליו. לכן, צריך לעשות הכול כדי שהדברים ישתנו. ואם מטרת החוק היא להקל על האזרחים, אנחנו צריכים לברך על כך. 
       
       כפי שאמר חבר הכנסת גורלובסקי, מטרת החוק היא להקל על כל האזרחים. אני קורא לחברי חברי הכנסת שיתמכו ויאשרו את הצעת החוק בקריאה ראשונה. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת מגלי והבה. חבר הכנסת גדעון סער, אתה רוצה להשתתף בדיון?
       
גדעון סער (הליכוד):
       
       מוותר. 
       
היו"ר עבד-אלמאלכ דהאמשה:
       
       חבר הכנסת טלב אלסאנע - לא נמצא. חברי הכנסת, אנחנו נעבור להצבעה. 
       
דניאל בנלולו (הליכוד):
       
       אדוני היושב-ראש, גם אני צריך לדבר, למה אתה לא שואל אותי?
       
היו"ר עבד-אלמאלכ דהאמשה:
       
       שאלתי מי רצה. גדעון סער רשום במיוחד. אם אתה רוצה לדבר, אין לי בעיה, בבקשה. 
       
דניאל בנלולו (הליכוד):
       
       אני מוותר.
       
היו"ר עבד-אלמאלכ דהאמשה:
       
       ובכן, אנחנו עוברים להצבעה על הצעת חוק התכנון והבנייה (תיקון מס' 70) (רישוי באמצעות מורשה להיתר), התשס"ה-2005. מי בעד? מי נגד? אפשר להצביע. 
       
       חברי הכנסת, אגב, פה זה תיקון מס' 70, והחוק הקודם שאישרנו היה מס' 70, שלא תטעו. זה בקריאה ראשונה, וכשנגיע לקריאה שנייה ולקריאה שלישית, המספר ישתנה. לכן מספר התיקון הוא 70 בשני המקרים, אבל ההבדל הוא במסלול החקיקה. החוק הקודם היה בקריאה שנייה ובקריאה שלישית, החוק הזה הוא בקריאה ראשונה, ולכן יכולים המספרים להיות לפעמים זהים. 
       
הצבעה מס' 31
       
בעד ההצעה להעביר את הצעת החוק לוועדה – 13
נגד – אין
נמנעים – אין
ההצעה להעביר את הצעת חוק התכנון והבנייה (תיקון מס' 70) (רישוי באמצעות 
מורשה להיתר), התשס"ה-2005, לוועדת הפנים ואיכות הסביבה נתקבלה. 
       
       
היו"ר עבד-אלמאלכ דהאמשה:
       
       החוק התקבל בקריאה ראשונה ברוב של 14 תומכים - בתוספת הקול שלי - אפס מתנגדים ואפס נמנעים. 
       
יורי שטרן (האיחוד הלאומי - ישראל ביתנו):
       
       אפשר להוסיף את השם שלי?
       
היו"ר עבד-אלמאלכ דהאמשה:
       
       נוסיף את שמו של יושב-ראש ועדת הפנים. 15 תומכים, אם כך. הצעת החוק התקבלה בקריאה ראשונה, והיא תועבר לוועדת הפנים להמשך חקיקתה. 
       

הצעת חוק העמותות (תיקון מס' 6) (פיקוח ואכיפה), התשס"ה-2005
       [רשומות (הצעות חוק, חוב' כ/63).]
(קריאה ראשונה)
        
היו"ר עבד-אלמאלכ דהאמשה:
       
       חברי הכנסת, הצעת החוק הבאה היא הצעת חוק העמותות (תיקון מס' 6) (פיקוח ואכיפה), התשס"ה-2005, של חברי הכנסת רוני בריזון ורשף חן - קריאה ראשונה. יציג את הצעת החוק חבר הכנסת רוני בריזון, בבקשה. 
       
רוני בריזון (שינוי):
       
       תודה, אדוני היושב-ראש. ראשית, ברכות להיכנסך לתפקיד. אני בטוח שכפרלמנטר ותיק אתה תעשה אותו להפליא, ואני מאחל לך הצלחה גדולה. 
       
היו"ר עבד-אלמאלכ דהאמשה:
       
       תודה. 
       
רוני בריזון (שינוי):
       
       חברי חברי הכנסת, אני מציע תיקון לחוק העמותות. התיקון הזה עוסק בתיקונם של שני פגמים. הפגם הראשון הוא פגם ענייני, כיוון שמדובר כאן בכך שכאשר רוצה מבקר לבצע ביקורת בעמותה שמטרותיה דתיות, יהיה חייב החוקר, מבצע החקירה, להתייעץ קודם כול עם מנכ"ל משרד הדתות. אני כבר רוצה לומר, שהתיקון הזה – חקרתי ודרשתי – לא נועד כל כך לעמותות יהודיות, אלא דווקא לעמותות לא-יהודיות, שלגביהן היתה רגישות במישור הבין-לאומי, ודי לחכימא. אבל אין זה מן הראוי שחוקר שמבקש לבצע חקירה יצטרך קודם להתייעץ עם מנכ"ל של משרד ממשלתי. זאת הבעיה הראשונה שהתיקון מבקש לתקן. 
       
       הבעיה השנייה היא, שאין אתנו עוד משרד הדתות, וכיוון שכך גם אין מנכ"ל של משרד הדתות, וכיוון שכך אין עם מי להתייעץ. העדות הלא-יהודיות הועברו, כידוע, למשרד הפנים, ולכן יש לפנינו איזו לקונה שצריך לתקן אותה. את התיקון הזה אני מביא בפניכם. 
       
       אודה לכם אם תאשרו בהצבעתכם את ההצעה הזאת. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת בריזון. חברי הכנסת, אנחנו עוברים לרשימת המתדיינים. חבר הכנסת רשף חן - מוותר. חבר הכנסת אברהם רביץ - אינו נוכח. חבר הכנסת ג'מאל זחאלקה - מוותר. חבר הכנסת מאיר פרוש - אינו נוכח. חבר הכנסת משה גפני, בבקשה.
       
משה גפני (דגל התורה):
       
       אדוני היושב-ראש, אין יועצי מס שתומכים בשינוי? 
       
יעקב מרגי (ש"ס):
       
       לא, מרו"ח ומעלה. 
       
משה גפני (דגל התורה):
       
       אדוני היושב-ראש, אני לא תומך ולא מתנגד. אני לא מבין את הצעת החוק, אני לא מבין למה מבזבזים את זמנה של הכנסת. אין משרד הדתות, אין מנכ"ל משרד הדתות, הנושא לא רלוונטי, הוא איננו רלוונטי, חבר הכנסת בריזון, זה ממש - - - 
       
רוני בריזון (שינוי):
       
       כשהגשתי את החוק עוד היה. 
       
משה גפני (דגל התורה):
       
       אבל זה דברים בטלים, אני לא יודע בשביל מה אתה מעלה את החוק הזה, מיותר לגמרי. 
       
רוני בריזון (שינוי):
       
       נעים להיזכר. 
       
אילן ליבוביץ (שינוי):
       
       ואם מחר זה יחזור? 
       
משה גפני (דגל התורה):
       
       יחזור - יחזור. בסדר, אפשר לחשוב שמשרד הדתות זה דבר מקודש. אני לא מבין את החוק הזה. אני חושב שאתה צריך להסיר אותו. חבר הכנסת בריזון, אתה צריך להסיר את החוק הזה, החוק הוא מיותר, אתה סתם מביא את החוק הזה. 
       
היו"ר עבד-אלמאלכ דהאמשה:
       
       חמש פעמים אמרת את אותו הדבר. 
       
משה גפני (דגל התורה):
       
       אדוני היושב-ראש, אני רוצה לומר לגופו של עניין, ועכשיו אני מדבר ברצינות, מכיוון שאין משרד הדתות והחוק איננו רלוונטי, האם זה ראוי שלוקחים חוקר לעמותה, נניח עמותת ספורט, ממנים חוקר לעמותה בלי שמתייעצים עם הדרג שקובע את המדיניות. זה יכול להיות מנכ"ל, זה יכול להיות שר. האם הדבר הזה הוא הפקרות מוחלטת, שאפשר למנות חוקר - - - 
       
רוני בריזון (שינוי):
       
       אתה מערב, העמותה זאת עמותה. 
       
משה גפני (דגל התורה):
       
       אני ממש לא מערב. חבר הכנסת בריזון, אני מדבר לגופו של עניין - - - 
       
רוני בריזון (שינוי):
       
       גם אני, אני עונה לך לגופו של עניין. 
       
משה גפני (דגל התורה):
       
       יכול להיות שאני טועה, הרי אתה מדבר רק על דבר אחד, אתה מדבר על מנכ"ל משרד הדתות ועל עמותה בעלת מאפיינים דתיים. לא רלוונטי, מיותר, אתה מבזבז את זמנה של הכנסת. אבל כדי שלא נבזבז סתם את זמנה של הכנסת, אני מעלה בעקבות הצעת החוק הזאת, האם זה בכלל ראוי לעשות דבר כזה, האם המצב המשפטי והחוקי הקיים, שיכול פקיד למנות חוקר לפני שהוא מקיים התייעצות, יכול להיות לפעמים בדברים הרי גורל, יכול להיות בעמותות שעניינן נוגע לכלל הציבור, והוא החליט לפתוח - אין שום הליך שמגביל אותו, ממנים חוקר. 
       
רוני בריזון (שינוי):
       
       אני לא מדבר על מנכ"ל של משרד הדתות. 
       
משה גפני (דגל התורה):
       
       אני לא מדבר על משרד הדתות, משרד הדתות לא רלוונטי, תוריד את החוק הזה. 
       
רוני בריזון (שינוי):
       
       רשם העמותות. 
       
משה גפני (דגל התורה):
       
       אני מדבר על רשם העמותות. 
       
היו"ר עבד-אלמאלכ דהאמשה:
       
       אמרת את זה כבר כמה פעמים.
        
משה גפני (דגל התורה):
       
       אני סבור שצריך לבדוק את החוק כולו, האם באמת ראוי שיהיה דבר כזה. לגבי החוק עצמו שהעלה חבר הכנסת בריזון, אני מציע לך, תוריד את החוק הזה, הוא מיותר לגמרי, הוא לא רלוונטי. 
       
היו"ר עבד-אלמאלכ דהאמשה:
       
       יש לך זכות להצביע נגדו. חברי הכנסת, אני ממשיך בהקראת שמות המתדיינים הנוכחים: חברי הכנסת ישראל אייכלר, אורי אריאל, איתן כבל. חבר הכנסת יעקב מרגי, אתה רוצה להשתתף? 
       
יעקב מרגי (ש"ס):
       
       בוודאי. 
       
היו"ר עבד-אלמאלכ דהאמשה:
       
       בבקשה. 
       
יעקב מרגי (ש"ס):
       
       אדוני היושב-ראש, חברי חברי הכנסת, חבר הכנסת רוני בריזון, אני מכבד אותך, אבל מה לעשות, כנראה נגמרו הנושאים באג'נדה. כשהאג'נדה מצומצמת, כשזה רק נושא של ניגוח, כל מה שקשור לדתיים, דתיות, מדליק אתכם. כמו שהזכיר חבר הכנסת גפני, משרד הדתות כבר לא קיים. אתה יודע מה, כשאני  חושב להגיש הצעת חוק, אני בודק הסתברויות. ידידי חבר הכנסת רוני בריזון, תבדוק הסתברויות לאורך ההיסטוריה, כשרצו לפתוח בחקירות, פתחו בחקירות עם התייעצות ובלי התייעצות, לפעמים דווקא מגמתיות כנגד העמותות הדתיות, ולא משנה מאיזו עדה ומאיזו דת. 
       
       לא היה ראוי שאתייחס להצעת חוק כזאת, אבל לבי לבי עליכם. תחפשו לכם נושאים אחרים בסדר-היום שלכם, במצע שלכם, באג'נדה שלכם. אני מציע לכם, קטונתי מלתת לכם עצות, תחפשו הצעות חוק שיעזרו למעמד הביניים, שחיסלתם אותו בשנתיים האחרונות, מעמד הביניים שהיה ודאגתם לו כל כך עד שהעלמתם אותו בישיבתכם בממשלה. 
       
       לכן, הצעת החוק אינה ראויה. אני מצטרף לדבריו של חבר הכנסת גפני, זה בזבוז זמנו של הפרלמנט בישראל. כדאי שתחפשו לכם נושאים שיעזרו לציבור ששלח אתכם לכאן. 
       
היו"ר עבד-אלמאלכ דהאמשה:
       
       תודה לחבר הכנסת מרגי. חבר הכנסת איוב קרא - אינו נוכח. חבר הכנסת אילן ליבוביץ. 
       
אילן ליבוביץ (שינוי):
       
       מוותר. 
       
היו"ר עבד-אלמאלכ דהאמשה:
       
       חבר הכנסת חיים אורון - אינו נוכח. חבר הכנסת יגאל יאסינוב - אינו נוכח. חבר הכנסת מגלי והבה - אינו נוכח. 
       
מגלי והבה (הליכוד):
       
       אני נוכח, אבל מוותר. 
       

היו"ר עבד-אלמאלכ דהאמשה:
       
       נוכח אבל מוותר. חבר הכנסת מוחמד ברכה - אינו נוכח. חבר הכנסת אחמד טיבי - כנ"ל. חבר הכנסת חמי דורון - מוותר. חבר הכנסת נסים זאב, בבקשה. 
       
נסים זאב (ש"ס):
       
       אדוני היושב בראש, כנסת נכבדה, אני לא מסכים עם ההנחה הזאת שהחוק הזה מיותר. אני חושב שחבר הכנסת הנכבד בא להזכיר לנו, שהיה לנו פעם משרד הדתות ואיבדנו אותו, ושאגודת ישראל נכנסה לקואליציה ולא דרשה את חידושו של משרד הדתות, להחזיר עטרה ליושנה. לכן החוק הזה בא להזכיר לנו, שאולי בכל זאת, כשאנחנו בוכים על החורבן, אנחנו לא רק מתאבלים על מה שהיה, אנחנו בתקווה שיש תקווה לאחריתך, יש תקווה שהדבר יחזור מתוך אמונה, ודאי לגבי בניין בית-המקדש. 
       
       אני רוצה לומר, שזה לא רק התנגחות, יש כאן - - - 
       
משה גפני (דגל התורה):
       
       חבר הכנסת נסים זאב. 
       
נסים זאב (ש"ס):
       
       אני יודע, אתה אומר, זה לא רלוונטי כי אין משרד הדתות. 
       
משה גפני (דגל התורה):
       
       לא, אני חושב שאתה מגזים בהשוואה לחורבן בית-המקדש, זאת הגזמה. 
       
נסים זאב (ש"ס):
       
       הוא לא התכוון לזה, אבל אני אומר, שלנו זה מזכיר, משהו דומה. 
       
       אני רוצה לומר דבר מאוד חשוב. הייתי מצפה, מכיוון שכל נושא הדת במשרד ראש הממשלה - אגב, אפילו רעיונות לגבי מי שצריך להתגייר, הוא בא למשרד ראש הממשלה, יש שם בית-דין, יש שם ועדה מכובדת ואני מברך על כך. פתאום בנושא הזה אין מי שיחשוב ויראה אם יש מקום לחקירה או אין מקום לחקירה. למה לבוא כלאחר-יד ולומר, אין משרד דתות, אפשר לפתוח בחקירה. 
       
       אני רוצה לומר לך, אדוני היושב בראש, בזמן האחרון רודפים את העמותות של בני התורה, של הכוללים, של הישיבות. אנחנו לא ניתן ולא נאפשר את ההפקרות הזאת. אני חושב שלצורך העניין צריך לשים אדם אחראי, אולי במקרה הזה יכול להיות גם ראש הממשלה. 
       
היו"ר עבד-אלמאלכ דהאמשה:
       
       תודה רבה, חבר הכנסת נסים זאב. חברי הכנסת, לפנים משורת הדין אני אאפשר לחבר הכנסת אחמד טיבי לנמק את נימוקיו. 
       
טלב אלסאנע (רע"ם):
       
       אני רשום?  
       
היו"ר עבד-אלמאלכ דהאמשה:
       
       אתה לא רשום, אדוני. 

טלב אלסאנע (רע"ם):
       
       ביקשתי להירשם. 
       
היו"ר עבד-אלמאלכ דהאמשה:
       
       ניתן גם לחבר הכנסת טלב אלסאנע לנמק. אני מבקש בקיצור. 
       
אחמד טיבי (חד"ש-תע"ל):
       
       אני מודה לאדוני היושב-ראש שאפשר לי לדבר לפנים משורת הדין. אין ספק, חבר הכנסת גפני, כאשר אנחנו מדברים על עמותות, בעיקר בחברות מתפתחות, הן יכולות לפצות על קוצר ידו של השלטון המרכזי, או על קוצר ידו המכוונת של השלטון המרכזי, כדי לפתח אספקטים שונים בחברה המתפתחת. מי כמוך יודע שמגזרים שונים כאן בארץ, כמו חרדים, ערבים, חברות נחשלות זקוקות לעתים לפעולתן של עמותות. 
       
       אבל יש רושם שלפעמים עמותות אשר מקבלות כסף לפעילות פילנתרופית עבור כלל האוכלוסייה הופכות להיות כלי שרת מפלגתי - אני מדבר באופן כללי - ואז זה מאבד מערכו, וזה בניגוד למטרת התורם. לכן מה שהתורמים צריכים לעשות זה: א. להשגיח לאן הולך הכסף; ב. לדאוג שהמטרה היא אכן האינטרס הכללי של האוכלוסייה שאותה הוא משרת; ג. שעמותות שבאות לשרת את כלל האוכלוסייה לא ישמשו למשל ביום הבחירות, פתאום ביום הבחירות כזרוע המבצעת של מפלגה זו או אחרת. והיועץ המשפטי והמבקר כבר אמרו דברם בנושא הזה. תודה רבה, אדוני היושב-ראש.

היו"ר עבד-אלמאלכ דהאמשה:

       תודה רבה לחבר הכנסת אחמד טיבי. אחרון המתדיינים - חבר הכנסת טלב אלסאנע. אני מבקש בשיא הקיצור, נעבור לאחר מכן להצבעה.

משה גפני (דגל התורה):
	
       חבר הכנסת טיבי, אני מסכים עם כל מה שאמרת.

היו"ר עבד-אלמאלכ דהאמשה:

       חבר הכנסת דורון, קראתי בשמך, אדוני, ושאלתי אם אתה רוצה לדבר. כנראה לא שמת לב. קראתי בשמך. ניתן לך בכל אופן לאחר מכן לדבר.

טלב אלסאנע (רע"ם):
       
       אדוני היושב-ראש, חברי הכנסת, אני רוצה לברך את היושב-ראש על מינויו לסגן יושב-ראש הכנסת, ואני מאחל לך הצלחה.

היו"ר עבד-אלמאלכ דהאמשה:

       תודה.
       
טלב אלסאנע (רע"ם):
       
       רבותי חברי הכנסת, בכל מה שנוגע לחוק התכנון והבנייה, לדעתי במדינת ישראל החוק הזה, במקום שיהיה חוק מקצועי, ענייני, לא פעם הופך להיות חוק פוליטי, ומשתמשים בשיקולי התכנון כדי להחליט למי לתת יותר ולמי לתת פחות. אם תסתכלו איך המדינה מחולקת, תראו שיש חלוקה של מה שנקרא מועצות אזוריות, החולשות על מרחבים עצומים, ובעקבות זאת קבוצה קטנה של אוכלוסייה חולשת על שטח גדול, יכולה לפתח שם אזורי מסחר ותעשייה, ואז יש לה הכנסות. לעומת זאת, יישובים עירוניים, השטח שלהם קטן יותר, הנכס שנקרא מקרקעין מוגבל מאוד, היכולת לפתח מוגבלת, ולאחר מכן אומרים איך התקציבים, מענקי האיזון, הם שונים, מדוע לזה צריך לתת יותר ולהוא צריך לתת פחות. כי מלכתחילה חלוקת המשאב החשוב שנקרא מקרקעין לא היתה שוויונית. 
       
       אם נסתכל במסגרת החלוקה, נראה שהמצב של היישובים הערביים הוא גם כן תחום של "הקו הירוק", גובל בגבולות של הבתים שבהם מתגוררים האנשים. זאת אומרת, משתמשים בחוק התכנון והבנייה כדי לחנוק יישובים, כדי לחנוק את התפתחותם, כדי לחנוק את היכולת הכלכלית שלהם לפתח תעסוקה. 
       
       ולכן, הגיע הזמן לשנות את התפיסה התכנונית, שתהיה יותר תפיסה עניינית-כלכלית, שתאפשר ליישובים הערביים והיהודיים להתפתח, ולעשות רוויזיה בחלוקה של המשאב שנקרא מקרקעין. תודה רבה. 

היו"ר עבד-אלמאלכ דהאמשה:

       תודה רבה לחבר הכנסת טלב אלסאנע. אחרון הדוברים, חבר הכנסת חמי דורון, בבקשה. 

חמי דורון (שינוי):
       
       אני מוותר, אדוני.
       
היו"ר עבד-אלמאלכ דהאמשה:

       
       תודה רבה. חבר הכנסת דורון מוותר. 
       
       חברי הכנסת, אנחנו עוברים להצבעה בקריאה ראשונה על הצעת חוק העמותות (תיקון מס' 6) (פיקוח ואכיפה), התשס"ה-2005. מי בעד? מי נגד? אפשר להצביע.

הצבעה מס' 32
       
בעד ההצעה להעביר את הצעת החוק לוועדה - 7
נגד - 5
נמנעים - אין
ההצעה להעביר את הצעת חוק העמותות (תיקון מס' 6) (פיקוח ואכיפה), 
התשס"ה-2005, לוועדת החוקה, חוק ומשפט נתקבלה. 


היו"ר עבד-אלמאלכ דהאמשה:
       
       ברוב של שמונה תומכים, לרבות קולי, עם חמישה מתנגדים וללא נמנעים, הצעת החוק אושרה בקריאה ראשונה ותועבר לוועדת החוקה, חוק ומשפט להמשך חקיקתה. 
       
       חברי הכנסת, תם סדר-היום.

משה גפני (דגל התורה):
       
       מה עם החוק האחרון?

היו"ר עבד-אלמאלכ דהאמשה:
       
       אני יודע טוב מאוד, החוק שהצבענו עליו עכשיו היה האחרון.
       
       תם סדר-היום. הישיבה הבאה - מחר, יום שלישי, ח' בשבט התשס"ה, 18 בינואר 2005, בשעה 16:00. ישיבה זו נעולה. אני חוזר, ישיבת הכנסת נעולה. 

הישיבה ננעלה בשעה 21:05.
       
       
     
     
עמוד 129 מתוך 129

