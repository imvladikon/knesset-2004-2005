    תוכן עניינים
דברי יושב-ראש הכנסת בפתיחת המושב הרביעי	3
דברי נשיא המדינה בפתיחת המושב הרביעי	6
נשיא המדינה משה קצב:	6
הודעת ראש ממשלה על פעילות הממשלה בתקופה שחלפה  ועל תוכניותיה למושב הקרוב	10
ראש הממשלה אריאל שרון:	10
יוסף לפיד (שינוי):	14
מסמכים שהונחו על שולחן הכנסת	16
מזכיר הכנסת אריה האן:	16
הצעות סיעות שינוי, מפד"ל – האיחוד הלאומי – ישראל ביתנו - ציונות לאומית דתית מתחדשת, מרצ-יחד וחד"ש-תע"ל להביע אי-אמון בממשלה בשל:	18
1. תפקודה הכללי של הממשלה;	18
2. התנהלותה בפינוי יישובי גוש-קטיף והשומרון בלא מתן פתרון הולם לתושבים לשמירת הצביון הקהילתי;	18
3. מדיניותה בתחום הכלכלי, החברתי והמדיני	18
רשף חן (שינוי):	18
שאול יהלום (מפד"ל):	20
יוסי שריד (מרצ-יחד):	23
מוחמד ברכה (חד"ש-תע"ל):	28
שר התחבורה מאיר שטרית:	33
אברהם פורז (שינוי):	45
עוזי לנדאו (הליכוד):	48
אפרים סנה (העבודה - מימד - עם אחד):	50
מסמכים שהונחו על שולחן הכנסת	53
סגנית מזכיר הכנסת ירדנה מלר-הורוביץ:	53
הצעות סיעות שינוי, מפד"ל - האיחוד הלאומי - ישראל ביתנו - ציונות לאומית דתית מתחדשת, מרצ-יחד וחד"ש-תע"ל להביע אי-אמון בממשלה בשל:	53
1. תפקודה הכללי של הממשלה;	54
2. התנהלותה בפינוי יישובי גוש-קטיף והשומרון בלא מתן פתרון הולם לתושבים לשמירת הצביון הקהילתי;	54
3. מדיניותה בתחום הכלכלי, החברתי והמדיני	54
יעקב ליצמן (אגודת ישראל - יהדות התורה והשבת):	54
אליהו ישי (ש"ס):	56
צבי הנדל (האיחוד הלאומי - ישראל ביתנו):	60
זבולון אורלב (מפד"ל):	62
דוד לוי (הליכוד):	64
עסאם מח'ול (חד"ש-תע"ל):	65
יחיאל חזן (הליכוד):	67
עזמי בשארה (בל"ד):	69
עבד-אלמאלכ דהאמשה (רע"ם):	71
עבד-אלמאלכ דהאמשה (רע"ם):	71
מרינה סולודקין (הליכוד):	74
אפי איתם (ציונות לאומית דתית מתחדשת):	76
דוד טל (נוי):	77
יוסף פריצקי (צל"ש - ציונות, ליברליות ושוויון):	78
גדעון סער (הליכוד):	79
דברי יושב-ראש הכנסת לזכרו של חבר הכנסת לשעבר דני רוזוליו, זיכרונו לברכה	82
הצעות סיעות שינוי, מפד"ל – האיחוד הלאומי – ישראל ביתנו - ציונות לאומית דתית מתחדשת, מרצ-יחד וחד"ש-תע"ל להביע אי-אמון בממשלה בשל:	83
1. תפקודה הכללי של הממשלה;	83
2. התנהלותה בפינוי יישובי גוש-קטיף והשומרון בלא מתן פתרון הולם לתושבים לשמירת הצביון הקהילתי;	83
3. מדיניותה בתחום הכלכלי, החברתי והמדיני	83
הודעת ראש ממשלה על פעילות הממשלה בתקופה שחלפה ועל תוכניותיה  למושב הקרוב	85
גדעון סער (הליכוד):	86
שאול יהלום (מפד"ל):	86
אחמד טיבי (חד"ש-תע"ל):	86
יוסי שריד (מרצ-יחד):	87
רשף חן (שינוי):	88
יצחק כהן (ש"ס):	88
ג'מאל זחאלקה (בל"ד):	88
עבד-אלמאלכ דהאמשה (רע"ם):	88
הצעת חוק שירות ביטחון (הוראת שעה) (תיקון מס' 9), התשס"ו-2005	92
אהוד יתום (בשם ועדת החוץ והביטחון):	93
הצעת חוק עונש מאסר שגזר בית-משפט צבאי בחבל-עזה  (הוראות מעבר), התשס"ו-2005;	95
הצעת חוק סדר הדין הפלילי (סמכויות אכיפה - מעצרים)  (עצור שאינו תושב, החשוד בעבירת ביטחון - הוראת שעה), התשס"ו-2005	95
(קריאה ראשונה)	95
שרת המשפטים ציפי לבני:	95
נסים זאב (ש"ס):	97
ואסל טאהא (בל"ד):	99
מוחמד ברכה (חד"ש-תע"ל):	100
עבד-אלמאלכ דהאמשה (רע"ם):	102
מאיר פרוש (אגודת ישראל - יהדות התורה והשבת):	103
עסאם מח'ול (חד"ש-תע"ל):	104
ג'מאל זחאלקה (בל"ד):	105
    
       
							עדכון אחרון: 6/11/05
       
       
       
       
       
       דברי הכנסת
       א / מושב רביעי / ישיבות רפ"ב—רפ"ד /
       כ"ח—ל' בתשרי התשס"ו / 31 באוקטובר – 2 בנובמבר 2005 / 1
       חוברת א'
       ישיבה רפ"ב









       
       

הישיבה המאתיים-ושמונים-ושתיים של הכנסת השש-עשרה
יום שני, כ"ח בתשרי התשס"ו (31 באוקטובר 2005)
ירושלים, הכנסת, שעה 16:04
       



דברי יושב-ראש הכנסת בפתיחת המושב הרביעי

היו"ר ראובן ריבלין:
       
       היום יום שני, כ"ח בתשרי התשס"ו, 31 באוקטובר 2005 למניינם, הנני מתכבד לפתוח את ישיבת הכנסת, ישיבת המושב הרביעי של הכנסת השש-עשרה, כנס החורף. 

מזכיר הכנסת אריה האן:
       
       בבקשה לקום. כבוד הנשיא!
       
       (חברי הכנסת מקדמים בקימה את פני נשיא המדינה.)
       
מזכיר הכנסת אריה האן:
       
        בבקשה לשבת. 

היו"ר ראובן ריבלין:
       
       כבוד נשיא המדינה והגברת קצב, אדוני ראש הממשלה, ראשי הממשלה לשעבר, שרים, יושב-ראש הכנסת לשעבר, מר תיכון ורעייתו, אדוני ראש האופוזיציה, יוסף טומי לפיד, חברי הכנסת בהווה ובעבר, ראשי הסגל הדיפלומטי, ראש העיר חדרה האבלה, מר חיים אביטן ונציגים נוספים מחדרה, ראש עיריית שדרות, מר אלי מויאל ונציגים נוספים מהעיר שדרות, אורחים נכבדים, מורי ורבותי, הכנסת השש עשרה פותחת היום את המושב האחרון שלה, כשהסערה הגדולה ההיסטורית מאחוריה וכל מעייניהם של 120 חבריה נתונים כבר, מטבע הדברים, לכנסת השבע-עשרה. אין זה משנה אם יהיו הבחירות הבאות בחורף, באביב, או אפילו במועדן החוקי, כעת חיה. ריחן של הבחירות המתקרבות הרי יאפיל על כל מה שייעשה כאן בכנסת, אף אם ייעשה לשם שמים.  

	ולכן, בטרם נתפלש כולנו בבוץ וברפש של עונת בחירות, ובטרם תוכתם הכנסת השש-עשרה על-ידי חבריה המתקוטטים על מקום בכנסת השבע-עשרה, ראוי, לדעתי, להקדיש כמה רגעים לסיכומים הראשונים, דווקא בישיבה חגיגית זו. 

       אמת, עדיין מוקדם לסכם את אירועי השנה שחלפה ואת השפעותיהם על החיים הציבוריים והפוליטיים, שלא לדבר על חייהם האישיים של 8,000 מאזרחי המדינה. אבל דומני, כי כבר ניתן לסכם את הזווית הפרלמנטרית ואת התפקיד המרכזי ששיחקה הכנסת בדרמה הגדולה אשר זעזעה את המדינה ואשר תמשיך, כנראה, לחולל גלי הדף חברתיים, ולכן גם פוליטיים, בעונת הבחירות הנפתחת עתה. 
       
       בשנה החולפת, אולי מבלי משים, ולמרות דימויה הירוד כל כך בעיני רבים - דימוי שיש גם המתפרנסים משקידה על טיפוחו וליבויו - הוכיחה הכנסת, כי היא איננה רק זירה לוויכוחים, היא איננה רק זירה להוצאת קיטור, והיא איננה חותמת גומי של איש. 

	בשנה האחרונה, הוכיחה הכנסת, לממשלה, לבית-המשפט, לציבור, אבל בראש וראשונה - לעצמה, כי כאן, באולם הזה, מתקבלות ההכרעות הגורליות במדינת ישראל. כאן באה הדמוקרטיה הייצוגית שלנו, הדמוקרטיה הפרלמנטרית הישראלית, לידי מיצוי.

	אפשר להתאבל לנוכח החלטותיה של הכנסת בשנה החולפת, ואפשר להאמין כי החלטות אלו מבשרות תקווה - איש איש לפי השקפתו ואמונתו. אבל כאן, באולם הזה, באו הדברים לדיון, לליבון, למיצוי, ולבסוף - להכרעה. באולם הזה, שכבר ראה הכרעות היסטוריות, הרות-גורל, על חודו של קול, נפל הפור, גם השנה.

	היו מי שקרעו כאן את בגדיהם; היו מי שחשו שקורעים כאן את נפשם; והיו מי שנאנחו כאן אנחת רווחה גדולה; והיה כאן, מה שבעיני סימל יותר מכול את התקווה המשותפת לרובנו; את הרצון המשותף לרובנו, למתאבלים ולנושמים לרווחה, שהקרע יעלה ארוכה ומרפא. אני מדבר על החיבוק הדומע, בלילה ההוא, עת אישרה הכנסת את החוק לפינוי היישובים. החיבוק האמיתי, הבלתי מזויף, והבלתי משווק, שאולי אפילו לא צולם, בין שניים מבחירי חבריה של הכנסת הזאת, שניים מן האידיאליסטים שבחבורה, שניים שלכאורה רחוקים כל כך, ועם זאת – אחים, צבי הנדל, וג'ומס, חיים אורון. 

       אחרי הפינוי, אחרי הדרמה, אחרי שישקע האבק ויבשו הדמעות, אני רוצה להאמין כי דווקא החיבוק הזה כאן, בתוך זירת ההתגוששות הפוליטית, יטביע את חותמו לשנים ארוכות. החיבוק הדומע והגדול הזה קרה כאן הרבה הרבה לפני תעשיית החיבוקים של ה"ספינים", של האחדות, ולפני הרגישות והנחישות. החיבוק הזה בין שני ציונים אמיתיים, מאמינים, אשר ידעו כי הגיעה שעת ההכרעה. חיבוק זה לא התיימר להקהות כהוא-זה את המחלוקת האמיתית שבערה כאן במשך 30 שנה וממשיכה לבעבע בחברה הישראלית. החיבוק הזה גם לא התיימר להקל את משקלה של הכרעת הכנסת בלילה ההוא או את עוצמתם של האירועים אשר ידענו כולנו שיבואו בעקבות הלילה ההוא כאן בכנסת. החיבוק הזה אולי לא היה אלא חיבוק של נחמה בין שני חברים, שני חקלאים, המבינים ואוהבים איש את נפש רעהו, ואשר ממש ממש לא התכוונו שהחיבוק הפרטי, הכואב שלהם, יהפוך בעיני למיתוס, שמסמל בעיני את כל מה שאני מנסה לומר כאן היום. כי החיבוק הזה קרה כאן, בכנסת, ומכאן הסמליות והעוצמה שאני מקווה ומאמין שיקרינו על מעמדה של הכנסת גם בעתיד. 
       
       אני מודה ומתוודה כי לו הבנתי לפני חצי שנה את עוצמתו של החיבוק הזה; לו הבנתי שהוא מסוגל להתגבר כמעט על הכול, ייתכן שהייתי ירא פחות מפני מלחמת אחים, שכה הזהרתי מפניה בשנה האחרונה. עתה, בדיעבד, אני מתיר לעצמי מידה של אופטימיות זהירה ומבקש להאמין כי דווקא בזכותה של הכנסת המושמצת כל כך, לא תהא פה לעולם "אלטלנה" שנייה. את המבחן הזה, מן הקשים שידעה הדמוקרטיה הישראלית, אני מאמין כי עברנו דווקא מפני שעיני כולנו היו נשואות אל הכנסת ואל הכרעתה ומפני שהתברר כי פסק-דינה של הכנסת הוא פסק-דינה של הדמוקרטיה. ופסק-דינה של הדמוקרטיה הוא פסק-דינו של העם. אמת, הוויכוח התחולל בכיכרות, בציבור, בכל בית; אבל כאן הוא הוכרע.
       
       אני גדלתי והתחנכתי בתנועה אשר עמלה במשך שנות דור לשכנע את העם בצדקת דרכה, ולא נפל רוחה כשתורתה נדחתה פעם אחר פעם, וכשדרכם של אחרים צלחה יותר במבחן הדמוקרטי. מי שמאמין בצדקת דרכו איננו נרתע מכישלונות וגם איננו חושש להיות מיעוט. הוא ממשיך להאמין, ממשיך להיאבק וממשיך לנסות ולשכנע, אך לעולם יכוף את ראשו בפני פסק-דינה של הדמוקרטיה. 
       
       בהזדמנות זו, רצוי וראוי שתצא מכאן, ממקום שבתה של הדמוקרטיה שלנו, מלה של אזהרה לכל מוחאי הכפיים המחייכים ולכל משבחיה של הדמוקרטיה הישראלית האמיצה, שאומנם מבחינתם, בצדק, רוו נחת מן ההחלטות שנתקבלו כאן השנה. בל תהיינה תשואותיכם לדמוקרטיה הישראלית תלויות בדבר; בל יהיו השבחים שאתם מרעיפים עתה על אומץ לבה תלויים רק בפסק-דינה הנוכחי המוצא היום חן בעיניכם. הדמוקרטיה הישראלית איננה דמוקרטיה על תנאי. ריבונות הכנסת איננה ריבונות על תנאי. הצדיעו לה, לדמוקרטיה הישראלית, גם בעתיד, גם אם תתקבלנה כאן החלטות אשר ישמחו חלק מהכנסת פחות וחלק מהכנסת יותר. הצדיעו לה כפי שכולנו מצדיעים לה היום, ללא תנאי. 
       
       


דברי נשיא המדינה בפתיחת המושב הרביעי

היו"ר ראובן ריבלין:
       
       גבירותי ורבותי, אדוני ראש הממשלה, מכובדי, כבוד נשיא מדינת ישראל. 
       
נשיא המדינה משה קצב:
       
       אדוני יושב-ראש הכנסת, ראש הממשלה, ראש האופוזיציה, חברי כנסת, ראשי העיר חדרה ושדרות, מכובדי, עם תום הימים הנוראים, ימי חשבון הנפש וההתחדשות, אנו חוזרים לחיי השגרה, ובעזרת השם, באמונה ובתקווה. המדינה עומדת בפני הכרעות מן הכבדות ביותר שידענו. אתם, חברי הכנסת, מקבלים החלטות הקובעות את עתידנו ואתם תקבעו לאן מועדות פניה של מדינת ישראל לנוכח התמורות הגיאו-פוליטיות המתרחשות. 
       
       בשנה האחרונה התחוללו שינויים ניכרים בחיי מדינת ישראל בעקבות פינוי 25 יישובים יהודיים מרצועת-עזה ומצפון השומרון. הדמוקרטיה הישראלית עמדה במהלך תוכנית הפינוי במבחן קשה. המראות היו קשים ומכאיבים, ומקצתם אף מקוממים ומכעיסים, אך התגובות הקשות שמפניהן חששנו לא התממשו. אני משבח את המנהיגים, ובתוכם גם רבנים, אשר גילו אחריות לאומית והטיפו נגד הסרבנות והאלימות, למרות הכאב, הזעם, וכיבדו את החלטות הכנסת. גם כוחות הביטחון ראויים להערכה על הרגישות שגילו במהלך הפינוי. ההתנתקות מרצועת-עזה ומצפון השומרון היתה שעתנו הקשה, אך במהלכה נחשפה גם שעתנו היפה. היה בה מופת וביטוי נעלה לאהבת העם והארץ, ביטוי למסירות נפש. האחווה שנתגלתה בין החיילים לבין המפונים היתה מרגשת ונשמרו ערכי הדמוקרטיה. 
       
       הקריאות השליליות של כמה רבנים לסרבנות לא השפיעו, ובכל אופן, אסור שהקריאות הללו יאפילו על תרומתם האיכותית של בני-הישיבות להתיישבות ולביטחון העם והמדינה. מוטב שהוויכוח הפנימי בסוגיות מדיניות יהיה פוליטי, מדיני, ביטחוני, חברתי, אך לא ויכוח דתי. 
       
       במהלך המאבק נשמעו טענות קשות בעניין משאל העם, השימוש בזכר השואה, פסיקת הרבנים בסוגיות מדיניות ועוד. כעת, לאחר שבוצעה תוכנית ההתנתקות, כעת הזמן לקיים דיון ולהכריע במחלוקות העיקריות. עלינו לסכם את אופן ההכרעות בנושאים הנמצאים ביסוד קיומנו. עלינו להחליט אם בכלל יש מקום להכרעות באמצעות משאל עם. אם כן, באילו נושאים, באיזה אופן. עלינו להסכים כי פקודות צה"ל, אשר ניתנו על-פי הוראות הממשלה ובאישור הכנסת ואשר נבחנו בבג"ץ ולאחר דיון ציבורי נוקב וממושך, אין לראות בהן פקודה בלתי חוקית בעליל. עלינו להסכים כי אין להשתמש בזכר השואה במאבקים הפוליטיים והמדיניים. עלינו לקבל את הכרעות הכנסת בסוגיות המדיניות, משום שהיא הרשות העליונה והבכירה. 
       
       אני קורא לרבנים לקבוע הלכות מדינה בעניין קשרי הגומלין בין הסמכות הרבנית בסוגיות הלכתיות לבין הרשויות הממלכתיות. ערעור סמכות הכנסת, הממשלה, מערכת המשפט, פוגע בחוסננו הלאומי ועלול לסכן את קיום המדינה. אני קורא להימנע מנקיטת צעדים וסנקציות נגד ישיבות ההסדר, גם אם יש מקום לצעדים נגד מי שנוקטים סרבנות ואלימות. צה"ל צריך להמשיך להיות אוהד כלפי המכינות הקדם-צבאיות וישיבות ההסדר, שאם לא כן, יהיו מי שיעדיפו את תורתו-אומנותו. אין לקבל את דברי הרהב והיומרנות חסרי הבסיס של כמה, המטיפים לסרבנות ומאיימים כי צה"ל ייחלש אם בני-הישיבות לא יתגייסו ליחידות המובחרות בגלל תוכנית הפינוי. 
       
       אני מגנה את הפגיעה לפני ימים אחדים בסמח"ט השומרון ובחייליו, ומוקיע את ההתנהגות האלימה של הפורעים כלפי חיילי צה"ל ומפקדיהם. 
       
       יש להזדרז ולהשלים את הסיוע למפונים - זו משימה לאומית - וגם לכבד את רצונם לחיות חיים קהילתיים. כעת, לאחר שבוצעה תוכנית ההתנתקות, נוצרו תנאים חדשים שיכולים להוביל להתחברות, או, חלילה, להעמקת הקרע. כי בצד מילות הפיוס, אנו ממשיכים לשמוע גם ביטויי הסתה. 
       
       הציבור, על כל חלקיו, חושש מקרע פנימי ורוצה לשמור על אחדות פנימית. לא המחנה הדתי רוצה להתנתק מן הציונות ומן המחנה החילוני, ולא המחנה החילוני רוצה להתנתק מן המחנה הדתי. אני קורא למפונים לחזור ולהתחבר, להתחדש, להטעין את עצמם בכוחות מחודשים לקראת האתגרים והקשיים שאנו עומדים בפניהם; לשים קץ לדיבורים על בדלנות, על החרמות, על נטישה. אני מאמין כי הפערים הפוליטיים בתוך ישראל קטנים מאי-פעם, וכי בפעם הראשונה מאז 1948 נפתח פתח אמיתי לדו-שיח אמיתי, כן, פתוח, בין הימין לשמאל, בין הדתיים לחילונים, ללא התנשאות, ללא התבטלות. 
       
       המאבק נגד ההתנתקות הביא לתודעת החילונים התומכים בהתנתקות את עוצמת האמונה היהודית, את האמונה בחזון, באידיאל, בערכיה. המאבק הביא לתודעת ציבור המתנגדים לתוכנית ההתנתקות ולציבור הדתי את העוצמה שבערכי הדמוקרטיה. אני יודע כי לרבים מן המפונים – יותר משכאב להם הרס הבתים, כאבה להם הפגיעה, על-פי תפיסתם, בקודשי היהדות, הפגיעה באמונתם. 
       
       עלינו להמשיך ולחתור להסדר מדיני עם הפלסטינים למרות הקשיים, הספקות והאכזבות. בתריסר השנים האחרונות מדינת ישראל עשתה שלוש תפניות היסטוריות לטובת הפלסטינים - הסכמי אוסלו, הנכונות לתמוך בהקמת מדינה פלסטינית עצמאית והוצאת צה"ל מרצועת-עזה ופינוי 25 יישובים יהודיים. הפלסטינים, לצערנו, עדיין אינם מכירים בערכם של הוויתורים ההיסטוריים שעשתה מדינת ישראל, והם לא נקטו צעדים מקבילים בתמורה. 
       
       בעולם הערבי יש יותר ויותר קולות של השלמה עם קיומה של מדינת ישראל, ויש יותר נכונות לקבל אחריות לגורלם ולמצבם. נשמעים אף קולות, גם אם הם מזעריים, המטילים ספק ביעילות הטרור ומדברים בזכות התהליך הפוליטי, זאת למרות הקולות הפנאטיים הקיצוניים הנשמעים בעולם המוסלמי. 
       
       עלינו להיערך יחדיו להתמודדות עם האתגרים והקשיים הניצבים בפני העם בישראל. עלינו לקבוע בהסכמה לאומית את מפת האינטרסים הלאומיים, מפת האינטרסים הביטחוניים החיוניים ואת דרכי המאבק מול הטרור הפלסטיני. במסגרת הפיוס הלאומי צריך לחתור להסכמה לאומית בעניין גושי ההתיישבות ביהודה ושומרון, כפי שהם מוזכרים במכתבו של נשיא ארצות-הברית, ג'ורג' בוש, מאפריל 2004. 
       
       רבותי חברי הכנסת, אדוני היושב-ראש, ראש הממשלה, העוני בחברה הישראלית גבר בשנה האחרונה והמצוקות החריפו. אני קורא לממשלה לפעול בנחישות לצמצום ממדי העוני. אני משבח את כוונותיה בנושא, אולם לא די בכך. המאבק בעוני הינו חובה מוסרית, אך יש בו גם חשיבות כלכלית. העם מצפה כי כוונת הממשלה להיאבק בעוני תתממש ביעילות, וכי אכן הממשלה תביא באופן מיידי לבלימת הגידול בעוני, ובהמשכה לצמצום ניכר בהיקף העוני בישראל. 
       
       הנתונים על עלייה מתמדת בשיעור האלימות בחברה מעוררים דאגה, והטיפול באלימות חייב להיות מערכתי ונחוש. 
       
       נושא מרכזי נוסף המוטל על הכנסת הוא שוויון הזכויות לערביי ישראל. ביטוי לכך ניתן בדוח ועדת-אור, שהוקמה בעקבות אירועי אוקטובר 2000. בדוח נאמר, כי המדינה לא עשתה די ולא התאמצה די כדי להקנות שוויון לאזרחיה הערבים ולהסיר את תופעות האפליה והקיפוח. אני קורא לכנסת לתקן את חוק התגמולים לנפגעי פעולות איבה, אשר יאפשר הכרה בפעולות איבה על רקע לאומי. 
       
       אני שמח לברך את פרופסור ישראל אומן על קבלת פרס נובל לכלכלה. אנו מייחלים ליום שבו נוכל להפנות את המשאבים האנושיים, המדעיים והטכנולוגיים לרווחת האנושות, לטובת עמי האזור, למאבק בעוני, באסונות טבע ובמחלות חשוכות מרפא. 
       
       אדוני היושב-ראש, בנאומי בכנסת עם תחילת המושב הראשון של הכנסת השש-עשרה, בתאריך 17 בפברואר 2003, קראתי לבחון את מבנה הממשל בישראל כדי להגביר את היציבות והיעילות השלטונית. ואכן, ב-25 בספטמבר 2005 הקמתי ועדה ממלכתית-ציבורית, בראשות נשיא האוניברסיטה העברית בירושלים, פרופסור מנחם מגידור, לבדיקת מבנה הממשל בישראל והצעת חלופות, אשר בכוונתי להציגן בפני הכנסת והציבור. 
       
       מאז קום המדינה קמו ונפלו 30 ממשלות. בעשור האחרון כיהנו בישראל חמישה ראשי ממשלה. המשברים הפרלמנטריים מקשים על ניהול תקין של ענייני המדינה. 
       
       כמו כן קראתי אז להקים גוף יהודי עולמי, אשר יפעל להגברת האחדות בעם היהודי ולהתמודדות עם הקשיים ועם האתגרים הייחודיים הניצבים בפני העם היהודי בדורנו. ואכן, לאחר התייעצות עם מנהיגי היהודים בעולם, הקמתי בתאריך 23 ביוני 2005 ועדת היגוי בראשות נשיא אוניברסיטת בר-אילן, פרופסור משה קווה, להקמת הפורום היהודי העולמי.  
       
       אתם, חברי הכנסת, המוסד העליון המבטא את רצון העם – עליכם להיות פה טהור ונאמן לשולחיכם, לשמור על האחדות בתוך חילוקי הדעות, להראות לעם כי המשותף רב על המפריד. אתם מתווים את דמותה של המדינה. עליכם לפעול לרכישת האמון בכם, למרות היותכם זה מכבר נבחרי האומה. אתם אינכם הבבואה של העם, אתם הדוגמה לעם, אתם מנהיגיו. 
       
       לסיום, אני מבקש לברך את העם בישראל בשנה טובה ומבורכת, ואת אזרחינו המוסלמים לרגל  העיד אל-פיטר. 
       
       אני מבקש להודות לכם, נבחרי העם חברי הכנסת. אני מבקש לשלוח תודה מיוחדת, בשם העם, לכוחות הביטחון המקיימים בכל עת אלפי פעילויות, בכל רחבי המדינה ומחוצה לה, כדי לשמור על ביטחונה של מדינת ישראל ועל חיי אזרחיה. תודה רבה. 
       
היו"ר ראובן ריבלין:
       
       תודה רבה לכבוד נשיא מדינת ישראל. 
       


הודעת ראש ממשלה על פעילות הממשלה בתקופה שחלפה 
ועל תוכניותיה למושב הקרוב 

היו"ר ראובן ריבלין:
       
       אני מזמין את ראש ממשלת ישראל לבוא ולמסור לכנסת הודעה על פעולות הממשלה בתקופה שחלפה, ועל תוכנית הממשלה למושב הקרוב. אדוני ראש הממשלה. 
       
ראש הממשלה אריאל שרון:
       
       מכובדי הנשיא והגברת קצב, אדוני היושב-ראש, חברי הכנסת הנוכחית והקודמות, ראשי הערים חדרה ושדרות ובני ערים אלה, שגרירים של מדינות רבות, "אחרי החגים" הגיע, ואני שמח לעמוד כאן שוב, אולי בניגוד לרצונם של כמה מחברי הבית הזה, ולדווח לכנסת על פעולות הממשלה הצפויות לתקופה הקרובה. 
       
       בימים האחרונים קיבלנו תזכורת למציאות האזורית רוויית השנאה לישראל. קריאתו של נשיא אירן, למחוק את ישראל מהמפה, מבטאת מה שרבים באזור רוצים, אבל מפחדים לומר בגלוי. כוונות הרצח שלהם מתבטאות יום-יום בפיגועי זדון מסוג אלה שכוונו נגדנו בשבוע האחרון. משלחי הטרור מאירן ומדמשק, מעזה ומג'נין, מטול-כרם ומקבטיה, מחברון ומבית-לחם, אינם זקוקים לסיבות ולתירוצים, אלא רק להזדמנות. מול מציאות כזאת תמשיך ישראל להגן על עצמה ולפגוע במחוללי הטרור. אין לנו ברירה. צה"ל, משטרת ישראל ושירותי הביטחון הם חומת המגן שלנו בפני כוונות הרצח שמולנו. 
       
       אנו גם נמשיך בבניית גדר הביטחון במלוא המרץ, ללא כל מגבלה תקציבית, ביצועית או פוליטית. תוואי הגדר נקבע משיקולים ביטחוניים, תחת ביקורת שיפוטית שתכליתה לתת ביטחון מקסימלי מחד גיסא, ופגיעה מינימלית בחיי התושבים הפלסטינים מאידך גיסא. אין לנו שום רצון או כוונה לגרום סבל מיותר לפלסטינים, ואף פעלנו כדי להקל את שגרת חייהם כל עוד נשמר השקט היחסי. אבל, על הפלסטינים להבין שרק מאבק נחוש בטרור, ובכלל זה פירוק ארגוניו, יבטיח את השקט שכולם מייחלים לו. אנו רואים שינוי חיובי במעמדה של ישראל בזירה הבין-לאומית. יש הבנה גוברת לצורך של ישראל להגן על עצמה מאיומים שונים, החל בטרור וכלה באיום הגרעיני. 
       
       לראשונה זה שנים רבות מתייצבת הקהילה הבין-לאומית, באמצעות מועצת הביטחון של האו"ם, נגד מדינות קיצוניות כמו אירן וסוריה, שמאיימות על השלום ועל היציבות באזור. היום, לראשונה מאז קום המדינה, תדון עצרת האו"ם בהצעת החלטה שהגישה ישראל, הצעה שמטרתה להנציח את זיכרון השואה בעולם בקביעת מועד לציון יום השואה ובקידום תוכניות חינוכיות בנושא השואה ברחבי העולם. זוהי החלטה חשובה לישראל וליהודי העולם, צעד משמעותי במאמץ הערכי החשוב של הנצחת השואה ולימוד לקחיה. קבלת ההחלטה היא דוגמה נוספת לנרמול מעמדה של ישראל באו"ם ולשיפור מעמדה הבין-לאומי של ישראל, וראוי להודות לשר החוץ ולאנשי משרדו על מאמציהם בנושא. 
       
       הקהילה הבין-לאומית מאוחדת גם בדרישה מהרשות הפלסטינית לקיים את כל התחייבויותיה, ובראשן פירוק ארגוני הטרור מנשקם ומניעת פיגועים נגד ישראל. לכול ברור כי זאת הדרך היחידה לעלות מחדש על נתיב המשא-ומתן כדי להגיע להסדר אמיתי לפתרון הבעיות בינינו לבין הפלסטינים. 
       
       מדיניותה של הממשלה היא לחתור ליישום מפת הדרכים, עם 14 ההסתייגויות הישראליות, כפי שאושרה בממשלה. מפת הדרכים היא התוכנית המדינית היחידה שמעניקה אופק של שלום ותקווה לשני העמים, ואין בלתה. אנו חייבים להיות מאוחדים כדי להדוף את הניסיונות לפטור את הפלסטינים ממילוי התחייבויותיהם הביטחוניות והמדיניות שלא מולאו עד היום. אין אפשרות לעקוף את הדרישה מהפלסטינים להילחם מלחמה ממשית בטרור. ישראל כבר הוכיחה את נכונותה לעשות ויתורים כואבים; כעת אנו דורשים לראות פעולה ממשית מצד הרשות הפלסטינית והעם הפלסטיני בדרך לשלום אמת. 
       
       חברי הכנסת, הממשלה אינה מתכוונת לשקוט על שמריה ולחכות שיום יבוא. לצד המשך הפעילות הביטחונית והמדינית, שנועדה למנוע טרור ולתת תקווה לשלום, יש לנו משימות רבות גם בפנים. בשבועות הקרובים תניח הממשלה על שולחן הכנסת את תקציב המדינה. התקציב הזה יבטא את סדר העדיפויות הלאומי שקבעה הממשלה. השיפור במצבנו הכלכלי מאפשר לנו להפנות יותר משאבים להתמודדות עם כמה בעיות פנים בוערות שמשפיעות על איכות חיינו יותר מכול. אנו נציג תוכנית לאומית למאבק באלימות ובפשיעה, כדי לתת לכל אזרח ישראל ביטחון אישי גדול בבית, ברחוב, בבית-הספר ובמקומות הבילוי. נילחם בפשיעה שבפנים באותה נחישות שבה אנו נלחמים בטרור שבא מבחוץ. אנחנו עובדים על גיבוש תוכנית מיוחדת לצמצום העוני ולסיוע לאוכלוסיות חלשות. זה לא סוד שהמשבר הכלכלי שעברנו פגע בחלשים פגיעה קשה יחסית לשכבות המבוססות. 
       
קריאה:
       
       9 מיליארדים לעשירים.
       
ראש הממשלה אריאל שרון:
       
       כעת יש צורך בהזדמנות לתקן חלק מאילוצי העבר. אתמול הנחיתי את מתכנני התקציב להקצות את המשאבים הדרושים לצעדים שמטרתם צמצום הפער הבלתי-נסבל הזה - - 
       
נסים זאב (ש"ס):
       
       תקציב בחירות - - -
       
היו"ר ראובן ריבלין:
       
       חבר הכנסת. 
       
ראש הממשלה אריאל שרון:
       
       - - ולהציג לפני את הצעדים הללו במהלך השבועות הקרובים. גם אם ברור כי השיפור יורגש לאורך זמן, הנחיתי אותם לנקוט צעדים שיביאו תוצאות כבר בטווח הזמן הקצר. הקמתי ועדה שחברים בה המשנה לראש הממשלה שמעון פרס, שר האוצר אהוד אולמרט ואני, והיא תעקוב אחר יישום התוכנית. אני רוצה לומר לכם שאני בטוח שנבחין, ולא עוד זמן רב, בתוצאות הטיפול בעוני. 
       
קריאה:
       
       לפני הבחירות?
       
קריאה:
       
       זה לקדנציה הבאה. 

היו"ר ראובן ריבלין:
       
       תודה רבה. רבותי חברי הכנסת, מייד לאחר דברי ראש האופוזיציה יתקיים דיון פתוח. 
       
ראש הממשלה אריאל שרון:
       
       אני אענה לך בנושא הזה. אני מתחיל בקדנציה הזאת ואמשיך בקדנציה הבאה. תהיה רגוע, זאת אומרת, אל תדאג בנושא הזה. 
       
       נמשיך השנה ליישם את הרפורמה בחינוך, שיש לה חלק מרכזי במאמץ לצמצם פערים חברתיים ולחזק את המצוינות בחברה הישראלית. 
       
       כולנו בירכנו את פרופסור ישראל אומן, זוכה פרס נובל, כפי שבירכנו את פרופסור הרשקו ואת פרופסור צ'חנובר על זכייתם בפרס בשנה שעברה. תפקידנו הוא להבטיח שבעשורים הקרובים יהיו לנו זוכי פרס נובל נוספים. 
       
אורי אריאל (האיחוד הלאומי - ישראל ביתנו):
       
       מה עם ממלא-מקום ראש הממשלה שמעון פרס?
       
ראש הממשלה אריאל שרון:
       
       ולבסוף, בשבועות הקרובים נביא לאישור הממשלה תוכנית שגובשה במשרדי, במשרד המשנה לראש הממשלה ובמשרד האוצר, לחיזוק ופיתוח מואצים של הנגב בעשור הקרוב. התוכנית הזו תשמש דוגמה לשינוי סדרי העדיפויות של הממשלה, שייכלל בו מתן עדיפות לנגב, לגליל ולירושלים רבתי. 
       
       לא הזכרתי - - -
       
טלב אלסאנע (רע"ם):
       
       כל היישובים בנגב, או חלק מהם? 
       
היו"ר ראובן ריבלין:
       
       רבותי חברי הכנסת, יהיה לנו דיון כללי לאחר מכן. 
     
ראש הממשלה אריאל שרון:
       
       אני לא הזכרתי כאן את כל המקומות, אבל בהכירי את הכנסת, וברור לי שיש תמיד מארבים גם בכנסת, אני רוצה לומר, שבדברים האלה אני בהחלט כולל את בקעת-הירדן, את גושי ההתיישבות, את אזורי הביטחון ואת רמת-הגולן. כל אלה יבוצעו נוסף על ההשקעה המסיבית וחסרת התקדים בבניית התשתיות הלאומיות, תוכנית הרכבת, תוכנית חמש-שנתית לפיתוח הכבישים הבין-עירוניים, פרויקט האנרגיה ותשתיות המים. כל אלה מבטיחים כי ישראל לא תשקוט על שמריה ותהפוך למדינה תחרותית ומפותחת.  
        
נסים זאב (ש"ס):
       
       זה נשמע כמו באחרית הימים.
       
ראש הממשלה אריאל שרון:
       
       חברי הכנסת, אנחנו נכנסים לשנת בחירות, ובדרך הטבע מתחדדות המחלוקות המפלגתיות וגוברים הוויכוחים האישיים. אני קורא לכולנו לנהוג באחריות ולזכור שיש חיים גם אחרי הבחירות. 
       
ג'מאל זחאלקה (בל"ד):
       
       אתה ופרס דווקא כמו זוג יונים, אין מחלוקות. 
       
ראש הממשלה אריאל שרון:
       
       הוכחנו בעבר שאנחנו יכולים לפעול יחד כדי להשיג מטרות לאומיות גם תוך כדי ויכוח נוקב. תפקיד כולנו הוא לפעול כך, כל אחד ממקומו, בממשלה או בכנסת, בקואליציה ובאופוזיציה כדי  להבטיח לעם ישראל, לאזרחי ישראל, שנים רבות של שקט, שגשוג ורווחה, תודה לכם. 
       
היו"ר ראובן ריבלין:
       
       תודה לראש הממשלה. אני מזמין את ראש האופוזיציה חבר הכנסת יוסף טומי לפיד לומר את דבריו. 
       
יעקב מרגי (ש"ס):
       
       איזה אופוזיציה, אין אופוזיציה. 
        
יוסף לפיד (שינוי):
       
       אדוני נשיא המדינה, אדוני ראש הממשלה, אדוני יושב-ראש הכנסת, חברי, גבירותי ורבותי. עם כל הכבוד הראוי לאריק שרון ולשמעון פרס, הם עומדים בראשן מפלגות שאינן ראויות לשלטון. מה חטאו אזרחי המדינה הזאת שגורלם יהיה מופקד ומופקר בידי הליכוד והעבודה. מפת הדרכים תקועה, האינתיפאדה מתחדשת, השלום מתרחק, המעוף הכלכלי נעצר והעוני מעמיק, מערכת הבריאות קורסת, דוח-דברת מיושם בקצה המזלג של חינוך כושל, נוער הגבעות בונה מאחזים ומכה קצינים, נשיא אירן מאיים למחוק את ישראל ממפת העולם, אבל שרון ופרס אינם פנויים לקטנות כאלה, כי הם עסוקים במריבות הפנימיות של הליכוד ושל העבודה. הליכוד הופך אנשים מפוקפקים לחברי כנסת והעבודה הופכת חברי כנסת לאנשים מפוקפקים. פרס הבטיח לעזוב את הממשלה למחרת הפינוי. עזה פונתה, שמעון פרס לא פונה. אפילו הבולדוזר הענק שהרס את בתי המתיישבים בגוש-קטיף לא יוציא את שמעון פרס מהממשלה. המורדים של הליכוד מרקידים את הממשלה על כרעי תרנגולת, בעוד ראשי העבודה מתחרים ביניהם מי זייף פחות חתימות של מתפקדים. מי שזייף הכי מעט חתימות הוא הכי ראוי להיות ראש ממשלה. 
       
       האם אלה המפלגות שצריכות לשלוט במדינה הזאת? האם מפלגות כאלה ראויות לשלוט במדינת ישראל? האם הציבור הישראלי אינו ראוי למפלגות טובות מאלה? האם שמעתם כבר על ממשלה שיש לה רוב רק אם האופוזיציה מצביעה בעדה? האם יש דבר כזה בעולם כולו? ממשלה שתלויה אך ורק בקולות האופוזיציה? ההיסטוריה שלנו מתגלגלת לאחרונה בין ארוחות ערב. מארוחת הערב החשאית בניו-יורק, שבה נאספו תרומות למערכת הבחירות של אריק שרון ועד לגיבושון שנערך במוצאי-שבת לחברי סיעת הליכוד בבית ראש הממשלה.
       
גדעון סער (הליכוד):
       
       קודם כול זה היה אתמול, לא במוצאי שבת. 
       
יוסף לפיד (שינוי):
       
       אנחנו חיים מ-ceaser salad לסלט עגבניות. אם זה המצב, אדוני ראש הממשלה, הרי הגיע הזמן לערוך את הסעודה האחרונה של ממשלתך. 
       
איתן כבל (העבודה - מימד - עם אחד):
       
       טומי, הגעגוע אוכל אותך. 
       
יוסף לפיד (שינוי):
       
       האופוזיציה, מכל אגפיה, תעשה חסד עם אזרחי המדינה אם תקצר את חיי הממשלה. עד מתי נסבול את חטאי הממשלה הזאת, הנתונה לבולמוס של חיכוכים פנימיים שאין להם דבר וחצי דבר עם טובת המדינה. השחיתות חוגגת, האלימות משתוללת ברחובותינו כביטוי לאלימות בחיינו הציבוריים. התנופה הכלכלית שנוצרה בקדנציה הקודמת נעצרה. אנחנו חוששים ש"קאסמים" יפגעו בכפר-סבא ובנתב"ג, וראש הממשלה עסוק יומם ולילה בעסקי מפלגתו, בחסידיו, באויביו ובמורדיו, והמשנה לראש הממשלה מנהל מאבק נואש כדי לזכות בבחירות על הנהגתה של מפלגה החיה אך ורק מהמוניטין של העבר. 
       
       נלך לבחירות רבותי, ככל שנקדים את הבחירות, כן נחסוך מעצמנו את הביזיון של השלטון הנוכחי. הגיע הזמן שהציבור יבחר בממשלה שתקדם את תהליך השלום, תבטיח את שגשוג הכלכלה ותרפא את חוליי החברה הישראלית ממכאוביה, תודה רבה. 

היו"ר ראובן ריבלין:
       
       אני מודה ליושב-ראש האופוזיציה חבר הכנסת יוסף טומי לפיד. 
       
       רבותי חברי הכנסת, אדוני ראש הממשלה, שרי הממשלה, אני רוצה להודות לנשיא המדינה על השתתפותו בפתיחת המושב האחרון של הכנסת ה-16, אני מכריז על הפסקה של חמש דקות מייד לאחר שהנשיא יצא את האולם.  
       
מזכיר הכנסת אריה האן:
       
       אבקש לקום. 
       
       (חברי הכנסת מכבדים בקימה את צאת נשיא המדינה מאולם המליאה).
       
היו"ר ראובן ריבלין:
       
       הפסקה של חמש דקות. 
       
       (הישיבה נפסקה בשעה 16:48 ונתחדשה בשעה 16:56.)
       
       
מסמכים שהונחו על שולחן הכנסת

היו"ר יואל-יולי אדלשטיין:
       
       חברי הכנסת, אנחנו מחדשים את הישיבה לאחר ההפסקה. הודעה למזכיר הכנסת. 

מזכיר הכנסת אריה האן:
       
       ברשות יושב-ראש הישיבה, הנני מתכבד להודיעכם, כי הונחו היום על שולחן הכנסת - לדיון מוקדם: הצעת חוק התרבות והאמנות (תיקון – ייצוג הולם לאוכלוסייה הערבית במועצה), התשס"ו-2005, מאת חברי הכנסת ג'מאל זחאלקה, עזמי בשארה וואסל טאהא; הצעת חוק התקשורת (בזק ושידורים) (תיקון – הפסקת שירות), התשס"ו-2005, מאת חבר הכנסת אמנון כהן; הצעת חוק יום הצדעה לנכי צבא-הגנה לישראל, התשס"ו-2005, מאת חבר הכנסת איוב קרא; הצעת חוק הבטחת הכנסה (תיקון – הבטחת הכנסה לעולים חדשים היוצאים מישראל מעת לעת), התשס"ו-2005, מאת חבר הכנסת עבד אל-מאלכ דהאמשה; הצעת חוק הביטוח הלאומי (תיקון – עבודה מועדפת), התשס"ו-2005, מאת חברת הכנסת נעמי בלומנטל; הצעת חוק העסקת עובדים על-ידי קבלני כוח-אדם (תיקון – ביטול רשיון), התשס''ו-2005, מאת חברת הכנסת גילה פינקלשטיין; הצעת חוק התגמולים לנפגעי פעולות איבה (תיקון – שלילת זכאות), התשס"ו-2005, מאת חבר הכנסת ניסן סלומינסקי; הצעת חוק לתיקון פקודת העיריות (ביטול פסלות כהונה בשל פשיטת רגל), התשס"ו-2005, מאת חבר הכנסת דוד אזולאי וקבוצת חברי הכנסת; הצעת חוק חופשה שנתית (תיקון – קביעת מספר ימי אבל), התשס"ו-2005, מאת חברי הכנסת ואסל טאהא, ג'מאל זחאלקה ועזמי בשארה; הצעת חוק הביטוח הלאומי (תיקון – דמי שריפת נפטר), התשס"ו-2005, מאת חברי הכנסת אבשלום וילן, רוני בריזון ורשף חן; הצעת חוק בתי-דין דתיים (יחידת סיוע), התשס"ו-2005, מאת חברי הכנסת אתי לבני, רוני בריזון ורשף חן; הצעת חוק הבוררות (תיקון – ערעור על פסק בוררות), התשס"ו-2005, מאת חברי הכנסת רוני בר-און ונעמי בלומנטל; הצעת חוק מניעת אלימות במוסדות רפואיים, התשס"ו-2005, מאת חבר הכנסת דני יתום; הצעת חוק חובת פרסום בשפה הערבית, התשס"ו-2005, מאת חברי הכנסת אחמד טיבי, מוחמד ברכה ועסאם מח'ול; הצעת חוק שעות עבודה ומנוחה (תיקון – אחריות מעביד בפועל לעובדי קבלן וכוח-אדם), התשס"ו-2005, מאת חברי הכנסת אפרים סנה וגלעד ארדן; הצעת חוק הלוואות לשכר לימוד (תיקון – גובה מזערי של הלוואה), התשס"ו-2005, מאת חבר הכנסת רומן ברונפמן וקבוצת חברי הכנסת; הצעת חוק להנצחת זכרו של אלי כהן, התשס"ו-2005, מאת חבר הכנסת אליהו ישי. 
       
       לקריאה ראשונה מטעם הממשלה: הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 4), התשס"ו-2005; הצעת חוק סדר הדין הפלילי (סמכויות אכיפה – מעצרים) (עצור שאינו תושב, החשוד בעבירת ביטחון – הוראת שעה), התשס"ו-2005; הצעת חוק עונש מאסר שגזר בית-משפט צבאי בחבל-עזה (הוראות מעבר), התשס"ו-2005. 
       
       לקריאה ראשונה מטעם חברי הכנסת: הצעת חוק חסינות חברי הכנסת, זכויותיהם וחובותיהם (תיקון מס' 36) (ועדה ציבורית לקביעת חסינות), התשס"ו-2005; הצעת חוק חסינות חברי הכנסת, זכויותיהם וחובותיהם (תיקון מס' 37) (ועדה ציבורית לקביעת חסינות), התשס"ו-2005; הצעת חוק חסינות חברי הכנסת, זכויותיהם וחובותיהם (תיקון מס' 38), (ועדה ציבורית לקביעת חסינות), התשס"ו-2005; הצעת חוק הגנת השכר (תיקון מס' 24) (דמי טיפול מקצועי ארגוני מרביים), התשס"ו-2005; הצעת חוק הגנת הפרטיות (תיקון מס' 8) (איסור פרסום בדבר עבר מיני), התשס"ו-2005; הצעת חוק העונשין (תיקון מס' 87) (איסור פרסום מתלונן בעבירת מין), התשס"ו-2005; הצעת חוק הבחירות לכנסת (תיקון מס' 55) (ביטול התקשרויות בין רשימות מועמדים), התשס"ו-2005. 

       לקריאה שנייה ולקריאה שלישית: הצעת חוק הבחירות לכנסת (תיקון מס' 53), התשס"ו-2005, שהחזירה ועדת החוקה, חוק ומשפט. 
       
       כמו כן הונחו היום על שולחן הכנסת - החלטות ועדת הכספים בדבר תיקוני טעויות בחוקים האלה: חוק להגברת התחרות ולצמצום הריכוזיות וניגודי העניינים בשוק ההון (תיקוני חקיקה), התשס"ה-2005; חוק הפיקוח על שירותים פיננסיים (עיסוק בייעוץ פנסיוני ובשיווק פנסיוני), התשס"ה-2005; חוק הפיקוח על שירותים פיננסיים (קופות גמל), התשס"ה-2005. 
       
       כן הונחה הודעת שר הביטחון בעקבות מסקנות ועדת הפנים ואיכות הסביבה בנושא: סכנת קרינה לילדי בית-הספר בנען. 
       
       כמו כן הונח לוח תיקונים להצעת חוק שירות ביטחון (הוראת שעה) (תיקון מס' 9), התשס"ו-2005. 
       
       עוד אודיעכם, כי חבר הכנסת זבולון אורלב ביקש להסיר את הצעת חוק יסודות התקציב (תיקון – תקציב החינוך), התשס"ה-2005, מטעמו, שמספרה פ/3807. תודה רבה. 
       

הצעות סיעות שינוי, מפד"ל – האיחוד הלאומי – ישראל ביתנו - ציונות לאומית דתית מתחדשת, מרצ-יחד וחד"ש-תע"ל להביע אי-אמון בממשלה בשל:
1. תפקודה הכללי של הממשלה;
2. התנהלותה בפינוי יישובי גוש-קטיף והשומרון בלא מתן פתרון הולם לתושבים לשמירת הצביון הקהילתי;
3. מדיניותה בתחום הכלכלי, החברתי והמדיני

היו"ר יואל-יולי אדלשטיין:
       
       תודה רבה למזכיר הכנסת. חברי הכנסת, אנחנו עוברים לסעיף הבא בסדר-היום, סדרת הצעות אי-אמון. הראשונה שבהן היא הצעת אי-אמון מטעם סיעת שינוי - בשל תפקודה הכללי של הממשלה. המועמד להרכיב את הממשלה אם ההצעה תתקבל הוא חבר הכנסת יוסף טומי לפיד. ינמק את ההצעה יושב-ראש סיעת שינוי, חבר הכנסת רשף חן. בבקשה אדוני. 

רשף חן (שינוי):
       
       אדוני היושב-ראש, חברי חברי הכנסת, לסיעת שינוי אין אמון בממשלה הזאת, לסיעת שינוי אין אמון בראש הממשלה הזה.
       
       האמת היא שדי קשה למצוא היום מישהו שיש לו אמון בממשלה הזאת או בראש הממשלה הזה. הרי לחצי סיעת הליכוד אין אמון בממשלה הזאת. החצי השני, יש להם דווקא אמון. אני לא יודע אם זה קשור או לא, אבל החצי השני הם כולם חברים בממשלה הזאת. 12 שרים, שבעה סגני שרים - מחצית סיעת הליכוד, היא זאת שתומכת בממשלה הזאת. ובמקרה, מי שלא חבר בממשלה הזאת בסיעת הליכוד חושב שהממשלה הזאת צריכה ללכת הביתה.  
       
       גם לסיעת העבודה, השותפה הגדולה השנייה בממשלה הזאת אין אמון בממשלה. הרי אנחנו כולנו זוכרים שסיעת העבודה הודיעה מראש שבשל האי-אמון שלה בממשלה הזאת היא תפרוש ממנה מייד לאחר ההתנתקות. מדוע זה, חברי חברי הכנסת, חזרה בה סיעת העבודה מעמדתה הנכונה הזאת? אולי מפני שבדיוק חצי מסיעת העבודה גם הם חברים בממשלה הזאת, או שרים, או סגני שרים. אגב, לא כל סיעת העבודה מושפעת מהעניין הזה. חבר הכנסת בייגה שוחט, למשל, חושב שהממשלה הזאת סיימה את דרכה, ומידת גועל הנפש שלו היא כזאת, שהוא בוחר ללכת הביתה. ובמקומו, סיעת העבודה מביאה לנו אדם שבהחלט ראוי לשורותיה, אדם שהורשע בקבלת שוחד במסגרת תפקודו בסיעת העבודה. 
       
       חברי, אפילו לראש הממשלה אין אמון ביכולת הממשלה הזאת לבצע את משימותיה. עובדה: לדעתו של ראש הממשלה, 20 שרים ו-12 סגני שרים - ראיתי את חבר הכנסת שריד, מייד תיקנתי את לשוני - שזה, חברי, רבע, קצת יותר מרבע מחברי הכנסת, לדעתו של ראש הממשלה הם לא מסוגלים לעמוד בעומס הרב המוטל על הממשלה הזאת. עד כדי כך מתקשים השרים וסגני השרים לעמוד בעומס, שראש הממשלה רואה לנכון לפנות אל הכנסת ולבקש לחזק את שורותיהם בעוד שני שרים, כך ש-34 חברי הכנסת חברים בממשלה הזאת. ואולי זה מפני שראש הממשלה הזאת הבין, שמי שלא חבר בממשלה הזאת לא מביע אמון בממשלה הזאת, והדרך היחידה לזכות באמון של חברי הכנסת היא לצרף אותם לממשלה. זו שיטה טובה. אנחנו יכולים להגיע ככה ל-61 חברי ממשלה, ואז באמת יהיה לה רוב מובטח לאורך זמן. 
       
       יותר מזה, ראש הממשלה איבד את האמון שלו גם בדרכה של הממשלה שלו עצמו. ראש הממשלה, למשל, כבר לא מאמין בקו הכלכלי שהוא דגל בו עד לפני זמן קצר מאוד. עכשיו ראש הממשלה פתאום מאמין בכלכלה חברתית, וזה בעצם לא יותר מאשר שם אחר לכלכלת בחירות, וכלכלת בחירות, חברי, זה שוחד. זה מצב שבו הממשלה מפקירה את האינטרסים האמיתיים של המדינה ושל העם, ומשחדת את הציבור, מפני שהיא יודעת, שאם היא תישפט על-ידי העם לגוף עמדותיה, היא תיכשל, ולכן היא צריכה כלכלת בחירות. 
       
       ולמי שתוהה אם אי-פעם תשנה סיעת שינוי את עמדתה, ואולי תחזור להביע אמון - כי כידוע היה לנו אמון בממשלה הזאת בעבר - אני מבהיר באופן חד-משמעי שהתשובה היא – לא באל"ף רבתי. והתשובה הזאת לא תשתנה עד לפיזור הכנסת הזאת. 
       
       חברי, את סיעת שינוי אפשר לרמות פעם אחת. ראש הממשלה התחייב כלפינו בהסכם כתוב להעביר חוק ברית זוגיות. הוא הפר את ההתחייבות הזאת. ראש הממשלה התחייב כלפינו בהסכם כתוב להביא למצב של תיקון חוק טל ולגיוס שווה והוגן של הנוער במדינת ישראל והצעירים במדינת ישראל. הוא הפר את ההתחייבות הזאת. חמור מכך - לדעתי, ראש הממשלה לא התכוון לקיים את ההתחייבות הזאת גם כאשר הוא חתם על ההסכם הזה, וזה הדבר החמור. זה הדבר שמביא אותנו לא להאמין ביכולת שלנו להגיע לאיזה הסכם עם ראש הממשלה.  
       
       ואני מציע שאף אחד לא ישגה בשום אשליה על סמך התמיכה הקודמת שלנו בתקציב המדינה. אנחנו תמכנו בתקציב המדינה מסיבה אחת ויחידה בפעם הקודמת, והיא לא תמיכתנו בממשלה ואפילו לא תמיכתנו בתקציב, אלא אך ורק תמיכתנו בהתנתקות, והבנתנו והכרתנו שאי-העברת התקציב תכשיל את ההתנתקות. זה דבר שהרגשנו שאנחנו חייבים לעשות, למען אינטרס גובר של מדינת ישראל. האינטרס הזה לא קיים יותר, הוא לא יחזור יותר, ולכן אנחנו נעשה כל מה שאנחנו יכולים כדי להפיל את הממשלה הזאת, להביא לבחירות, ועם קצת שכל ומזל להביא למצב של ממשלה ראויה לעם ישראל ולמדינת ישראל. תודה רבה. 
       
היו"ר יולי אדלשטיין:
       
       תודה רבה לחבר הכנסת רשף חן, יושב-ראש סיעת שינוי, אני מבין שאדוני השר שטרית, השר המקשר, רוצה להשיב לכל המציעים ביחד. 
       
שר התחבורה מאיר שטרית:
       
       - - - 
       
היו"ר יולי אדלשטיין:
       
       זכותו, ודאי. 
       
       לכן, אנחנו נעבור לדובר הבא, בעצם להצעה הבאה: התנהלות הממשלה בפינוי יישובי גוש-קטיף והשומרון ללא מתן פתרון הולם לתושבים לשמירת הצביון הקהילתי. ההצעה היא של המפד"ל, האיחוד הלאומי, ציונות לאומית דתית מתחדשת. המועמד להרכיב את הממשלה הוא חבר הכנסת זבולון אורלב, וינמק את ההצעה חבר הכנסת שאול יהלום. בבקשה, אדוני. 
       
       לשאלתו של חבר הכנסת שריד, כאשר יסיים חבר הכנסת יהלום את דבריו, תוכל לעלות ולנמק את ההצעה של סיעת מרצ. 
       
שאול יהלום (מפד"ל):
       
       אדוני היושב-ראש, כנסת נכבדה. סיעת המפד"ל, יחד עם סיעות האיחוד הלאומי והציונות הלאומית הדתית המתחדשת, מגישות אי-אמון בממשלה בשל המחדלים בטיפול בעקורי גוש-קטיף. למעלה מ-70 יום חלפו מאז נעקרו מבתיהם כ-9,000 אנשים, נשים וטף. כמעט אף אחד מהאנשים האלה לא הגיע לפתרון הקבע. הראשונים שבהם עתידים להגיע לפתרון הקבע לכל המוקדם בעוד שנתיים. חלקם יגיעו כנראה לפתרון הקבע רק בעוד שלוש, ארבע שנים, ואולי אף מאוחר יותר. לא פחות חמורה היא העובדה, שעד היום כשני-שלישים מהעקורים טרם הגיעו לפתרון הזמני. ככל הנראה, חלק ניכר מהם יגיעו לפתרון הזמני רק בעוד שלושה עד שישה חודשים. 
       
       הפתרונות הזמניים כשלעצמם כרוכים בסבל התושבים. גם כשיעברו למגורים הזמניים הם ייאלצו לדור בצפיפות רבה - כעשרה עד 12 מ"ר לנפש - הם לא יוכלו אפילו לארח את בני משפחותיהם הקרובים. את הוריהם, ילדיהם הנשואים ואת נכדיהם. חלק ניכר מהריהוט והחפצים שלהם, לא נכנס כלל למגורונים. החפצים ימשיכו להיות במכולות או במחסנים. העקורים צריכים לקנות לתקופה הזמנית ציוד וריהוט המתאימים לקרוונים. למותר לציין כי בחוק לא נקבע כל פיצוי על כך.
       
       קיצורו של דבר, אלפי העקורים, שהבית שבנו בעמל רב נלקח מהם על-ידי מדינת ישראל, נשארו ללא בית, וגרים היום בצפיפות, בין השאר בבתי-מלון. חלקם יצטרכו להישאר במצב זה עוד חודשים רבים. השלכות פיזיות ונפשיות של המצב ושל המגורים בבית-מלון הן קשות וכבר ניכרות בשטח, וההשלכות, לדעת מומחים, רק תלכנה ותגברנה. 
       
       מצב דברים זה לא נגרם כתוצאה מכוח על-טבעי. הוא נגרם על-ידי מעשי הממשלה וכתוצאה ממחדליה. בעבר חשבנו שהמפונים יעברו עקירה כפולה. דהיינו, מצב שבו המתיישבים ייאלצו לעבור למגורים זמניים. למעשה, המציאות אפילו גרועה יותר מאשר צפינו בחששותינו הגדולים. היום מסתבר כי כל העקורים יעברו עקירה משולשת, חלקם אולי יעברו עקירה מרובעת. ההתקדמות מצד הממשלה במציאת פתרונות, ולו גם זמניים, היא אטית ביותר. כל מה שנעשה הוא מאוחר מדי, מעט מדי ונעשה לאט מדי. אומנם, בין עובדי המדינה שעוסקים במציאת הפתרונות יש עובדים מסורים, המגלים רגישות ומודעות לבעיות, ועושים מאמצים ניכרים לקדם פתרונות, אך למרבה הצער, לא די בהם. לצדם של אותם עובדים יש גם עובדים שמערימים קשיים ביורוקרטיים בלתי מובנים. התוצאה הכוללת היא שבמקרים לא מעטים מגלה המדינה עמדה נוקשה, שלעתים קרובות גובלת בקטנוניות. בחלק מהמקרים מדובר באדישות, ולעתים קרובות מאוד מרגישים התושבים פשוט שמתעללים בהם. 
       
       כך או כך, חלפו להם כ-70 יום, והפתרונות עדיין רחוקים. במקרים רבים טרם הוחלט בכלל מה הפתרון. למותר לציין, כי באותם מקרים טרם הוחל בביצוע. יש פתרונות שניתן היה להתחיל בביצועם, אך המדינה מתעקשת להכשילם על-ידי העלאת דרישות נוקשות ובלתי סבירות. 
       
       אתן כמה דוגמאות להרס קהילות: אלי-סיני - 63 משפחות נמצאות במאהל ביד-מרדכי. הם כבר פונו פעם אחת מימית, וכעת הם מפונים בפעם השנייה. הממשלה מושכת אותם במשא-ומתן עקר ואינה מוכנה לתת להם את מבוקשם. הם מבקשים רק דבר אחד: קהילה עצמאית ליד הים, כמו שהיתה להם.

       קטיף - לאחר מסע מביש בליל הגירוש עצמו, עם טרטורי האוטובוס שברח – וכל אחד זוכר זאת – ולאחר 60 יום בפנימייה של אולפנת כפר-פינס, כשבנות האולפנה גרות באוהלים, אין ליישוב פתרון והאנשים אינם יודעים מתי והיכן יתחילו בחיים נורמליים. היישוב מתרסק ומפוזר, חלק מהתושבים נמצאים היום במלון "שאול המלך" באשקלון, חלקם ב"עיר האמונה" וחלק נוסף ביד-בנימין.
       
       נווה-דקלים, היישוב הגדול בגוש-קטיף - 220 משפחות תקועות במלונות שונים בירושלים ובאשקלון. חלקן לפחות יהיו שם עוד שלושה-ארבעה חודשים, והכול בשל עיכובים בבניית שכונת קרוונים בניצן.
       
       דוגמה נוספת, מפוני גדיד - לאחרונה חזרה בה הממשלה מסיכומים שהיו לה עם מושב משואות-יצחק ועם קיבוץ עין-צורים להקמת שכונות מגורים ביישובים אלה. אנשי גדיד ממתינים כבר חודשיים וחצי להקמת שכונת הקרוונים במשואות-יצחק, ועכשיו הממשלה חוזרת בה מהתנאים והיישוב בסכנת התפוררות. התושבים נמצאים היום בנווה-אילן. 
       
       אלה הן ארבע דוגמאות מני רבות. לא הזכרתי את עשרות המשפחות השוהות ב"עיר האמונה" ליד נתיבות, עדיין בלא פתרון; לא הזכרתי את קבוצת המשפחות ממפוני נצרים שגרו במכללת אריאל והיום נמצאות בפנימייה בקרני-שומרון – הממשלה אינה מוכנה להכיר בהן כקבוצה כי מדובר ב-25 משפחות בלבד; לא הזכרתי את ישיבת ההסדר "ימית" שנמצאת זמנית בכפר-מימון ועדיין אין לה פתרון.
       
        זה לא הכול. לסוגיות רבות לא נמצא פתרון כלל. לדוגמה, סוגיית הלא-זכאים. מדובר במשפחות שחיו ביישוב שנים רבות אך עקב הגדרות טכניות בלתי הגיוניות אינן נכנסות בגדר מי שהחוק נותן להם פיצוי במסלול ב' או במסלול דיור ציבורי. מדובר במבחן שרירותי, המפלה לרעה זוגות צעירים, שחלקם גרים ביישוב מיום לידתם, ותושבים ותיקים שגרו בדירות בשכירות פרטית. למרות ההבטחות למצוא פתרון, במקרים רבים הפתרונות מתעכבים ולכל היישוב נגרם סבל מתמשך. דוגמה: משפחת לוינגר - 12 שנים וחצי ביישוב; משפחת בורנשטיין - תשע שנים ביישוב. על-פי חוק פינוי-פיצוי הן זכאיות להחזר שכר-דירה בסך 450 דולר לחודש, אך בכל הקשור להעתקה קהילתית למתחם הקרוונים, הדבר נמנע מהם בשל החלטת הממשלה, שאינה מאפשרת למשפחות כאלה להתגורר בקרוונים.
       
       דוגמה נוספת: דוד ועקנין, תושב היישוב משנת 1992, נישא לאורית ב-1 באפריל 2003 ולאחר מכן שכר דירה סמוך להוריו, בשכירות ציבורית של המקום, מחברת "שיכון ופיתוח". הוא זכאי להחזר שכר-דירה, אך אינו זכאי להעתקה קהילתית לנוכח החלטת הממשלה. כיום הוא מתגורר יחד עם בתו, עם הוריו ועם אחיו בקרוון ששטחו 90 מ"ר במתחם ניצן.

	עוד דוגמה: בן היישוב שחי ביישוב שנים רבות נישא לאחר 6 ביוני 2004, דהיינו לפני החלטת הכנסת, ואינו זכאי לשכר דירה או לקרווילה במסגרת הקהילה. 
       
       ועדיין לא עסקנו בנושאים הקריטיים – תעסוקה: 75% מכלל המפונים אינם מועסקים. בעיה של אבטלה יוצרת כמובן בעיות כספיות, וגם בעיות קשות בחיי המשפחה. רוב החקלאים המפונים טרם קיבלו כספים וטרם חזרו לתפקד כחקלאים. 
       
       חינוך: ילדים עוברים ומטולטלים מבית-ספר לבית-ספר. בעיות קשות מאוד יש לילדים הזקוקים לחינוך מיוחד. 
       
        ציוד: הציוד בקונטיינרים ניזוק. נגישות קשה ומוגבלת למכולות. אין למתיישבים בגדים וציוד, ובפרט חסר ציוד לחורף. הם נזקקים לתרומות; הפכו אותם לקבצנים, לשנוררים.
       
        חברה וסעד: בעיות קשות של מצבים נפשיים. המטפלים מטעם המינהלת אינם רלוונטיים בשל חוסר הבנת האוכלוסייה, מצבה המיוחד וחוסר האמון שלה. יש נערים שהגיעו למחלקות סגורות.

	אנו מגישים היום הצעת אי-אמון, כי האחריות מוטלת על גוף אחד – ממשלת ישראל. מי שעומד בראש הממשלה אחראי יותר מכל אדם אחר למצב שנוצר.

	אדוני ראש הממשלה, אין ספק שהיתה לך מעורבות אישית רבה מאוד בתהליך. למרבה הצער, מעורבותך התבטאה במאמצים גדולים לעקור תושבים ולגייס רבבות חיילים ושוטרים לעקירת המתיישבים מבתיהם. לעומת זאת, בכל מה שקשור לצד החשוב יותר, דהיינו שיקום המפונים ומציאת פתרונות דיור, חינוך ותעסוקה, היתה מעורבותך, לפחות הפומבית, מצומצמת ביותר. אכן, במקרה שבו התערבת, ייסוד היישוב ניצן, קודמו התוכניות במהירות. דווקא על רקע זה בולט חוסר המעש הגדול וכל שאר המחדלים החמורים בטיפול מאז גורשו התושבים מבתיהם, וזה מצדיק את הצעת האי-האמון בממשלה ובראשה, שאנו מגישים.

        עם זאת, מתוך הרגשה, או ידיעה, שהצעת האי-אמון אולי לא תזכה ברוב, אני פונה אליך, אדוני ראש הממשלה: אנו קוראים לך לחדול מהעמדה הפסיבית שלך ולהתחיל להיות מעורב באופן ממשי בהקטנת הסבל שהממשלה גרמה וגורמת לתושבים, ולוודא שסוף-סוף יהיה לכל אדם ולכל משפחה פתרון אמיתי וממשי.

היו"ר נסים דהן:
       
       תודה רבה. חבר הכנסת יוסי שריד, בבקשה. כאמור, השר שטרית ישיב על כל הצעות האי-אמון יחד.

יוסי שריד (מרצ-יחד):
       
       אדוני היושב-ראש, אני רוצה להפציר בך שתהיה ארך אפיים ורב חסד כלפי.

היו"ר נסים דהן:
       
       כמה זמן אדוני צריך?

יוסי שריד (מרצ-יחד):
       
       40 דקות יספיקו.

היו"ר נסים דהן:
       
       תתחיל.

יוסי שריד (מרצ-יחד):
       
       אדוני היושב-ראש, קודם כול, אני רוצה להביע מידה עצומה של סיפוק ושביעות רצון מכך שדווקא מאיר שטרית הוא השר שמשיב על הצעות האי-אמון. כידוע, מאיר שטרית הוא שר התחבורה ומבין ברכבות, ולכן אולי הוא יצליח לפענח לנו סוף-סוף את החידה, מה עניין הרכבות הזה בכל נאום של ראש הממשלה. זאת אומרת, הרכבת ממש עוברת בשעטה בכל הנאומים, מרעימה בשעטה שלה, ואולי סוף-סוף החידה הזאת תתפענח, מה הרכבת עושה כאן. מלה ראש הממשלה לא הקדיש, נניח, לנושא שולי כמו חינוך, אבל הרכבת - - -
       
       אדוני היושב-ראש, אומרים שיש לראש הממשלה שלנו חוש הומור. יכול להיות שיש לו חוש הומור. זה לא בדיוק חוש ההומור שלי, אבל נניח. אני מוכן לקבל את זה, מה אכפת לי? ראש הממשלה, בחוש ההומור המפורסם והמובהק שלו, אמר שמה שהוא מודיע מהבמה הזאת הוא מודיע לשנה הקרובה וגם לקראת הקדנציה הבאה, שלדעתו הוא ישוב ויהיה ראש הממשלה - אולי, זה יכול להיות – והמליאה צוחקת. צוחקים. אם זו אלטרנטיבה לבכי, אני יכול בהחלט להבין את זה. אני גם יכול להבין את זה מנקודת ראות אחרת. שר התחבורה, הנזקים שראש הממשלה הזה והממשלה הזאת גרמו הם כל כך כבדים - זו הממשלה הגרועה ביותר בתולדות מדינת ישראל - שבאמת יהיה צורך בכמה וכמה שנים טובות או אולי שנים רעות, חס וחלילה וחס, כדי לתקן את כל הנזקים האלה. אבל מאוד מומלץ, זו המלצתי, שהתיקון הגדול ובאמת מתבקש, מתחייב, מתוקף המציאות שהשתררה כאן, לא ייעשה על-ידי אריאל שרון שכל כך הרבה לקלקל, ולעוות, ולהשחית. 
       
       מלה אחת, אולי זה בכלל לא חשוב, לעניין שינוי. שמענו כאן את יושב-ראש סיעת שינוי, חבר הכנסת חן רשף, והוא אמר בתקיפות מרובה, שאין על מה לדבר, ששינוי איננה מועמדת להצטרף לממשלה הזאת בשום אופן. הוא גם הסביר את זה באופן מאוד משכנע, ואולי באופן עוד יותר משכנע, מי שקרוי ראש האופוזיציה, שגם שרון וגם פרס עומדים בראש מפלגות שאינן ראויות לשלטון. אבל מעשה שטן, אדוני היושב-ראש, רק לפני שבועיים, שלושה שבועות טומי לפיד היה אצל ראש הממשלה ואמר לו שהם מוכנים להצטרף תיכף ומייד לממשלה. נכון, בתנאים מסוימים. ראש הממשלה כנראה לא כל כך התלהב – כנראה - אבל אם באמת שני האנשים האלה – ואת זה דווקא אפשר לקבל בדוחק - פרס ושרון עומדים בראש שתי מפלגות שאינן ראויות לשלטון, ניחא, אז למה אתה מתפרץ פנימה? ובעצם, אינך מתפרץ פנימה רק משום שלא פותחים לך את הדלת.
       
       פעם האשימו אותנו, שר התחבורה, באי-אמון כפייתי – כל שבוע הטרדנים האלה, הטרחנים האלה מעלים הצעת אי-אמון. ובאמת, לפעמים אולי היתה בזה מידה של הגזמה, לא משום שחסרים נושאים, אבל כל שבוע? מעין ריטואל. עכשיו כבר אי-אפשר לומר את זה עלינו. אני חושב שכמעט שנה נמנענו מלהגיש הצעות אי-אמון. מדוע? משום שרצינו בהתנתקות. אז כבר אי-אפשר להאשים אותנו באי-אמון כפייתי ואי-אפשר להאשים אותנו בקלות דעת, ואי-אפשר להאשים אותנו בחוסר אחריות; הרי אלמלא אנחנו, הממשלה הזאת שאתה יושב בה כבר מזמן לא היתה קיימת. אנחנו החזקנו אתכם. אני רוצה להגיד לך שזה לא היה קל. לעומת זאת, זה היה קשה מאוד, קשה מאוד. בחריקת שיניים, בחריקת שיניים עשינו את זה. כאשר החברים שלך ושל אריאל שרון, שנבחרו כאן ברשימת הליכוד, עשו פרלמנט לעצמם, אנחנו הצלנו את הממשלה. אז כבר אי-אפשר להאשים אותנו באי-אמון כפייתי.
       
חיים אורון (מרצ-יחד):
       
       אתה חושב שפרס יודע את זה.
       
יוסי שריד (מרצ-יחד):
       
       תיכף אני אומר משהו על פרס. 
       
שר התחבורה מאיר שטרית:
       
       ניכרים דברי אמת.
       
יוסי שריד (מרצ-יחד):
       
       אנחנו, בניגוד לשינוי, לא ביקשנו לעצמנו דבר. לא ביקשנו אפילו תקציבים, לא לעצמנו, אבל גם לא לעניינים שאנחנו רוצים ביקרם. לא ביקשנו שום דבר, גם לא היינו מועמדים להצטרף בשום רגע לממשלה, בגלל שתי סיבות טובות שעולות בקנה אחד:  לא רצו בנו ואנחנו לא רצינו בכם. נהדר, יוצא מהכלל, כבר יש הסכמה. אנחנו לא רוצים, אתם לא רוצים, יוצא מן הכלל. לא ציפינו לשום דבר, לא קיווינו לשום דבר, היינו תומכי חינם. למה אני אומר את זה? - לא בגלל הכרת טובה ותודה, אלא משום שדברינו היום צריכים להישמע לא כמצוות אנשים מלומדה ולא כמצוות אופוזיציה, שלצערי הרב, ראש האופוזיציה אינו יודע פשוט, אין לו  הכישורים לקיים אותה, אלא משום שזו גישתנו העניינית והרצינית.
       
       אני מודה ומתוודה, אדוני היושב-ראש, שלו אפשר היה להגיש הצעות אי-אמון לא רק בממשלה בכללותה, אלא גם ברכיבים, מפלגות בתוך הממשלה, היינו בהחלט מייחדים אי-אמון מיוחד למפלגת העבודה. זו בכלל מפלגה מאוד משונה. משונה מצד אחד ומשונה מאוד מצד שני. חבר הכנסת סנה, אני חושב שבתולדות הפוליטיקה של המין האנושי לא מצאתי מפלגה שהחליטה על-פי הכרה ועל-פי הגדרה להיות זנב. פשוט בהחלטה – אנחנו זנב. אני זנב, סימן שאני קיים, אם אני עושה פרפראזות. 
       
אפרים סנה (העבודה - מימד - עם אחד):
       
       צריך לומר זנב בזי"ן רבתי.
       
יוסי שריד (מרצ-יחד):
       
       מישהו העיר לי שזה אולי זנב לאריות. קודם כול, לא מדובר באריות, אבל גם זנב לאריות זה  לא מי יודע מה. היינו מגישים הצעת אי-אמון בכם, אבל תראו את הצעת האי-אמון שלנו מוקדשת גם לכם.
       
       מכל מקום, השר שטרית, אמרתי שאנחנו בחריקת שיניים החזקנו אתכם. הממשלה עשתה את שלה, התנתקה, והממשלה יכולה וצריכה ללכת. היא צריכה ללכת. אני מודה ומתוודה שאני במצב של מבוכה מסוימת. מדוע? כי היום, משהוטלה עלי המשימה הכבדה הזאת לייצג את סיעתי, חשבתי, בעצם על מה אנחנו מגישים את האי-אמון. אני מוכרח לומר שהתקנאתי בדוברים הקודמים שהם יודעים בדיוק על מה הם מביעים אי-אמון בממשלה. חבר הכנסת שאול יהלום יש לו העניין הזה עם המתנתקים, עם ההתנתקות. בסדר, גם כן נושא, אני לא אומר שלא. הוא יודע בדיוק.  חן רשף גם כן ניסה לומר איזה דבר מוגדר. לי אין שום דבר מוגדר, ואני אומר לך למה. ברשימה מאוד חלקית, אקראית, הגעתי ל-20 נושאים שמחייבים הבעת אי-אמון בממשלה. אין אבן על אבן. הייתי יכול אולי להציג את זה אחרת, אדוני היושב-ראש - מצבו של מי בארץ הוטב בארץ בארבע השנים האחרונות? אנשים, מוסדות, מערכות? אני לא יודע על מה להגיש אי-אמון, לעזאזל, בממשלה הזאת. אז אני מבקש לראות ברשימה הזאת, שאני אציג עכשיו בקצרה – כי חזקה עלי מצוותו של היושב-ראש שלא להאריך יותר על המידה  - ומפציר לראות בזה רשימה ראשונה.
       
היו"ר נסים דהן:
       
       עוד 40 דקות?
       
יוסי שריד (מרצ-יחד):
       
       הרבה פחות. קודם כול מובן מאליו ולא צריך להסביר, כל בר-דעת  מביע אי-אמון בממשלה כזאת על כך שאין לה תרבות שלטון. יש מפלגת שלטון – שמעתם על מפלגת השלטון הליכוד? עקבתם אחרי מפלגת השלטון הליכוד במשך השנה-שנתיים האחרונות? דיברו על תרבות שלטון, אם יש למפלגה מסוימת שהיתה לה הגמוניה לפרק זמן ארוך תרבות שלטון. זה אספסוף. נקבעו כאן כל התקדימים שאין להם אח ודוגמה במשטר הפרלמנטרי הדמוקרטי בעולם. מה לא קרה פה כבר?

       עכשיו אני נזכר פתאום בערב הפוטש הזה פה, של שר האוצר לשעבר ושל שרת החינוך, הלוואי שהייתי יכול לומר לשעבר, ואחרים. מה כבר לא קרה כאן בכנסת הזאת? תרבות השלטון. זקוקים לי כאן, מעל הבמה הזאת, כדי להסביר עד כמה תרבות השלטון הזאת היא בזויה? קלוקלת? הרי את זה אנו שומעים השכם והערב מפי אנשי הליכוד עצמם. 
       
       סיבה שנייה לאי-אמון: השחיתות. השחיתות שיורדת לשורשים ועולה לצמרת ומתנוססת יותר מאי-פעם בצבעים עזים, אישיים ומשפחתיים. התפוחים הרקובים בארגז שלנו הולכים ומתרבים, והם תפוחים גדולים. אתם יודעים, התפוח הגדול – יש מדינה כזאת – התפוח הכי גדול הוא תפוח מושחת, ואלה שנופלים לא רחוק מהעץ, במקרה של התפוח הגדול – האם זה מקרה שראש הממשלה עומד כאן היום, אומר מה שהוא אומר, נואם מה שהוא נואם – ובכל זאת, יש בעיה רצינית שכולנו מכירים אותה, בעיית השחיתות – ולא מזכיר במלה – אבל איך הוא יכול להזכיר במלה, כאשר על הראש בוער מה שבוער, נמרח מה שנמרח, איך הוא יכול להזכיר במלה אחת את נושא השחיתות? סיבה טובה להצעת אי-אמון?

       זקוקים לנו כדי להזכיר? הרי לפי המדד – יש מוסד בין-לאומי חשוב, מוכר, והוא מספר לנו שמדינת ישראל, אוי לאוזניים שכך שומעות, הולכת ומידרדרת משנה לשנה, ובעיקר, והם אומרים – לא אני, הם לא מעורבים בפוליטיקה הישראלית הפנימית – בארבע השנים האחרונות מדינת ישראל מידרדרת ממקום למקום אל המקומות היותר נמוכים, מדחי אל דחי. ועכשיו, רבותי חברי הכנסת, יש לנו עדיין משימה: אם רק נגבר על איטליה – עדיין לא השלמנו את המשימה – אם נגבר על איטליה בכל זאת, יכול להיות שנתפוס את המקום הראשון בעולם המערבי, מה שקרוי "העולם הדמוקרטי". מלה לא שמענו על השחיתות ועל ההידרדרות הזאת. לצורך הקמת מפעל מושחת הגיעו לכאן הורינו, וכאן נשארים ילדינו, כדי שהמפעל הציוני יהיה נגוע כמו תפוח רקוב? זה היה החלום? זה היה החזון?
       
היו"ר נסים דהן:
       
       נא לסיים.
       
חיים אורון (מרצ-יחד):

       תן לו את חמש הדקות שלי.
       
היו"ר נסים דהן:
       
       הוא קיבל את חמש הדקות שלך כבר חמש פעמים.

יוסי שריד (מרצ-יחד):
       
       הרי היינו יכולים להגיש הצעת אי-אמון – ואומר את זה רק בכותרת – על קריסת שלטון החוק, והיינו יכולים להגיש הצעת אי-אמון על האלימות בחברה הישראלית, והכול גבר. אפשר לומר שהממשלה הזאת – ומי שיאמר יצדק – לא הולידה שום דבר, אך הכול גדל. הכול תפח וקיבל ממדים מפלצתיים בארבע השנים האחרונות. היתה שחיתות, היה זרע פורענות, אבל מה צמח פה בארבע השנים האחרונות? איזו אלימות צמחה פה? מי מנצח במלחמה בין עולם הפשע והעולם התחתון ובין גורמי החוק, המשטרה? מי גובר על מי? וראש הממשלה עומד כאן, מספר לנו שהוא הקים איזו ועדה. כבר דיברתי פעם באולם הזה על הפתיחה הגרוטסקית של ישיבת הממשלה. בכל פתיחת ישיבת הממשלה נותנים לטלוויזיה להיכנס, וראש הממשלה אומר: "הנחיתי". והכול נהיה, כמובן, בדברו, ואחר כך, כמובן, הדברים שקורים הם הפוכים.
       
       האם ראש הממשלה במדיניות כזאת יכול – אבל הוא יכול, הוא ישן נהדר, אני בטוח, אפילו את קול הנחרה אני שומע – לישון בשקט, כאשר בתקופתו העוני גדל לממדים שלא היו כמותו בעבר? מיליון וחצי ילדים. ברור שהיה עוני. אבל מיליון וחצי ילדים עניים? פער חברתי כזה? חולים שיש להם מרפא ואין להם תרופה? ולא יכולנו להגיש הצעת אי-אמון, אדוני היושב-ראש, על קריסת מערכת החינוך? אילו היה לי זמן הייתי מסביר מה קרה למערכת החינוך בארבע השנים האחרונות – למערכת החינוך בכללותה. מדברים על רפורמה; איזו רפורמה? בשנה האחרונה, השנה – ואני קובע זאת כעובדה – כל תלמיד ותלמידה במדינת ישראל לומדים שבע שעות שבועיות פחות, הכיתות צפופות יותר, הרפורמה היא מהתלה רעה, מקיפה 3% מהתלמידים, וגם שם לא קורה שום דבר רציני.
       
היו"ר נסים דהן:
       
       נא לסיים, חבר הכנסת שריד.
       
יוסי שריד (מרצ-יחד):
       
       אז אני עומד כאן אין אונים, אני לא יודע על מה להגיש הצעת אי-אמון. על מה אפשר להגיש הצעת אי-אמון? ממשלה כל כך גרועה, שלא נקפה אצבע, לא עשתה שום דבר לתקנת הציבור, השחיתה את המידות, קלקלה את החברה הישראלית, התנתקה – בסדר, אז זה יירשם לזכותה. אחרי ההתנתקות הולכים הביתה.
       
היו"ר נסים דהן:
       
       חבר הכנסת מוחמד ברכה, בבקשה. אחריו - כבוד השר.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, מטבע הדברים, הצעת אי-אמון בפתח מושב לא מוגשת שבוע לפני כן, אלא ביום רביעי האחרון של ועדת הכנסת. כלומר, הסיעות שהגישו הצעות אי-אמון היום היו אמורות, על-פי תקנון הכנסת – וכך עשו – להגיש את הצעות האי-אמון ביום רביעי האחרון של המושב הקודם, לפני הפגרה. ואיך אפשר לנסח הצעת אי-אמון במציאות כל כך סוערת וכל כך מתהפכת ארבעה חודשים לפני הדיון? 
       
       התשובה היא שאנו יודעים לאן פניה של הממשלה הזאת מועדות. ואם כתבנו בכותרת האי-אמון - מדיניות הממשלה בתחום החברתי, הכלכלי, המדיני, היה מספיק לומר - מדיניות הממשלה. ואם נדבר על המצב של המדינה, אני חושב שהממשלה הזאת, גם אחרי שהיא ביצעה את תוכנית ההתנתקות, במרכאות או בלי מרכאות, כלומר את הנסיגה מעזה, הכיבוש בעזה עדיין קיים. לא אני אומר את זה, ולא אף אחד מחברי הבית הזה אומר את זה, אלא הנציג האמריקני בכבודו ובעצמו, השושבין של תוכנית ההתנתקות אומר שהכיבוש לא שינה כלום בכל מה שקשור לדיכוי ולסגירה של רצועת-עזה.
       
       ואנו יודעים שפינוי רצועת-עזה מכוחות הצבא וממתנחלים לא היה אקט כדי להתקרב לשלום ולא כדי להתקרב לזכויות העם הפלסטיני הסובל תחת הכיבוש, אלא כדי לפתור בעיה ישראלית – בעיה כלכלית, בעיה צבאית ובעיה דמוגרפית, במרכאות כפולות ומכופלות. בסופו של דבר, לא אריק שרון, אלא יצחק רבין המנוח, אמר שהוא מייחל ליום שבו ימצא את רצועת-עזה טובעת בים. כלומר, מאז ומתמיד היא היתה סיוט, ולכן בשביל ישראל הרשמית הנסיגה מעזה היתה הפסקת סיוט ולא הליכה לשלום, ומי שרואה בעיניו היה יכול לקרוא ועדיין יכול לקרוא את הדברים כפי שהם מתנהלים.
       
       והיום אנו מגלים את האמת, ולא בהפתעה. הרי מה קורה עכשיו? אריק שרון רוצה לחזור לזכות בחיבוק של מחנה הימין, והוא רוצה לחבק את מחנה הימין. מה הכלי, מה המכשיר לעשיית החיבוק הזה? להבדיל מאותו חיבוק מתלהב ומתחסד שיושב-ראש הכנסת דיבר עליו, בין ג'ומס ובין צבי הנדל, בדמעות בעיניים – אני לא יודע מה ההתרגשות פה - הכלי לייצר את החיבוק הזה בין שרון ובין מחנה הימין הוא להסלים את המערכה נגד העם הפלסטיני; לנגן על אותם מיתרים אפלים, פרימיטיביים, צמאי דם של הקיצוניות הישראלית מימין. לכן, אנחנו רואים היום שהחיבוק, במרכאות או בלי מרכאות, מתבצע ביתר שאת.
       
       מדברים על בנייה של 3,500 יחידות דיור בהתנחלויות כחגורה התנחלותית כדי לחתוך את הגדה המערבית. ראש הממשלה היום דיבר על כך שלא תעמוד שום מגבלה תקציבית בבניית הגדר, וראינו מה עושה הגדר. אין לה שום נגיעה לביטחון - לא מקרוב ולא מרחוק. זו גדר פוליטית שמתעקלת ומתפתלת בתוך האוכלוסייה הפלסטינית והאדמה הפלסטינית הכבושה. היא מייצרת גטאות ולא קנטונים - גטו של ירושלים המזרחית. עכשיו, אותו מעבר שמנסים לחצות דרכו את מרכז הגדה מדרומה ליד חורה. מדברים על חיזוק, במרכאות או בלי מרכאות, ההתנחלויות באריאל. מדברים על הסלמה ועל חזרה למדיניות החיסולים. בעצם, ראש הממשלה מעוניין לייצר מצב של אי-יציבות, לייצר מצב של עימות. זה האליבי שלו לחמוק מכל מחויבות מדינית. זה האליבי שלו על מנת להמשיך ולדוש באותה מנטרה מאוסה של כביכול מלחמה בטרור. המלחמה בטרור היא סיום הכיבוש, ואת זה הוא צריך לעשות ולא אף אחד אחר.
       
       איך אפשר להסביר שדווקא אריאל שרון שולח את ידיו למערכת הבחירות הפלסטינית וקובע מי יתמודד ומי לא יתמודד שם? מה האינטרס של שרון שה"חמאס" לא תהיה חלק מהמערכת הפוליטית הפלסטינית? זו שאלה מאוד מאוד חשובה ומאוד מאוד קשה. מי שלא רוצה שה"חמאס" תהיה חלק מהמערכת הפוליטית רוצה להשאיר אותה בחוץ, שהיא תתחזק מבחוץ, ואז להמשיך לנגן על מיתרי המלחמה בטרור ולגלגל את האחריות על העם הפלסטיני ועל הנהגתו.
       
       העיקרון שמנחה את הממשלה הוא לא לקיים משא-ומתן עם הנציגות של העם הפלסטיני.  לכן, היא הלכה למהלך חד-צדדי. לכן, כאשר ערפאת היה בחיים, הם אמרו: הוא יכול, אבל הוא לא רוצה. עכשיו, עם אבו-מאזן, הופכים את הקערה על פיה ואומרים: הוא רוצה, אבל הוא לא יכול. הוא חלש. מייצרים את הסטריאוטיפים ומוכרים אותם לציבור בישראל על מנת לקבע מצב של - - -
       
קולט אביטל (העבודה - מימד - עם אחד):
       
       התחילו את הדה-לגיטימציה.
       
מוחמד ברכה (חד"ש-תע"ל):
       
       נכון. לכן הם רוצים לקבע מצב של דה-לגיטימציה של כל ההנהגה הפלסטינית כאילו היא לא פרטנר לשלום וכאילו מדינת ישראל, כפי שאמר מופז, תנהל אולי משא-ומתן לשלום עם הדורות הבאים. אם הוא לא דואג לדורות הנוכחיים של הפלסטינים, לפחות שידאג לדורות הנוכחיים של הישראלים. השלום והנסיגה מהשטחים והקמת מדינה פלסטינית לצד מדינת ישראל הם לא טובה שישראל עושה לפלסטינים. זה בראש ובראשונה טובה שממשלת ישראל עושה לעם שלה עצמה. אבל איפה טובת העם ואיפה הממשלה?
       
       קודמי דיבר על העוני. 1.534 מיליון עניים במדינת ישראל, כלומר, אחד מכל חמישה, ובעצם 22% מאזרחי המדינה. שליש מהילדים במדינת ישראל חיים מתחת לקו העוני. אבל, אדוני היושב-ראש, לעוני ולמצוקה יש אופי לאומי, ולאפליה הלאומית יש אופי מעמדי, כי אם המספרים מדברים על חמישית מהאזרחים מתחת לקו העוני ושליש מהילדים מתחת לקו העוני בקרב האזרחים הערבים, 50% מהאזרחים - מחציתם, אחד מכל שניים - חיים מתחת לקו העוני. יותר מ-60% מהילדים חיים  מתחת לקו העוני. מצב החרדים לא שונה ממצב הערבים. יש גם מאפיינים לאומיים, יש גם מאפיינים גיאוגרפיים של אזורים, ויש גם מאפיינים של אמונה ותפיסת חיים בהנחתת העוני על שכבות מסוימות בתוך החברה הישראלית. זו הפריפריה, אלה החרדים, אבל זו בעיקר האוכלוסייה הערבית.
       
       היום התבשרנו מפיו של ראש המוסד לביטוח לאומי ששלושת העשירונים העליונים, כלומר העשירים ביותר, השמנת של השמנת של השמנת, הקצפת של השמנת, הגדילו את רווחיהם בשנה האחרונה ב-9 מיליארדי שקלים, ושלושת העשירונים הנמוכים, הכי חלשים, קטנו הכנסותיהם במיליארד שקל. כלומר, אם דיברנו בשנה הקודמת בזעקה ובשאט-נפש על הפערים החברתיים, הפערים הולכים ומתרחבים. 9 מיליארדים נוספו לשלושת העשירונים הגבוהים, ומיליארד נגרע משלושת העשירונים הנמוכים. אבל מאיפה באו 8 המיליארדים הנוספים?
       
היו"ר נסים דהן:
       
       נא לסיים.
       
יוסי שריד (מרצ-יחד):
       
       מנהל הביטוח הלאומי  משווה רק את החמישון העליון. יש פה הטעיה - - -
       
מוחמד ברכה (חד"ש-תע"ל):
       
       לא. זה לא - - -
       
יוסי שריד (מרצ-יחד):
       
       אילו שלושה עשירונים?
       
מוחמד ברכה (חד"ש-תע"ל):
       
       שלושה עשירונים זה לא אומר שליש האזרחים. אמרתי: רצועת - - -
       
יוסי שריד (מרצ-יחד):
       
       5% קיבלו את כל הכסף, וכל השאר - - -
       
מוחמד ברכה (חד"ש-תע"ל):
       
       חבר הכנסת יוסי שריד, פחות. אני אמרתי: הקצפת של הקצפת של השמנת.
       
יוסי שריד (מרצ-יחד):
       
       זה לא שלושה עשירונים.
       
מוחמד ברכה (חד"ש-תע"ל):
       
       כשאנחנו מדברים על שלושה עשירונים, לא מדברים על שליש האזרחים. מובן שלא. אבל שלושת העשירונים הנמוכים - מובן שהם הרבה יותר משליש מהאזרחים.
       
יוסי שריד (מרצ-יחד):
       
       ודאי.
       
מוחמד ברכה (חד"ש-תע"ל):
       
       אז, אלה גדלו בתשעה, ואלה קטנו באחד. מאיפה 8 המיליארדים האחרים? יגידו לך: צמיחה. בסדר, נניח שחלק מזה צמיחה. כלומר, אדוני השר, מתפארים בצמיחה, והיא הולכת ישירות לאותה קצפת של השמנת.
       
היו"ר נסים דהן:
       
       תודה.
       
מוחמד ברכה (חד"ש-תע"ל):
       
       אני  מסיים.
       
       לעומת זאת, חלק מ-8 המיליארדים של ההפרש בין אלה שגדלו ואלה שקטנו בא על חשבון מעמד הביניים. ממשלה ומפלגות שחרתו על דגלן את חשיבות קיומו של מעמד הביניים - בעצם מעמד הביניים הולך ונמחק. רובו מידרדר מתחת לקו העוני או באזור, ורק מעטים, במספרים ספורים, מצליחים לטפס לאותה קצפת של השמנת.
       
       יש מדיניות של אי-צדק חברתי. יש מדיניות חזירית במלוא מובן המלה כלפי השכבות החלשות, כלפי האזרחים הערבים, כלפי הפריפריה, כלפי החרדים. יש מדיניות חזירית בכל מה שקשור לניהול עניין השלום. זו ממשלה שלא הולכת לשום אופק שיש בו חיים אחרים ותקווה אחרת. לכן, ראוי שהממשלה הזאת תחלוף מהבית הזה. אדוני, תודה רבה.
       
היו"ר נסים דהן:
       
       תודה רבה. אני מקווה שכל חברי הכנסת לא יקחו דוגמה מנדיבות הלב של היושב-ראש בנאומים של האי-אמון. אנחנו נקפיד על הזמן מעתה ואילך.
       
קריאה:
       
       - - -
       
היו"ר נסים דהן:
       
       שערורייתית. כן, בהחלט.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני  מתכבד להשיב על הצעות האי-אמון. האמת היא שקיוויתי שהיום כבר אשתחרר מתפקיד השר המקשר, אבל זה לא הולך לי. כבר כמה פעמים אני מנסה וזה לא הולך. אפילו על זה אי-אפשר לסמוך.
       
היו"ר נסים דהן:
       
       את מי רצו למנות?
       
שר התחבורה מאיר שטרית:
       
       זאביק בוים אמור להיות השר המקשר, אם המינויים האלה לא יעברו - אם זה יכול לעזור, אנא במחילה, חברי מהאופוזיציה, אולי תתמכו סוף-סוף שאשתחרר מהעניין הזה.
       
היו"ר נסים דהן:
       
       אנחנו יכולים לתמוך שתשתחרר - אבל לגמרי.
       
שר התחבורה מאיר שטרית:
       
       אומנם, אני שמח להיות בכנסת - - -
       
שאול יהלום (מפד"ל):
       
       נעשה בחירות, ואתה משוחרר.
       
שר התחבורה מאיר שטרית:
       
       אני שמח להיות אתכם בכנסת, ואתם יודעים שאני אוהב את העבודה הפרלמנטרית. אבל יש באמת עונשים כבדים מדי, בעיקר כאשר חלק מהוויכוחים שאני מנהל, חלק מהדברים שנשמעים, אני גם מסכים להם. חבר הכנסת יוסי שריד, אני מוכרח להגיד, כדובר באמת מובהק ועם כשרון רב, מעלה הצעת אי-אמון, ואי-אפשר שלא להקשיב לו או להתעלם מדבריו.
       
       אני רוצה להתייחס לשאלה אחת שהוא העלה קודם, רציתי להגיד לו כבר במשפט הראשון שהוא אמר - שאלת, מה פתאום הוא מדבר על רכבת - שאני אברר את התעלומה. יהודי אחד נכנס לחנות, לתקן את השעון שלו אצל שען. הוא מתקן את השעון וכשמסיים לתקן את השעון, הוא שואל את השען, תגיד לי, למה - - - 

יוסף פריצקי (צל"ש - ציונות, ליברליות ושוויון):
       
       הרסת. 
       
שר התחבורה מאיר שטרית:
       
       מה הרסתי? 
       
היו"ר נסים דהן:
       
       היית צריך להתחיל אחרת. 

יוסף פריצקי (צל"ש - ציונות, ליברליות ושוויון):
       
       יהודי מבקש לתקן שעון, הוא מסתובב, רואה - - - 

שר התחבורה מאיר שטרית:
       
       נכון, אתה צודק, הוא מספר נכון, תודה חבר הכנסת פריצקי. יהודי מבקש לתקן את השעון שלו, חיפש חנות, הוא רואה שלט עם שעון, נכנס לחנות ומבקש לתקן את השעון, ההוא אומר לו, אני לא שען, אני מוהל. הוא שואל אותו, למה שמת שעון בחוץ? הוא אומר, מה אתה רוצה שאני אשים על השלט? 

קולט אביטל (העבודה - מימד - עם אחד):
       
       זאת בדיחה לנסים זאב. 

שר התחבורה מאיר שטרית:
       
       זה אולי מבהיר את הנקודה, אם כי אני מוכרח לומר, בלי לזלזל במאומה, אני אומר כשר התחבורה, בתחום הרכבת נעשתה מהפכה בארץ, אני מקווה לעשות אותה מהפכה בכבישים, לנוכח סיכום שלי עם האוצר על הקצאת 19 מיליארד שקל, תקציב רב-שנתי למע"צ החדשה או החברה הלאומית לדרכים, כך שנוכל לתכנן את  הכבישים ולטפל בבעיות כשלי הבטיחות במשך חמש שנים,  בלי להתחנן כל שנה, לעמוד על ברכינו ולהתחנן על התקציב שמקצצים אותו, כל שנה קטע אחר קטע. בעניין הזה לממשלה יש תרומה גדולה, ולדעתי צריך לברך אותה על כך, גם בתחום הרכבת וגם בעניין הכבישים. 
       
       אני רוצה להתייחס לגופם של דברים. ראשית, אם צריך לומר לך תודה, הנה, בשם הממשלה, יוסי שריד וחברי סיעת מרצ, אני אומר תודה על כך, גם לסיעות אחרות, שהחזקתם את הממשלה. אתה צודק במאה אחוז, אני מסכים עם כל מלה שאמרת, בלעדיכם, הממשלה הזאת היתה נופלת והיינו מוצאים את עצמנו בבחירות, אומנם בלי התנתקות, אבל בבחירות, ואלוהים היה יודע מה היה קורה. אז בהחלט מגיעה גם  מלה של תודה והערכה, אם זה לא נאמר, אני שמח לומר את זה מצדה של הממשלה, על כך שתמכתם במהלך רציני ללא שום תמורה. גם את זה צריך לומר. לפעמים זה לא קל. כמו שאמרת, בזמנה, שינוי החליטה לתמוך בתקציב תמורת סכום קטן, 700 מיליון שקל. 
       
       תמכתם ללא שום תמורה, תמיכה אידיאולוגית מזווית הראייה שלכם, ולגופו של עניין, היתה תמיכה במהלך מדיני של הממשלה, אפילו שלא הסכמתם עם מהלכים אחרים של הממשלה, אבל צריך לברך על כך. לכן, אני מקבל את מה שאתה אומר, שהקריאה שלך לאמון היא עניינית. באמת, בתקופה ארוכה מאוד, נמנעתם מהצעות אי-אמון, גם לא הצבעתם בעד הצעות אי-אמון. נמנעתם ובכך הצלתם או השארתם את הממשלה על כנה, דבר שנתן לה את היכולת לבצע, הלכה למעשה, את ההתנתקות. ותבואו על הברכה. 
       
       אני חושב, שמבחנה של אופוזיציה הוא לא רק בכושר ההתנגדות שלה או בריטואל השבועי להגשת אי-אמון, אלא גם ביכולת שלה להתעלות לפעמים, ברגעים מסוימים, לתמוך בממשלה בנושאים מסוימים.  אגב, אני חושב שגם סיעת הליכוד עשתה את זה בעבר, בעניינים אחרים, כאשר ממשלות אחרות, כשהיינו  באופוזיציה, הביאו דברים שסיעת הליכוד כאופוזיציה היתה צריכה לתמוך בהם, ותמכו אז ללא שום תמורה. 
       
       לצערי הרב, חבר הכנסת שריד, הדברים הם לא כמימים ימימה, אתה ואני ותיקים מאוד בכנסת, אנחנו זוכרים כנסות שאופוזיציות תמכו קונסטרוקטיבית גם בממשלות כשחשבו שהן עושות מהלכים נכונים. לצערי, זה לא המצב היום, ולכן, על אחת כמה וכמה, אני חושב שהעמדה שלכם היתה חריגה, ותבואו על הברכה. מעבר לזה, אין לי מה לומר. אני חושב שצריך להתייחס לבעיות שאתה מעלה - - - 
       
אברהם פורז (שינוי):
       
       נתניהו אומר שאתם מרצ, אז ברור שמרצ תומכת בכם. 
       
שר התחבורה מאיר שטרית:
       
       אני חושב שהליכוד אינו מרצ, גם יוסי שריד איננו חושב כך - - - 

אברהם פורז (שינוי):
       
       נתניהו חושב כך. 

שר התחבורה מאיר שטרית:
       
       בסדר, כל אחד ותפיסת עולמו. ברשותכם, אדוני היושב-ראש, אני רוצה להתייחס בקצרה לכל אחת מההצעות שעלו בפנינו. חבר הכנסת רשף חן איננו כאן, חבל, לכן אני לא יכול להתייחס באריכות לדבריו. אני רק רוצה לומר, שהאמירה, ששינוי לא תתמוך בתקציב בשום פנים ואופן, זה היה רק לצורך ההתנתקות, בפוליטיקה אומרים:  never say never.   
       
       בפעם שעברה היתה אותה אמירה בערך, לא ראיתי שעמדו על הדברים. בסופו של דבר, גם שינוי איננה רוצה מצב של תוהו ובוהו תקציבי,  שאין תקציב מדינה ועובדים על-פי 1 חלקי 12. 
       
אילן שלגי (שינוי):
       
       ההתנתקות היתה אז לפנינו והיה חשוב לנו להעביר את התקציב. 
       
יוסי שריד (מרצ-יחד):
       
       שינוי זה רק עניין של מחיר - יהיה מחיר, יתמכו. 

שר התחבורה מאיר שטרית:
       
       יכול להיות. בכל ההיסטוריה של הכנסת, לא ראיתי שאי-פעם ממשלה נפלה מפני שהתקציב לא אושר. לא קרה אף פעם שממשלה נפלה על תקציב. 

אילן שלגי (שינוי):
       
       Never say never.

שר התחבורה מאיר שטרית:
       
       זה עניין של מחיר. זה מה שאמרתי, never say never.
       
יוסף פריצקי (צל"ש - ציונות, ליברליות ושוויון):
       
       וגם אדוני שר התחבורה, אם לא יאושר, אז יהיו בחירות ביולי. 
       
שר התחבורה מאיר שטרית:
       
       נכון. 

היו"ר נסים דהן:
       
       נא לא להפריע, חבר הכנסת פריצקי. 

שר התחבורה מאיר שטרית:
       
       לכן, ההבדל לא גדול. אף שאני מבין את השאיפה של האופוזיציה להפיל את הממשלה, אני אומר לחברים מהאופוזיציה בגישה הפוכה, כשאני רואה את הנזק הנורא שקורה לממשלות בגין האי-יציבות השלטונית וההפלות התכופות של ממשלות וחילופי שרים תכופים, אני לא יכול להגזים במידת ההרס שזה גורם למשרדי הממשלה כששרים מתחלפים בדחיפות כל כך גדולה. נוח לאדם להעיד על מה שקרוב אליו. במשרד התחבורה, נדמה לי שאני השר ה-17 בעשר השנים האחרונות. זאת אומרת, שחייו של שר התחבורה במשך עשר השנים האחרונות היו קצרים, חצי שנה. אני שובר שיא, אדוני היושב-ראש, כמעט שנה וחצי. תגידו לי אתם, איך אפשר לעשות תכנון קדימה, ליישם מדיניות קדימה בראייה ארוכת טווח,  אם שר מתחלף כל חצי שנה? איך אפשר לנהל עניין במדינה? 
       
יוסף פריצקי (צל"ש - ציונות, ליברליות ושוויון):
       
       אתם אשמים ששיניתם את שיטת הבחירות. היתה שיטת בחירות ישירה, אתם שיניתם אותה. אתם אשמים. 

שר התחבורה מאיר שטרית:
       
       חבר הכנסת פריצקי, אני מבקש להפנות אותך לרקורד של הדברים שלי בכנסת בעניין זה, אני התנגדתי - - - 

יוסף פריצקי (צל"ש - ציונות, ליברליות ושוויון):
       
       אתם, כוונתי סיעתך. 

היו"ר נסים דהן:
       
       חבר הכנסת פריציקי, תודה על ההערה, היא נשמעה. 
       
נסים זאב (ש"ס):
       
       אפשר עדיין לשנות. 

היו"ר נסים דהן:
       
       חבר הכנסת נסים זאב, תודה גם לך. 
       
שר התחבורה מאיר שטרית:
       
       חבר הכנסת פריצקי, חשבתי, במקום ללכת צעד אחורה, צריך ללכת צעד קדימה. במקום לשנות את שיטת הבחירות האישית לראשות הממשלה, היו צריכים לשנות את שיטת הבחירות לכנסת - -
       
יוסף פריצקי (צל"ש - ציונות, ליברליות ושוויון):
       
       אזורית. 
       
שר התחבורה מאיר שטרית:
       
       - - ולעשות בחירות אזוריות אישיות, אז אולי המערכת הפוליטית היתה נחלצת. אגב, לא שיניתי את עמדתי, אני חושב שזה גם  מה שנחוץ היום למדינת ישראל בתוך הבוקה והמבולקה שאנחנו חיים בה, זה יכול ליצור יציבות שלטונית במקום. 

       לחבר הכנסת יהלום אני רוצה לומר, אני חושב שיש בעיה שאי-אפשר להתעלם ממנה, למפונים שעדיין נמצאים באוהלים. אמרת, כל מה שהם רוצים - יישוב נפרד ליד הים. אני יכול להבין יישוב נפרד, אני מקבל, אבל ליד הים -  אני לא מקבל. אי-אפשר לומר: אני רוצה בית, ברחוב זה, בפינה זאת וזאת. אני רוצה שתדע, ממשלת ישראל עשתה מאמצים אדירים, מעל ומעבר, גם תקציביים, גם רצון, גם הקצאת קרקעות; כל יישוב שרצה לקום, הלכו לקראתם עד הסוף. אבל גם בסוף יש סוף. יש דרישות שאי-אפשר למלא. לבי כואב גם את סבלם של אלה, אני חושב שצריך ללכת לקראתם, לחפש פתרונות ולתת להם אפשרות לחיות כקהילה משותפת, אם זה אפשרי. אבל תסביר לי אתה, חבר הכנסת יהלום, למה כל קהילה צריכה להיות קהילה לבד? למה כל גוש-קטיף לא יכול לקום ביישוב אחד? בזמנו הצעתי, שכל הגוש הזה יקום בתוך אשקלון.  אשקלון לבדה, יש בה למעלה מ-2,000 מגרשים מוכנים, מתוכננים, מאושרים לבנייה. 
        
       זאת הסיבה שהכנסתי אז  תיקון בחוק, להכליל את אשקלון במסגרת הנגב, כדי לתת מענק נוסף של 30,000 דולר לכל מי שיגור באשקלון. אפשר להכניס את כל גוש-קטיף לאשקלון. יישוב שיש בו כל השירותים, גם הדתיים, גם החינוכיים, לאוכלוסייה דתית, גם הקהילתיים, גם מקוואות - הכול עשוי וקיים, ולא נודע כי באו אל קרבה. 
       
       לצערי הרב, ההתעקשות שכל יישוב יהיה לבד כקהילה נפרדת, היא בעייתית. למרות זאת, הממשלה לא אמרה לא למתיישבים. היא מנהלת אתם משא-ומתן, בקשיים גדולים מאוד. חלקם משתף פעולה, חלקם לא משתף פעולה. 
       
       אני רוצה לומר לך, שיש ועדת מנכ"לים של משרדי הממשלה, בראשות מנכ"ל משרד ראש הממשלה. אני רואה אילו מאמצים הוא עושה כדי לנסות להגיע להסכמים, יחד עם המנהלת ויחד עם המתיישבים. חלקם הגיעו להסכמים. עם רבים הגיעו להסכם. חלקם עוד לא. אני מקווה שהעניין ייפתר בקלות. כמו שאתה אומר, השהות של האנשים בבתי-מלון היא בלתי נסבלת, לא מבחינת אורח החיים שלהם שם, גם לא מבחינת העלויות. העלויות בשמים, מזמן זה עבר מעל ומעבר לכוונה הראשונית של הממשלה, לימים אחדים, עד שאנשים ישכרו דירות. אנשים אומרים: לא שוכרים דירות, נשארים בבתי-המלון. זה לא נוח, לא לאנשים ולא לבתי-המלון, והעלויות בשמים. 

       צריך הגמשה מסוימת גם מצד המפונים. הרי הם לא הראשונים שפינו בארץ. פינו את ימית ואת אופירה – את סיני. לא היה בלגן כזה. כל אחד מהמתיישבים אז פתר – רובם הגדול – את הבעיה בעצמו, בכספי הפיצויים. לרבים מאלה שגרים היום באוהלים יש האופציה והאפשרות לשכור דירות, והמדינה משלמת שכר דירה לשנתיים לכל משפחה שפינתה בית, מעבר לפיצויים האחרים. 
       
שאול יהלום (מפד"ל):
       
       - - - שנתיים, שלוש שנים.
       
שר התחבורה מאיר שטרית:
       
       אני מבין, אתה צודק, אבל זמנית אפשר לשכור דירה לשנתיים ובינתיים לבנות יחד את היישוב? אפשר. למה לגור באוהל, האוהל יותר טוב?
       
שאול יהלום (מפד"ל):
       
       הכול אפשר, אבל זה לא פתרון. 
       
שר התחבורה מאיר שטרית:
       
       אוהל הרי לא יותר טוב, לצערי. הרי אוהל הוא לא יותר טוב. אותו בניין שהממשלה שכרה ואחר כך ביטלו את העסקה כי היא היתה עם אדם אחד – היו יכולות ללכת 200 משפחות, לשכור בעצמן את הבניין, היו מקבלות שכר דירה וגרות יחד. לאחר מכן היו בונים קהילה או שכונה אחרת. 
       
שאול יהלום (מפד"ל):
       
       אבל הבניין נתקע. 
       
שר התחבורה מאיר שטרית:
       
       אני חושב שצריך גם מצד המתיישבים הגמשה מסוימת, כי, האמן לי, הממשלה הולכת לקראתם מעל ומעבר במטרה להביא לסיום הפרשה הזאת. אני חושב שאתה ומנהיגי הציונות הדתית-לאומית, שמייצגים את הקו הזה של המתיישבים, יכולים להשפיע מאוד אם תגידו להם את זה, ולא אני או הממשלה. 
       
שאול יהלום (מפד"ל):
       
       אנחנו מלווים אותם יום-יום. אתה יודע שבעין-צורים ובמשואות-יצחק, לדוגמה, הממשלה עשתה סיכום פעמיים וחזרה בה?
       
שר התחבורה מאיר שטרית:
       
       אני לא מכיר את הפרטים בכל מקום. אגב, אני מציע לך להיות מעורב; כדאי שתהיו מעורבים – אתה יכול לדבר עם מנכ"ל משרד ראש הממשלה, כדאי שתהיו מעורבים יותר, לדעתי, כי אולי אתם יכולים להושיע בעניין, להיכנס בתווך בין המתיישבים ובין הממשלה ולנסות לפתור את הבעיה. אני אומר לך שרצון טוב יש. הממשלה מקצה לזה הרבה מאוד משאבים, מעל ומעבר למה שתכננה. 
       
       לשאלות בתחומים הנוספים שעלו בדיון: חבר הכנסת ברכה, אני  מבין את תיאור המצב הקשה של האנשים ואת ממדי העוני. אפשר לחשוב שהממשלה הזאת נכנסה לכהונתה זו כשלא היה עוני בארץ, ופתאום נוצר עוני איום ונורא. היה עוני של 1.2–1.3 מיליון איש עוד לפני תחילת ממשלת שרון. 
       
עסאם מח'ול (חד"ש-תע"ל):
       
        - - -
       
יוסי שריד (מרצ-יחד):
       
       בימים שלכם הוא הוגבר - - -
       
שר התחבורה מאיר שטרית:
       
       אני חושב שזה רע מאוד. חבר הכנסת שריד, אמרתי הרבה מאוד פעמים שמה שמפריע לי, כמי ששותף לתוכנית הכלכלית החדשה, שהביאה - - -
       
נסים זאב (ש"ס):
       
       אז בואו תשנו באמת. אם כל כך צר לכם, אם אתם כל כך מצטערים, תתקנו את העיוותים. 
       
שר התחבורה מאיר שטרית:
       
       - - - כמי שהיה שותף לתוכנית הכלכלית, שהביאה לצמיחה כלכלית במשק, שהיא לא פחות חשובה, ולמניעת הידרדרות המשק לתהום, אמרתי שאחד הדברים שהציק לי כל הזמן היה שלא יכול להיות מצב שבו 35% מהאנשים שעובדים נמצאים מתחת לקו העוני, כאשר אדם אחד במשפחה עובד. אני חושב שאנחנו צריכים לצפות מאדם שעובד שיפרנס את משפחתו בכבוד ולא יהיה מתחת לקו העוני. זאת הסיבה לכך שבהיותי שר במשרד האוצר הרבה מאוד מזמני הוקדש לבניית מערכת של מס הכנסה שלילי ולחובת דיווח אישי במשק. הצעתי אז תוכנית מלאה, שהיתה אמורה להביא לחובת דיווח אישי במשק בתוך שנתיים, כדי להילחם בכלכלה השחורה מחד גיסא, ומאידך גיסא ליצור מס הכנסה שלילי, שיגרום לכך שאדם שעובד יפרנס את משפחתו בכבוד. 
       
       לצערי, כאשר עזבתי את האוצר ועברתי לתחבורה כל החומר שעבדתי עליו נגנז. אני אומר לכם שאי-אפשר לעשות מס הכנסה שלילי באמת בתוך פחות משנתיים. הזמן הדרוש לשינוי מערכות המחשוב של הממשלה, להכנת חובת דיווח אישי ולטיפול יסודי בכל המערכת הוא שנתיים לפחות. מי שחושב שאפשר לעשות משהו יסודי ורציני בתוך פחות משנתיים – טועה. אפשר לתת קצבאות לאנשים עם הכנסה נמוכה, אבל זה לא מס הכנסה שלילי אמיתי. זה לא יוציא אנשים ממעגל העוני. מה שיוציא אנשים ממעגל העוני הוא שאנשים יצאו ממעגל הקצבאות ויעבדו. התמריץ היחיד שיכול להביא לכך שאנשים יעבדו הוא שאדם שעובד יפרנס את משפחתו בכבוד. לצערי הרב, היום קל מאוד להתחמק מעבודה וקל מאוד לחיות על קצבאות. לדעתי, אילו היינו מבטיחים שאדם שעובד יפרנס את משפחתו בכבוד, היה לנו כוח מוסרי לומר לכל אדם בריא: אדוני, אתה חייב לעבוד; לא משנה באיזו עבודה תעבוד, אתה חייב לעבוד. 
       
נסים זאב (ש"ס):
       
       גם את הנכים מחייבים לעבוד. 
       
שר התחבורה מאיר שטרית:
       
       לא, חבר הכנסת זאב. לא. 
       
נסים זאב (ש"ס):
       
       תשמע את הנכים, מה הם אומרים. 
       
שר התחבורה מאיר שטרית:
       
       יש שלושה סוגים של אנשים. 
       
עסאם מח'ול (חד"ש-תע"ל):
       
       בסופו של דבר אני מדבר על אנשים קונקרטיים, שהולכים לתוכנית ויסקונסין, אבל אין עבודה בסופו של יום ואין קצבה. זאת המסקנה. 
       
היו"ר נסים דהן:
       
       חבר הכנסת מח'ול, המליאה לא נועדה להתדיינות בין השרים ובין חברי הכנסת. אדוני השר, תמשיך. 
       
שר התחבורה מאיר שטרית:
       
       אני רוצה להזהיר אותנו מפני צביעת התמונה כולה בשחור. קו העוני במדינת ישראל הוא כידוע מושג סטטיסטי, וכמו שאמרתם, ובצדק, הצמיחה הועילה בעיקר לעשירונים העליונים. אבל גם כאשר מצבם הכלכלי של אלה משתפר, זה מעלה את קו העוני, מכיוון שקו העוני הוא 47% מהחציון. זאת אומרת שככל שההכנסה של חלק מהאוכלוסייה עולה, עולה קו העוני מבחינה סטטיסטית. חברים, מה לעשות – העובדות גם מדברות בעד עצמן, ולכן אני לא מציע לצבוע הכול בשחור. בחודש האחרון נסעו לחו"ל חצי מיליון איש. המצוקה קשה נורא. חצי מיליון אנשים נסעו בחודש האחרון לחו"ל. מספר המכוניות שנקנה בשנה מגיע לשיאים חדשים. יש מצוקה קשה מאוד – אין מקומות חנייה. חברים, צריך גם את זה לומר, ולכן אני לא מציע לצבוע את התמונה בשחור. מדינת ישראל היא לא מדינת העולם השלישי. מדברים על עוני? זה לא עוני מנוול של העולם השלישי. זה דבר יחסי. 
       
היו"ר נסים דהן:
       
       גם אפור הוא לא צבע טוב. 
       
שר התחבורה מאיר שטרית:
       
       אני מסכים שלא צריך להגיע למצב שבו אנשים חיים מתחת לקו העוני, אבל אני מציע שלא נגזים בתיאור התמונה השחורה. התמונה השחורה שהציג כאן ברכה היא מוגזמת, מיותרת ואינה נכונה. דבר אחרון – אני בהחלט מבין את הבקשה של האופוזיציה ללכת לבחירות. 
       
אברהם פורז (שינוי):
       
       במדינה שכולם בה עניים אין עוני, אין בעיה – כי אין קו חציון. 
       
שר התחבורה מאיר שטרית:
       
       אגב, באתי לארץ בשנות ה-50 כעולה חדש - - - 
       
היו"ר נסים דהן:
       
       בתקופה של דב יוסף. 
       
שר התחבורה מאיר שטרית:
       
       אחרי דב יוסף. חיינו במעברות, כולם היו עניים באמת ולא היה מצב של קנאה ותחרות של אחד עם השני. אנשים חיו מהיד לפה ולא הרגישו רע. אני לא מציע לחזור לשנות ה-50. אני חושב שהעולם מתקדם, המדינה מתקדמת, צריך לדעת שרמת החיים של כולם עלתה, אבל אי-אפשר להתעלם מבעיה אחת, שאנשים מעלים בצדק: אם בזמן שקמה המדינה העניים היו פה והעשירים היו פה, כולם עלו, אבל הפער התרחב מאוד מאוד, וזה בלתי נסבל. 
       
יוסי שריד (מרצ-יחד):
       
       אתה עסקת שנים רבות בהשכלה גבוהה. השנה, בפעם הראשונה בתולדות המדינה, יש ירידה ברישום סטודנטים, והסיבה היא אחת ויחידה: ההקצבות של ות"ת לאוניברסיטאות קטנו. לכן ות"ת אומרת לכל אוניברסיטה: אתה יכול לקלוט עד כאן. זאת אומרת שבפעם הראשונה מאז קום המדינה יש צעירים וצעירות בארץ שרוצים ללמוד, וגם יכולים ללמוד, ולא יכולים ללמוד. 
       
שר התחבורה מאיר שטרית:
       
       אני מסכים אתך, אבל אני מבקש להאיר את זה מזווית ראייה אחרת. לצערי הרב, המדיניות שנוקטים – בתמיכה של שינוי ובעיקר בגלל התעקשותם – של המשך הורדת שכר הלימוד, הורגת את האוניברסיטאות. 
       
יוסי שריד (מרצ-יחד):
       
       לא נכון. לא נכון. 
       
אילן שלגי (שינוי):
       
       האוצר הורג את האוניברסיטאות. 

היו"ר נסים דהן:
       
       כבוד השר, הפכת את המליאה להתדיינות כאילו היתה אחת הוועדות, וזה לא מקובל עלינו. 

יוסי שריד (מרצ-יחד):
       
       למה סטודנט בישראל צריך לשלם שכר לימוד יותר גבוה מסטודנט בכל מדינות אירופה? אני קובע את זה חד-משמעית. זה צריך להיות ההיפך. 
       
שר התחבורה מאיר שטרית:
       
       יש הרבה מדינות באירופה שהלימוד בהן הוא חינם. 
       
יוסי שריד (מרצ-יחד):
       
       אצלנו זה צריך להיות הפוך, כי אצלנו הצעירים תורמים יותר. זה צריך להיות הפוך. גם באירופה יש עשירים, למה שם משלמים פחות?
       
שר התחבורה מאיר שטרית:
       
       אם היינו עובדים כמו באירופה ומשתתפים בכוח העבודה כמו באירופה – אי-אפשר לקבל רק את הזכויות, צריך גם את החובות. לצערי הרב, בארץ יש 10% פחות של השתתפות כוח עבודה במשק, וזה משפיע על היכולת של המדינה לתת משאבים. אם היו עובדים במשק עוד 10% מהאנשים, יכולנו לתת לכל הסטודנטים שכר לימוד חינם, לא צריך גרוש. לצערי הרב אנחנו לא נמצאים במצב הזה. 
       
       אני מבין את רצון האופוזיציה להפיל את הממשלה וללכת לבחירות. אני אומר: רבותי, אל נא בחפזונכם. אנחנו לא צריכים להוציא עכשיו עוד 600 מיליון שקלים בשנה הזאת לבחירות מוקדמות ולחזור לאותו תסריט פעם נוספת, לאותה כנסת, שתנסה מחדש, פעם נוספת, להפיל את הממשלה ולהגיע לבחירות חוזרות. בואו ננסה לשמור על יציבות עד הסוף, ניאבק על הדברים הקונקרטיים בכנסת, ננסה לתקן את המערכות וביחד אולי תבוא מזה ישועה לישראל. לכן, אדוני היושב-ראש, אני מציע לדחות את הצעות האי-אמון.  
       
היו"ר נסים דהן:
       
       תודה רבה. חבר הכנסת אברהם פורז. שמונה דקות, אדוני.
       
אברהם פורז (שינוי):
       
       אדוני היושב-ראש, חברי הכנסת, קורה לעתים שיש לי אורח מחוץ-לארץ, ששומע שאני חבר כנסת והוא אומר לי: אני רוצה לבקר בכנסת. לפעמים אני מביא אותו לכאן, ולפעמים אני מצטער על זה שאין תרגום סימולטני באופן שבו האורח יוכל להבין מה נאמר פה במליאה. במחשבה שנייה, נניח שהיה תרגום סימולטני, האם הייתי מצליח אי-פעם להסביר לאורח מחוץ-לארץ מה מתרחש פה? למשל היום, הייתי מספר לו שחסרים בממשלה שלושה שרים חשובים מאוד – אולי שלושה וחצי, כי גם וילנאי צריך לקבל שדרוג - חסר שר אוצר, חסר שר קליטה וחסר שר תעשייה. שלושה משרדים מאוד חשובים, וצריך למנות שרים. ראש הממשלה, איש אחראי, עומד להביא בפני הפרלמנט מינוים של שלושה שרים, ופתאום זה יורד מסדר-היום. מה אני אומר לאורח מחוץ-לארץ, שזה ניצחון של האופוזיציה? לא. אני צריך לספר לו שמפלגתו של ראש הממשלה היא למעשה נגדו. 
       
היו"ר נסים דהן:
       
       כבוד השר, אתה עוזב אותנו, אבל הממשלה צריכה להיות כאן. 
       
שר התחבורה מאיר שטרית:
       
       - - - 
       
היו"ר נסים דהן:
       
       אין לי טענות אליך, אני רק מודיע שאם הממשלה לא תיכנס, נפסיק את הדיון. לא ייתכן שהממשלה לא תשמע את הכנסת. 
       
אברהם פורז (שינוי):
       
       תצביע עכשיו על האי-אמון, יש לנו רוב פה. 
       
היו"ר נסים דהן:
       
       אני לא אעשה מחטפים, אני לא אפיל ממשלה עם מחטף, אבל הממשלה צריכה להיות כאן ולשמוע את כאבם של חברי הכנסת. 
       
עסאם מח'ול (חד"ש-תע"ל):
       
       זה לא יעזור, היא לא שומעת. 
       
היו"ר נסים דהן:
       
       לפחות תעשה את עצמה שומעת. 
       
אברהם פורז (שינוי):
       
       היו בינינו שחשבו שאחרי ניצחונו של שרון בכך שלא הוקדמו הבחירות הפנימיות בליכוד, המשבר חלף והנה יש לו עוד שנה אחת עד לנובמבר שנה הבאה לתפקד עם ממשלה מסודרת וסולידרית. הדבר הזה נפל. אנחנו רואים שמה שהיה חוזר, ומשבוע לשבוע ומיום ליום ראש הממשלה, במקום להתעסק בענייני המדינה, עסוק למעשה בכיבוי שריפות. דחו בשבוע, ומה יקרה בעוד שבוע, יקרה נס?  יצליחו לשכנע כמה מהמורדים. חבר הכנסת הנדל, אולי אתה שוקל להצביע בעד? 
       
צבי הנדל (האיחוד הלאומי - ישראל ביתנו):
       
       אולי שינוי. 
       
אברהם פורז (שינוי):
       
       אולי חבר הכנסת בני אלון שוקל להצביע בעד. מה שלא יהיה, התחילו צלילים שאני לא אוהב לשמוע, אלה צלילים מאוד צורמים של כלכלת בחירות. עכשיו לא רק פרס אומר שהממשלה הקודמת היתה קפיטליזם חזירי, עכשיו גם אהוד אולמרט אומר שזה היה קפיטליזם חזירי וגם שרון אומר שהיה קפיטליזם חזירי. היחיד שבעצם אחראי לקפיטליזם הלך, איזה נס. טוב שנתניהו התפטר ואפשר להאשים אותו בכל הצרות. שלא תהיה אי-הבנה, רבותי חברי הכנסת, אני חושב שבנושאים המדיניים הקו של נתניהו והתרגילים שהוא עשה והמהלכים שהוא עשה היו שגויים לחלוטין. אבל המדיניות הכלכלית שנקטה הממשלה הזאת בתקופת נתניהו, בתמיכתו של בני אלון שהיה אז שר, בתמיכתנו כמפלגת שינוי, בתמיכתו של ראש הממשלה, בתמיכתו של עוזי לנדאו, היו מהלכים נכונים. הם הצילו את כלכלת ישראל. הסכנה הגדולה היא, שהיום הכול ירד לטמיון, במשך שנה אחת יזרקו כסף לכל עבר בטענה או בתואנה שזאת מלחמה בעוני וצריך להציל את החלשים, ויהרסו את מה שנבנה פה במאמץ גדול ובכאב רב במשך שלוש שנים. 
       
       מבחינתנו כמפלגה, בנושא דת ומדינה שרון הוא אכזבה גדולה. ההבטחות שניתנו לנו בשעתו עם הקמת הממשלה לא קוימו. היה לנו הסכם קואליציוני על נישואים אזרחיים, מה שנקרא היום "ברית הזוגיות". חבר הכנסת בר-און, שרוצה להתמנות לשר התעשייה, סיים את העבודה והקפיא אותה, משום שהוא קיבל הוראה משרון להקפיא אותה. ההשתמטות של תלמידי הישיבות מהשירות בצה"ל נמשכת, ועדת-טל נכשלה לפי כולם, זאת אומרת שנת ההכרעה היא לא הכרעה. אנשים לא מגיעים לשירות בצבא והעסק הזה נכשל לחלוטין. 
       
יעקב מרגי (ש"ס):
       
       היום פרסמו שהמסוממים מגיעים לשירות הביטחון. 
       
אברהם פורז (שינוי):
       
       באמת? לאור המצב הקשה והבלתי אפשרי שהממשלה נקלעה אליו – נכון שמפלגת העבודה לא יודעת מה היא רוצה להיות, היא רוצה להיות אופוזיציה, היא לא רוצה להיות אופוזיציה. אתמול ראש הממשלה השפיל אותם פעם נוספת בחלוקה של מה שנותר אחרי שאולמרט הולך להיות שר האוצר. אני חושב שכמפלגה בת 20-פלוס מנדטים היתה יכולה להיות להם תביעה לגיטימית לקבל את תיק התעשייה והמסחר, או לקבל את האחריות על רשות השידור, או לקבל את האחריות על מינהל מקרקעי ישראל. לא, שום דבר. אז הם נעלבו, נו אז מה אם הם נעלבו?
       
       רבותי, הכנסת הנוכחית והממשלה הנוכחית הגיעו לקץ הדרך. אם אנחנו רוצים להציל את כלכלת ישראל, אם אנחנו רוצים להציל את המעט שנותר, אם אנחנו לא רוצים שתהיה לנו שנה שכולה מהמורות ונפילות, משברים על משברים, הגיע הזמן להחליט על הקדמת הבחירות. ראש הממשלה ואחרים צריכים לבוא להסכמה. אנחנו יכולים בשנה הבאה בינואר, בפברואר או במרס לכל המאוחר להחליט על בחירות, ללכת לבחירות, ותקום ממשלה חדשה ותהיה כנסת אחרת. יכול להיות שההרכב לא ישונה באופן דרמטי, אבל התפקוד של ממשלה וכנסת שיודעת שיש בפניה בתיאוריה ארבע שנים או שלוש שנים, הוא אחר מאשר תפקוד של ממשלה בשלהי כהונתה, כאשר הכול הופך לעניין שמושפע ממה יהיה בבחירות. השאלה מה יהיה בבחירות היא שאלה לא טובה, היא שאלה שמשפיעה, לצערי, על כולנו והיא משפיעה עלינו שלא לטובה. לכן, רבותי חברי הכנסת, אני חושב שצריך להביע אי-אמון על מנת להביא לפיזורה של הכנסת הנוכחית ולקיומן של בחירות חדשות בהקדם. 
       
צבי הנדל (האיחוד הלאומי - ישראל ביתנו):
       
       הרוב בחדר הזה בעד. 
       
אברהם פורז (שינוי):
       
       הצעתי ליושב-ראש לקיים הצבעה מייד, אבל הוא לא רוצה. תודה רבה. 
       
היו"ר נסים דהן:
       
       תודה רבה. חבר הכנסת עוזי לנדאו, ארבע דקות. אני שוב מתריע בפני הממשלה שהיא לא נמצאת כאן בדיון. חבר הכנסת עוזי לנדאו, האם אתה בכל זאת רוצה לומר את דבריך? אם לא, אני אנעל את הישיבה עד שיגיע נציג ממשלה. 
       
עוזי לנדאו (הליכוד):
       
       אני מציע שתנעל את הישיבה. 
       
היו"ר נסים דהן:
       
       הישיבה נעולה. אנחנו מכריזים על הפסקה עד שיגיע לכאן נציג הממשלה. 
       
       (הישיבה נפסקה בשעה 18:19 ונתחדשה בשעה 18:23.)
       
היו"ר נסים דהן:
       
       חבר הכנסת עוזי לנדאו, אנחנו מחדשים את הישיבה. אתה מוזמן לשאת את דבריך לפני מליאת הכנסת. בבקשה. 
       
עוזי לנדאו (הליכוד):
       
       אדוני היושב-ראש, חברי הכנסת, היו פה קודם שולחנות ריקים. בפרשת יוסף כתוב: הבור ריק אין בו מים, ורש"י מוסיף: עקרבים ונחשים יש בו. לפחות יש להם נציג עכשיו. אל תיקח אותי יותר מדי ברצינות, השר וילנאי.
       
       אדוני היושב-ראש, הקשבתי יפה לנאומו – להודעתו – של ראש הממשלה, והתאכזבתי. לא בשל מה שנאמר, אלא בשל מה שצריך היה להיאמר, ומשחסר, אי-אפשר להצביע בעד, אי-אפשר לתמוך. נושא אחד מרכזי בחשיבותו הוא נושא המפונים, המגורשים, העקורים מחבל-קטיף ומצפון השומרון. מדינת ישראל עקרה 10,000 איש, ועשתה זאת בנחישות וביעילות מצמררת. ראש הממשלה בא יום אחד ודפק על מכסה מנוע, ובתוך חודש בנו קרווילות ויש עשרות אלפי חיילים ואלפי מכוניות וכל האמצעים הדרושים. עקרו אותם. 
       
       אני מציע לך, אדוני השר, לבקר. אני בששת השבועות האחרונים מבקר כמעט בכל שבוע. אתה שומע סיפורים מסמרי שיער. ושוב, הוויכוח שלנו כבר אינו על ההינתקות – מי בעד ההינתקות ומי נגד ההינתקות. ההינתקות מאחורינו. הוויכוח הוא על הרמה האנושית של הטיפול באנשים. אתה רואה שם אנשים שחלק מילדיהם אינם הולכים לבית-הספר כבר חודשיים; לאנשים אין פרנסה; לחלק מהאנשים – לחלק גדול – אין אפילו דיור זמני קבוע לשנתיים. והם יספרו לך כיצד המינהלת מתעמרת בהם. 
       
       עכשיו, אני זוכר שהיו כאן – בוועדת החוץ והביטחון ובוועדת החוקה היו כמה דיונים עם המינהלת, והתשובה שקיבלנו היתה: לכולם, לכל מתיישב, יש פתרון. ולא צעקנו, ולא דיברנו; ציפינו לראות. ואני מודיע לך: כשמתיישבים או נפגשים עם האנשים, אתה רואה אנשים שחרב עליהם עולמם. מתן, אתה רואה אדם שהיו לו 90 דונם, שבהם הוא גידל ירקות אורגניים ומכר אותם לאירופה, יש לו שם קליינטים – יום בהיר אחד הוא הפסיק לייצר וכל העסק ירד לטמיון. 

עסאם מח'ול (חד"ש-תע"ל):
       
       איך היו לו?
       
עוזי לנדאו (הליכוד):
       
       והממשלה אינה מפצה אותו על הדברים האלה. כך הם אומרים. לא אחד, לא שניים, רבים בתוכם, ואנשים אינם יודעים מה ילד יום. והוויכוח היום בינינו הוא כבר לא רק על פתרון הייסורים של האנשים האלה, על מכאובם; אנחנו כבר מתווכחים על צלם אנוש שלנו, של מדינת ישראל, וזאת אינה סוגיה שצריכה להבחין ימין משמאל. אלה עצמנו ובשרנו. גירשנו אותם, צריך לטפל בהם. 
       
       אני רוצה לומר, אדוני השר, כנציג הממשלה, כשגרירה של הממשלה במקום הזה, שלא ננוח ולא נשקוט עד שהבעיה האנושית הזאת תיפתר, ואין ככנסת להעלות זאת פעם אחר פעם אחר פעם על סדר-היום, כדי שהבעיה הזאת תיפתר. אני מודיע שאיני יכול היום להצביע על הודעת ראש הממשלה, בשל המדיניות הזאת, המתעלמת כליל ממה שהממשלה אחראית לו, ואני מצפה לראות את ראש הממשלה קם שוב ודופק על מכסה מנוע, ואומר: רבותי, פותרים את הסוגיה הזאת בתוך חודש ימים. 
       
       הדבר השני שלא מצאנו לו כל ביטוי בנאום ראש הממשלה הוא הדברים שראש הממשלה הציג אולי כאחד הדגלים החשובים שלו – אנחנו יוצאים מגוש-קטיף כדי לחזק את גושי ההתנחלויות הגדולים, שאין עליהם ויכוח. אתה מסכים עליהם, אני מסכים עליהם, הם בקונסנזוס גמור. ציפיתי לשמוע את ראש הממשלה אומר שאת הגושים האלה אנחנו מחזקים. אתה יודע מה – לא בבנייה מסיבית, רק לצורך הגידול הטבעי. לא שמענו מראש הממשלה דבר. ומכלל הלאו שלו אתה שומע הן: שעל מעלה-אדומים אולי רובצת סכנה של הינתקות, במרכאות, ועל אריאל אולי תהיה סכנה של פינוי. את זה ראש הממשלה אינו אומר, ואתה רואה מבין השיטין מהן הסכנות. אתה שואל את ראש הממשלה מה קורה על 1E, אותו אזור – בבת העין שבין ירושלים ובין מעלה-אדומים – שראש הממשלה אמר תמיד שצריך לבנות אותו כדי להבטיח רצף טריטוריאלי, לחזק את ירושלים. איפה בנאום ראש הממשלה נאמר חיזוק ירושלים? בבקשה, חבר הכנסת סנה. 
       
אפרים סנה (העבודה - מימד - עם אחד):
       
       הוא בונה. 
       
עוזי לנדאו (הליכוד):
       
       איפה הוא בונה?
       
אפרים סנה (העבודה - מימד - עם אחד):
       
       - - - 
       
עוזי לנדאו (הליכוד):
       
       בחייך, השר היחיד שבנה ב-E1 הייתי אני, בהיותי השר לביטחון הפנים. את תחנת המשטרה היחידה שנבנתה באזור הזה אני בניתי. לראש הממשלה יש סגן, אהוד אולמרט ידידי הטוב, והוא בלון הניסוי של ראש הממשלה. לפני כמה שבועות התפרסמה בשמו הודעה ב"ג'רוזלם פוסט" שישראל נענתה לבקשת ארצות-הברית והקפיאה את הבנייה ב-1E. מה זה אומר? זה אומר שירושלים מונחת על שולחן המשא-ומתן. ויש פרשת ארגוני הטרור של ה"חמאס", שישראל מסכימה בפועל שישתתפו בבחירות וישראל מסכימה שלא יאספו את נשקם, ואתה כבר שומע בדברי הרשות הפלסטינית שגדודי "חללי אל-אקצא" הולכים להשתלב במנגנוני הביטחון של הרשות הפלסטינית. 
       
       חבר'ה, זה לא נורמלי. זה לא נורמלי. בהודעה כזאת של ראש הממשלה אני חושב שאי-אפשר בשום פנים ואופן לתמוך, ואני אוסיף: ראש הממשלה הודיע שאחת הסיבות לכך שאנחנו נסוגים או מבצעים את ההינתקות, היא שהדבר יסייע בפתרון הבעיה הדמוגרפית. כשאנחנו שומעים – קוראים – בכותרת גדולה בעיתון "ידיעות אחרונות" לפני שבועות מספר שירדן תעביר 100,000 פליטים לעזה בסיכום עם הרשות הפלסטינית ואתה שומע אחר כך שמדינות אירופה עם ארצות-הברית עומדות לתמוך ב-3 מיליארדי דולר לשנה בכל אחת משלוש השנים הקרובות ביהודה שומרון ועזה ברשות הפלסטינית, אתה רואה שם תנופה של פרויקטים וצמיחה כלכלית שתביא מאות אלפים רבים של פליטים שיעברו לעזה ומשם ליהודה ושומרון. וחבר'ה, מי שחושב שהמאסה הזאת שתיבנה כאן לא תגלוש אלינו, פשוט לא מבין מה קורה, הוא נכשל בהבנת הנקרא. ולכן, אדוני היושב-ראש, צריך להיות ברור, הדבר המזיק, הקשה, החמור בהודעת ראש הממשלה זה מה שאין בה. זה כל אותה מסגרת להינתקות הבאה, שסופה ירושלים על שולחן המשא-ומתן, תודה רבה. 
       
היו"ר נסים דהן:
       
       תודה גם לך. חבר הכנסת אפריים סנה, עשר דקות.  
       
אפרים סנה (העבודה - מימד - עם אחד):
       
       אדוני היושב-ראש, חברי הכנסת, גם אני כקודמי, חבר הכנסת עוזי לנדאו, לא הבנתי כל כך מנאומו הקצר של ראש הממשלה לאן הוא מוביל. אבל אם יש את נפשנו לדעת לאן הוא מוביל, אני נעזר בריאיון ארוך ומפורט שנתן איש הסתרים אשר לו, יועצו, עורך-הדין דובי וייסגלס ל"הארץ" לפני שנה וחודש ימים, ב-8 באוקטובר 2004. ואני אקרא שתי ציטטות נבחרות, כי לא את כל הריאיון הארוך יש לי זמן להקריא. ההינתקות, אומר דובי וייסלגס, היא באמת פורמלין. פורמלין, למי שלא יודע, זה חומר לשימור גופות. ההינתקות היא באמת פורמלין, היא מספקת את כמות הפורמלין הנדרשת כדי שלא יהיה תהליך מדיני עם הפלסטינים. 
       
       ועוד ציטטה מהאיש המאוד חשוב ומקורב הזה, הוא אומר כך: בניהול נכון הצלחנו להוריד את עניין התהליך המדיני מעל הפרק. חינכנו את העולם לכך שאין עם מי לדבר וקיבלנו תעודת "אין עם מי לדבר". התעודה הזאת אומרת כך – א. אין עם מי לדבר; ב. כל עוד אין עם מי לדבר, הסטטוס-קוו הגיאוגרפי, זה ההתנחלויות, קיים; ג. תעודה זו תתבטל רק כשיקרה כך וכך וכך, כשפלסטין תהיה פינלנד; ד. להתראות ושלום. אז אם למישהו יש ספקות מה הוא הכיוון ומה הוא המעשה, זה העניין. 
       
       ולכן גם יכול שר הביטחון לבוא ביום שישי ב"ידיעות אחרונות", ולהגיד שבדור הזה לא יהיה שלום. בדור הזה כבר לא יהיה שלום, כי אין עם מי לדבר. וחינכו את כולם שאין עם מי לדבר. אם לומר את כל האמת, מה התרגיל העיקרי של ראש הממשלה? הוא הצליח ליצור התניה, שחיסול הטרור הוא תנאי לכל דבר, הוא תנאי לכל מעשה כלכלי בשטחים, והוא תנאי לכל הידברות, והוא הצליח לשכנע די רבים בתרגיל הזה. אבל מה לעשות, כך לא מחסלים את הטרור, כי חיסול הטרור זה תהליך, זה לא מבצע בן-לילה. ויש פה אנשים שיודעים משהו על לחימה בטרור. חיסול הטרור זה תהליך פוליטי וצבאי, חברתי ותרבותי וכלכלי, וחיסול הטרור נעשה בד בבד עם ההידברות ובד בבד עם תהליכים כלכליים. אבל כאשר יוצרים התניה בטרור, המשמעות היא שלא רוצים להגיע לתהליך מדיני, וזה התרגיל של האיש שאינו יושב אתנו כאן. 
       
       מה עשו עם אבו-מאזן? קודם כול, ביודעם כמה זה קשה לעשות את הדברים בסדר הטורי הזה, החלישו את אבו-מאזן שירש מעראפת מערכת רקובה ובלתי מתפקדת, שהתחיל בנקודה הכי נמוכה שאפשר. החלישו אותו עוד יותר, לא נתנו לו שום דבר ממשי, חוץ מפעם אחת כמה מאות אסירים; שום דבר אמיתי שהוא יכול לבוא אל עמו ולהגיד: חבר'ה, את זה השגתי. לא נתנו לו.  נגד ה"חמאס", שזה אויב משותף לנו ולו, לא בנו אסטרטגיה משותפת, לא ישבו אתו פעם אחת ברצינות ואמרו איך אנחנו ביחד "תוקעים" את ה"חמאס". פעם אחת ראה אותו ראש הממשלה, הזמין אותו לרחוב בלפור, הרצה לו על איך נלחמים בטרור, הטיף לו, השפיל אותו, אגב, ובזה זה הסתיים. ואז אומרים: אין פרטנר. מהנקודה שבה הוא התחיל צריך היה להרים אותו ולהגביה אותו כדי שיהיה פרטנר, אבל דחפו אותו יותר למטה ונהנו מחולשתו, שאפשר יהיה להגיד: אין עם מי לדבר. כי בממשלה הזאת יש רוב לאלה שלא רוצים לדבר. יש רוב לאלה שלא רוצים לדבר בכלל, על כלום. 
       
       נכון, חינכו את העולם. אומר וייסגלס, חינכנו את העולם שאין עם מי לדבר. גרמתם לכך שאין עם מי לדבר, כלומר, יש עם מי לדבר, אבל לעשות קשה לו. ואז אומרים, עד שהוא לא יעשה, לא יקרה כלום, וככה הכול תקוע. השלו את הציבור, הממשלה ומי שעומד בראשה, שאפשר להשאיר את הסכסוך הזה ככה שנים בלי פתרון. זה לא יעבוד ככה. אין פורמלין במציאות הזאת. רק בריאיון של וייסגלס ל"הארץ" ובאבו-כביר יש פורמלין. במציאות הזאת הכול זורם. והרצון של הרוב בממשלה, להתחמק מהכרעה, הוא יביא לחידוש הטרור. והוא יכול להביא לנו בעוד שלושה חודשים פרלמנט פלסטיני שיש בו אולי אפילו, חלילה, רוב של ה"חמאס". לזה זה מביא. כי זאת אשליה. 
       
       הקיפאון הוא אשליה, ואני בימים האלה נזכר באוקטובר 72'. ויש פה כמה אנשים שעדיין זוכרים את אוקטובר 72'. באוקטובר 72', קולט, הכול היה טוב. בתעלה לא ירו, ובבקעה לא עברו מחבלים, קצין האג"ם הפיקודי יושב פה לפנינו, נכון? לא עברו מחבלים את הירדן, לא נהרגו בחורינו בתעלה, אמריקה לא לחצה, הכול היה נהדר עד שבא אוקטובר 73', ופה הולך להיות אותו דבר. אשליית הפורמלין תביא לחידוש הטרור ולחידוש המלחמה - -  
       
גאלב מג'אדלה (העבודה - מימד - עם אחד):
       
       מי כמוך בתור רופא יודע את השפעת הפורמלין.
       
אפרים סנה (העבודה - מימד - עם אחד):
       
       - -  ולכן, ואני מדבר אליך, מתן וילנאי, והלוא אני יודע שאתה יכולת לעמוד על הדוכן הזה ולהגיד אותם דברים. השותפות הזאת, כעת אחרי שהושלמה בעצם ההינתקות הגיעה לסיומה. מרב האנשים סביב השולחן הזה לא חושבים מה שאתה ואני חושבים. לא מאמינים באותם דברים. דרכם אינה דרכנו ואמונתם אינה אמונתנו. ולכן אנחנו נצטרך - ואני אומר את זה פה בכנסת, זה לא עניין פנימי שלנו של מפלגת העבודה - אנחנו נצטרך להחליט.                        
     
       ואני לפחות אהיה מאלה שימליצו שאת השותפות הבלתי אמיתית הזאת, את השותפות אד-הוק שהגיעה אל מיצויה, נפסיק. ואז דרושה הכרעה. ואני אומר איזו הכרעה דרושה, ואני אומר את זה בקיצור נמרץ, אדוני היושב-ראש. 

היו"ר נסים דהן:
       
       43 שניות לסיים. 

אפרים סנה (העבודה - מימד - עם אחד):
       
       ננסה. שאלה ראשונה: איזו חברה אנחנו רוצים פה, חברה שחיה לפי ערכים יהודיים או חברה שחיה לפי הערכים של ניו-אורלינס, ששם העניים טובעים במדמנה והעשירים ממלטים את נפשם? ניו-אורלינס או ארץ הצבי - שאלה ראשונה. שאלה שנייה: סיום המלחמה או המשך ההתנחלויות? יחד זה לא ילך. אם משמרים את המפה הזאת, עם 100 מאחזים בלתי חוקיים, עם עוד 140 התנחלויות, לרבות בלב יהודה ושומרון – לא תחדל חרב מן הארץ, לא תחדל המלחמה. 
       
       אנחנו צריכים להחליט: או או. או שינוי המפה ההתיישבותית, או המשך המלחמה, זאת ההכרעה. את ההכרעה הזאת צריך לעשות העם, לעשות זאת בבחירות. לזה צריך ללכת. כדאי שזה ייעשה בהקדם. 
       
       צר לי, מתן, שאת כל זה אתה הצטרכת לשמוע. קיוויתי שישבו כאן אנשים אחרים. אבל אתה מילאת את חובתך, ועוד בימים שבהם אתה עסוק בפריימריז. אני מאוד מכבד את זה, אבל פה צריכה לשבת ממשלה אחרת. 
       
היו"ר נסים דהן:
       
       תודה רבה. 
       

מסמכים שהונחו על שולחן הכנסת

היו"ר נסים דהן:
       
       הודעה לסגנית המזכיר.

סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיעכם, כי הונחו היום על שולחן הכנסת - לקריאה שנייה ולקריאה שלישית: הצעת חוק הבחירות לכנסת (תיקון מס' 53), התשס"ו-2005, שהחזירה ועדת החוקה, חוק ומשפט. 
       
       וכן, מסקנות ועדת החינוך, התרבות והספורט בנושא: המחסור בכיתות לימוד בכלל ובמגזר הערבי בפרט. תודה. 

היו"ר נסים דהן:
       
       תודה רבה לסגנית המזכיר. 
       

הצעות סיעות שינוי, מפד"ל - האיחוד הלאומי - ישראל ביתנו - ציונות לאומית דתית מתחדשת, מרצ-יחד וחד"ש-תע"ל להביע אי-אמון בממשלה בשל:
1. תפקודה הכללי של הממשלה;
2. התנהלותה בפינוי יישובי גוש-קטיף והשומרון בלא מתן פתרון הולם לתושבים לשמירת הצביון הקהילתי;
3. מדיניותה בתחום הכלכלי, החברתי והמדיני
       
היו"ר נסים דהן:
       
       חבר הכנסת יעקב ליצמן, יושב-ראש ועדת הכספים, התחלף עם חבר הכנסת אלי ישי – לאלה שעוקבים ומתפלאים כיצד הגענו לחבר הכנסת ליצמן. היתה כאן החלפה. שוב הממשלה נעלמה לנו. 
       
יעקב ליצמן (אגודת ישראל - יהדות התורה והשבת):
       
       הוא עומד שם. אדוני היושב-ראש, כנסת נכבדה, בנושא האי-אמון בממשלה, הדיון של היום, רציתי להעיר כמה הערות לגבי מה שנוגע לנו בקואליציה. דבר ראשון, בהסכם הקואליציוני סוכם על הקמת ועדה גם בנושא החינוך, בנושא דברת. הממשלה אישרה את הקמת הוועדה. היא לא אישרה זאת בדיוק כפי שסוכם אתנו, כי אנחנו לא הסכמנו על נושא דברת, על זה הוויכוח. לכן אנחנו מבקשים תיקון, וגם הפעלה של הנושאים – הרי בג"ץ נתן תקופת זמן שבה צריך להתמודד עם זה, תקופת זמן לסיום עניין הוועדה. לכן אנחנו מבקשים לסיים את הדברים בהקדם, ועומדים על כך בתוקף. 

       החינוך הוא הנושא הראשון, על זה אמרנו שניכנס לממשלה, ובלי ההסכם הזה בנוגע לדברת לא היינו נכנסים לקואליציה. אני פונה לראש הממשלה ולמזכיר הממשלה בבקשה לסיים בהקדם את הנושא של הוועדה ושל הקמת הוועדה ושל מסקנותיה, כפי שסוכם בהסכם הקואליציוני. 
       
       הדבר השני הוא נושא השבת. לאחרונה קרו כמה מקרים של הפרה, ניסיון הפרה. אומנם, ראש הממשלה נענה לבקשתנו גם בחיפה וגם בכביש גהה, בעניין חברת החשמל, והפסיקו את העבודות, מנעו את העבודות בשבת. אבל גם כאן, בהסכם הקואליציוני כתוב חד-משמעית לגבי נושא השבת שלא יהיה חילול שבת. פעם אחת ולתמיד צריך ללמד את כל משרדי הממשלה שאין חילול שבת ולהקפיד על קיום ההסכם הקואליציוני, הסטטוס קוו.
       
       הדבר השלישי הוא צמצום העוני. ראש הממשלה הודיע היום, והוא הודיע זאת גם בממשלה, על הקמת צוות, ועדת שרים, לבדוק איך יוצאים מהעוני בארץ. אבל מה שהוא לא עשה בהקמת הוועדה, ואני פונה כאן לממשלה בעניין זה – אין שם מישהו שיבטא את הפגיעה בציבור החרדי, כאשר הציבור הזה הוא בין הנפגעים הגדולים ביותר מהעוני. גם קצבאות הילדים, גם קצבאות זיקנה. אני שומע שמתרכזים סביב קצבאות הזיקנה. אמת שיש שם פגיעה גדולה, אבל הפגיעה בקצבאות הילדים יותר גדולה, הרבה יותר גדולה. 
       
       יותר מזה, בחוק ההסדרים החדש שרוצים להביא לכנסת כדי שהיא תצביע – ואני מודיע כאן חגיגית שאני לא אעביר את זה – יש הארכת תוקף של הוראת שעה, של הורדת 24 ש"ח לקצבה לילד, מ-144 ש"ח ל-120 ש"ח. 
       
יצחק וקנין (ש"ס):
       
       זאת המדיניות החדשה. 

יעקב ליצמן (אגודת ישראל - יהדות התורה והשבת):
       
       זה היה בתוקף עד 2006, הממשלה רוצה להאריך את זה עד 2010. ידי לא תוכל לתמוך בהמשך הקיצוץ. הנושא השני הוא ביטול ההצמדה לקצבאות עולים. 

יצחק וקנין (ש"ס):
       
       איך זה משתלב עם המדיניות החברתית החדשה? ראש הממשלה אמר שהוא יבטל.

יעקב ליצמן (אגודת ישראל - יהדות התורה והשבת):
       
       זאת בדיוק השאלה שלי. 

היו"ר נסים דהן:
       
       חבר הכנסת וקנין, המליאה היא לא ועדה. בוועדת הכספים כבודו יוכל להתפלפל עם חבר הכנסת ליצמן. 

יצחק וקנין (ש"ס):
       
       הוא יושב בקואליציה. 
       
יעקב ליצמן (אגודת ישראל - יהדות התורה והשבת):
       
       הוא עוזר בקריאת ביניים, אני שמח מאוד, הוא צודק. לכן הודעתי לשר האוצר בפגישה בשבוע שעבר שאני לא חושב שנציג חרדי יוכל לתמוך בסעיפים האלה. כמובן, כיושב-ראש ועדה, אני לא חולם לרגע אחד להעביר את זה בוועדת הכספים. 
       
       יש עוד כל מיני נושאים שהם על סדר-היום, ובסך הכול אנחנו בפתיחת המושב. לא אאריך, אסיים בזמן שנתנו לי. אני מודה לחבר הכנסת ישי ולחבר הכנסת חזן שהתחלפו אתי. תודה רבה. 
       
היו"ר נסים דהן:
       
       תודה רבה. חבר הכנסת אלי ישי, שהתחלף עם חבר הכנסת חזן, שמונה דקות לרשותך, אדוני. 
       
אליהו ישי (ש"ס):
       
       אדוני היושב-ראש, חברי חברי הכנסת, המושב האחרון של הכנסת נפתח היום. אני מעריך שאולי זו גם תהיה ההתכנסות האחרונה, כי ההתכנסות הבאה היא בתום הפגרה הזאת. אבל כולנו רואים לקראת מה זה הולך, אנחנו מבינים שאנחנו נמצאים קרוב מאוד לבחירות. 
       
       זה לא סוד שאנחנו נמצאים ממש בשנת בחירות. על-פי חוק, בנובמבר הבא יתקיימו הבחירות ואנחנו כבר נמצאים בשנת בחירות. בשנת בחירות, אם הממשלה יציבה, היא יכולה לשרוד, להמשיך עד תום הקדנציה, אם כי זה לא קרה בעשור האחרון. אבל כשהממשלה מקרטעת ומפלגת השלטון מפוצלת, קרועה, מפולגת, אין ספק שהדבר הזה לא בריא – לא למשק, לא לכלכלה, לא לחברה, לא לנושאים הביטחוניים שעומדים על הפרק ובטח לא לנושאים מדיניים. 

       אבל שנת בחירות היא שנת בחירות. בשנת בחירות יש הרבה הרבה הרבה הרבה דמגוגיה וכלכלת בחירות, ויחלקו כל מיני הטבות כאלה ואחרות, שגם הציבור – גם אם כל החברים פה, או רוב החברים פה, חושבים שלציבור יש זיכרון קצר – גם אם זה נכון הרי הציבור הוא לא טיפש; הוא מבין שבשנת בחירות נותנים כל מיני מתנות, ואין לזה שום אחיזה. ספק אם זה ימומש, וגם אם חלק ימומש, מייד בתחילת הקדנציה הבאה חוזר חלילה ומקצצים. 
       
       כולנו מכירים וזוכרים היטב את הנאומים פה, מעל דוכן הכנסת, כשהוקמה הממשלה. אמרו שהמצב הכלכלי קשה וצריך לקצץ, והציבור, גם החלש לכאורה, באמת האמין. הייתי פוגש הרבה אנשים נדכאים ועניים מרודים, והם אמרו לי: תשמע, פגעו בנו, והם לא מקבלים את זה, אבל הם אמרו: כנראה, המצב באמת קשה. 
       
       אתם יודעים מהן התוצאות של המדיניות הכלכלית ברגע זה: 9 מיליארדי ש"ח נכנסו לכיסם של שלושת העשירונים הגבוהים, דהיינו: לכל העשירים במדינה, החזקים במדינה, מקבלי השכר הגבוה, נוספו 9 מיליארדי ש"ח. מאיפה זה בא, אתם חושבים? מהצמיחה? אפשר לקחת את כל מה שדיברנו פה בכל השנים האחרונות. אמרנו: כל הרפורמה במס היא לקחת כסף מקצבאות הילדים, מהרעבים, מהעניים, מהקשישים, מהנכים, פחות לקלח את הסיעודיים והקשישים, לקחת את הכסף הזה ולהעביר אותו לעשירים. אמרו: מה פתאום? צמיחה, צמיחה. אמרתי: אדרבה. אם ייתנו את כל התוספות כקטליזטור, כתומך צמיחה, על חשבון הצמיחה, למעסיקים, לחזקים – ניחא. החרשתי. אם ייתנו עכשיו תוספות, יורידו במסים – אני לא נגד רפורמה – יורידו מסים עקב הצמיחה – מעולה. למה לא? מי יכול להתנגד? אולי יעשו מס שלילי? קיווינו לזה – כל זה באמת לא היה נורא. אבל הורידו בדיוק מקצבאות הילדים, מהחד-הוריות, מהנכים, מהקשישים, והעבירו את זה כתוספת לחזקים. אגב, גם חברי הכנסת קיבלו תוספת. כולנו, כל העשירונים הגבוהים. כל מי שמשתכר יותר מ-30,000 ש"ח ברוטו. ברוטו זה לא נטו, צריכים לתרגל את המושגים. כולנו קיבלנו: זה 1,000 ש"ח, זה 1,500 ש"ח, ועל חשבון מי? בדיוק: העניים והילדים הרעבים. אז הנה: גם מי שמנסה לדבר אתנו על מע"מ – כשהמע"מ עולה, כולם משלמים. לא ראיתי פעם שכשהמע"מ יורד מורידים את מחירי החלב והלחם. לא ראיתי.
       
רן כהן (מרצ-יחד):
       
       - - -
       
אליהו ישי (ש"ס):
       
       זה נשאר אותו דבר. נשאר. אז גם פה: מי נהנה גם הפעם? עוד מיליארד ש"ח – שוב, לחזקים. 
       
       אז הנה שנת בחירות, והנה כלכלת בחירות, והנה המצוקה, הדלות, העוני והדיכוי, ותוספת של מאות אלפי בני-אדם מתחת לקו העוני. 
       
       היום שמעתי את ראש האופוזיציה – באמת כבר לא ידעתי אם לבכות או לצחוק – שדיבר על העוני. טומי לפיד דיבר על העוני. הוא הזכיר את העוני היום, באמת, לשם שינוי. 
       
רן כהן (מרצ-יחד):
       
       הוא הזכיר את העוני. במקומות אחרים הוא התפאר שהמדיניות הכלכלית – הוא תמך בה – זאת המדיניות הכלכלית שלו. 
       
אליהו ישי (ש"ס):
       
       כן. הוא מתפאר באותה שפה, באותה שפה הוא מדבר ומתפאר במדיניות הכלכלית שהביאה לצמיחה ולתוספות לעשירים, לתומכים שלו אולי. תאמין לי, הוא גם דיבר כל כך הרבה על שכבות הביניים, מה הוא עשה אתן? טומי לפיד הוריד את שכבות הביניים אל מתחת לקו העוני.
       
רן כהן (מרצ-יחד):
       
       בטח. 
       
אליהו ישי (ש"ס):
       
       איזו רשעות זאת. אני פונה אל כל המצביעים של טומי לפיד, שדיבר בשם שכבות הביניים, והנה – עבודה בעיניים. הוא דיבר על שכבות הביניים ועבד עליהן בעיניים. הוא הוריד אותן אל מתחת לקו העוני, פגע בהן התאכזר אליהן. 700 מיליון ש"ח הוא סחט בתקציב הקודם. לשחמט – איציק, אתה מתמצא בכל הפירוט. 
       
       לכל החזקים - -
       
יצחק כהן (ש"ס):
       
       שחיתות נטו. 
       
אליהו ישי (ש"ס):
       
       - - 700 מיליון ש"ח. 
       
רן כהן (מרצ-יחד):
       
       הוא עזר לסטודנטים, אבל יש פחות סטודנטים באוניברסיטה. אתה מבין?
       
אליהו ישי (ש"ס):
       
       הוא מדבר על הסחטנים – הסחטן הראשון. ראש האופוזיציה. הוא עוד ראש האופוזיציה. 
       
       הפעם, לשם שינוי – שאלתי את פורז, הוא עוד פעם הולך לתקוף את האופוזיציה? לא, הוא אומר, הפעם הוא הולך לתקוף את הממשלה. מעניין. גם הוא – בחירות, אז הפעם הוא תוקף את הממשלה. הפעם הוא עושה את תפקידו כיושב-ראש האופוזיציה. כל הכבוד. אז עכשיו הוא מדבר בשם העניים. הוא פגע בהם, הוא דיכא אותם, היה שותף לממשלה – הוא עמד על כך, ואחר כך פרש מהממשלה, ואז הצביע בעד אותה ממשלה. 
       
       טוב, אנחנו לא מדברים היום על ראש האופוזיציה, שאין לנו, אבל צריך לזכור, כי זה ייכנס לדפי ההיסטוריה שלנו, שלראשונה במדינת ישראל, מיום שקמה ועד היום – ואני לא יודע אם יש עוד מדינה מתוקנת כזאת בעולם המערבי – אין ראש לאופוזיציה. הוא תומך תמיד בממשלה. עכשיו שנת בחירות, אז הוא חייב להראות שהוא משהו, כי גם בסקרים הוא הולך ויורד ומתרסק. אז - - -
       
       הוא גם דיבר על גירוש היהודים. צבי, שמעת אותו? הוא דיבר גם על גירוש היהודים. בגוש-קטיף. הוא דיבר על זה. הוא הביא את זה. הרי רק אתמול ברדיו הוא התפאר שבזכותו – הוא שימש לחץ ואולטימטום כדי שיהיו תהליך מדיני והתנתקות.  
       
       אז טוב, אני אומר את הדברים האלה כדי שעם ישראל, וכל מי שמאזין לנו – מי שבאמת מקשיב ומאזין וקצת עצוב שכך נראה ראש האופוזיציה במדינת ישראל. כך נראה הג'ונגל הזה. אני מניח שזה כואב לכולנו, מה לעשות? אבל כולנו מקווים פה, כולנו תמימי דעים שהתקלה שקרתה בבחירות הקודמות לא תקרה שוב, ואני מניח שכולם ישמחו אם תקלה כזאת לא תקרה. גם במפלגת העבודה, גם במרצ, כולם יחד מבינים, וגם עם ישראל מקווה שזה לא יקרה. 
       
       מכל מקום, נפתח המושב, ואני ציפיתי שבפתיחת המושב יהיה מאבק אמיתי, צודק, על השכבות  החלשות, על הבעיות הביטחוניות, על הפיגועים, על המצב המדיני, אבל המושב הזה נפתח במינויים. שוב מינויים ושוב מינויים.  
       
קריאה:
       
       מושב לצים. 
       
אליהו ישי (ש"ס):
       
       מושב לצים. באמת זה עצוב. אני אומר שזה עצוב, אף שאני יודע שזאת שנת בחירות, ובשנת בחירות אני פחות יכול להפוך כל נושא לאיזה נאום מרכזי ולהביע זעקה וכאב. זאת שנת בחירות. אמרנו – ואמרתי את זה גם בתקשורת – במושב הזה נשמע הרבה מאוד – הרבה מאוד, הרבה מאוד – דמגוגיה. כל הנאומים יהיו פופוליסטיים. כולם יכוונו את זה, כמו טומי לפיד היום, אוטומטית, מיידית, לבחירות. 
       
       לפחות אנחנו המפלגה היחידה שלא היתה בממשלה מתחילתה ועד סופה; לא היינו שותפים להתנתקות, לפגיעה בשכבות החלשות, להרס שירותי הדת – מוסדות הדת – ולפגיעה בזהות היהודית של מדינת ישראל. אנחנו היחידים שיכולים לומר שכבר בתחילת הדרך קמנו וזעקנו, ואמרנו לקראת מה אנחנו הולכים. אשר יגורנו בא לנו. צדקנו. זה מה שקרה. ובמושב האחרון של הכנסת, או בתחילת המושב האחרון – אני חייב לרענן את זיכרון החברים היושבים פה, וגם את זיכרון המאזינים והציבור הרחב, שחש כבר מזמן שאנחנו בשנת בחירות, בתקופת בחירות, ולכן הוא גם פחות מתייחס אלינו. 
       
       אבל, אני באמת רוצה לסיים בנימה אופטימית ולהגיד שלמרות כלכלת הבחירות, או שנת הבחירות - -
       
היו"ר נסים דהן:
       
       חבר הכנסת אמנון כהן.
       
אליהו ישי (ש"ס):
       
       - - אם באמת יהיו דברים מעשיים, אמיתיים, אבל באמת אמיתיים, כי המצוקה היא רבה, הכאב הוא עצום. הכאב הוא עצום כשילדים הולכים לישון רעבים ללחם, כשהבית מנותק מחשמל – ועכשיו מגיע החורף, וקר להם בבית, ומנתקים להם את החשמל ואת המים, ולקשישים באמת מקצצים את פת לחמם, את המקלחות; פעם היה אפשר לקלח קשיש – הוא סיעודי, הרי צריך לטפל בו, להחליף לו – אז היום אי-אפשר לקלח אותו, כי אין לו מטפלת, כי קיצצו את השעות; או הנכים, שפגעו בהם פגיעה קשה ואנושה. אבל אני חוזר ואומר פה, אדוני היושב-ראש: אם אומנם יהיו צעדים אמיתיים, ונוכל להצביע לא רק על תפנית אמיתית, אלא באמת על הצעות לא בשביל כלכלת בחירות, אלא באמת, דבר מעשי, ובאצבע שלנו נוכל להביא להם מזור ולהחזיר להם את הצבע לפנים, ולהחזיר את ארוחת הערב, או את הדברים המינימליים – אני מכיר משפחות שאין להן במה לקנות תרופות; הבן חולה, חום גבוה, דלקת בגרון, ואין להם כסף לקנות אנטיביוטיקה. זה עולה כמה עשרות שקלים, 30, 40, 50 ש"ח, ואין להם גם הכסף הזה. זאת שערורייה. 
       
       זו ממש התנתקות. הרושם הוא שהבית הזה התנתק מכל אותם אנשים נדכאים, מאותו ציבור שזקוק לסיוע ולעזרה. אם אכן יהיה פה סיוע ממשי ואמיתי, הודעתי ואני חוזר ואומר, אני אהיה מוכן לתמוך. אני כבר יודע שיקומו מי שיגידו: מה, הם סחטנים. לכן אני מודיע פה, אדוני היושב-ראש, שאם באמת יחזירו חלק גדול משמעותי ואמיתי לנגזלים, את החרפה הזאת, שהוסיפו 9 מיליארדי שקל על חשבון העניים, שלקחו מהעניים ומהנדכאים בשורה ארוכה של דברים, כפי שאמרתי, והעבירו את זה לחזקים - אם יחזירו חלק מהסכום, אבל חלק נכבד, אני אהיה מוכן לתמוך, גם במחיר שיקראו  לי הסחטן הלאומי. ואם יקראו לי הסחטן, אני לא אסחט לשח-מט, אני לא אסחט לחזקים. אני אסחט לקורבנות של המדיניות הכלכלית של הממשלה הנוכחית. 

היו"ר נסים דהן:

	תודה רבה לחבר הכנסת ויושב-ראש סיעת ש"ס אלי ישי. חבר הכנסת הנדל, בבקשה.

צבי הנדל (האיחוד הלאומי - ישראל ביתנו):
       
       מכובדי היושב בראש, אדוני השר, חברי חברי הכנסת, אמרתי לחבר הכנסת ישי שהוא רק היה צריך להגיד בסיום דבריו  "הצביעו ש"ס", והכול היה קומפלט.

	אדוני היושב בראש, אנחנו העלינו הצעת אי-אמון בעניין הטיפול במגורשים מגוש-קטיף ומצפון השומרון.  לצערי הגדול, אני מעריך שלא רק עם ישראל לא יודע, אלא חלק גדול מהממשלה אין לה מושג מה קורה באמת אחרי המבצע הזה של עקירת יישובי גוש-קטיף וצפון השומרון ממקומם, והניסיון לפזר את המתיישבים לכל עבר. לא יודעים גם בצד הביטחוני, ואם כן - מעלימים אותו. זה מופיע באיזשהו מקום בכותרות משנה. אפילו בלשכת ראש הממשלה יש דברים הרבה יותר חמורים. שמעתי שהיחידה ללוחמה בטרור מפרסמת השבוע, שאל-קאעידה כבר נכנס לחבל-עזה - הוא לא היה שם מעולם - מאז ברחנו ועקרנו את גוש-קטיף. אל-קאעידה. אבל זה יביא ביטחון ורוגע למשפחת שרון, אז אין בעיה.

       אבל לא על זה רציתי לדבר. האי-אמון שלנו היום היה על הטיפול באותם אנשים שהם כבר לא מתנחלים. כבר עקרו אותם מביתם ומתעללים בהם. אמרתי לחברי, שלדעתי, תושבי גוש-קטיף לא נורמלים. הם ממש לא נורמלים. כי יהודי נורמלי, לו התנהגו אתו כך היה הופך את המדינה. יש אנשים היום, וזה לא משחק מלים, זאת אמת, זה גם לא פוליטיקה, אלה חיים של בני-אדם, שגורשו מבתיהם, אפילו בדבר המעט מזעיר - אין פרנסה. אמרו, יהיו פיצויים גדולים, אבל עד אז ניתן להם מקדמות 50,000 שקל. לא קיבלו אגורה. אין פרנסה. הם אפילו לא יכולים להירשם ללשכות העבודה, כי הם היו עצמאים ולא מגיע להם שום דבר. חלק גדול מאוד היו עצמאים. 50,000 שקל מקדמה, זה לא מציל את המצב, זה אולי קצת מכסה את האוברדרפט, גם את זה הוא לא יכול לקבל, כי הוא צריך לחתום שהוא מצהיר שהוא התפנה מרצון עד תאריך x, ואם לא התפנה מרצון אפילו מקדמה הוא לא מקבל. ויהיו דיונים. 
       
       יש אנשים, וזו בושה, אני מתבייש לעמוד פה, כי זו המדינה שלי והפריץ הזה המושחת הביא לכך שיש אנשים שאין להם לחם לאכול. תקשיבו, שרים נכבדים, אין להם מושג. אנשים שאף אחד לא היה צריך לרחם עליהם, התפרנסו בכבוד, אנשים גאים, אין להם לחם לאכול. ניגשה אלי אשה אחת ואמרה:  אני כבר קיבלתי את ה-50,000 שקל, את המקדמה. זה כיסה לי את האוברדרפט, אבל אני ממשיכה לשלם על המשכנתה של הבית שאין לי ועוד חובות, ואין לי שום הכנסה, והלכתי לבקש עבודה בלשכת עבודה, אז הציעו לי – אני לא רוצה לציין בשביל לא לבייש אותם, שלא יכירו אותם -  עבודות בזויות שהיא לא יודעת לעשות. אמרו לה: אבל לא מגיע לכם שום דבר ממילא, כי את עצמאית ובעלך היה עצמאי.

        זה קורה במדינה שלנו ועומד פה ראש המשפחה הזה באיזו חוצפה, וכל העוזרים והיועצים שלו לא מבינים איך מסוגלים לפלג את הליכוד. כי מה הוא רוצה בסך הכול? לשלם את השוחד לאלה שעזרו לו לעקור יהודים מביתם ולזרוק אותם חסרי כול לרחוב. בושה וחרפה למדינה מתוקנת  שעדיין יש לה ממשלה כזאת. זה שאנשי גוש-קטיף הם לא נורמלים והם לא הופכים את המדינה, זה אולי מפני שהם קצת יותר מדי נורמלים. אבל הבית הזה יש בכוחו להפוך את הקערה על פיה.

	זה המצב. אני כבר לא מדבר על בית שאין. אני לא מדבר על כך שזורקים אותם במלונות. כבר דיברו על זה אין סוף פעמים. על כלום. על מה? מי אמר להכניס אותם למלון? מי רוצה מלון? איזה חיים מטורפים יש במלון, שהאם לא יכולה להגיע לבן שלה. היא צריכה ללבוש את המחלצות, כי יש שם גם נופשים, בשביל להגיע לחדר של הילד להחליף חיתול. ואין איפה לעשות שיעורים - במסדרון על השטיח, על הרצפה. ובסוף זורקים אותם, כי נגמר הזמן. בסדר, אבל לאן? תגמרו את הקרוון. יש כבר קבוצה, קוראים לזה "עיר האמונה", ליד נתיבות, שאומרים: אנחנו רוצים את הנגב, לא רוצים מקומות יותר משובחים, רוצים דווקא בדרום, ובשביל לזרז את העניין באנו למקום שהיה מיועד לאזור תעשייה. יש תשתית מוכנה שהמדינה הכינה. רק תביא קרוון תשים אותו. חוסך למדינה מיליונים. תביא קרוון ותשים אותו. אני לא רוצה כלום. גם לא הוצאת עלי כסף, כי גם לא הלכתי למלון, גרתי בינתיים באוהל. הסכימו. מנכ"ל משרד ראש הממשלה הבין, אמר: מצוין, נעזור.  עד שהוא הגיע הביתה או למשרד והיה דיון, ואז בנחישות ובנחרצות הוא אמר, מי שהלך לאוהל ולא למלון –  בשביל שתבינו, יום משפחה במלון - תקשיבו היטב, אמרו לי את זה באוצר, יום משפחה במלון זה כמו מה שהכינו בחוק ביזוי-גירוש, מה שעולה שכירת דירה לחודש. זאת אומרת, שתקציב שהוכן עבור דיור זמני, ב-12 יום חיסלת שנה. 

       בגלל הרגל הגסה והגאוותנות, שתאריך זה תאריך ויום זה יום, מוציאה המדינה הון עתק. על מה? ב-12 יום גומרת תקציב שנתי על כל משפחה. ואם יש כבר שמישהו שאומר, אוקיי, אני בינתיים אהיה באוהל, אני לא מסוגל ללכת למלון, לא מסוגל להיות עם 12 ילדי במלון, רק תניח פה את הקרוונים. מה אני מבקש? עד שיהיה יישוב קבע. נדון בזה. גם על זה יש ויכוחים.  אנחנו נגיע ליישוב הקבע, נדון, נסיים גם את זה, ובינתיים תשימו לי פה קרוון שאני אוכל לחיות. לא, אומר הפריץ, הם גרו באוהלים. קודם שילכו למלון כמו שאני רוצה, ואז אני אשים את הקרוון איפה שאני רוצה. ולכן הם נשארים שם באוהלים במקום שהתשתיות מוכנות ולא מקבלים טיפול, ויש עוד כאלה. 

       לו היה לי זמן הייתי פורט לכם לפרוטות פרט פרט, והכול במציאות, אין זיוף במלה במה שאני אומר. והכנסת מתנהלת כהרגלה, ומקבלי השוחד צריכים לקבל את התיקים שלהם, ואם לא, זה בלתי מובן איך מעזים להחציף פנים כמה צדיקים מול הפריץ ומשפחתו.

היו"ר נסים דהן:
       
       תודה רבה. חבר הכנסת חיים אורון - אינו נוכח. חבר הכנסת זבולון אורלב. חמש דקות לאדוני. אחריו – חבר הכנסת דוד לוי. אחריו – חבר הכנסת עסאם מח'ול. 
       
זבולון אורלב (מפד"ל):
       
       אדוני היושב-ראש, חברי חברי הכנסת, נאומו של ראש הממשלה הוא עוד הוכחה – למי שהיה צריך הוכחה כזאת – כי הממשלה הנוכחית איבדה את הבסיס, גם המוסרי, גם האלקטורלי וגם את התוקף הציבורי הלגיטימי להוסיף ולכהן כממשלה. אין חזון, אין עתיד, אין תקווה, אין לקיחת אחריות. אומרים הרבה מלים, אבל בעצם לא אומרים שום דבר. אני חושב שהיושר הציבורי היה צריך להביא לידי כך שנחסוך מאזרחי ישראל את המשך התככנות הפוליטית והשחיתות השלטונית של חלוקת שלל, תיקים ומשרדים.
       
       אני חושב שגם ראש הממשלה חטא בכך שהתעלם בנאומו ממגורשי גוש-קטיף שנותרו – כאמור בדברי קודמי – רובם ככולם ללא קורת-גג מסודרת, ללא עבודה, ללא הסדרי חינוך ראויים לילדים, ללא חיים קהילתיים. נראה שהם באמת הפכו להיות שקופים בעיני הממשלה. אמרתי, ואני חוזר ואומר, שככל שתלוי במפד"ל, כל כניסה לממשלה תהיה כרוכה בדרישה שלנו להקים ועדת חקירה ממלכתית לחקור את השערורייה הנוראה הזאת. אפשר שיהיה ויכוח מדיני אם עקירת גוש-קטיף היא נכונה, אם היא שגיאה נוראה, אם היא תקווה גדולה, אם זה אסון גדול. זה ויכוח שהוא לגיטימי. אני חושב שלא לגיטימי שממשלה מתאכזרת לאזרחיה וגורמת להם עוול נוראי. 
       
       יתר על כן, ראש הממשלה גם לא התייחס בדבריו למה שקרה אחרי ההתנתקות גם מהבחינה הביטחונית – מצבנו הוטב? מצבנו הורע? אני מניח שאם היה סבור שמצבנו הוטב, בוודאי היה אומר, כי כולנו רואים שמצבנו הורע. האם הטרור גבר או נחלש? האם הרשות הפלסטינית מוכנה עכשיו לעשות יותר למען מיגור הטרור? כל הדברים האלה נעלמו, ולא נעלמו סתם, כי כנראה אין מה לומר בנושא הזה. 
       
       כשדובר על עניין מינוי השרים, שמעתי כמעט מכל סיעות הבית חברי כנסת שמצהירים, שלו היו מציעים רק מינוי של שר אוצר קבוע, מתוך גילוי אחריות למשק היו מצביעים בעד, אף-על-פי שהם לא כל כך תומכים, חלקם אולי אפילו באופוזיציה. שמעתי אפילו שראש האופוזיציה, חבר הכנסת טומי לפיד, בעזות מצח כלפי תפקידו כראש אופוזיציה, היה מצביע בעד בגלל יחסים אישיים. גם לי יש יחסים אישיים טובים מאוד עם ידידי השר אולמרט, אבל מה זה קשור למינויים? אנחנו כאן שליחים של תנועות ואידיאולוגיות ועל-פי זה אנחנו מצביעים.
       
       אני רוצה לומר, שאם על מינוי שר אוצר קבוע, מתוך גילוי אחריות למשק, יש הסכמה, עצוב שזה כשנה אין בישראל שר רווחה. אני מאוד מעריך את מכובדי סגן השר רביץ. אינני רוצה בוודאי לעלוב בו, הוא אדם מכובד, רב בישראל, אבל כל אחד מבין שאין בממשלה שר רווחה במשרה מלאה. כמי שהיה שר כזה עד לפני כשנה, אני אומר לציבור, שאין מי שיילחם על התקציבים בעבור האוכלוסיות החלשות משולחן הממשלה ומתוך מקבילית הכוחות הפוליטית שיש לשר ליד שולחן הממשלה. לצערנו, ממדי העוני רק גדלים והפערים בין העשירים רק מתרחבים, ועובדה שאין פוצה פה ומצפצף, ובאים וממנים, ומציעים, ושרים כאלה ואחרים. שר מדע זה חשוב, ואני אומר שזה חשוב, ושר תמ"ת זה חשוב, ואני אומר שזה חשוב, אבל מה יותר חשוב מכשליש אוכלוסיית מדינת ישראל? מה יותר חשוב מיותר מ-714,000 ילדים  שחיים מתחת לקו העוני, שאין להם אבא בממשלה ואיש לא חושב שצריך להם אבא? 
       
       נראה כאילו ממשלת ישראל התנתקה לא רק מגוש-קטיף ומהערכים שעומדים מאחורי ההתיישבות של גוש-קטיף, אלא כנראה גם מערכי מוסר יהודי בסיסי. שמעתי את הודעת ראש הממשלה, שעכשיו שיפור המצב הכלכלי מאפשר גיבוש תוכניות למלחמה בעוני. כששמעתי את זה היום, ידידי שר התיירות, חברי השר הירשזון, נזכרתי שראש הממשלה גם אמר שדין נצרים כדין תל-אביב. באותו רגע היה לי חשש כבד שגורל העניים יהיה כגורל המפונים. 
       
       בשנת בחירות כולם מפריחים ססמאות ותוכניות למלחמה בעוני שנולדו, לצערי, משיקולים אלקטורליים ואין להם אחיזה במציאות. העובדה, השר הירשזון, שראש הממשלה אמר שמקימים צוות. מי בצוות? ראש הממשלה, ממלא-מקומו שר האוצר, והמשנה. שמע, לאף אחד מהם אין מושג מהו העוני, מה היקפו. איפה שר הרווחה, איפה משרד הרווחה? איפה הביטוח הלאומי? איפה מערכת החינוך בכל הסיפור הזה? הכול תוכניות על הקרח, זה לא רציני.  אני אומר לכם שאין צורך להקים שום ועדות, הדברים ידועים, יש תיקים מוכנים, ומי שרוצה להתמודד באומץ וביושר ייקח ויפתח את התוכניות ויוכל להתמודד. מה שמדברים הוא הכול מס שפתיים וזריית חול בעיני הציבור. אומרים שהציבור מטומטם, הוא לא זוכר, יעמוד פה ראש ממשלה ויגיד: אני נלחם בעוני, והציבור יקנה את זה שנלחמים בעוני. אני חושב שהגיע הזמן להוריד את מסך הצביעות והדו-פרצופיות מכל הדיבורים האלה של מלחמה בעוני. הציבור לא קונה. צריך מעשים ולא דיבורים. 
       
       אני חושב שהדברים האלה גם מוסיפים לטיעון המרכזי שבו פתחתי ואסיים: הואיל והממשלה לא תעשה את זה, אז היא נשענת על כרעי תרנגולת, אין לה זכות קיום, היא לא מסוגלת להתמודד לא עם החזית החברתית, ולא עם האופי היהודי של מדינת ישראל, ולא עם הכשלים הקשים במערכת החינוך, ולא עם המצב הביטחוני. לכן מוטב שהכנסת הזאת תתפזר ונקדים ככל האפשר ללכת לבחירות, ויפה שעה אחת קודם.
       
היו"ר נסים דהן:
       
       תודה רבה. חבר הכנסת דוד לוי. אחריו - חבר הכנסת עסאם מח'ול, ואחריו – חבר הכנסת יחיאל חזן. 
       
דוד לוי (הליכוד):
       
       אדוני היושב-ראש, הקשבתי בקשב רב לנאומו של ראש הממשלה. ציפיתי למצוא בו אבני דרך, פריצת דרך, בשורה, משהו. לצערי הרב, חוץ מציון של מקבלי פרס נובל, שהממשלה לא אחראית להם, לא מצאתי שום בשורה, אלא מצב נתון, חמור, גם בתחום הביטחוני, גם בתחום החברתי. 
       
       עכשיו אומרים לנו: נתמודד עם בעיית העוני, כאילו זה עתה נוצרה. עכשיו אומרים לנו כי הטרור גובר ואנחנו נילחם בו. מבשרים לנו כי מצב האלימות בחברה שלנו הידרדר ומעתה אנחנו נקדיש תשומת לב מיוחדת לכך. וכן נשנה סדרי עדיפויות. מעתה נשקיע בנגב ובגליל. ואני שואל, איפה היתה הממשלה עד היום? האם מישהו נתן דין-וחשבון לעצמו או לזולתו על התוצאה המחפירה של ההתנתקות האומללה הזאת? האם מישהו באמת התעניין במצבם של העקורים, אשר בן-יום הפכו מאנשים שחיו בכבוד, שהוסיפו לנו גאווה, מי שהפכו אזור שומם לאזור פורח, מייצרים ומייצאים, חיים בכבוד – הפכו לאומללים, לאנשים עזובים, לאנשים שאין איש מתעניין בהם, שמה שנותר להם זה לזעוק ולבכות, ובעייתם מחמירה מיום ליום. החורף מתקרב ועוד מחמיר את מצבם. אם מישהו היה אומר לי שממשלת הליכוד כך תנהג במתיישבים שהיא עקרה מביתם, שכך היא תתייחס אליהם, הייתי אומר: עלילה וזדון.
       
       והנה, עינינו הרואות איך אנשים אלה הפכו תחת מדיניות הממשלה הזאת לאומללים, לנזקקים, לאנשים שאין מי שיפתור את בעייתם. ואנו מסתגלים: הם יסתדרו. ואנו מתבשרים כי נוצר מצב שכל ממשלה היתה מתייחסת אליו ממש כאל מצב חירום, ומטילה על שר תפקיד ייחודי, מיוחד, ספציפי, לטפל, להתעניין ולדווח לממשלה – לראש הממשלה – איך פותרים את הבעיה הזאת, הזועקת השמיימה. ולא כך נעשה.
       
       אדוני היושב-ראש, גם אלה שתמכו בתוכנית ההתנתקות חשבו שלאחר יישומה ישראל תהיה חופשית לפעול, ואז היא תחזק את ההתיישבות, תחזק את הקשר בין ירושלים למעלה-אדומים, כפי שנאמר, בבנייה, ומה יש לנו היום? התעלמות. אין חיזוק, משום שיש אזהרה ידועה אמריקנית גם לגבי האזור שבין מעלה-אדומים ובין ירושלים, גם לגבי הבנייה וההתיישבות, גם לגבי צעדים שישראל מחויבת להם, ואנו רואים כי יצרנו דגם של בריחה תחת אש, של פרס לטרור, של הפיכת מתיישבים לאומללים, ומצב – אדוני היושב-ראש, אני מבקש להדגיש – של ייאוש, שבא לידי ביטוי בהודעתו של שר הביטחון כי אין פרטנר, כי שלום לא יהיה בדור הזה, שלום או הסדר עם הפלסטינים. לזה הגענו, לייאוש כזה, ובעבורו היינו צריכים לעבור טרגדיה לאומית כזאת? ייאוש בתחום הזה, ייאוש בתחום החברתי, ייאוש גם בתחום המפלגתי, שהיה יציב, של הליכוד, שהיה מלוכד ומיוצג פה תחת דגל אחד והפך להיות שסוע. בכאב אני אומר את הדברים האלה. ועל מה? ומהצד השני ניתן פרס למפלגת העבודה, כמצילה של הליכוד, והיא מציבה לנו היום תנאים כאלה ומזהירה, כפי שיושב-ראש הסיעה שלה - שבתוך כמה שבועות היא לא תהיה שותפה בממשלה. ואני יודע שיעשו מאמצים, וישולמו תשלומים כאלה וכאלה, ובלבד שלא תנטוש, כי ממשלה שנשענה על קרוב ל-70 מחברי הכנסת, יציבה, במדיניות לאומית, הביאה בליקוי מאורות את עצמה למצב של ממשלה הנשענת על כרעי תרנגולת ונזקקת לחסדיה של מפלגת העבודה.
       
היו"ר נסים דהן:
       
       תודה רבה. חבר הכנסת עסאם מח'ול, ארבע דקות.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, ראש הממשלה הכריז היום – ניצל את ההזדמנות כדי להכריז – שמצבנו בעולם טוב, ושהוא מקים ועדת שרים כדי לטפל בעוני. ראש הממשלה הבטיח בנאומו היום כי ימשיך את תהליך ההונאה והולכת השולל גם כלפי העולם וגם כלפי הציבור בישראל. לקרוא לתהליך של חיסול הסיכוי או האופציה ליצירת הזדמנות מדינית, לקרוא לזה תהליך מדיני, ולקרוא לרעב ולעוני טיפול בשאלה החברתית - וראו זה פלא, אין לראש הממשלה פרטנר בנושא המדיני ואין לו פרטנר בנושא החברתי. בשבילו, אם יש צמיחה של שלושת העשירונים העליונים, זה מספיק. זאת הצמיחה הרצויה.
       
       איפה הולכת השולל? היום כשאנו יושבים ומאזינים לדבריו של ראש הממשלה המתפרסמים, לידיעות על העלאת מחיר הלחם ב-7% כבר מחר – זה אותו ראש הממשלה שעמד כאן והתגאה שהוא מטפל, לוקח לידיים שלו ולידי המשנה שלו את הנושא החברתי? כבר בשבוע שעבר העלו את מחיר הנפט, הדלק. השבוע החליטו להוריד אותו, אבל מחר מעלים את מחיר הלחם בטענה שזה מכיוון שהעלו את מחיר הדלק. אילו תעלולים. ראש הממשלה עומד כאן ואומר לציבור – במצח נחושה – למיליון וחצי עניים במדינת ישראל, ליותר ממיליון אנשים שהיה צריך לספק להם מנה לחג בבתי-תמחוי, הוא אומר: נקדיש את הזמן שלנו למאבק בעוני. זה עוני במאבק, לא מאבק בעוני. ראש הממשלה בעצם מנסה להונות את הציבור שוב בזה שהוא אומר שהוא רוצה להיאבק בעוני. 
       
       איך ראש הממשלה נאבק בעוני? כאילו העוני מתפרץ מבחוץ אל תוך הממשלה וראש הממשלה עכשיו הולך לתת לו כמה אגרופים. העוני זה תוצר, פרי המעשים של ראש הממשלה ושל ממשלתו בארבע השנים האחרונות. זה התוצר של הרפורמות למיניהן שאתם הבאתם על הציבור. זו הקללה שאתם הבאתם. אז מה אתם נאבקים בה? למה הציבור צריך לסמוך עליכם בנושא הלחם?
       
       	אני קורא מכאן לציבור: אל תשעו למה שאומר ראש הממשלה. אל תקבלו את ההונאה הזאת. תצאו אל הרחובות. תכריזו על אינתיפאדת לחם כבר מחר - לשטוף את רחובות המדינה כפי שיאה לציבור גאה שמכבד את עצמו, לצאת לרחוב ולהשתיק את הממשלה הזאת שהביאה על הציבור את הקללה הזאת, את המדיניות הזאת, את העוני, את ההשפלה. זה מה שנחוץ מחר לעשות.
       
       ממשלה שמתיימרת שהיא הלכה על תהליך מדיני - איזה תהליך מדיני? אנחנו ראינו בשבועות האחרונים. הציבור ראה, ולא ישתוק עוד פעם. לא תוכלו לשקר לציבור עוד פעם. הוא גילה אתכם. הוא ראה אתכם הולכים ומתגרים ועושים פרובוקציות לילה-לילה בערים בגדה המערבית וברצועת-עזה. ראה אתכם הציבור עושים פרובוקציות, חיסולים, ומזמינים את הפיגוע הבא, מזמינים את הפיגוע בחדרה. אתם. אתה, ראש הממשלה, לא נלחם בטרור. אתה מייצר את הטרור. אתה מייצר את התשתית של הטרור. זאת האמת, והציבור, אחרי ארבע שנים שהאכלתם אותו דם ומוות, לא יקנה את השטויות שלכם פעם נוספת. הציבור יודע שהממשלה הזאת רוצה להתכסות בהתנתקות כדי להעמיק את הכיבוש, את הדיכוי ואת ההשפלה של העם הפלסטיני ואת ההתגרות בו - -
       
היו"ר נסים דהן:
       
       תודה רבה. נא לסיים.
       
עסאם מח'ול (חד"ש-תע"ל):
       
       - - יום-יום בגדה המערבית ובמזרח-ירושלים וברצועת-עזה. זאת האמת של הממשלה הזאת. הממשלה הזאת רוצה להתכסות, בעצם, בהצגה שבוימה מול הטלוויזיה, של החזרת התושבים של ישראל אל הבית שלהם, אל מדינתם, ולא להוציא אותם מהשטחים הכבושים; להתכסות בכך כדי להעמיק את ההתנחלויות, כדי לחסל את האופציה להזדמנות מדינית.
       
       אני אומר שגם מחנה השלום בישראל צריך לדעת: גם כאשר שרון נאבק מול נתניהו וגם כאשר נתניהו בא רכוב על מחנה פאשיסטי, עדיין שרון הוא לא התשובה. שרון הוא הבעיה. התוכניות של שרון הן תוכניות של כיבוש ולא תוכניות של שלום. המסר הזה - אנחנו נדאג שיעבור לכל העולם ולא יעשו הצגות מעל הבמה הזאת יותר.

היו"ר נסים דהן:
       
       תודה רבה. חבר הכנסת יחיאל חזן, הבמה לרשותך. אחריו - חבר הכנסת עזמי בשארה.
       
יחיאל חזן (הליכוד):
       
       אדוני היושב-ראש, כנסת נכבדה, שמעתי כעת את הנאום חוצב הלהבות של חבר הכנסת עסאם מח'ול, כדוברם של הפלסטינים. אני רוצה לשאול: מה עשה חבר הכנסת מח'ול כדי לסייע לאוכלוסייה הערבית במדינת ישראל? כיצד פעל כדי שיהיה יותר חינוך במגזר הערבי, יותר פיתוח ויותר תשתיות?
       
עסאם מח'ול (חד"ש-תע"ל):
       
       יש שעת שאלות ותשובות עוד מעט.
       
יחיאל חזן (הליכוד):
       
       אני חושב שבמקום שתהיה דוברם של הפלסטינים, עדיף שתהיה דוברם של אלה שמצביעים בשבילך, של אלה שהביאו אותך לפה, לכנסת, ולא של הפלסטינים. של נעליך מעל רגליך כאשר אתה מדבר על מדינה שנותנת לך לשבת פה על הכיסא ומהכיסא הזה אתה יורק עליה. תתבייש לך.
       
עסאם מח'ול (חד"ש-תע"ל):
       
       טַיֶיבּ.
       
עזמי בשארה (בל"ד):
       
       - - - הפלסטיני.
       
יחיאל חזן (הליכוד):
       
       אדוני היושב-ראש, לעצם העניין, הממשלה עשתה מעשה שלא ייעשה. יש עקורים. הכנסת אישרה. זו מדינה דמוקרטית, ואנחנו מחויבים להחלטות הכנסת. אומנם, אני הצבעתי נגד ונאבקתי, אבל אני רוצה להזכיר לחברי, שיש תושבים של מדינת ישראל שהיה להם בית, בית-ספר לילדיהם ובית-כנסת ללכת אליו והיתה להם קהילה.
       
       היום האנשים האלה נמצאים בבתי-מלון. אדוני היושב-ראש, אם אפשר, אני רוצה להמחיש לך מה זה לגור בבית-מלון. החדרים בבית-המלון הם של 8 מ"ר - 2.5 מטרים על 2.5 מטרים או על 3 מטרים, ומקסימום זה 9 מ"ר, כאשר כל חדר נפרד ולכל חדר יש מפתח. אדוני היושב-ראש, תשער או תדמיין לך משפחה בת חמש, שמונה או עשר נפשות, שבה זוג ההורים גר לבד והילדים נמצאים בחדר נפרד, וכך אולי עוד זוג ילדים בעוד חדר נפרד. כאשר ההורים הולכים לישון בלילה, הם כמובן מוטרדים מה קורה עם החינוך של הילדים. הילדים האלה לא הולכים לבית-ספר. אולי הם הולכים למסגרת, אבל הם לא הולכים לבית-ספר. הם לא לומדים. שלא לדבר על כך שכאשר לילד יש כאב בטן בלילה והוא מתעורר בשעה 02:00 ודופק אצל ההורים, הם לא שומעים והוא מחוץ לבית. ממשלה שעושה דבר כזה צריכה לתת פתרון לאותם מתיישבים ולא לחכות ולא לחשוב כיצד פותרים את הבעיה ומקימים עוד ועדה ועוד ועדה. אני יכול לומר לך שלמשל שלשום הלך ילד שהתחתן, שנולד בנווה-דקלים, למינהלת כדי לסכם מה מגיע לו, ואומרים לו במינהלת: תלך להביא בבקשה את התעודה של גן-החובה שלך. אדוני השר, אני שואל אותך: איפה יש לילד תעודה של גן-חובה כאשר הוא בן 23, כאשר כל הדברים נמצאים בתוך קונטיינרים במקום מסוים שאי-אפשר בכלל להגיע אליו? הולכים ומתעללים באוכלוסייה.
       
       אני קורא מכאן לממשלה, לראש הממשלה, לכל מי שיש לו לב, לכל מי שרוצה לעזור ליהודי, לעזוב את הביורוקרטיה. אמרתי כבר היום בסיעת הליכוד לראש הממשלה למנות שר כדי שיטפל באותם עקורים, למנות שר כדי שילך ויראה מה קורה שם. הרי הדבר הזה לא מתקבל על הדעת. אנחנו לא יכולים לתת לזה יד ולא יכולים יותר לשתוק. צריך לסייע להם ולעזור להם.
       
       אני כבר מסיים. אתה בדרך כלל מתחשבן אתי על המקום. בקושי עובר הזמן שלי - וישר.
       
היו"ר חמי דורון:
       
       חבר הכנסת חזן, יש לאדוני טענות - - -
       
יחיאל חזן (הליכוד):
       
       אדוני היושב-ראש, אני רוצה לומר לך ואני מבקש ממך, אולי הלכת, ואבקש סליחה אם הלכת לבקר אותם, ואם לא, תלך ותבקר את האנשים שעקרו מהבית. יש להם בעיות. במקום שנשמע פה את חבר הכנסת עסאם מח'ול מדבר על הפלסטינים, עדיף שאחרים ידברו על אותם עקורים כדי שנפתור להם את הבעיה - -
       
עסאם מח'ול (חד"ש-תע"ל):
       
       אתה יושב אצלם, אני אדבר עליהם. כשתחזור הביתה גם אתה, נמצא פתרון.
       
יחיאל חזן (הליכוד):
       
       - - וטובה שעה אחת קודם. תודה רבה.
       
היו"ר חמי דורון:
       
       חבר הכנסת חזן, תודה רבה.  חבר הכנסת עזמי בשארה, בבקשה.
       
עסאם מח'ול (חד"ש-תע"ל):
       
       בקרוב גם אתה תחזור לכאן. זה בסדר. נקבל אותך. נמצא לך פיצויים.
       
עבד-אלמאלכ דהאמשה (רע"ם):
       
       - - - נעשה חוק מיוחד.
       
עזמי בשארה (בל"ד):

       אדוני היושב-ראש, חברי הכנסת הנכבדים, האמת היא שהיינו מאוד רוצים להתבדות, אבל לא התבדינו לגבי הערכותינו בכל הנוגע לתוכנית ההתנתקות, מה שנקרא. התברר בסדרה של הצהרות והתנהגויות ודפוסי פעילות פוליטית של מדינת ישראל בשטחים, שבעצם כל מה שאמרנו בנושא הזה היה נכון, לרבות האמירה עכשיו של מופז שאין פרטנר פלסטיני - והיא גם מזכירה מישהו ומשהו בתקופה אחרת, שאין פרטנר פלסטיני. גם הגברת ההתנחלויות וגם הבנייה, אם מותר להשתמש בצורה טיפשית כזאת בשפה ולומר הבנייה המובנית - אבל הניסיון להבנות מציאות חדשה בשטחים על-ידי הקמת המחסומים החדשים באזור שמדרום לשכם, מה שנקרא עכשיו אזור תפוח, כדי לנתק את השטחים, הקנטונים, לאזורים שונים, הגברת הבנייה בירושלים והופעותיו של שרון מבחינה בין-לאומית בניסיון לנצל עד תום את ההתנתקות כדי להיטיב עם מצבו הפוליטי הבין-לאומי, עם מצבה של ישראל, בלי לפתור שום שאלה פלסטינית, אלא לדחות אותה לדורות הבאים - אמרנו את כל זה.
       
       אבל אז דיברו על ההתנתקות כאילו היא חלק ממפת הדרכים. אמרנו שזה שקר. היום הוא אמר, נכון, שיקרתי בעצם, לא תהיה מפת דרכים בשום דבר. מפת דרכים עם 14 נקודות. בעצם שרון שיקר. 
       
       אתה יודע מה אמר פעם מנחם בגין על הבמה הזאת? "שיקר" היא לא מלה פרלמנטרית, הוא לא דיבר אמת. שרון לא דיבר אמת ביודעין ובכוונה, וזה לא היה חדש, מכיוון שזאת היתה דרכו בפוליטיקה כל הזמן. המטרה מקדשת את האמצעי, ובשביל להגיע לאן שרצה להגיע, הוא לא דיבר אמת, גם למתנחלים הוא לא דיבר אמת.  בנושא ההתנתקות הוא לא דיבר אמת, כי כוונתו היתה להתנתק מעזה בשביל להעסיק את הפלסטינים במשא-ומתן על עזה, אדוני היושב-ראש. 
       
       היום  אנחנו רואים, שבעצם לא נפטרנו משום דבר. ישראל והפלסטינים לא נפטרו משאלת עזה. על מי שנכנס ומי שיוצא צריך משא-ומתן. על סחורות צריך משא-ומתן. על רפיח צריך משא-ומתן. שום דבר לא נפתר. להיפך, לשנים הבאות, ישראל תגיד לפלסטינים, רוצים לדבר על עזה, בואו דברו אתנו על עזה. בגדה מגבירים את ההתנחלויות, מחלקים איך שבא להם. מנתקים אותה לשלושה חלקים. 
       
       	לכן, מה שאמרנו על תוכנית ההתנתקות, אני אומר, אדוני היושב-ראש, לאנשים כמוך עם כוונות טובות, ולאנשים אחרים גם בחלק הזה של הבית שהצביעו בעד וחשבו שזה יוביל לשלום, לשרון היתה תוכנית אחרת לדחות כל דיבור על פתרון קבע לדורות הבאים. זאת התוכנית. אמרנו זאת ונראינו כאילו אנחנו מפקפקים בחשיבות הנסיגה ופירוק ההתנחלויות. 
       
       אתה חושב, אדוני היושב-ראש, ש"קנינו" את הדרמה הזאת בעזה? אם ישראל היתה קובעת תאריך מסוים ואומרת, בתאריך מסוים צה"ל נסוג מעזה, המתנחלים היו נשארים שם לבד? היה צריך את כל הדרמה הזאת? המתנחלים היו נשארים ומחכים ל"חמאס"? היו  יוצאים לפני הצבא, בלי שום עימותים. הדרמה הזאת היתה דרושה, נחוצה לשרון, על מנת להגיד: ויתרנו ויתורים כואבים, ולהתקבל באירופה, אחרי שהיה פרסונה נון גרטה, כאדם רודף שלום. אני חששתי אפילו שייתנו לו פרס נובל לשלום בשנה האחרונה. 
       
       עכשיו הדברים מתגלים. זכותנו להגיד: צדקנו, כי עברו רק כמה חודשים. הרי לא נשכנע את רוב הבית, אבל לפחות להגיד:  צדקנו בכל מה שאמרנו לגבי תוכנית ההתנתקות. 
       
       על כל פנים, רציתי לומר, נעשה הכול כדי לקצר את ימיה של הממשלה הזאת. לדעתי, זה מה שהיו אמורים לעשות כוחות השלום בבית הזה. 
       
       אדוני, ברשותך משפט, חבר הכנסת חזן – א. אני מבקש מחזן שלא ידבר פוליטיקה, שידבר על בעיות ציבור בוחריו. שלא יעז לדבר פוליטיקה בבית הזה. אף אחד לא צריך לדבר פוליטיקה, כל אחד ידבר על בעיות ציבור בוחריו, פה לא מדברים פוליטיקה בכנסת. למה רק הערבים לא צריכים לדבר פוליטיקה? שכולם לא ידברו פוליטיקה, שכל אחד מכם ידבר על בעיות בוחריו.
        
       ב. בכל פעם שאנחנו מביאים כאן בעיות של ערבים, שלא יכשיל אותן ויפיל אותן, שיצביע בעדן.  בכל פעם שאנחנו מביאים את בעיות האוכלוסייה הערבית, ואנחנו היחידים שמביאים אותן, אנשים כמוהו נוהגים להכשיל אותנו ולהוריד את כל ההצעות שלנו. תודה רבה, אדוני. 

היו"ר חמי דורון:
       
       תודה רבה. חבר הכנסת עבד-אלמאלכ דהאמשה, ואחריו – חברת הכנסת מרינה סולודקין. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, הממשלה, שגם ביום הראשון של המושב, אחרי פגרה של חודשים ארוכים, איננה. לא מקרה שהיא איננה, אדוני היושב-ראש - - - 

היו"ר חמי דורון:
       
       לא, חבר הכנסת דהאמשה, שר החוץ נמצא כאן. 

עבד-אלמאלכ דהאמשה (רע"ם):
       
       נמצא באיזה מקום, מדבר עם האנשים. 

שר החוץ סילבן שלום:
       
       אני כאן. 

עבד-אלמאלכ דהאמשה (רע"ם):
       
       הסתכלתי על שולחן הממשלה. 

היו"ר חמי דורון:
       
       אדוני שר החוץ, אולי יואיל אדוני להיות ליד שולחן הממשלה? יותר מכובד. 

עבד-אלמאלכ דהאמשה (רע"ם):
       
       הוא רגיל להיות בחוץ. 

עסאם מח'ול (חד"ש-תע"ל):
       
       שר החוץ שצריך להיות בחוץ – ישנו. 
       
שר החוץ סילבן שלום:
       
       אני פה. 

עסאם מח'ול (חד"ש-תע"ל):
       
       שר החוץ שצריך להיות בחוץ – בפנים, ושר הפנים שצריך להיות בפנים – בחוץ. 

היו"ר חמי דורון:
       
       חבר הכנסת דהמאשה, אם נאחד את משרד החוץ ומשרד הפנים, נקרא לזה משרד החוץ-פנים, אבל זה לא עובד ככה. 
       
עבד-אלמאלכ דהאמשה (רע"ם):
       
       זאת הבעיה הקטנה של הממשלה הזאת. אדוני היושב-ראש,  רציתי להגיד, שלממשלה הזאת אין זכות קיום. גם אם היתה לה, אם היא ביצעה דברים, לטוב ולרע, היא כבר סיימה את סדר-היום שלה מבחינה מדינית. 
       
שר החוץ סילבן שלום:
       
       אני יכול לשאול אותך שאלה. אתה באמת רוצה בחירות? 

עבד-אלמאלכ דהאמשה (רע"ם):
       
       כן. אני אגיד לך למה. 

שר החוץ סילבן שלום:
       
       הרי לפי הסקרים, אתם לא עוברים את אחוז החסימה. 
       
עבד-אלמאלכ דהאמשה (רע"ם):
       
       אנחנו עוברים. אתה דואג לנו? לרע"ם?  אני אגיד לך למה אני רוצה בחירות, הרשימה הערבית המאוחדת, כוחה בציבור נשמר. אומנם זה לא תורגם בקלפי בבחירות האחרונות, כי 50,000 בוחרים שלנו לא הגיעו לקלפי. לא מפני שהם הלכו למפלגות אחרות או מפני שהם בגדו בנו והלכו לאחרים. ככה שמבחינת אחוז המצביעים ואחוז הקולות, זה לא השתנה. אנחנו נמצאים פה במספר קטן של נציגים ורוצים לתקן את זה. אני בטוח שבהזדמנות הראשונה, בעזרת השם, נצליח לתקן ונחזור להיות הסיעה הגדולה ביותר, הסיעה הערבית הגדולה ביותר בבית, או אחת משתי הסיעות הגדולות, אם לא הגדולה ביותר. 

עסאם מח'ול (חד"ש-תע"ל):
       
       אתה תהיה ראש הממשלה. 

עבד-אלמאלכ דהאמשה (רע"ם):
       
       חבר הכנסת מח'ול, בכנסת האחרונה היינו הסיעה הגדולה ביותר, בכנסת הקודמת היינו שתי סיעות גדולות, אני מסכים שנהיה שתי סיעות גדולות, אף שעדיף שנהיה סיעה אחת גדולה. הייתי מוכן שכולנו יחד נהיה סיעה אחת גדולה ביותר. 

היו"ר חמי דורון:
       
       חבר הכנסת דהמאשה, לא נראה לי שחבר הכנסת מח'ול מסכים אתך. 

עבד-אלמאלכ דהאמשה (רע"ם):
       
       הוא יכול להסכים, הוא יכול גם שלא להסכים. 
       
עסאם מח'ול (חד"ש-תע"ל):
       
       התייחסתי לזה שהוא אמר, הסיעה הכי גדולה, חשבתי בכנסת, אמרתי שהוא יהיה ראש הממשלה. 

היו"ר חמי דורון:
       
       הוא לא דיבר על הכנסת, הוא דיבר - - - 
       
עבד-אלמאלכ דהאמשה (רע"ם):
       
       בעוד 20-30 שנה אפשר יהיה לדבר על זה, לא בשנה הזאת. 
       
       אדוני היושב-ראש, התחלתי לומר שלממשלה הזאת אין זכות קיום, כי היא סיימה את סדר-יומה. מבחינה חברתית היא הביאה כישלון מוחלט.  הדוח האחרון של הביטוח הלאומי שיצא רק אתמול אומר, ששלושה עשירונים עליונים - אגב, שאיש לא יטעה, לא מדובר על שלושה עשירונים של האוכלוסייה, אלא שלושה עשירונים של בעלי ההון, בעלי ההכנסות הגבוהות ביותר, שלושה עשירונים העשירים ביותר, יכולים להיות 1% מהאוכלוסייה, נדמה לי שהם 4%-5% מהאוכלוסייה. 4%-5% האלה הרוויחו  בשנה האחרונה 9 מיליארדים נוסף על מה שיש להם.
       
       שלושה עשירונים העניים ביותר, שהם הרבה יותר משליש באוכלוסייה, הם לא רק 5% עניים אלא הרבה יותר, הם מספר גבוה יותר משליש האוכלוסייה, הם הפסידו, לא רק שלא הרוויחו, הם הפסידו מיליארד.  
       
       מבחינה חברתית, אין כישלון גדול מזה. לכן, הממשלה הזאת כשלה באופן מוחלט, היא חייבת ללכת ואין לה זכות קיום ליום נוסף אחד. כסיעה אופוזיציונית, סיעת רע"ם, נעשה כמיטב יכולתנו גם בכיוון הזה. 
       
       מבחינה מדינית, הדבר הגדול שהיא עשתה זה ההתנתקות. אבל כאשר עשתה את ההתנתקות, לא עשתה את זה כצעד מדיני או כצעד חיובי או כצעד בונה אמון או כחלק מתהליך שלום. מר שרון לא היה מוכן לשתף פעולה עם הפלסטינים אפילו בעניין הזה. הוא אמר: זהו צעד חד-צדדי של הממשלה. אומנם הפלסטינים היו חכמים מספיק ועשו את ההרגעה מצדם, ולא הפריעו לו, אלא עזרו לו לצאת מעזה. זה סביר, זה הגיוני, אבל גם מהבחינה הזאת הממשלה הזאת חוזרת עכשיו לתיאוריה הישנה, לחלום הישן של שרון: מה שלא הושג בכוח יושג ביותר כוח, הפלסטינים הם לא פרטנר, ואם הם לא יבואו על הברכיים, כנועים, אין מה לדבר אתם והם לא פרטנר. 
       
       אדוני היושב-ראש, אני אומר שמי שאינו פרטנר לשלום הוא מר שרון וממשלתו. מי שאינו מוכן לשתף פעולה למען התקדמות בדרך השלום הוא הממשלה הזאת, והראיה לכך היא המעשים שלה. כאשר היא עושה משהו שיכול ללכת טוב מבחינת השלום, במקום לעשות את זה כצעד של שלום, בשביל ההתנתקות, הוא עשה את זה כצעד חד-צדדי, ובלבד שלא להכיר בצד הפלסטיני כצד שווה או כצד שיש לעשות אתו שלום. 
       
       חבל שאני לא יכול להרחיב בכיוון הזה, ואני גם אכבד את הוראתך, אדוני היושב-ראש. מלת סיכום: גם מהבחינה המדינית וגם מהבחינה החברתית הממשלה הזאת פשטה את הרגל, ואין לה יותר מה לעשות. שתלך הביתה, שתפטור אותנו מעונשה והציבור יבחר במי שראוי לייצג אותו בכבוד, גם מדינית וגם חברתית. תודה רבה, אדוני. 
       
היו"ר חמי דורון:
       
       תודה לחבר הכנסת דהאמשה. חברת הכנסת מרינה סולודקין, בבקשה. אחריה - חבר הכנסת אברהם רביץ. 
       
מרינה סולודקין (הליכוד):
       
       כבוד היושב-ראש, שרים וחברי כנסת נכבדים, אני מצטערת מאוד על כך שגם במושב זה של הכנסת השש-עשרה אנחנו מתחילים בהצעות האי-אמון של האופוזיציה. בהצעות האי-אמון האלה אין שום תועלת לעם ולמדינה, בדיוק כפי שלא היתה תועלת בהצעות האי-אמון שהוצגו במושב הקודם. אני מאזינה בכל ערב לנאומים מעל בימת הכנסת ואני חושבת שאין מקום להספדים ששמענו היום לראש הממשלה אריאל שרון ולממשלת ישראל. התעוררו, העם תומך בממשלה ובראש הממשלה. העם תומך בפעילות של ראש הממשלה, ולא האופוזיציה תוכל להפיל את הממשלה. רק אם ראש הממשלה יחליט ללכת לבחירות, נלך לבחירות. 
       
       אני סבורה שממשלת שרון השלישית מסוגלת לפתור את הבעיות הנוכחיות של מדינת ישראל בתנאים הקיימים. רק ממשלת אחדות לאומית יכולה להתמודד עם מגוון הקשיים הקשורים למימוש תוכנית ההתנתקות ולפינוי היישובים מחבל-עזה ומצפון השומרון.
       
       ההתנתקות החד-צדדית היתה הפתרון האמיתי היחיד הן במקרה של רצועת הביטחון בדרום-לבנון הן במקרה של חבל-עזה. אני חוזרת ואומרת שלפי דעתי רק ממשלת אחדות יכולה להתמודד עם כל הבעיות האלה, וזמנן של ממשלות צרות במדינת ישראל – של שמאל ושל ימין – עבר. אנחנו לא צריכים להסתכל לאחור. 
       
       מדינת ישראל מוצאת את עצמה היום מתמודדת עם מציאות חדשה, המציאות שלאחר ההתנתקות. בישיבת סיעת הליכוד שהתקיימה היום דיווחו ראש הממשלה מר אריאל שרון ושר הביטחון מר שאול מופז על ההתפתחויות שחלו בשטחים בשבועות האחרונים. שר הביטחון הדגיש שעתה יש למדינת ישראל לגיטימציה בין-לאומית לפעילות צבאית אינטנסיבית וחזקה נגד תשתיות הטרור בשטחים, אבל כדי שנוכל לפעול בהצלחה אנחנו זקוקים ליציבות פוליטית. לכן, המאבקים וחילוקי הדעות הפנימיים הן בליכוד הן במפלגת העבודה הם מאוד לא רצויים במצב הנוכחי. חוץ מזה, לאחר שנים קשות של משבר ביטחוני, כלכלי וחברתי, אנו חייבים לסייע לבוחרינו לשקם את מצבם הכלכלי והחברתי. מסיבה זו אני תומכת בתוכנית של שרון-אולמרט-פרס למאבק כלל-ארצי בעוני. להצלחת המאבק הזה, בדיוק כמו למאבק בטרור הרצחני, דרושה יציבות. אי-יציבות משפיעה לרעה הן על המטבע הלאומי הישראלי הן על שוקי ההון ועל מגמות הצמיחה. 
       
       לצערי הרב, עד היום אין במערכת הפוליטית שלנו בחירה ישירה של ראש הממשלה וגם לא בחירות על-פי השיטה הטריטוריאלית, שהם הקשר האמיתי לבוחר, לעם, לכלל ולציבור. המערכת הפוליטית שלנו אינה מאפשרת ליצור יציבות כזאת לאורך זמן. חייבים לנתק את הקשר הפסול שבין אינטרסים פוליטיים, אישיים וקבוצתיים צרים ובין האסטרטגיה הכללית להתפתחותה של ישראל לטווח הארוך. תודה רבה לכם. 
       
היו"ר חמי דורון:
       
       תודה רבה לחברת הכנסת מרינה סולודקין. חבר הכנסת רביץ – אינו נוכח. חבר הכנסת אפי איתם, בבקשה. אחריו - חבר הכנסת דוד טל, אחריו - חבר הכנסת יוסף פריצקי, ויסיים את הדיונים חבר הכנסת גדעון סער. 
       
אפי איתם (ציונות לאומית דתית מתחדשת):
       
       אדוני היושב-ראש, חברי חברי הכנסת, הכנסת שבה מפגרה להמשך עבודתה הפרלמנטרית כשהיא מותירה אחריה פצע פתוח בחברה הישראלית בדמות אלפי פליטים החיים בתוכנו. אני, שראיתי אותם בחורבנם, סבבתי בחודשים האחרונים בבתי-המלון הדלים, במאהלים מוכי השמש ובקרוב דולפי הגשם, ונחרדתי. 
       
       סוגיית ההתנתקות – סוגיית הגירוש – נדונה. הבית הזה קיבל את החלטתו, והמעשה הנפשע נעשה, אבל אמרנו כאן לעצמנו, ואמרו גם אלה שתמכו בגירוש הנורא, שאנחנו נדע לחבק את הפצועים, המגורשים, המובטלים, ולטפל בהם, באנשים שחלומם נשבר, שרכושם נגזל וביתם הפך לאבק; נדע להוקיר ולהכיר את גודל מפעלם ואת תרומתם הקשה והכואבת למימוש התוכנית הזאת. אבל אפילו כאן, ברגע שהיה צריך לגלות אחוות אחים פשוטה, רוח הומניטרית שלכמותה אנחנו מטיפים וקוראים כלפי נזקקים ונדכאים מוכי אסונות בכל העולם כולו, נאטמו הלב, האוזניים והכיס. 
       
       יש אשה אחת שאני מכיר היטב; שמה אסתר בזק, היא אם לשמונה ילדים וסבתא ל-12 נכדים. בעלה היה עובד בכיר בשירות המדינה, והיא עברה מווילה ברמת-גן לגור בנווה-דקלים. היא בנתה שם בית אוהב למשפחתה, לנכדיה, וחשבה לחיות את שארית חייה במקום שהיא בנתה. פגשתי את אסתר בזק בלובי של מלון "הייאט", עקורה בת למעלה מ-70.
       
קולט אביטל (העבודה - מימד - עם אחד):
       
       אמא של שי בזק?
       
אפי איתם (ציונות לאומית דתית מתחדשת):
       
       עקורה שלחמה בכל מלחמות ישראל, שהיתה חובשת בפלמ"ח, שגידלה ילדים ונכדים למופת, וכרגע כל חייה נדחסו אל החדר הקטן, עם המקלחת הצרה, ואל הלובי של בית-המלון, הלוך וחזור, חזור  והלוך, כשבעצם אפילו לא ברור מה יהיה עתידה, היכן היא תמצא בית חלופי. דיברו על זה שייתנו לאנשים מקדמה, יאפשרו להם להתארגן, יקלו עליהם את הביורוקרטיה, אבל הממשלה הזאת, האטומה ורעת הלב, שחלקים מן הכנסת הזאת נתנו לה את הכוח להיות אטומה, הממשלה הזאת שמנפנפת עכשיו במבצעים לטיפול בעוני ולשינוי סדר העדיפויות ולגישור הפערים היא בעצם ממשלת הרס וחורבן, שאיננה מסוגלת אפילו לרכון אל אחים לאחר מעשה נפשע כזה של הגירוש ולומר להם: הנה ביתכם, הנה אנחנו, עמכם, ממשלתכם, מושיטים לכם יד בכאבכם. ממשלה כזאת איננה ראויה להמשיך ולשלוט, ואנחנו במושב הזה נעשה הכול כדי שהיא תלך מהר לבחירות. 
       
       בתפילות של יום הכיפורים ושל ראש השנה, נדמה לי שיותר מאי-פעם יותר אנשים התפללו בכוונה גדולה את הפסוק ואת המשפט "כי תעביר ממשלת זדון מן הארץ". עכשיו צריך לקום ולעשות. 
       
היו"ר חמי דורון:
       
       תודה רבה. חבר הכנסת דוד טל, בבקשה. אחריו – חבר הכנסת פריצקי. 
       
דוד טל (נוי):
       
       ידידי היושב-ראש, עמיתי חברי הכנסת, היום דיבר ראש הממשלה על כך שהממשלה מתכוונת לקבוע סדר עדיפויות לאומי חדש למדינה, והדבר יבוא לידי ביטוי בתקציב 2006. מהדברים ששמעתי כאן מרוב חברי הכנסת שדיברו, מה שמאחד את רוב חברי הכנסת, ואני חושב שזה סדר העדיפויות הלאומי שלנו, הוא המלחמה בעוני, שהוא אחד הנושאים הרציניים ביותר. 
       
       דובר רבות במלחמה בעוני, ולצערי, הממשלה לא השכילה לטפל בנושא הזה, בגלל כל מיני תנאים פוליטיים כאלה ואחרים, שבגללם היתה צריכה ממשלת הליכוד להיעתר לבקשות כאלה ואחרות של כל מיני גורמים פוליטיים ולהסכים לתוכנית כלכלית או מדיניות כלכלית שאמורה היתה להביא רווחה. אבל לצערי לא ראיתי את הרווחה, הגם שאמרו שתהיה צמיחה, והיתה צמיחה. אבל מי מבין העשירונים התחתונים הרגיש את הצמיחה, חש אותה? הצמיחה הזאת חלחלה רק לעשירונים העליונים, העשירון העשירי, התשיעי והשמיני, ושם זה נעצר. זה לא עבר הלאה וזה לא ירד למטה, בשום אופן לא. אמרנו את זה פעם אחר פעם. 
       
       קיוויתי שחברי ממפלגת העבודה, כמו קולט אביטל ואחרים, שהצטרפו לממשלה הזאת, אולי הם ידחפו את הממשלה. איך אמר פעם חבר הכנסת שמעון פרס? זאת ממשלה עם קפיטליזם חזירי.  חשבתי שהם יגוונו קצת, הם יווסתו קצת, הם יתרמו משהו בנושא הזה. הזכרתי את חברת הכנסת קולט אביטל כידידתי שהצטרפה לממשלה, ואז חשבתי שכמפלגת העבודה, שפעם הנושאים החברתיים היו דגל ונר לרגליה, תעשו משהו בנושאים הללו, אבל לצערי אני לא רואה דבר וחצי דבר בנושא הזה. אני שומע בזמן האחרון כל מיני מנגינות כאלה ואחרות, שצריך לשנות את סדר העדיפויות הלאומי בנושאים החברתיים ולטפל בהם. 
       
קולט אביטל (העבודה - מימד - עם אחד):
       
       אבל את זה אומרים כל הזמן. 
       
דוד טל (נוי):
       
       אני אשמח לראות תוצאות כלשהן, ואני רוצה לקוות שהיום יש לכם שעת כושר ובמשקל הסגולי הרב שיש לכם בממשלה הזאת תוכלו לעשות איזה מהפך. אני מאוד מקווה שתצליחו לעשות את זה, משום שבסופו של יום אי-אפשר להסכים לפערים החברתיים ולפערים העצומים בין העשירים לעניים. אמרנו את זה פעם אחר פעם, ואני אומר שוב: זה יטפח על פנינו. אי-אפשר שיהיו ילדים רעבים באור-עקיבא ואי-אפשר שיהיו ילדים עניים בשדרות וילדים רעבים בדימונה ובירוחם. אי-אפשר להתעלם מהציבור הזה ומהציבור בשכונות רבות. 
       
       לצערי, הרבה מאוד דברים קרו לנו פה בשנה האחרונה. השנה האחרונה היתה עמוסה באירועים. אחד האירועים המצערים - שראש הממשלה אולי על כורחו נאלץ לקרוע חלקים מהציבור ולעקור אותם מחבל-עזה. זאת היתה שנה שבה נדרשנו כעם לעמוד מול מהלך קשה וכואב של עקירה כזאת של תושבים, של אחים מבתיהם, ופינוי שטחים בהתאם למדיניות הממשלה, שהוכרעה, צריך לומר, במקום הזה, בבית הזה. צפינו במראות קשים, בכינו וכאבנו את הכאב של  העקורים, של המפונים, עד להשלמת המהלך אשר חתם פרק בהיסטוריה של מדינת ישראל. אולם שאלות רבות נותרו בעינן, ועיקרן פתרונות קבע הולמים למפונים. אני שומע ממפונים רבים על מצב מאוד מאוד קשה שהם נמצאים בו, ואני חושב שהממשלה הזאת, אחרי שהשקיעה כל כך הרבה בפינוי הזה, מן הראוי שתשקיע עוד מעט כדי לדאוג לרווחתם של אותם אנשים שפונו ונעקרו מבתיהם. תודה רבה. 
       
היו"ר חמי דורון:
       
       תודה רבה לחבר הכנסת טל. חבר הכנסת פריצקי, בבקשה. אחרון הדוברים לאחר מכן – חבר הכנסת גדעון סער. 
       
יוסף פריצקי (צל"ש - ציונות, ליברליות ושוויון):
       
       אדוני היושב-ראש, כנסת נכבדה, היום, 31 באוקטובר, לפני 83 שנים, בשנת 1922, הפך בניטו מוסוליני לדוצ'ה של איטליה. הוא הפך להיות הדוצ'ה של איטליה  בעיקר משום שהעם האיטלקי חיפש איש חזק, ובעיקר משום שהעם שם, בדומה אולי למה שכבר מתרחש ובא עלינו פה, מאס בנציגיו ומאס בדמוקרטיה. 
       
       רבותי חברי הכנסת, כל סקר דעת קהל מראה לנו שכ-30%, שליש, אומרים שהם לא יצביעו, כי הם כבר נואשו מן המוסד הזה ומן התהליך הזה, וזאת סכנה איומה הרובצת לפתחה של מדינת ישראל, שבה צריך לטפל. ייאוש מוחלט מכל השיטה, ייאוש מוחלט מאתנו חברי הכנסת, מהממשלה. עלו כאן נואמים לפני ואמרו: נלך לבחירות. ומה יהיה אחרי הבחירות? הרי כולנו יודעים איזו כנסת תהיה פה, פחות או יותר, אחרי הבחירות. מה הבשורה הגדולה שיביאו? מי מביא פה בשורה – הימין, השמאל, המרכז, המפלגות הערביות, המפלגות החרדיות? 
       
       מה אנחנו אומרים לשני בני זוג, למשל, שעובדים לפרנסתם ולא יכולים לגמור את החודש? תלכו לבחירות, ומה? ותוכלו לגמור את החודש? תוכלו להתפרנס בכבוד במדינת ישראל? תוכלו לעבוד? תוכלו לחיות? 
       
       אדוני, המסר שמשדרים לנו בחוץ, אל מחוץ לצוללת הזאת - כי הרי כולנו פה חושבים שכאן מתנהלים הדברים, פה ובמזנון, כמה יפה. ואנחנו עושים תרגילים פוליטיים מחוכמים, וזה כן מצביע וזה לא מצביע,  וזה הולך וזה לא הולך. ותאמינו לי, מי שהולך ונפגש עם הציבור, הציבור מסתכל על נבחריו ואומר, האלה נבחרי? זה מה שרציתי? לא רוצה אתכם. מאסתי בשיטה הזאת, מאסתי בכם כולכם, מן הימין ומן השמאל. רבותי, יש לנו עכשיו אולי הזדמנות אחרונה לעשות איזה מעשים, ויש מספיק, כדי להביא להחזרת הסולידריות החברתית, כדי להביא סוף-סוף איזו תקווה לעם היושב בציון, כי אם לא - ויעידו כאן דברי על הדוכן, והלוואי שאתבדה, אבל אני חושב שלא אתבדה - יבוא גם בישראל מנהיג חזק, יבוא גם למדינת ישראל חלילה וחס מישהו שיאמר:  רבותי,  תנו לי לנהל את העניינים, אני יודע לנהל אותם יותר טוב מאשר החבורה של ה-120 שיושבים שם. אוי ואבוי לנו אם אנחנו במושב הזה, שהוא המושב - דכולי עלמא - המשמעותי האחרון של הכנסת, נעשה כל הזמן שואו של בחירות. כי השואו הזה אולי טוב לעתיד הקצר, הוא יהיה איום לעתיד הארוך. כי במקום 30% שלא יצביעו, 50% לא יצביעו, ואנה אנו באים? תודה רבה. 
       
היו"ר חמי דורון:
       
       תודה רבה לחבר הכנסת פריצקי. חבר הכנסת גדעון סער, בבקשה. 
       
גדעון סער (הליכוד):
       
       אדוני היושב-ראש, כנסת נכבדה, האם זה סביר שעוד בטרם אעלה לדוכן, פונים אלי חברים באופוזיציה שהגישו את הצעות האי-אמון, והם מבקשים תשובה קצרה? הם הגישו את הצעות האי-אמון. הם לא יודעים למה, הם לא זוכרים למה, הם עשו את זה עוד בסוף המושב הקודם, והם רוצים שאני אקצר. 
       
       אדוני היושב-ראש, זאת עת לאחדות. אנחנו נציין מחר בבית הזה 60 שנה לתנועת המרי העברי. תנועת המרי העברי היתה אפיזודה היסטורית, היא לא האריכה ימים, אבל היא היתה, אדוני היושב-ראש, אפיזודה היסטורית חשובה בתולדות המאבק של היישוב המאורגן למיגור השלטון הזר. ואם אנחנו יכולים לקחת משהו ממחר להיום, אז את הדבר הזה של אחדות המחנה. כי בעצם, אדוני היושב-ראש,  מול מה אנחנו עומדים היום? אנחנו עומדים מול מחנה פלסטיני ששום דבר לא מצליח להזיז אותו מאוזלת היד המוחלטת בנושא המאבק בטרור; לא הקמפיין העולמי שמובל על-ידי ארצות-הברית של אמריקה, וששותפות לו היום כל המדינות הנאורות שהבינו כבר את סכנות הטרור. במחנה הפלסטיני, אצל עסאם מח'ול, עדיין לא נפל האסימון. 
       
עסאם מח'ול (חד"ש-תע"ל):
       
       מתי אתם מתכוונים לזרוק פצצת אטום על אירן? 
       
גדעון סער (הליכוד):
       
       הייתי מצפה ממך, שיושב בפרלמנט הישראלי, שתתקומם על האמרה של נשיא אירן, רק אני יודע - - -
       
עסאם מח'ול (חד"ש-תע"ל):
       
- - -

היו"ר ראובן ריבלין:
       
       חבר הכנסת מח'ול, האם אדוני לא דיבר? האם אדוני לא קיבל את זכות הדיבור?
       
גדעון סער (הליכוד):
       
       תראה על מי אתה מתרעם, לא על התוקפן. 
       
עסאם מח'ול (חד"ש-תע"ל):
       
       - - -
       
היו"ר ראובן ריבלין:
       
       אז אדוני, אם אין לו עניין, אז לא יתווכח. בבקשה.
       
גדעון סער (הליכוד):
       
       על מה מתרעם, אדוני היושב-ראש, חבר הכנסת מח'ול, שהוא אחד הקומוניסטים האחרונים בעולם? לא על אירן שאיימה להשמיד את ישראל, שקראה למחוק אותה מהמפה, לא על אירן. הוא קומוניסט גאה, לזכותו אני אומר. יש קומוניסטים שהם מסתווים, הם קוראים לעצמם סוציאל-דמוקרטים, ומאמינים שאנחנו לא מבחינים בזה שהם קומוניסטים. מח'ול הוא קומוניסט שמודה שהוא קומוניסט, וזה בסדר. אבל אם לא נתאחד מול גילוי בוטה כזה של רצון להשמיד את ישראל, חבר הכנסת ברכה - - -

מוחמד ברכה (חד"ש-תע"ל):
       
       תשים את היד על הראש כשאתה מדבר על קומוניסטים. בצניעות.
       
גדעון סער (הליכוד):
       
       האם יש קנוניה של כל חברי הכנסת מטעם סיעת חד"ש לא לאפשר לי לדבר, אדוני היושב-ראש? 
       
מוחמד ברכה (חד"ש-תע"ל):
       
       אל תטפס על זה. 
       
היו"ר ראובן ריבלין:
       
       רבותי חברי הכנסת, קודם כול, אם היו אומרים שאני רוויזיוניסט, הייתי גאה מאוד בעובדה הזאת, כי אני לא בטוח שתמיד אני ממלא את ייעודי כפי שצריך. אם הייתי מאמין, אז הייתי שמח שאומרים לי שאני מאמין. אז קודם כול הוא לא עלב בכם. הוא ציין עובדה שאתה יכול להיות גאה עליה. עכשיו נשמע. בבקשה. 
       
גדעון סער (הליכוד):
       
       אדוני היושב-ראש, מדינת ישראל היום מול הטרור הפלסטיני, מול חוסר האונים המוחלט, וזה בלשון המעטה, שמגלה הרשות הפלסטינית, מול איומי השמדה גלויים של אירן, מול משטר סורי שכל העולם לומד להכיר את טיבו, אולי אפילו חבר הכנסת בשארה יגיע ליום שבו יגיד דברים על המשטר הזה שהוא בדרך כלל משרת – מול כל אלה אנחנו צריכים ברגע הזה לעמוד ביחד. ויש עוד סיבה טובה, אדוני היושב-ראש. אנחנו אחרי תקופה שבה הידקנו את החגורה מבחינה כלכלית. המשק עלה על פסים של צמיחה, על פסים של התאוששות. רבים מהחברים שיושבים בשורות האלה הטילו בזה ספק. דיברנו על צמיחה, הם הכחישו שיש צמיחה, הם הכחישו  שנוספו מקומות עבודה, הם הכחישו שיש התאוששות. 

יולי תמיר (העבודה - מימד - עם אחד):
       
       הכחשנו שיש שוויון. 
       
גדעון סער (הליכוד):
       
       חברת הכנסת תמיר, יש לך הזדמנות להיות חברה בקואליציה - ואני לא יודע כמה זה יקרה לך בעתיד - שתורמת להתאוששות המשק, ששקע עקב מתקפת הטרור על ישראל בתקופת הממשלה שאת היית חברה בה, שנפתחה אחרי ההצעות שלכם בקמפ-דייוויד. ולכן, אדוני היושב-ראש, אנחנו מצווים לא רק לשמור על ההישגים של המדיניות הכלכלית עד היום, אנחנו מצווים - ואני בטוח שהממשלה הזאת תוביל את זה בשנה הקרובה - להביא תקציב חברתי לשנת 2006, להיאבק בעוני ולתקן את העיוותים שנוצרו כלפי ציבור רחב שנפגע מרפורמות, ממהלכים שהיו נחוצים מבחינה כלכלית, אבל הוא נפגע. 
       
       אדוני היושב-ראש, מול כל אלה לא שמענו היום התייחסות רצינית מטעם האופוזיציה. מספיק לראות על מה מבקשת האופוזיציה להביע אי-אמון בממשלה. שינוי מציעה על תפקודה הכללי של הממשלה; חד"ש מציעה על מדיניותה בתחום הכלכלי-החברתי והמדיני. אותו דבר מציעה סיעת שינוי. 
       
עסאם מח'ול (חד"ש-תע"ל):
       
       - - -
       
גדעון סער (הליכוד):
       
       על מה, על מה, הלוואי שהייתם יודעים על מה אתם מציעים אי-אמון בממשלה. אני מציע לבית לדחות את הצעות האי-אמון, אדוני היושב-ראש. 
       
היו"ר ראובן ריבלין:
       
       רבותי חברי הכנסת, נצביע קודם על הצעות האי-אמון כמתחייב בחוק. לאחר מכן נעבור להודעת ראש הממשלה ונקיים את ההצבעות על-פי הצעות הסיעות. 
       
       
דברי יושב-ראש הכנסת לזכרו של חבר הכנסת לשעבר דני רוזוליו, זיכרונו לברכה

היו"ר ראובן ריבלין:
       
       רבותי חברי הכנסת, אנא שבו במקומותיכם, כי אני מבקש לקיים אזכרה קצרה לחבר הכנסת לשעבר שנסתלק מעמנו. נא לשבת, רבותי. חברי הכנסת, אדוני השר פינס, אנחנו רוצים לתת כבוד לחבר הכנסת רוזוליו, זיכרונו לברכה. 
       
       אדוני ראש הממשלה, חברי הממשלה, חברי הכנסת, הכנסת אבלה על מותו של ד"ר דני רוזוליו, חבר בכנסת התשיעית ובכנסת העשירית שהלך לעולמו לאחר יום הכיפורים. נכבד את זכרו בקימה. 
       
       (חברי הכנסת מכבדים בקימה את זכרו של המנוח.)
       
       נא לשבת. 
       
       חברי הכנסת, הביטוי "מלח הארץ" כמו נתפר על-פי מידותיו של דני רוזוליו. חלוץ, איש "המחנות העולים", פלמ"חניק. רבותי, דני רוזוליו היה אדם רב-תחומי: איש חינוך שעסק בהוראה, איש התיישבות, מזכיר הקיבוץ המאוחד, מחלוצי בית-הערבה וכברי, איש כלכלה שהיה יושב-ראש מועצת המנהלים של "סולל בונה" ומזכיר חברת העובדים של ההסתדרות, איש אקדמיה, ד"ר דני רוזוליו, איש פוליטי בפעילותו כאן בכנסת ובמפלגתו, מפלגת העבודה. הוא נטמן באדמת הגליל אשר אהב. תנחומינו לבני משפחתו, לקיבוצו כברי ולכל ידידיו ומוקיריו, והם רבים רבים. יהי זכרו ברוך. 
       
       רבותי חברי הכנסת. בתקופת הפגרה רציתי להעלות על נס את פעילותה של הקבוצה המכונה "הלובי החברתי", בראשותו של יאיר פרץ, אשר פעלה רבות ופועלת בכל רחבי הארץ לטובת האוכלוסייה החלשה. בערב החג דאג הלובי לטיפול ב-300 חיילים בודדים, והדבר נעשה באהבה של משפחה חובקת. השתתפתי באחד הערבים שלהם, ואני רוצה לומר לכם שהלובי הזה באמת מביא כבוד לכנסת ולפעולתה. אני רוצה להודות לך, חבר הכנסת פרץ, על עבודתך הנאמנה בנושא זה, לתועלת הכנסת כולה. תודה רבה. 
       

הצעות סיעות שינוי, מפד"ל – האיחוד הלאומי – ישראל ביתנו - ציונות לאומית דתית מתחדשת, מרצ-יחד וחד"ש-תע"ל להביע אי-אמון בממשלה בשל: 
1. תפקודה הכללי של הממשלה;
2. התנהלותה בפינוי יישובי גוש-קטיף והשומרון בלא מתן פתרון הולם לתושבים לשמירת הצביון הקהילתי;
3. מדיניותה בתחום הכלכלי, החברתי והמדיני

       
היו"ר ראובן ריבלין:
       
       רבותי חברי הכנסת, נחזור לסדר-היום. נצביע, כמצווה על-פי החוק, קודם כול על הצעות האי-אמון, ולאחר מכן נאשר או נדחה את הודעת ראש הממשלה. היו סיעות שביקשו להביא הצעות החלטה מטעמן: עד לרגע זה הוגשו לי הצעת סיעת חד"ש והצעת סיכום מטעם בל"ד. אם סיעה אחרת רוצה להוסיף הצעה היא רשאית לעשות זאת על-פי התקנון. רבותי חברי הכנסת, נעבור להצבעה על הצעת שינוי. רבותי, נא לשבת. האם כולם מוכנים? נצביע קודם על הצעת סיעת שינוי להביע אי-אמון בממשלה בשל תפקודה הכללי. רבותי חברי הכנסת, נא להצביע. מי בעד? מי נגד? מי נמנע? נא להצביע. 
        
הצבעה מס' 1
       
בעד הצעת סיעת שינוי להביע אי-אמון בממשלה – 47 
נגד – 52
נמנעים – אין
הצעת סיעת שינוי להביע אי-אמון בממשלה לא נתקבלה. 
       
       
היו"ר ראובן ריבלין:
       
        47 בעד, 52 נגד, אין נמנעים. אני קובע שהצעת האי-אמון מטעם סיעת שינוי לא נתקבלה. 
       
       רבותי חברי הכנסת, הצעת סיעות המפד"ל, איחוד לאומי וציונות לאומית דתית מתחדשת להביע אי-אמון בממשלה בשל התנהלותה בפינוי יישובי גוש-קטיף והשומרון בלא מתן פתרון הולם לתושבים לשמירת הצביון הקהילתי. נא להצביע. מי בעד? מי נגד? מי נמנע?
       
הצבעה מס' 2
       
בעד הצעת סיעות מפד"ל - האיחוד הלאומי – ישראל ביתנו - ציונות לאומית דתית מתחדשת להביע אי-אמון בממשלה – 37
                                	                          נגד – 46
נמנעים – 14
הצעת סיעות מפד"ל – האיחוד הלאומי - ישראל ביתנו – ציונות לאומית דתית מתחדשת להביע אי-אמון בממשלה לא נתקבלה.

היו"ר ראובן ריבלין:
       
       37 בעד, 46 נגד, 14 נמנעים. אני קובע שהצעת האי-אמון לא נתקבלה. 
       
       רבותי חברי הכנסת, אנחנו עוברים להצעת סיעת יחד-מרצ להביע אי-אמון בממשלה בשל מדיניותה בתחום הכלכלי, החברתי והמדיני. נא להצביע. מי בעד? מי נגד? מי נמנע? 
       
הצבעה מס' 3
       
בעד הצעת סיעת מרצ-יחד להביע אי-אמון בממשלה – 47
נגד – 52
נמנעים – 1
הצעת סיעת מרצ-יחד להביע אי-אמון בממשלה לא נתקבלה. 
       
היו"ר ראובן ריבלין:
       
        47 בעד, 52 נגד, אחד נמנע. אני קובע שהצעת האי-אמון של סיעת יחד-מרצ לא נתקבלה. 
       
       רבותי חברי הכנסת, אנחנו עוברים להצעת האי-אמון האחרונה. 
       
יוסי שריד (מרצ-יחד):
       
       הסדר הוא מרצ-יחד, לא יחד-מרצ. 
       
היו"ר ראובן ריבלין:
       
       אתה צודק. אני לא משנה את תוצאות ההצבעה אבל משנה את הכרזתי. הצעת מרצ-יחד לא נתקבלה. ייתכן מאוד שזה היה עובר, אבל אני לוקח את האחריות על עצמי. האם יש מישהו מחברי הכנסת שהיה משנה את הצבעתו אילו היה יודע שההצעה היתה של מרצ-יחד ולא של יחד-מרצ? תודה רבה. 

       רבותי, הצעת סיעת חד"ש-תע"ל להביע אי-אמון בממשלה בשל מדיניותה בתחום הכלכלי, החברתי והמדיני. האם זאת הצעת חד"ש-תע"ל או הצעת תע"ל-חדש? חד"ש-תע"ל? בסדר גמור. נא להצביע. מי בעד? מי נגד? מי נמנע? 
       
הצבעה מס' 4
       
בעד הצעת סיעת חד"ש-תע"ל להביע אי-אמון בממשלה – 39
נגד – 53
נמנעים – 4
הצעת סיעת חד"ש-תע"ל להביע אי-אמון בממשלה לא נתקבלה. 

       
היו"ר ראובן ריבלין:
       
       39 בעד, 53 נגד, ארבעה נמנעים. 
       
       

הודעת ראש ממשלה על פעילות הממשלה בתקופה שחלפה ועל תוכניותיה 
למושב הקרוב 

היו"ר ראובן ריבלין:
       
       ובכן, רבותי חברי הכנסת, אנחנו עוברים עכשיו להצבעה על הודעת ראש הממשלה. קודם כול יש לנו הודעות סיעות. הודעת סיכום מטעם סיעות הליכוד, העבודה ויהדות התורה. יציג אותה חבר הכנסת סער. מהצד אתה רוצה? בבקשה. 
       
גדעון סער (הליכוד):
       
       אדוני היושב-ראש, הודעת סיכום מטעם סיעות הליכוד, יהדות התורה והעבודה: 
       
       הכנסת רושמת לפניה את הודעת ראש הממשלה. 
       
היו"ר ראובן ריבלין:
       
       תודה רבה. הודעת סיכום מטעם סיעת המפד"ל. חבר הכנסת שאול יהלום, יושב-ראש הסיעה, בבקשה, אדוני. מהצד. 
       
שאול יהלום (מפד"ל):
       
       אדוני היושב-ראש, מתוך אי-אמון בממשלה סיעת המפד"ל מצביעה נגד הודעת ראש הממשלה. 
       
היו"ר ראובן ריבלין:
       
       תודה רבה. נא לשבת. רבותי, הצעת סיכום של סיעת חד"ש-תע"ל. מטעם סיעת חד"ש-תע"ל, חבר הכנסת אחמד טיבי. 
       
נסים זאב (ש"ס):
       
       - - - 
       
היו"ר ראובן ריבלין:
       
       חבר הכנסת נסים זאב, אתה מתערב התערבות בוטה בעצמאותה של סיעת חד"ש-תע"ל. רבותי, זכות הדיבור לנציג סיעת חד"ש-תע"ל, חבר הכנסת אחמד טיבי. 
       
אחמד טיבי (חד"ש-תע"ל):
       
       תודה רבה, אדוני. הודעת סיכום מטעם סיעת חד"ש-תע"ל לסיכום הודעת ראש הממשלה:
       
       1. הכנסת דוחה את הודעת ראש הממשלה. 

       2. הכנסת קובעת שההתעלמות המתמשכת מקיומו של השותף הפלסטיני למשא-ומתן אינה יכולה להביא לפתרון הסכסוך בין שני העמים, הישראלי והפלסטיני, אלא מנציחה אותו וממשיכה את פעולות הדיכוי, החיסולים ושפיכות הדמים. הכנסת קוראת לממשלת ישראל לחדש את המגעים המדיניים והמשא-ומתן עם הרשות הפלסטינית ואש"ף כדי להגיע לפתרון מוסכם, המבוסס על כיבוד זכותם של שני הצדדים להגדרה עצמית, ובמרכזו סיום הכיבוש, פירוק ההתנחלויות וחומת ההפרדה, הקמת מדינה פלסטינית עצמאית לצד מדינת ישראל, בגבולות 4 ביוני 1967, שבירתה ירושלים המזרחית, ופתרון בעיית הפליטים. 
       
       3. הכנסת קוראת להפסיק לאלתר את מדיניות החיסולים שחודשה. 
       
       4. הכנסת תובעת מהממשלה לשנות את סדר העדיפויות הכלכלי-החברתי, בעיקר לקראת אישור הצעת תקציב 2006, בכיוון של הקצאת משאבים למיגור העוני והאבטלה, חיזוק מערכת הבריאות, החינוך והשירותים המוניציפליים וקידום השוויון האזרחי והפוליטי של האזרחים הערבים. 
       
       5. הכנסת רואה בחומרה את מגמת הממשלה לשעבד את האינטרסים הכלכליים לחברות הון זרות ולייצר עבדות לחברות אלה ושוק של עבדים בתוך מדינת ישראל, על-ידי הפגיעה המתמשכת בציבור העובדים ובעבודה המאורגנת. תודה רבה. 

היו"ר ראובן ריבלין:
       
       תודה רבה לחבר הכנסת אחמד טיבי. כמה סיעות הגישו באיחור, אני לא קורא להן לפי גודלן. סיעת מרצ-יחד, בבקשה. חבר הכנסת שריד. 

יוסי שריד (מרצ-יחד):
       
       הצעת החלטה בשם סיעת מרצ-יחד: 
       
       הכנסת לא רושמת לפניה את הודעת ראש הממשלה, כי התקשתה לרשום מפיו דבר של ערך. 

היו"ר ראובן ריבלין:
       
       תודה רבה. רבותי, הודעת סיעת שינוי, בבקשה. 
       
רשף חן (שינוי):
       
       הצעת סיכום מטעם סיעת שינוי: 
       
       הכנסת דוחה את הודעת ראש הממשלה וקוראת לפיזור הכנסת לאלתר. 
       
היו"ר ראובן ריבלין:
       
       תודה רבה. סיעת ש"ס, בבקשה. אחריה - שתי הודעות: בל"ד ורע"ם.
       
יצחק כהן (ש"ס):
       
       הכנסת דוחה את הודעת ראש הממשלה, ומביעה אי-אמון בממשלה, שמדיניותה גרמה לכך שבישראל יש למעלה ממיליון איש מתחת לקו העוני, 740,000 ילדים רעבים ללחם. סיעת ש"ס קוראת לממשלה, הכושלת חברתית, מדינית וביטחונית, להתפטר ולצאת למערכת בחירות מוקדמת. הכנסת רואה בחומרה את סדרי העדיפויות של הממשלה, שגרמה למשבר החמור. 
       
היו"ר ראובן ריבלין:
       
       תודה רבה. סיעת בל"ד, בבקשה.
       
ג'מאל זחאלקה (בל"ד):
       
	הודעת סיכום של סיעת בל"ד: 

       1. הכנסת מביעה אי-אמון מלא בראש הממשלה ובמדיניותו, ודוחה את הודעתו.

       2. הכנסת קוראת לראש הממשלה להתפטר, כדי שיתקיימו בחירות חדשות בהקדם. תודה.

היו"ר ראובן ריבלין:
       
       תודה רבה. הודעת סיעת רע"ם, בבקשה, חבר הכנסת דהאמשה. 

עבד-אלמאלכ דהאמשה (רע"ם):
       
       הודעת סיכום מטעם סיעת הרשימה הערבית המאוחדת:
        
       1. הכנסת קוראת לממשלה, לאחר שגמרה את סדר-יומה, להכריז על מועד מוסכם לבחירות.
 
       2. הכנסת קוראת לממשלה להתפטר, מאחר שאינה מהווה פרטנר לשלום, ואיננה מסוגלת להתקדם בתהליך המדיני.
 
       3. הכנסת קוראת לממשלה להתפטר לאחר פשיטת הרגל החברתית שהובילה להתעשרות ב-9 מיליארדים בשלושת העשירונים העליונים ולמיליארד פחות בעשירונים התחתונים בחברה. 

היו"ר ראובן ריבלין:
       
       תודה רבה. רבותי חברי הכנסת, אנחנו נצביע על הודעות הסיעות הפוך, מהקטנה לסיעות הגדולות. רציתי להודיע, שלפי הודעת יושב-ראש הקואליציה סיעות דגל התורה ונוי הצטרפו להודעת סיעות הליכוד, העבודה ויהדות התורה. 

יובל שטייניץ (הליכוד):
       
       מה זה נוי?

היו"ר ראובן ריבלין:
       
       זה חבר הכנסת דוד טל, סיעתו של חבר הכנסת דוד טל. 
       
יוסי שריד (מרצ-יחד):
       
       - - - ההצעה שלנו, אפשר להתייחס.
       
היו"ר ראובן ריבלין:
       
       האנשים בוודאי שמעו אותה, והם יביעו את עמדתם על-ידי לחיצה. חבר הכנסת שריד, אדוני הביע את עמדתו בצורה הברורה. אם אני הבנתי, כולם הבינו. חברי הכנסת, קודם כול נצביע על הודעת סיעת רע"ם. מי בעד? מי נגד? מי נמנע? נא להצביע. 
       
הצבעה מס' 5
       
בעד הצעת הסיכום שהביא חבר הכנסת עבד-אלמאלכ דהאמשה – 17
נגד – 71
נמנעים – 10
הצעת הסיכום שהביא חבר הכנסת עבד-אלמאלכ דהאמשה לא נתקבלה. 

היו"ר ראובן ריבלין:
       
       17 בעד, 71 נגד, 10 נמנעים. אני קובע שהצעת רע"ם לא נתקבלה. 
       
       הצעת בל"ד, ההצעה השנייה - מי בעד? מי נגד? מי נמנע? נא להצביע. 

הצבעה מס' 6
       
בעד הצעת הסיכום שהביא חבר הכנסת ג'מאל זחאלקה – 24
נגד – 64
נמנעים – 6
הצעת הסיכום שהביא חבר הכנסת ג'מאל זחאלקה לא נתקבלה. 

היו"ר ראובן ריבלין:
       
       24 בעד, 64 נגד, שישה נמנעים. אני קובע שהצעת סיעת בל"ד לא נתקבלה. 
       
       אנחנו עוברים להצעת סיעת חד"ש. מי בעד? מי נגד? מי נמנע? נא להצביע. 

הצבעה מס' 7
       
בעד הצעת הסיכום שהביא חבר הכנסת אחמד טיבי – 13
נגד – 71
נמנעים – 11
הצעת הסיכום שהביא חבר הכנסת אחמד טיבי לא נתקבלה. 

היו"ר ראובן ריבלין:
       
       13 בעד, 71 נגד, 11 נמנעים. אני קובע שהצעת חד"ש-תע"ל לא נתקבלה. 
       
       רבותי חברי הכנסת, אנחנו עוברים להצעתה של סיעת המפד"ל, נא להצביע - מי בעד? מי נגד? מי נמנע? 

הצבעה מס' 8
       
בעד הצעת הסיכום שהביא חבר הכנסת שאול יהלום – 34
נגד – 54
נמנעים – 12
הצעת הסיכום שהביא חבר הכנסת שאול יהלום לא נתקבלה. 

היו"ר ראובן ריבלין:
       
       34 בעד, 54 נגד, 12 נמנעים. אני קובע שההצעה לא נתקבלה. 
       
       אנחנו עוברים להצעת מרצ-יחד. נא להצביע - מי בעד הצעת מרצ-יחד לגבי הודעת ראש הממשלה? מי נגד? מי נמנע? 

הצבעה מס' 9
       
בעד הצעת הסיכום שהביא חבר הכנסת יוסי שריד – 46
נגד – 52
נמנעים – 2
הצעת הסיכום שהביא חבר הכנסת יוסי שריד לא נתקבלה. 

היו"ר ראובן ריבלין:
       
       46 בעד, 52 נגד, שני נמנעים. אני קובע שההצעה לא נתקבלה. 
       
       רבותי חברי הכנסת, אני מביא את הצעת סיעת ש"ס. נא להצביע - מי בעד? מי נגד? מי נמנע? 


הצבעה מס' 10
       
בעד הצעת הסיכום שהביא חבר הכנסת יצחק כהן – 46
נגד – 51
נמנעים – 1
הצעת הסיכום שהביא חבר הכנסת יצחק כהן לא נתקבלה. 

היו"ר ראובן ריבלין:
       
       46 בעד, 51 נגד, נמנע אחד. אני קובע שהצעת סיעת ש"ס לא נתקבלה. 
       
       אני מצביע על הצעת סיעת שינוי. רבותי חברי הכנסת, נא להצביע - מי בעד הצעת סיעת שינוי? מי נגד? מי נמנע? 

הצבעה מס' 11
       
בעד הצעת הסיכום שהביא חבר הכנסת רשף חן – 46
נגד – 53
נמנעים – אין
הצעת הסיכום שהביא חבר הכנסת רשף חן לא נתקבלה. 

היו"ר ראובן ריבלין:
       
       46 בעד, 53 נגד, אין נמנעים. אני קובע שהצעת סיעת שינוי לא נתקבלה. 
       
       רבותי חברי הכנסת, ההודעה המאשרת את הודעת ראש הממשלה, מטעם הסיעות ליכוד, עבודה, יהדות התורה, דגל התורה ונוי. מי בעד? מי נגד? מי נמנע? נא להצביע. 

הצבעה מס' 12
       
בעד הצעת הסיכום שהביא חבר הכנסת גדעון סער – 51
נגד – 48 
נמנעים – 1
הצעת הסיכום שהביא חבר הכנסת גדעון סער נתקבלה. 

היו"ר ראובן ריבלין:
       
       51 בעד, 48 נגד, נמנע אחד. אני קובע שהודעת ראש הממשלה אושרה על-ידי הכנסת. 


הצעת חוק שירות ביטחון (הוראת שעה) (תיקון מס' 9), התשס"ו-2005 
       [מס' מ/201; "דברי הכנסת", מושב שלישי, חוב' ל"ט, עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי, אנחנו ממשיכים בסדר-היום. יש לנו עכשיו לקריאה שנייה ושלישית הצעת חוק, שאם אנחנו רוצים להעביר אותה, צריך להעביר אותה לפני השעה 24:00. אין הסתייגויות. אני מבקש מממלא-מקום יושב-ראש ועדת החוץ והביטחון, חבר הכנסת אהוד יתום - נא להציג את הצעת החוק. 

קריאות:
       
       - - - אין הסתייגויות. 
       
היו"ר ראובן ריבלין:
       
       למה? הממשלה ממהרת ללכת? אנחנו צריכים לאשר חוק שלה, לא של מישהו אחר. צריך להצביע.
       
       בבקשה, אדוני.  
       
אהוד יתום (בשם ועדת החוץ והביטחון):
       
       אדוני יושב-ראש הכנסת, חברי, אני מתכבד להביא בפני הכנסת לקריאה שנייה ולקריאה שלישית את הצעת חוק שירות ביטחון (הוראת שעה) (תיקון מס' 9), התשס"ה-2005. 
       
       חוק שירות ביטחון (הוראת שעה), התשנ"ה-1995 - להלן: הוראת השעה - קבע כי תקופת השירות הסדיר הנוסף, בת ששת החודשים, תיחשב כחלק מתקופת השירות הסדיר לגבר, הקבועה בסעיף 15 לחוק שירות ביטחון [נוסח משולב], התשמ"ו-1986, וזאת לתקופה של שנתיים מיום פרסומה של הוראת השעה, ביום 18 ביוני 1995. הוראת השעה הוארכה על-ידי הכנסת מעת לעת לתקופות נוספות, שהאחרונה ביניהן פגה היום. היום ההוראה הזאת פגה. חייבים להצביע על החוק הזה היום.
       
       בהצעת החוק המונחת לפניכם מוצע לשוב ולהאריך את הוראת השעה, וזאת נוכח צורכי הביטחון, אשר אינם מאפשרים את קיצור השירות הצבאי של גברים ל-30 חודשים, שכן מערך הלחימה, ברובו הגדול, מושתת עליהם. 
       
       היתה הצעה שנאריך זאת ב-18 חודש - ישראל, בבקשה, אדוני. 
       
היו"ר ראובן ריבלין:
       
       כבוד השרים הנכבדים.
       
אהוד יתום (בשם ועדת החוץ והביטחון):
       
       היתה הצעה להאריך זאת ב-18 חודש. ועדת המשנה לחקיקה, בדיון, קבעה שיש להאריך את תוקף החוק הזה ב-12 חודש בלבד. אדוני היושב-ראש, כנסת נכבדה, זו בקשתי להלן. 
       
היו"ר ראובן ריבלין:
       
       להצעת החוק הונח על שולחן חברי הכנסת גם לוח תיקונים, ואני מתכוון להצביע את הצעת החוק בקריאה שנייה, לרבות לוח התיקונים. החוק מהווה סעיף אחד, והואיל ואין הסתייגויות, אני מצביע עליו כמקשה אחת בקריאה שנייה. 
       
       רבותי חברי הכנסת, רבותי השרים שהם חברי כנסת, נא לשבת במקומותיכם. פשוט צלצלו, ואני הודעתי שאין הסתייגויות, והצלצול - כבר עבר הזמן. 
       
       רבותי חברי הכנסת, אנחנו מצביעים. הצעת חוק שירות ביטחון (הוראת שעה) (תיקון  מס'  9), התשס"ה-2005, בקריאה שנייה. נא להצביע - מי בעד? מי נגד? מי נמנע?
       
הצבעה מס' 13
       
בעד סעיף 1 - 50
נגד -  12
נמנעים – 3
סעיף 1 נתקבל. 
       
היו"ר ראובן ריבלין:
       
       50 בעד, 12 נגד, שלושה נמנעים – יושב-ראש האופוזיציה הצביע כדי לומר לי שגם הוא השתתף בהצבעה. אינני משנה את ההצבעה. תהיה לך הזדמנות בקריאה שלישית, עכשיו. 
       
       רבותי, אנחנו עוברים לקריאה שלישית על הצעת חוק שירות הביטחון (הוראת שעה) (תיקון מס' 9), התשס"ה-2005. רבותי חברי הכנסת, נא להצביע - מי בעד? מי נגד? מי נמנע? נא להצביע. תודה. 
       
הצבעה מס' 14
       
בעד החוק – 50
נגד – 13
נמנעים – 6
חוק שירות ביטחון (הוראת שעה) (תיקון מס' 9), התשס"ו-2005, נתקבל. 
       
היו"ר ראובן ריבלין:
       
       50 בעד, 13 נגד, שישה נמנעים. אני קובע, שחוק שירות הביטחון (הוראת שעה) (תיקון מס' 9), התשס"ו-2005, עבר בקריאה שלישית וייכנס לספר החוקים. 
       

הצעת חוק עונש מאסר שגזר בית-משפט צבאי בחבל-עזה 
(הוראות מעבר), התשס"ו-2005;
       [רשומות (הצעות חוק, חוב' מ/207).]
הצעת חוק סדר הדין הפלילי (סמכויות אכיפה - מעצרים) 
(עצור שאינו תושב, החשוד בעבירת ביטחון - הוראת שעה), התשס"ו-2005
       [רשומות (הצעות חוק, חוב' מ/206).]
(קריאה ראשונה)

היו"ר ראובן ריבלין:
       
       גברתי שרת המשפטים תעלה ותבוא על מנת להציג שני חוקים יחד. האם הצבעה במועד מאוחר? את רוצה שהיום יצביעו? כדי שהאנשים ידעו אם להישאר או לא. את יכולה בכל שלב לומר. רק אם את אומרת עכשיו, אז האנשים לא יצטרכו לחכות. 
       
       גברתי השרה. 
       
שרת המשפטים ציפי לבני:
       
       אדוני היושב-ראש, כנסת נכבדה, מדובר בשתי הצעות חוק: האחת, הצעת חוק ריצוי עונש מאסר שגזר בית-המשפט הצבאי בחבל-עזה, והשנייה, הצעת חוק סדר הדין הפלילי, סמכויות אכיפה - הוראות מיוחדות לחקירת עבירות ביטחון של מי שאינו תושב. 
       
       שתי הצעות החוק באות להסדיר נושאים הטעונים הסדר או הבהרה, בעקבות סיום הממשל הצבאי בחבל-עזה, וזאת בשני נושאים מרכזיים: האחד נוגע לריצוי עונשי מאסר שהוטלו על-ידי בית-המשפט הצבאי בחבל-עזה, והאסירים מרצים עונשיהם בבתי-הסוהר בישראל; השני נוגע לסמכויות אכיפה נדרשות באופן חיוני לרשויות החקירה, בחקירת עבירות ביטחון של מי שאינם תושבים, לרבות תושבי חבל-עזה, ולשם סיכול פיגועי טרור. 
       
       החקיקה נדרשת בדחיפות על מנת לתת בידי רשויות החקירה סמכויות שהיו להן עד לסיום הממשל הצבאי, על-פי תחיקת הביטחון שבוטלה. הצעת חוק ריצוי מאסר נועדה להסדיר באופן מלא עניין ריצוי עונשי מאסר שהוטלו על-ידי בית-משפט צבאי בחבל-עזה, בבתי-סוהר בישראל. נוכח סיום הממשל הצבאי בחבל-עזה, התעורר הצורך להסדיר את הנושאים הקשורים לכך, שהוסדרו קודם לכן בתחיקת הביטחון, בכלל זה נושאים הנוגעים לחישוב תקופת מאסר, שחרור מוקדם, ערעור, חנינה והקלה בעונש. מוצע להחליף את הבסיס המשפטי לריצוי עונש מאסר שנגזר על-ידי בית-משפט צבאי בחבל-עזה ולקבוע מפורשות, כי ממועד תחילתו של חוק זה לא יחולו תקנות שעת-חירום על ריצוי עונש מאסר של אסירים. יובהר כי גם במצב המשפטי הקיים עונשי מאסר שנגזרו על-ידי בתי-המשפט הצבאיים בחבל-עזה עד למועד סיום הממשל הצבאי ניתנים לריצוי בישראל. 
       
       הצעת החוק השנייה מבקשת להסדיר את הסמכות של רשויות החקירה בהתייחס לחקירת עבירות ביטחון וסיכול פיגועי טרור, שהחשודים בביצועם הם תושבי חוץ, לרבות תושבי חבל-עזה. עד לסיום הממשל הצבאי הסמכויות היו בידי רשויות החקירה, מכוח תחיקת הביטחון שהוצאה על-ידי מפקד כוחות צה"ל. 
       
       הסמכויות, הרחבות יותר מהקבוע בחוק המעצרים, כפי שמוצע בהצעת החוק, מתייחסות למאפיינים מיוחדים של עבירות ביטחון, הצורך בחקירה מיוחדת, ועל-ידי מי שאינו תושב המדינה בפרט. מדובר, מטבע הדברים, בחקירות של עבירות שצפוי שמביצוען יהיה סיכון לחיי תושבי המדינה או לשלומם. כך גם מדובר בעבירות שנעברות בדרך כלל על-ידי אנשים שמונעים ממניעים אידיאולוגיים לאומניים, שמודרכים בכל הנוגע להתמודדות עם הליכי החקירה, ונמנעים לשתף פעולה עם רשויות החקירה, ובהיותם זרים, גם אין לרשויות החקירה מידע מודיעיני קודם. 
       
       נוכח המאפיינים המיוחדים של חקירות אלה, יש חשיבות בקיום החקירה ברציפות וללא הפרעה או הפסקה לצורך דיונים משפטיים או מפגש עורך-דין. אנחנו מציעים כי הוראות חוק זה ייקבעו כהוראת שעה לשנה אחת, עם אפשרות הארכה לשנה נוספת. במהלך שנה זו ייערך משרד המשפטים בשיתוף עם משרדי הממשלה הרלוונטיים לגבש הצעת חוק כוללת, שתחליף את הוראת השעה. 
       
       בהצעת חוק זו נעשה מאמץ למצוא את האיזון המתאים בין העקרונות המנחים בשיטת המשפט בישראל לעניין זכויות חשודים, בעיקר בכל הנוגע לנגישות לבתי-המשפט ולפגישה עם עורך-דין, לבין הצורך החיוני לתת בידי רשויות החקירה סמכויות שיאפשרו להן לבצע את תפקידן ולחשוף עבירות המסכנות חיי אדם. 
       
       שתי הצעות החוק דרושות בדחיפות על מנת להבהיר מצב משפטי עם סיום הממשל הצבאי בחבל-עזה לעניין ריצוי עונשי מאסר, ועל מנת לתת לרשויות החקירה כלים להילחם בטרור, ואבקש כי הצעות אלה יועברו להכנתן לקריאה שנייה ושלישית לוועדה משותפת לוועדת החוקה, חוק ומשפט ולוועדת החוץ והביטחון, שהנושאים שההצעות עוסקות בהם הם בתחום טיפולן. תודה רבה. 
       
היו"ר חמי דורון:
       
       תודה רבה. 
       
ג'מאל זחאלקה (בל"ד):
       
       אפשר לשאול את השרה שאלה? החוק לא הסתיים. 
       
היו"ר חמי דורון:
       
       סליחה. רבותי, אדוני היושב-ראש, אתה מרכז סביבך שם ממש מהומה. חבר הכנסת גלעד ארדן, אני מבקש. רבותי. 
       
קולט אביטל (העבודה - מימד - עם אחד):
       
       אפשר להצביע?
       
היו"ר חמי דורון:
       
       לא. יש דיון, גברתי. 
       
       חבר הכנסת כבל, אם אתה רוצה לנהל עכשיו סדרים במפלגה - בחוץ. לאט לאט תרגיע את כולם. 
       
איתן כבל (העבודה - מימד - עם אחד):
       
       יקירי, עברת להרצאה, שתקתי. 
       
היו"ר חמי דורון:
       
       אדוני סגן השר. 

היו"ר ראובן ריבלין:
       
       סגני השרים.

היו"ר חמי דורון:
       
       סגני השרים, רבותי, אתם מפריעים, אנא מכם. אתם מדברים וזה מפריע. 
       
       רבותי, אנחנו עוברים לדיון. אני סוגר את רשימת המתדיינים. ראשון הדוברים - חבר הכנסת נסים זאב. בבקשה. 
       
נסים זאב (ש"ס):

       אדוני היושב בראש, כנסת נכבדה, הצעת חוק סדר הדין הפלילי לגבי סמכויות אכיפה – מעצרים. חל שינוי במפה. היום עזה לא בידינו ולכן צריך להמשיך לאכוף את החוקים שהיו כשהיינו בעזה. אבל אני רוצה להזכיר לכולם שצה"ל עדיין בעזה, כי ה"קסאמים" ממשיכים ליפול על שדרות, וצה"ל לא עזב את עזה ולא יעזוב את עזה. זה מין דמיון שאנחנו חיים בו.
       
        אני לא יודע איך להתחיל לדון בנושאים שראש הממשלה דיבר עליהם. הוא בעצם היה אמור לדבר על תוכנית הממשלה, אבל במקום זה הוא דיבר על נשיא אירן ועל תוכנית הרכבות, ואולי על המטוסים המעופפים. הוא לא אמר שום דבר שקשור למדיניות הממשלה הזאת, כמה שהיא התעללה באזרחים שהלכו בשליחות ממשלות ישראל. הגירוש הבזוי שנעשה בידי ראש הממשלה הוא המדיניות האמיתית שלו.
       
       	אני רוצה לומר דבר מעניין מאוד ששמעתי מאחד החברים שלי בארצות-הברית. הייתי שם לפני שבועיים, וזה מה שסיפר לי אחד הרבנים שישבו בוועדה מיוחדת עם הנשיא בוש, עם ראשי הקהילה, עם רבני קהילות. אדוני היושב בראש, השאלה שנשאל הנשיא בוש היתה מדוע הוא הסכים או דחף את כל נושא ההתנתקות, מדוע הוא תומך בו בכלל. הוא אמר שהתוכנית נוגדת לחלוטין את מפת הדרכים. היא נוגדת את המדיניות של הנשיא בוש והוא חושש שהתוכנית גרועה ותגביר את הטרור. אדוני היושב-ראש, חשוב לי שהדברים יישמעו.

היו"ר חמי דורון:
       
       דבריך נשמעים ברמה.

נסים זאב (ש"ס):
       
       הנשיא אמר לאותם רבנים שהוא מעולם לא חשב שהתוכנית טובה. אדרבה, הוא התנגד לה והסביר לראש הממשלה שהיא תגביר את הטרור. הוא אמר שזאת יוזמה של ראש הממשלה. הוא ניסה לשכנע אותי, הוא אמר, אבל הוא כל כך רצה, הוא כל כך ביקש, הוא כל כך התחנן, לכן, מה אפשר לעשות? אי-אפשר לשתק את המדיניות, צריך לעשות משהו. מה עושים? מתנתקים. ראש הממשלה מציג את זה אחרת, כאילו כפו את זה עליו. כאילו זאת החלטת הממשלה.

היו"ר חמי דורון:
       
	אבקש לסיים.

נסים זאב (ש"ס):

       אני אסיים ולא אגזול מזמנם של אחרים. צריך להבין ולומר את האמת. ראש הממשלה צריך לומר שזו המדיניות שלו וזו הדרך שלו ושהוא כפה אותה על סיעת הליכוד והביא את השמאל ואת כל חברי העבודה להמשיך בקואליציה, אולי זמנית, רק כדי ליישם את התוכנית הגרועה ביותר, שכבר היום אנחנו רואים את תוצאותיה: ירי ה"קסאמים" נמשך והמתאבדים ממשיכים לחדור לתחומי מדינת ישראל.

היו"ר חמי דורון:
       
       תודה רבה. רבותי, אני פשוט אקרא את שמות כל מי שרשומים לדבר. חבר הכנסת ואסל טאהא, בוא תעלה בינתיים. אחרי חבר הכנסת טאהא ידבר חבר הכנסת גדעון סער. אחריו - חבר הכנסת ברכה, חבר הכנסת דהאמשה, חבר הכנסת פרוש, חבר הכנסת מח'ול וחבר הכנסת זחאלקה. בזה מסתיימת הרשימה. הרשימה סגורה.
       
ואסל טאהא (בל"ד):
       
       אדוני היושב-ראש, חברי הכנסת, כנראה צדקנו בכל מה שאמרנו על תוכנית ההתנתקות מחבל-עזה. זו תוכנית שאינה מסיימת את הכיבוש לא רק בפועל, כי היא הפכה את חבל-עזה - - -

מוחמד ברכה (חד"ש-תע"ל):
       
       לא חבל-עזה, רצועת-עזה.

היו"ר חמי דורון:
       
       חבל-עזה, חבר הכנסת ברכה. מה נורא כל כך?

נסים זאב (ש"ס):
       
       רצועת-עזה. כן.

מוחמד ברכה (חד"ש-תע"ל):
       
       יש לזה משמעות.

ואסל טאהא (בל"ד):
       
       התכוונתי ספציפית למה שכתוב בחוק. כנראה צדקנו בכל מה שאמרנו על תוכנית ההתנתקות מרצועת-עזה: שזאת לא התנתקות, זה לא סיום הכיבוש, אלא ניסיון להפוך – ואכן           הפכו – את רצועת-עזה לכלא אחד גדול, ששולטים בו מרחוק, מהשמים, מהים. סגרו את המעברים, הפכו את מיליון וחצי התושבים לאסירים.
       
       במקום לפתור את סוגיית האסירים ולשחרר אותם, כצעד חיובי לסיום הכיבוש, הצעת החוק הזאת באה לתפוס אותם, להחזיק אותם בכלא בישראל, לשלוט בהם. ההיגיון הישר והשכל הישר אומרים, שכשמסיימים כיבוש מסיימים את כל הסוגיות, גם את סוגיית האסירים. סוגיית האסירים היא רגישה מאוד. תפיסתם והחזקתם של אסירים לאחר ה"נסיגה" מרצועת-עזה רק תנציח את העימות ותהיה פרובוקציה ברורה נגד העם הפלסטיני. לכן אנחנו מציעים וקוראים לכל חברי הבית שוחרי השלום להצביע נגד הצעת החוק הזאת.

היו"ר חמי דורון:
       
       חבר הכנסת גדעון סער, בבקשה.
       
גדעון סער (הליכוד):
       
       מוותר.

היו"ר חמי דורון:
       
       חבר הכנסת ברכה, בבקשה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, שתי הצעות החוק שמועלות כאן בשם הממשלה הן הצעות חוק של ללכת בלי ולהרגיש עם. זאת אומרת, כאילו היתה נסיגה, וכאילו הממשל הצבאי הסתיים, אבל הפונקציות הנגזרות מעצם קיומו של הממשל הצבאי עדיין ממשיכות לבעוט בתוך הפוליטיקה הישראלית וגם בתוך הפרלמנט של מדינת ישראל, בתוך הכנסת.
       
        שתי הצעות החוק גם מנוגדות, אדוני היושב-ראש, לחוק הבין-לאומי, שקובע כי בעת סיום ממשל צבאי ונסיגה של כוח כובש אמורים האסירים שנמצאים בתחומו להשתחרר, וכל הפסיקות שהיו מטעם הממשל הצבאי מתבטלות, כי העילה למעצר בגין הכיבוש, בהקשר של הכיבוש או במסגרת הכיבוש כבר התבטלה, ולכן התוצאות אמורות להתבטל. החוק הבין-לאומי ברור מאוד בעניין זה.
        
       פה יש מעשה של רמאות ויש מעשה של התאכזרות. יש פה חשיפת האמת לאמיתה בכל מה שנוגע להתנתקות או הנסיגה מעזה. 

היו"ר חמי דורון:
       
       חבר הכנסת גדעון סער, אתה יושב-ראש הקואליציה ואני רוצה להגיד לך שאין כאן אף נציג ממשלה ומדובר פה בחוק - - - 
       
גדעון סער (הליכוד):
       
       שרת המשפטים נמצאת כאן.
       
היו"ר חמי דורון:
       
       לא ראיתי את גברתי, אני מתנצל.
       
שרת המשפטים ציפי לבני:
       
       האמת היא - - - 
       
מוחמד ברכה (חד"ש-תע"ל):
       
       כדאי בהזדמנות זו גם לבקש שהשיחות יהיו בקול נמוך יותר. לא שאני מצפה להרבה מההקשבה הזאת, אבל שתהיה אווירה. 

היו"ר חמי דורון:
       
       חבר הכנסת ארדן, חבר הכנסת ארדן, אתה רוצה לנהל דיונים על מהות ההצבעה שלך? בחוץ, לא כאן. אתה מפריע לדובר. 
       
מוחמד ברכה (חד"ש-תע"ל):
       
       אני חושב שהממשלה מנסה לייצר חוק שהוא מחוץ למסגרת הליגלית והלגיטימית של החוק הבין-לאומי, כאילו להמשיך ולפעול על-פי אמות המידה של הכיבוש, אבל בלי הכיבוש. תחילתה של החקיקה הזאת וסופה הוא במעשה של הונאה, כביכול לשפוט תושב ולהמשיך ולהחזיק אסירים שנעצרו במסגרת הממשל הצבאי ברצועת-עזה. אני חושב שהדבר שצריך לעשות, גברתי השרה, שהיות שהממשל הצבאי הסתיים והצבא כביכול יצא משם, וכביכול ראש הממשלה הודיע קבל עם ועדה שהכיבוש הסתיים ברצועת-עזה, אני חושב שהדבר המתבקש הוא לייצר כלים "חוקיים", במרכאות - - - 
       
שרת המשפטים ציפי לבני:
       
       - - - 
       
מוחמד ברכה (חד"ש-תע"ל):
       
       כן, אבל ההקשר של מעצרם או מאסרם של האנשים הסתיים, התבטל מעצם ביטול הממשל הצבאי והנסיגה. החוק הבין-לאומי – את יודעת כמו שאני יודע, אולי אפילו יותר טוב, שהדברים הם מאוד ברורים, אבל פה יש ניסיון לעקוף את החוק הבין-לאומי וגם לעקוף את השכל הישר וההיגיון.  לכן מה שמתבקש הוא לא לחפש דרכים עוקפות לצדק  ולהיגיון ולחוק הבין-לאומי, אלא לשחרר אותם אסירים, שיחזרו לחיות עם משפחותיהם ברצועת-עזה, ושמדינת ישראל, ממשלת ישראל וצבא מדינת ישראל לא ישלחו לא את ידיהם, לא את מטוסיהם ולא את דעותיהם כדי לקבוע איך יתנהלו הבחירות ברצועת-עזה.  תודה רבה, אדוני.
       
היו"ר חמי דורון:
       
       תודה רבה. חבר הכנסת דהאמשה, בבקשה. אחריו - חבר הכנסת פרוש. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, ההצעה הזאת באה להסדיר אפשרות של מעצר ושל חקירה ושל הענשה של תושבי עזה לאחר שעזה כבר אינה חלק שהוא בחזקת כיבוש ישראלי, גם לפי החוק הישראלי. למעשה התוצאה היא שמצד אחד יש נסיגה גם של הכיבוש הפיזי ושל ההתנחלויות ומצד אחר רוצים להמשיך לחנוק את תושבי עזה, לא רק אלה שנמצאים במאסר ישראלי זה שנים, אלא גם אלה שירצו לאסור אותם מחדש. הדבר הזה לא יעלה על הדעת. לאלתר מצבים שגם לא כובשים, גם לא אחראים, גם אין מחויבות לתושבים שם, גם לרדות בהם, ולמשול בהם, ולשפוט אותם, ולהעניש אותם - דבר כזה לא יעלה על הדעת ואין שום אפשרות לקבל אותו, ודאי לא לפי ההיגיון הצרוף וגם לא לפי החקיקה ומנהג העמים. הוא גם מנוגד אפילו לכללי הצדק הנהוגים במדינה מתוקנת, כאשר מאפשרים לשפוט אנשים אלה ולנהל דיון בעניינם גם בהיעדרם באופן שאינו צודק ולא מתקבל. לפיכך אנחנו נתנגד להצעת החוק. 
       
       ברשותך, אדוני היושב-ראש,  אני אסכם את הנושא בכמה מלים בערבית. 
       
       (נושא דברים בשפה הערבית)
       
       תודה רבה. 
       
היו"ר חמי דורון:
       
       תודה רבה. חבר הכנסת מאיר פרוש, בבקשה.  אחריו – חבר הכנסת מח'ול, ואחריו יסיים את הדיון חבר הכנסת זחאלקה. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, לראות את הצגת החוק כאן במליאה, כאשר שרת המשפטים בולעת מלים, משפטים, אולי קטעים שלמים, יחד עם מה שעברנו ב-24 השעות האחרונות -  נזכרתי בביטוי שיש במקורות שלנו על  בוקה ומבוקה ומבולקה. התרגום הכי פשוט והכי קצר זה: בלבול ותוהו ובוהו. אני חושב שכך נראית הממשלה היום בפתיחת המושב האחרון של הכנסת. השאלה שכולם שואלים היא, האם הממשלה הזאת תמלא את ימיה? ספק רב. האם היא ראויה לסיים את הקדנציה שלה? לדעתי הצנועה – לא.
       
        אני חושב שראש הממשלה היה צריך כבר להכיר בעובדות, שזו ממשלה במשבר, ממשלה מדשדשת, ממשלה מתנדנדת, ממשלה צולעת, ממשלה פיסחת, ממשלה שאיבדה את זכות קיומה, גם אם ינסו להנשים אותה, אדוני היושב-ראש, הנשמה מלאכותית. אני מדבר על החוק הזה, חוק כל כך טעון, והממשלה הזאת – ועוד ראש הממשלה מנסה היום לצרף עוד שני שרים חדשים. אולי באורח אישי יש לי אפילו חיבה אליהם, אבל איזה טעם ואיזו סיבה אמיתית, איזה היגיון  יש בצירוף המלאכותי הזה? כולם יודעים שהממשלה הזאת מנופחת, כולם יודעים שיושבים בה שרים מיותרים, כולם יודעים שיש בה סגני שרים שהם עצמם אינם יודעים לאילו משרדים הם שייכים. כולם יודעים שראש הממשלה חילק תיקים כמו סוכריות שהגננת מחלקת בגן-ילדים לילדים הממושמעים.  
       
היו"ר חמי דורון:
       
       אדוני לא חבר קואליציה?
       
מאיר פרוש (אגודת ישראל - יהדות התורה והשבת):
       
       וכולם יודעים גם שראש הממשלה העמיד בפינה את הילדים בגן, את אלה שאינם ממושמעים. אני אומר את זה כשמציעים שתי הצעות חוק כאלה טעונות. למה עכשיו ראש הממשלה עוד צריך לבוא ולחלק עוד סוכריות, עוד כיבודים, עוד מינויים? מה הרווח? מה התועלת? מה זה כבר ייתן לממשלה המקרטעת הזאת?
       
       אני רוצה להזכיר לך, אדוני היושב-ראש, רק אתמול מועצת הרבנות הראשית החליטה החלטה חריפה ביותר נגד הרה-ארגון שרוצים לעשות בשירותי הדת, כאשר מועצת הרבנות מחליטה שהצעת הרה-ארגון שהציגו בפניה יש בה כדי להשלים את הרס, חורבן שירותי הדת במדינת ישראל. לאחר שהם ערכו בדיקה יסודית הם מבקשים להיפגש עם ראש הממשלה. 
       
       אני רוצה להביא דוגמה שהיא אולי הקשה מכולן, שממחישה את אובדן הדרך של הממשלה. כאשר לפני תשעה חודשים חתמנו על הסכם קואליציוני – זו תשובה לך, אדוני היושב-ראש – עמד נושא החינוך החרדי במרכז המסמך המשותף לנו ולליכוד; החינוך החרדי, שהוא בבת-עיננו, וכולם יודעים את עמדתנו, שהיהדות החרדית שומרת בקנאות ובאהבה על החינוך שלנו, שמשמר לדעתנו את מורשת הדורות, החינוך התורני, שבלעדיו, חלילה, לא יהיה העם היהודי. ומה קרה? נכון שקבענו בהסכם קואליציוני להקים ועדה להגדרת עצמאות החינוך החרדי. בהתחלה היו עיכובים, אולי מצדנו, אולי מצד אחרים, אבל הם נפתרו לפני חצי שנה, ועד עכשיו, עקב גרירת הרגליים של הממשלה בהקמת הוועדה, אנו עדים להרעה ולהידרדרות בתחומים שונים.
       
       אדוני היושב-ראש, איזו ממשלה זאת? מי יכול לתת לה קרדיט בכלל? אני לא מבין מדוע היא מביאה הצעות חוק היום.
       
היו"ר חמי דורון:
       
       תודה רבה. חבר הכנסת עסאם מח'ול, בבקשה. אני לא מבין למה לא הצבעת בעד האי-אמון, חבר הכנסת פרוש. 
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, גברתי השרה, אני חושב שהשרה, עם כל הרצון שלה, לא תצליח להכשיר את השרץ של מדיניות כן כיבוש אבל אין כיבוש אלא אחריות. אנו הזהרנו מראש כי פינוי רצועת-עזה ממתנחלים ומחיילים אינו סוף הכיבוש אלא המשך כיבוש הרצועה באמצעים אחרים, והנה מנסים לייצר את האמצעים האחרים מדי שעה ומדי יום, ואומנם, מאז ההתנתקות הוחמר מצבם של הפלסטינים בעזה; הרצועה נותרה בית-סוהר גדול שהוא יעד להפגזות תותחים של הכובש שרוצה להיקרא הכובש לשעבר.
       
       בשבועות האחרונים עסקתי הרבה בניסיון להבטיח הכנסת חלב, לבן ושמנת ממפעל בחברון  דרך מעבר קרני לתושבי עזה. לא היה אפשר להכניס אותם, והסחורה היתה מתקלקלת במשאיות שמחכות במעבר, אך התברר שבאותם ימים שבהם התקלקלה הסחורה במשאיות הקירור, המשאיות של "תנובה" נכנסו חופשי. זה לא רק המשך הכיבוש והחנק, זה קולוניאליזם; זה ניסיון להשאיר – להפוך את עזה, כרצונם של בעלי התעשייה הישראלית, לשוק רחב, פתוח, לשוק שבו ישראל עושה מה שהיא רוצה, מה שעולה על דעתה, ולהפוך את עזה למקור, למאגר של כוח עבודה זול. זה הקולוניאליזם הקלאסי. ישראל רוצה לכבוש את עזה, להמשיך את הכיבוש על עזה מבחוץ בשלט-רחוק באמצעות חוקים כאלה, בסגירת המעברים, בשליטה בכל תזוזה בתוך רצועת-עזה. זהו מרשם להמשך הכיבוש ולהמשך האלימות.
       
       ראש הממשלה עומד כאן ולפני העולם ואומר: תשחררו אותנו מהאחריות למה שקורה בעזה, אנו רוצים לשחרר אתכם על-ידי סיום הכיבוש, אבל מה שאתם מציעים פה היום, בחוק הזה, הוא אמירה בריש גלי שאתם לא מתכוונים לסיים את הכיבוש אלא רוצים לנהל את הכיבוש מבחוץ.
       
       ממשלת ישראל, שרוצה מצד אחד צעדים חד-צדדיים, מהלך חד-צדדי, באה מצד שני בתביעה לרשות הפלסטינית, שכביכול אינה עושה את המוטל עליה. מה מוטל עליה? הרי אתם הלכתם על מהלך חד-צדדי, והכיבוש ממשיך לכבול את כלי השלטון הפלסטיני, ומצד שני הוא תובע מהרשות הפלסטינית לשלוט בשטח. אין אבסורד גדול מזה, אין אבסורד גדול יותר מהבאת חוק כזה היום לכנסת.
       
היו"ר חמי דורון:
       
       תודה רבה. חבר הכנסת ג'מאל זחאלקה, בבקשה.
       
ג'מאל זחאלקה (בל"ד):
       
       כבוד היושב-ראש, הצעות החוק שלפנינו הן חמורות ביותר, והן פגיעה חמורה בזכויות האדם. מעבר לכך, אדוני היושב-ראש, יש כאן, על-פי חוק, הודאה ישראלית בכך שהכיבוש לא הסתיים. החוק הזה אומר שהכיבוש לא הסתיים. על-פי החוק הבין-לאומי, המבחן של כיבוש הוא לא נוכחות צבאית, אלא שליטה בפועל, והחוקים האלה מדברים על שליטה בפועל. על-פי החוק הבין-לאומי, בסיום כיבוש נכלל שחרור כל האסירים שנאסרו עקב הכיבוש הזה, ואילו כאן מחוקקים חוק שלפיו לא רק שבפועל יישארו האסירים בבתי-הסוהר, אלא שהם יישארו על-פי חוק ישראלי; כלומר יש פה הפרה בוטה של אחד מהסעיפים של סיום הכיבוש. החוק הזה עומד בניגוד מובהק, חזיתי, עם החוק הבין-לאומי.
       
       צריך להודות – אם מביאים את זה כאן, צריך ראש הממשלה לומר: לא סיימנו את הכיבוש בעזה, וזה אומר שישראל נושאת באחריות מלאה, על כל המשתמע מכך.
       
גדעון סער (הליכוד):
       
       הכיבוש של סוריה הסתיים - - -
       
ג'מאל זחאלקה (בל"ד):
       
       החוק הזה מדבר במפורש על סמכויות רחבות לחקירת תושבי עזה. יש כאן הפליה בין אדם לאדם. חוק זה מפר הפרה בוטה את השוויון בין בני-אדם. זה חוק של השב"כ, ולא במקרה נציג של השב"כ יושב כאן במליאה ועוקב אחר דיון זה. הוא בא לראות איך לתכנן את הפרת זכויות האדם, איך לענות אסירים, איך להוציא הודאות בכוח, איך להמשיך לפגוע בזכויות האדם על-פי חוק ישראלי, ולא על-פי חוק צבאי, כפי שהיה פעם. החוק הזה נכנס לספר החוקים כחקיקה ראשית ויחלחל אל חקיקות אחרות. זה לא להיפך; לא שהחוק הישראלי בא למתן את מה שהיה, אלא להיפך: מעתיקים את חוק הממשל הצבאי, שבו היתה הפרה בוטה של זכויות אדם, אל תוך החקיקה הראשית. וכמובן, יש גם כאן הודאה נוספת בכך שהכיבוש לא הסתיים והשליטה בפועל נמשכת. 
       
       החוק הזה של מאסר מדבר על כך שאדם ירצה את אותו עונש, בחקיקה ראשית, על-פי חוק ישראלי, שהוא ימשיך לרצות אותו עונש שגזר עליו בית-המשפט הצבאי גם אם העונש המרבי בישראל הוא פחות מעונש המאסר. לפחות העברתם את זה לחוק ישראלי, תלכו עד הסוף. לא עושים את זה כך. אם לפי החוק הישראלי העונש המרבי הוא עשר שנים, וגזרו בבית-משפט צבאי בעזה 15 שנים, כפי שעשו, כי היתה הפרה המונית של זכויות אדם - אני חושב שחשוב מאוד שחברי הכנסת ידעו מה שהם עושים. אני חושב שיצביעו בלי להבין, העיקר לפגוע בפלסטינים. זה מה שקורה כאן. תודה רבה.
       
היו"ר חמי דורון:
       
       חברי הכנסת, אנו מצביעים על שני החוקים, כל חוק בנפרד. קודם נצביע על הצעת חוק סדר הדין הפלילי (סמכויות אכיפה – מעצרים) (עצור שאינו תושב, החשוד בעבירת ביטחון – הוראת שעה), התשס"ו-2005. 
       
ג'מאל זחאלקה (בל"ד):
       
       - - -

גדעון סער (הליכוד):
       
       באיזה משטר אתה תומך?
       
היו"ר חמי דורון:
       
       באמצע הצבעה לא מדברים. 
       
       אנו מצביעים על הצעת החוק הראשונה בקריאה ראשונה.
       

הצבעה מס' 15
       
בעד ההצעה להעביר את הצעת חוק לוועדה – 19
נגד – 5
נמנעים – 1
ההצעה להעביר את הצעת חוק סדר הדין הפלילי (סמכויות אכיפה – מעצרים) (עצור שאינו תושב, החשוד בעבירת ביטחון – הוראת שעה), התשס"ו-2005, לוועדה שתקבע ועדת הכנסת נתקבלה.
       
היו"ר חמי דורון:
       
       בעד – 19, נגד – 5, נמנע אחד. אני קובע שהצעת החוק סדר הדין הפלילי (סמכויות אכיפה – מעצרים) (עצור שאינו תושב, החשוד בעבירת ביטחון – הוראת שעה), התשס"ו-2005, תעבור לדיון בוועדה משותפת של ועדת החוקה, חוק ומשפט וועדת החוץ והביטחון.
       
       אדוני היושב-ראש, מאחר שהשרה ביקשה להעביר לוועדה משותפת, זה יעבור לוועדת - - -
       
       חבר הכנסת ברכה, סליחה, אתה מפריע לי לסיים את דברי.
       
מוחמד ברכה (חד"ש-תע"ל):
       
       אני מתווכח עם עמיתי.
       
היו"ר חמי דורון:
       
       אז אני מבקש לא להתווכח כאן.
       
מאיר פרוש (אגודת ישראל - יהדות התורה והשבת):
       
       אם היו מביאים כהוראת שעה, זה היה עובר.
       
היו"ר חמי דורון:
       
       אדוני היושב-ראש, על-פי התקנון ניתן להקים ועדה משותפת ולהעביר את זה לוועדת הכנסת שתקים את הוועדה המשותפת לאחר החלטה של המליאה.
       
       אנחנו עוברים להצבעה על הצעת החוק השנייה.
       
       חבר הכנסת פרוש.
       
מאיר פרוש (אגודת ישראל - יהדות התורה והשבת):
       
       אני אומר שאם זה היה בהוראת שעה, זה היה עובר.
       
היו"ר חמי דורון:
       
       חבר הכנסת פרוש.
       
ג'מאל זחאלקה (בל"ד):
       
       אני מציע להעביר את ההצעה לוועדה של השב"כ.
       
היו"ר חמי דורון:
       
       שמעתי את הצעתך, אבל מה לעשות וההצעה - - -
       
ג'מאל זחאלקה (בל"ד):
       
       למה יש מחוקקים? הפקידים של השב"כ קובעים את הכול בעניינים האלה.
       
היו"ר חמי דורון:
       
       רבותי. חבר הכנסת זחאלקה.
       
ג'מאל זחאלקה (בל"ד):
       
       חברי הכנסת הם עושי דברו של השב"כ.
       
היו"ר חמי דורון:
       
       חבר הכנסת זחאלקה.
       
ג'מאל זחאלקה (בל"ד):
       
       הם לא חושבים. הם לא מבינים את החוק - - -
        
היו"ר חמי דורון:
       
       חבר הכנסת זחאלקה, אל - - -. חבר הכנסת זחאלקה, אתה - - -
       
ג'מאל זחאלקה (בל"ד):
       
       הכנסת הופכת לחותמת גומי של השב"כ.
       
היו"ר חמי דורון:
       
       חבר הכנסת זחאלקה, אתה מפריע באמצע תהליך ההצבעה. הרי אתה לא רוצה שאוציא אותך, כי  חשוב לך להצביע, נכון? אני מבקש.
       
עסאם מח'ול (חד"ש-תע"ל):
       
       אני מציע להעביר את זה לבית-המשפט בהאג.
       
היו"ר חמי דורון:
       
       בסדר גמור. שמעתי אותך.
       
       אנחנו מצביעים בקריאה ראשונה על הצעת החוק השנייה: הצעת חוק עונש מאסר שגזר בית-משפט צבאי בחבל-עזה (הוראות מעבר), התשס"ו-2005.
       
הצבעה מס' 16
       
בעד ההצעה להעביר את הצעת החוק לוועדה - 19
נגד - 5
נמנעים - אין
ההצעה להעביר את הצעת חוק עונש מאסר שגזר בית-משפט צבאי בחבל-עזה (הוראות מעבר), התשס"ו-2005, לוועדה שתקבע ועדת הכנסת נתקבלה.
       
היו"ר חמי דורון:
       
       בעד - 19, נגד – 5, אין נמנעים. אני קובע שהצעת החוק עברה בקריאה ראשונה, וגם היא תעבור לדיון בוועדה המשותפת לוועדת החוקה, חוק ומשפט וועדת החוץ והביטחון.
       
מוחמד ברכה (חד"ש-תע"ל):
       
       אני מציע: ועדת הפנים.
       
היו"ר חמי דורון:
       
       זה ממילא עובר לוועדת הכנסת, כך ששם יהיו הדיון וההחלטה כיצד להצביע.
       
       רבותי חברי הכנסת, תם סדר-היום. הישיבה הבאה תתקיים מחר, יום שלישי, כ"ט בתשרי התשס"ו, בשעה 16:00. ישיבה זו נעולה.
       
       הישיבה ננעלה בשעה  21:22.
     
     
עמוד 111 מתוך 111

