    תוכן עניינים
ישיבה מיוחדת לציון 60 שנה להקמת תנועת המרי העברי	4
מזכיר הכנסת אריה האן:	4
שרת המשפטים ציפי לבני:	5
אפרים סנה (העבודה - מימד - עם אחד):	7
אריה אלדד (האיחוד הלאומי - ישראל ביתנו):	9
חבר הכנסת לשעבר אריה לובה אליאב:	11
חבר הכנסת לשעבר יאיר צבן:	14
חבר הכנסת לשעבר דב שילנסקי:	16
יובל שטייניץ (יו"ר ועדת החוץ והביטחון):	18
מזכיר הכנסת אריה האן:	20
חילופי גברי בוועדות הכנסת	21
רוני בר-און (יו"ר ועדת הכנסת):	21
מסמכים שהונחו על שולחן הכנסת	21
מזכיר הכנסת אריה האן:	21
הצעה לסדר	22
רן כהן (מרצ-יחד):	22
נאומים בני דקה	23
איוב קרא (הליכוד):	23
גילה פינקלשטיין (מפד"ל):	24
ויקטור בריילובסקי (שינוי):	24
דוד טל (נוי):	25
רשף חן (שינוי):	25
נעמי בלומנטל (הליכוד):	26
מאיר פרוש (אגודת ישראל - יהדות התורה והשבת):	26
מל פולישוק-בלוך (שינוי):	27
גלעד ארדן (הליכוד):	28
יעקב מרגי (ש"ס):	29
אילן שלגי (שינוי):	29
אליעזר כהן (האיחוד הלאומי - ישראל ביתנו):	29
משה גפני (דגל התורה):	30
אליעזר זנדברג (שינוי):	31
נסים זאב (ש"ס):	31
אתי לבני (שינוי):	32
יגאל יאסינוב (שינוי):	33
אראלה גולן (שינוי):	34
ג'מאל זחאלקה (בל"ד):	35
עסאם מח'ול (חד"ש-תע"ל):	35
ואסל טאהא (בל"ד):	36
מוחמד ברכה (חד"ש-תע"ל):	36
מסמכים שהונחו על שולחן הכנסת	37
סגן מזכיר הכנסת דוד לב:	37
הצעה לסדר-היום	37
השביתה בשירותי הדת בגין אי-תשלום משכורות	37
זבולון אורלב (מפד"ל):	38
השר צחי הנגבי:	42
משה גפני (דגל התורה):	43
הצעות לסדר-היום	46
המחסום החדש בצומת תפוח	46
מוחמד ברכה (חד"ש-תע"ל):	47
עזמי בשארה (בל"ד):	49
יעקב מרגי (ש"ס):	50
הצעות לסדר-היום	51
הקריאות להענקת חנינה ליגאל עמיר	51
רשף חן (שינוי):	51
רן כהן (מרצ-יחד):	53
שרת המשפטים ציפי לבני:	54
נסים זאב (ש"ס):	56
אילן שלגי (שינוי):	56
הצעה לסדר-היום	57
החלטת בג"ץ בעניין מפעל הזנה לילדים מהזרם החרדי	57
נסים זאב (ש"ס):	58
שרת המשפטים ציפי לבני:	60
רשף חן (שינוי):	61
הצעת חוק הגנת הצרכן (תיקון מס' 19)  (הטעיה לאחר התקשרות בעסקה), התשס"ה-2005	65
גלעד ארדן (הליכוד):	65
משה גפני (דגל התורה):	68
יעקב מרגי (ש"ס):	75
יגאל יאסינוב (שינוי):	79
נסים זאב (ש"ס):	79
איוב קרא (הליכוד):	80
רשף חן (שינוי):	82
הצעת חוק הבחירות לכנסת (תיקון מס' 53), התשס"ו-2005	85
גדעון סער (בשם ועדת החוקה, חוק ומשפט):	85
יגאל יאסינוב (שינוי):	88
שאילתות ותשובות	88
3117. זרימת ביוב לנחל בית-הכרם	88
3159. ועדת התמיכות במשרד לאיכות הסביבה	90
3246. זיהום אוויר בגוש-דן	90
3277. שכירת דירות גג על-ידי חברות הסלולר לצורך הצבת אנטנות	92
3278. מחצבת הנסון בצומת נחשונים	94
3306. תאגיד המיחזור	94
3357. אנטנה סלולרית מול בית-הספר "גורדון" בתל-אביב	96
3358. מפעל אלומיניום וברזל בשכונת מראח אל-גוזלאן ביפיע	97
3368. הקמת מפעל לייצור קומפוסט במושב חוסן	98
3369. נחילי יתושים בעיר לוד	99
3393. מפגעי ריח ועשן בשכונת בית-אליעזר בחדרה	100
3394. יישום החלטת ממשלה בדבר הטיפול בפסולת בניין	101
    
       

       חוברת א'
       ישיבה רפ"ג
       










הישיבה המאתיים-ושמונים-ושלוש של הכנסת השש-עשרה
יום שלישי, כ"ט בתשרי התשס"ו (1 בנובמבר 2005)
ירושלים, הכנסת, שעה 16:15
       

ישיבה מיוחדת לציון 60 שנה להקמת תנועת המרי העברי 

היו"ר ראובן ריבלין:
       
       רבותי השרים, אדוני סגן ראש הממשלה, שרת המשפטים, חברותי וחברי חברי הכנסת, היום יום שלישי, כ"ט בחודש תשרי תשס"ו, 1 בחודש נובמבר 2005 למניינם. אני מתכבד לפתוח את ישיבת הכנסת. 
       
מזכיר הכנסת אריה האן:
       
       אבקש לקום. כבוד הנשיא!
       
       (חברי הכנסת מקדמים בקימה את פני נשיא המדינה.) 

היו"ר ראובן ריבלין:
       
       חלקה הראשון של ישיבה זו ייוחד לציון 60 שנה להקמת תנועת המרי העברי. 
       
       כבוד נשיא המדינה מר משה קצב ורעייתו, נשיא המדינה החמישי הנשיא יצחק נבון, יושבי-ראש הכנסת לשעבר מר דב שילנסקי ומר שבח וייס, שרים, חברי כנסת בעבר ובהווה, יושב-ראש הארגון הארצי של חברי "ההגנה", מר אריה שחר, יושב-ראש אגודת דור הפלמ"ח, האלוף במילואים  ישעיהו גביש, יושב-ראש הנהלת האצ"ל, מר פתחיה שמיר, יושב-ראש העמותה להנצחת מורשת לוחמי חרות ישראל וחלליהם, מר יעקב בנאי, הלוא הוא מזל, אחרונים חביבים – מפקדים, מפקדות, לוחמים, לוחמות בכוחות תנועת המרי העברי: חברי "ההגנה", הפלמ"ח, האצ"ל והלח"י, אורחים יקרים. 

	ציון 60 שנים לתנועת המרי, שאנחנו מציינים היום, הוא הזדמנות פז להעלות שוב את קרנה של שעה שנעלמה ונאלמה. קשה להפריז בחשיבותה של השעה, כי תנועת המרי היא שאיחדה לראשונה בעת החדשה כוח יהודי משמעותי, לוחם, שלימים התברר ככור היתוך להקמת צה"ל. אז, באותם לילות לבנים שבהם הניסו את הכובש, ב"ליל הגשרים" וב"ליל הרכבות" וב"ליל וינגייט", נבנה כוח יהודי שביחד הביא לעצמאות. היום הזה אנחנו מבקשים להוקיר את עוז רוחם של הלוחמים שעמדו מעטים מול רבים, כמעט ללא נשק מול העוצמה הצבאית של המעצמה הבריטית. אנו מעלים על נס את גדולת מנהיגיהם שקימטו איש איש את אהבותיו ושנאותיו ומאווייו הפוליטיים, למען העם, למען המאבק והקמת המדינה. 

	מנחם בגין כתב בחודש הראשון של ימי תנועת המרי: "אם יש משמעות למלה 'גיוס', הרי זו שעת הגיוס, גיוס מוחלט של כל איש ואשה וילד, של כל סדנה המוכשרת לייצר ברזל, של כל יד מאומנת היודעת להשתמש בו".  ועם ישראל נענה. תנועת המרי העברית קמה, וזינבה בבריטים עד שהבינו כי הנזק מן המנדט הבריטי רב מהתועלת. 

	60 שנה אחרי, כנסת ישראל מצדיעה היום. מצדיעה לאלה שהלכו מאתנו ומצדיעה לכם. מצדיעה  למסירותם של החיילים, לזכרם הקדוש של מי שמסרו נפשם במערכה, ולכולכם - ולכולם, על היותכם מגש הכסף שעליו ניתנה מדינת ישראל. 

	אני מתכבד להזמין בת לאחד הלוחמים, הלוא היא שרת המשפטים, השרה ציפי לבני. בבקשה, גברתי. אני מבקש להודיע, שוועדת הכנסת אישרה השתתפותם של חברי כנסת לשעבר, אשר אף הם, אדוני סגן ראש הממשלה ושר החוץ, יישאו דברים ויאמרו את דברם כאן. אני מברך גם את שר הפנים אופיר פינס, אשר הואיל לבוא ולהשתתף בישיבה זו. 

שרת המשפטים ציפי לבני:
       
       מכובדי, נשיא מדינת ישראל מר משה קצב ורעייתו, הנשיא לשעבר, יושב-ראש הכנסת חבר הכנסת רובי ריבלין, יושבי-ראש הכנסת לשעבר שבאו הנה, ובמיוחד לוחמי המחתרות שנמצאים אתנו כאן, ובתוכם גם לוחמת האצ"ל שרה, אמי, כי היום זכיתי לומר את הדברים כאן – נדמה לי יותר מאשר בתפקידי כשר משפטים במדינת ישראל – כבתו של קצין המבצעים של האצ"ל, איתן לבני, שייצג את האצ"ל במטה המבצעי של תנועת המרי, יחד עם יצחק שדה ויעקב אליאב. 
       
       יותר מכל אנחנו מציינים היום לא רק תקופה שעליה דיברנו ונדבר, אלא נדמה שאנחנו רוצים היום לציין את גבורתכם אתם, את פועלכם, את הקרבתכם, את כל מה שעשיתם על מנת שמדינת ישראל קום תקום, ומאז הקמתה מדינת ישראל עדיין נלחמת על קיומה, ומעשיכם אתם והמבצעים שלכם הם אות ומופת לכל אחד מחיילי צה"ל – צה"ל שהוקם ואליו הצטרפתם ושממשיך והמשיך את מעשי הגבורה שלכם.
       
       תנועת המרי היא סמל בעיני לא רק בזכות המבצעים המופלאים, אלא בעיקר בזכות האחדות, כי ההיסטוריה של המאבק על הקמתה של מדינת ישראל גם רצופה, בעוונותינו, במאבקים פנימיים. ואתם הצלחתם, אחרי תקופות מאוד מאוד קשות ולא פשוטות, לשים את המאבק הפנימי בצד וללכת לעשייה משותפת, למאבק משותף, לקרבות משותפים, שכם אל שכם, אנשים שאולי זמן קצר לפני כן נלחמו זה בזה. המאבקים של אז, אני מודה, גם משליכים והשליכו על חיינו במשך תקופה ארוכה לאחר מכן. נדמה שיותר משזכרנו את תנועת המרי והאחדות, אנחנו נוטים לעתים לזכור דווקא את התקופות שבהן האחדות לא היתה חלק מהמאבק על הקמתה של מדינת ישראל. במובנים רבים אני מייצגת כאן את הקבוצה שכתבה, בחלקה, את דפי ההיסטוריה של מדינת ישראל, אבל במשך שנים רבות מעשיהם לא נכתבו בספרי ההיסטוריה של מדינת ישראל. והיום, דווקא היום, בעת הזאת שבה אנחנו יודעים גם מחלוקות, ראוי לזכור את היכולת להתגבר על כל אלה ולהיאבק ביחד.
       
       בחרתי להשתמש לצורך המפגש הזה בקטע מהספר שכתב אבי, זיכרונו לברכה, כי נדמה שהיכולת להתגבר על מחלוקות בינינו היא קודם כול להתגבר על הדימוי של מי שאנחנו חושבים נמצא בקבוצה האחרת. אבי נאסר כחלק מאותם מבצעים והגיע לכלא ירושלים ושם הוא פגש את אחד ממפקדי "ההגנה", אריה, לימים אריה ניר. 
       
       כותב כך אבי: "באחת השיחות האלה גם הזדמן לי לשמוע מפיו מה חושבים עלינו אנשי 'ההגנה'. שאלתיו: הנה, התחלת להכיר אנשי אצ"ל מקרוב ונוכחת לדעת שאין לנו קרניים ושאיננו צמאי דם, כפי שמרבים לתאר אותנו; מה דעתך עלינו עכשיו?" 
       
       אבי מוסיף שהוא סיפר על אותם מקרים שבהם לקחו אנשי האצ"ל חיילים בריטים שלא גילו התנגדות ושוחררו לאחר מכן, ועל הדאגה שהארגון מגלה לחיי אדם. ואז עונה לו אותו איש "ההגנה": "האידיאולוגיה שלכם שונה משלנו". אבי שאל: "מהי האידיאולוגיה שלנו?", ואותו מפקד "ההגנה" ציטט מהפרסומים הפנימיים של "ההגנה", שכללו, מטבע הדברים, גם דברים שהיו בלתי נעימים לאוזן בעיקר בתקופת ה"סזון". ואומר לו כך אבי: הנה לפניך איש אצ"ל מן השורה. אתה יכול לשוחח עם כל אחד מאתנו;  תמצא כי הדברים שאתה אומר משקפים אולי דעה קדומה אך לא את האמת. אנחנו מייצגים חתך נאמן של הנוער הארץ-ישראלי לא פחות מאחרים. יש בינינו חקלאים, עובדי תעשייה, בעלי מלאכה ועוד כהנה וכהנה. אנחנו, כמוכם, משרתים את הציונות, זו הציונות שפירושה האחד הוא הקמת מדינה יהודית אחרי סילוק הבריטים מארץ-ישראל. 
       
       אני רוצה לאחל לעצמנו היום, לאחר שקמה אותה מדינה יהודית, ולאחר שכל התקופה הזאת אנחנו נאלצים להילחם על קיומה של מדינת ישראל כמדינה יהודית, שנדע באמת לשים בצד את המחלוקות בינינו כפי שאתם ידעתם לעשות את זה אז, ולהבין שכולנו – יש לנו אותה אידיאולוגיה. לא רק הקמתה, אלא שמירה על מדינת ישראל כמדינה יהודית. 
       
       (מחיאות כפיים באולם)
       
היו"ר ראובן ריבלין:
       
       אני מודה מאוד לשרת המשפטים. ודאי ששרת המשפטים זכאית למחיאות כפיים, אבל אני רוצה לומר לכם, מורי ורבותי, שאתם לימדתם אותנו שאנחנו חייבים להקפיד על התקנות של הכנסת. אין מחיאות כפיים בכנסת ישראל, אלא אם כן בא נשיא זר אשר מורגל שאצלו בבית מוחאים כפיים. כאן, עצם המקום כבר נותן את המשמעות לדברים. אני מודה לשרת המשפטים ולבתו של קצין המבצעים של האצ"ל.
       
       אני מתכבד להזמין את חבר הכנסת אפרים בן משה סנה לבוא ולשאת דברים. אני רוצה בהזדמנות זאת להודות לחבר הכנסת סנה על היוזמה שלקח על מנת לקיים את הישיבה המיוחדת הזאת, וכן את הטקס והכנס שנערך קודם לכן באולם שאגאל בכנסת. חבר הכנסת אפרים סנה, בבקשה, אדוני.  
       
אפרים סנה (העבודה - מימד - עם אחד):
       
       כבוד נשיא המדינה, אדוני היושב-ראש, חברי הכנסת, אורחינו הלוחמים, מה היה בה בתנועת המרי העברי שמצדיק כי היום, לאחר 60 שנה, נציין את יום הקמתה? איזה לקח יש לדורות הבאים מעצם קיומה בן תשעת החודשים, חודשים שהיו מלאי פעילות של מרי חמוש, התיישבות והעפלה? 
       
       המיוחד בהקמתה של תנועת המרי היה היכולת של מנהיגי "ההגנה", האצ"ל והלח"י להתגבר על כל המשקעים הרגשיים, על יריבותם המרה, ולעשות ביחד לעצמאות ישראל. הימים ימי קיץ 1945. היקפה המחריד של השואה נחשף עם תבוסתה הסופית של גרמניה הנאצית. מאות אלפים של יהודים ניצולי שואה נעים באירופה ללא בית, ללא מקלט, ללא מולדת, וממשלתה החדשה של בריטניה נועלת בפניהם את שערי הארץ.  
       
       בשעה שכזאת, כאשר גורלם האישי הקיומי של מאות אלפי יהודים מונח על כף המאזניים, נפגשו בתל-אביב, בדירת מסתור, ביולי 1945, ישראל גלילי ומשה סנה מצד "ההגנה", מנחם בגין מטעם האצ"ל, נתן ילין-מור מטעם הלח"י, וסיכמו עקרונית על הקמת מסגרת משותפת למאבק, מאבק שיאיץ את יציאת הבריטים מהארץ, יעורר את דעת הקהל העולמית ויביא להקמת מדינה יהודית עצמאית. 
       
       בבסיס השותפות היתה קבלת המרות, העקיפה אומנם, של מוסדות היישוב. על הפעולות הוסכם במשותף, אבל גם לאצ"ל וללח"י אושרו רק מבצעים שמה שקרוי היום "הדרג המדיני" אישר אותם, והדרג הזה שאב את סמכותו ממוסדותיו הנבחרים של היישוב.
       
       וזהו הלקח הראשון. לאחדות לאומית, גם בשעה קשה, דרושה לא רק מטרה משותפת אלא גם כפיפות של המיעוט לרוב, כפיפות מוחלטת של הדרג המבצע לדרג המדיני המחליט. זה היה נכון אז וזה נכון עד עצם היום הזה.
       
       ויש לקח שני. בשלהי קיץ 1945 בריטניה הגדולה - שיצאה כמנצחת, כאחת המנצחות, ממלחמת העולם - היתה מעצמה בעלת עוצמה צבאית אדירה. מולה עמד יישוב של 600,000 יהודים בארץ-ישראל, עם צבא מחתרת דל בחימוש, בלי נשק התקפי, כמאמר המשורר - "צבא היחפנים". איזה אומץ נדרש ליישוב הקטן הזה להכריז מלחמה על מעצמת-העל. הלקח הוא, שעם קטן הנלחם על קיומו, גבו אל הקיר, אסור לו לסמוך אלא על עצמו.
       
       לא אתפס למליצה חלולה אם אומר כי צדקת ענייננו, תחושת חוסר הברירה, היא שנתנה ליישוב ולמנהיגי ארגוני המחתרת את תעצומות הנפש לקרוא תיגר על בריטניה.
       
       נועזות המבצעים של תנועת המרי, היכולת להוציאם אל הפועל במקביל ובהיקף נרחב, שכנעה את הבריטים, והם הודו בכך, כי עומד בפניהם צבא נחוש ואיכותי. 
       
       לכל עת, נכון הוא גם העיקרון הזה - לסמוך על עצמנו, לבטוח בעצמנו, לשמור תמיד גם על היתרון האיכותי וגם על היתרון המוסרי. 
       
       יתרונה ההיסטורי של "ההגנה" נבע מכך שהיא ראתה את המאבק בבריטים, את המאבק לעצמאות ישראל, לא רק כמאבק צבאי אלא כמאבק כולל, שיש בו ארבעה מרכיבים: מאבק צבאי, עלייה, התיישבות ופעולה מדינית. לא "רק כך", אלא "גם כך".
       
       לא זה היום לחזור לוויכוח הנדוש "מי גירש את הבריטים". אני רואה את הציבור הגדול הזה שגודש את יציע האורחים, ואני חושב שזו פעם ראשונה שוותיקי "הגנה" ופלמ"ח, אצ"ל ולח"י, יושבים כך בכפיפה אחת. 
       
       ואין נכונים יותר בעניין זה מאשר דבריו של אבי מורי, שזכה להיות מפקדה של תנועת המרי, והדברים נאמרו במפגש של ראשי ארגוני המחתרת שארגנה גאולה כהן ב-1966. וכך אמר: "אני אומר - היישוב לחם; לא 'ההגנה', לא אצ"ל ולא לח"י, אלא העם לחם - ואנו היינו משרתיו, כל אחד לפי דרכו. ואילולא לחם העם לא היינו מגיעים לעצמאות. עם לוחם משיג עצמאות".  
       
       ללוחמי המרי, אלה שכאן אתנו ולאלה שאינם, מצדיעה היום כנסת ישראל. 

היו"ר ראובן ריבלין:
       
       מה שטוב לשרת המשפטים, טוב גם ליושב-ראש סיעת העבודה. הם מבינים שאתם מוחאים להם כפיים בלבותיכם. 
       
       רבותי, אני מתכבד להזמין עוד אחד מהבנים של, חבר הכנסת אריה אלדד. עד לא מכבר היו לנו כאן חברי אצ"ל בבית. מאז שהשר לשעבר חיים קורפו החליט לפרוש מהכנסת, ודב שילנסקי - שעוד מעט ידבר - אין לנו עוד חברים שהיו באצ"ל בתוך המערכת של הפרלמנט. 
       
       אבל בלח"י, אתה לא יודע, יש לנו חבר לח"י אחד שהוא עדיין חבר כנסת. היו הרבה דברים נעלמים בלח"י - אולי אתם לא יודעים - אבל יש לנו חבר הכנסת, כבוד סגן השר רביץ, הנמצא כאן אתנו והוא היה חבר ב"לוחמי חרות ישראל". 
       
       אדוני חבר הכנסת אלדד, בבקשה. 

אריה אלדד (האיחוד הלאומי - ישראל ביתנו):
       
       כבוד הנשיא, אדוני יושב-ראש הכנסת, חברי השרים, חברי חברי הכנסת, הלוחמים כולם. בסתיו תש"ו, לפני 60 שנה, באחד הצריפים של מחנה המעצר בלטרון, שכב אבא שלי בחגורת גבס שעטפה את כל גוו. שנתיים קודם לכן ניסה ד"ר שייב - אלדד היה אחד מהכינויים שלו במחתרת - לברוח מהבריטים. הוא השתלשל מקומה רביעית על מרזב שבור והתרסק אל הרחוב התל-אביבי. וכך היה נתון בלטרון, כלא בתוך כלא, ומתוך בתי-הכלא הללו כתב את המאמרים לכרוזי לח"י שהודבקו על הקירות ולעלונים המשוכפלים שהועברו במחתרת מיד ליד.  
       
       בתוך הכלא התקבלה הבשורה על הקמת תנועת המרי בשמחה טבולה בחשדנות. בספרו "מעשר ראשון - פרקי זיכרונות ומוסר השכל" כותב אבי מורי: דווקא כיוון שהייתי רחוק מבעיות היום-יום ומהדיונים והוויכוחים על עניינים מעשיים, יכולתי להתעמק יותר בצדדים התיאורטיים של "מה קרה כאן", איך היה הפלא של שיתוף הפעולה בין המחתרת ו"ההגנה". כי אכן זה היה הפלא ולא למה הפסיקו כעבור שלושת-רבעי שנה את המאבק. 
       
       שלוש כפות זכות מצא אבי, עליו השלום, בהסכם שבין "ההגנה", האצ"ל והלח"י: א. עצם ההסכם נטל הרבה מחריפות ההסתה נגד הפורשים, בעבר ובעתיד;  ב. נכזבה תוחלתו של האויב למלחמת אחים;  ג. ההכרח בתיאום בפעולות נגד הבריטים בשעה שבין כה וכה פועלים שלושת הגופים. 
       
       אך גם בשמחה הגדולה על המלחמה המשותפת מבין ד"ר שייב את החולשה העיקרית של המאבק. הרבה דברים הוגדרו בהסכם בין הארגונים, על הרבה דברים היו ויכוחים נוקבים ועמידה על המיקח. רק דבר אחד לא הוגדר: מטרת המאבק הזה מהי.
       
       לא על מדינה - שהרי אילו ניתנו 100,000 סרטיפיקטים באותה עת, היה המאבק החמוש מסתיים מייד. ואם תאמרו: על הצלת יהודים, על ההעפלה - הרי בחשבון המתמטי הפשוט נכשל המרי. ההד בעולם היה אומנם עצום לעצם המלחמה ולעצם ניסיונות ההעפלה, אבל במבחן התוצאה ניצח המאבק, לא מספר המעפילים שפרצו את ההסגר. ואשר לאופי המאבק - איך להילחם בבריטים, היה זה ויצמן שאמר: "אין כפור חם; או הפסקת המאבק - או מלחמה בדרך ה'שטרניסטים'". ואחרי תשעה חודשים שמעו לוויצמן, ותנועת המרי החליטה להפסיק את המאבק.
       
       ולפיכך, שמא משתמע מכך שאולי כל חודשי המרי המשותף הזה לא היו אלא פלירט קצר, פרשיית אהבהבים חולפת, איזה מין אינטרמצו בין "סזון" ל"אלטלנה"? אולי, אבל גם ברומן הקצר הזה, גם בתשעת החודשים הללו, היה די להיריון של מלחמת חירות, שלא היה אפשר להפסיקו עוד בהפלה מלאכותית. כוח הקיום של העובר הזה, של אומה הנלחמת כתף אל כתף על חירותה, כבר היה חזק גם מהקברניטים שאמרו: די. לא היה אפשר עוד לעצור את הגלגל וגם לא להחזירו אחורה, לימים אפלים וקדומים יותר. 
       
          צאו וראו איזה תהום היה צריך לחצות כדי להילחם יחד: השלב הראשון של המלחמה המשותפת אחרי ההסכם היה הפסקת ה"סזון". להילחם כתף אל כתף עם לוחמי מחתרת שרק אתמול רדפו אותם כדי להסגירם לבריטים. עיקרי ההסכם היו קבלת מרות המפקדה המאוחדת, תיאום בין הארגונים למען המלחמה בבריטים שהפכה להיות "מצוות עשה", מה שהיינו מכנים היום "ברירת המחדל". היה צריך להסביר למה לא עושים, לא להיפך. והסעיף האחרון: אם באחד הימים תצטווה "ההגנה" לנטוש את המערכה הצבאית נגד השלטון הבריטי הרי האצ"ל והלח"י יוסיפו להילחם.

	ומעבר לכל מסילות הברזל והגשרים, יותר מספינות המעפילים ומטוסי הקרב הבריטיים שפוצצו, יותר מכל המפקדות וסמלי השלטון שרוסקו, היתה בתנועת המרי – אולי לראשונה מאז פיצול הכוחות הטראגי של המרד הגדול – אחדות המלחמה. גם אם מטרותיה לא הוגדרו בבירור – היה ברור סוף-סוף מיהו האויב ומיהו האח. בעצם החיבור טמונה היתה גם הבטחה לעתיד.

	הלוחמים כולם, הקיץ הזה היינו שוב על סף מלחמת אחים. כמו ה"סזון" של קיץ תשס"ה -הפעם הסגרנו שטחי מולדת לידי האויב. הצבא של היהודים נאבק ביהודים. ומתוך תהומות הקרע הנורא הזה, שאיננו רואים עדיין איך הוא מתאחה, אני שולה פתק אחד בכתב ידו של אבא שלי, על נייר מהודק לקובייה זעירה שהוטמנה בשולי הבגד והוברחה החוצה מלטרון, ועליה שורות לשידור בתחנת הרדיו של "לוחמי חרות ישראל": "על כן חזקה אמונתנו כי אחדות הנשק העברי איננה מקרה, איננה ארעית. כמו שאחת היא המולדת כן אחת המלחמה לחירותה. ואם אחת המטרה – כל הדרכים והשבילים מובילים לקראת המטרה, לדרך המלך. המטרה השלמה תובעת את אימוץ כל הכוחות, את איחודם. אחדות לוחמת, אחדות לשם המלחמה. נתפלל כולנו שתהא רוח האהבה והבינה שורה על נותני הצו. שלא יכזיבו. שתהא רוח ההקרבה מפעמת גם את לבותיהם. לכול, לכול נשואים דברינו: לכל אוהבי המולדת, לכל אשר הרגשת כבוד האדם לא נמחתה מלבו. לכולכם אנו קוראים: הילחמו לחירות המולדת, כי הכול בה. היא ראשית והיא אחרית לכול. הקשיבו: חירות למולדת, חיי כבוד לאומה."

היו"ר ראובן ריבלין:
       
       תודה לחבר הכנסת אריה אלדד. רבותי חברי הכנסת, אנחנו מכבדים בברכה גם את חיילי צה"ל המשתתפים אתנו כאן באירוע זה.
       
       אני מתכבד להזמין את חברי הכנסת לשעבר, כל אחד ואחד בתורו. הראשון, חבר הכנסת לשעבר לובה אליאב. נמצאים אתנו כמה חברי כנסת, שגם הם היו חברי המחתרות. אני מדבר על סגנית השר לשעבר מרים תעסה-גלזר, עורך-הדין מלמן, ועוד חברים שהיו פה חברי המחתרות. נא להעביר לי פתק – כי אני מרכיב משקפי קריאה – ואני אשמח לציין את שמותיהם.
       
חבר הכנסת לשעבר אריה לובה אליאב:

	כבוד נשיא המדינה, כבוד נשיא המדינה לשעבר יצחק נבון, כבוד יושב-ראש הכנסת, כבוד יושבי-ראש הכנסת לשעבר דב שילנסקי ושבח וייס, כבוד חברי הכנסת וחברי הכנסת לשעבר, כבוד חברותי וחברי, לוחמי "ההגנה", הפלמ"ח, האצ"ל והלח"י. 

	יותר משלוש שנים, מ-1945 עד 1948, עשינו בפקודת "ההגנה" ב"מוסד לעלייה ב'", ב"בריחה" ובהעפלה. זאת היתה המלחמה בין הפליט היהודי, ניצול השואה, על סיפון אונייתו החותרת לחוף לבין צי הוד מלכותו הסוגר על השער. גם עתה, ממרחק של שנים, לא הועם זוהרן של שנים אלה, שנים של מאמץ אנושי, של תושייה, אומץ, נחישות, אלתור, תחבולות ודבקות במטרה. היה זה אחד השיאים במאבקו של עם להשגת מטרותיו הלאומיות. במאבק זה רוכזו כל הדרמה, הטרגדיה והאפופיאה של העם היהודי: חלשים נגד חזקים, רדופי סער מול אימפריה, דוד מול גוליית. וחלוקי הנחל של דוד היו הספינות. התחלנו בחלוקים קטנטנים – קליפות אגוז כמו ה"דלין", כלי שיט שיותר משהיתה ספינה היתה סירת דיג, שיצאה בקיץ 1945 מאיטליה ועליה 35 מעפילים; וגמרנו 
ב-1948 בבליסטראות ה"פאנים", הלוא הן האוניות "קיבוץ גלויות" ו"עצמאות" שהביאו בבת-אחת ויחד 15,239 מעפילים.

	אני רוצה לשיר למעפילים; לחיילים ולחיילות האלמונים, לנערות ולנערים, ליתומות וליתומים, לפרטיזנים, ללוחמי הגטאות, למזי הרעב שיצאו מהמחנות מקועקעים בגוף ובנפש. לכל אלה אני רוצה לשיר שיר תהילה על עוז רוחם, על נכונותם ליטול בידם – לאחר חמש שנות אימים – את גורלם ואת מקלם ותרמילם, ללכת בלי להביט לאחור, לנדוד ולעבור גבולות, להמשיך ללכת ולעבור מעברי הרים בשלג ובקור, להגיע לחופים, להיכנס ל"מחנות ההפלגה", לחכות בתנאי משמעת חמורה, שבועות וחודשים, ולעלות על ספינות רעועות ולהאמין, לא לחדול להאמין, לחבורת הנערים המובילה אותם בדרך לא דרך, ביום ובלילה, בצינה ובחום, להמשיך ולשייט ימים, שבועות וחודשים; להידחס בבטני האוניות ולא לזוז כל העת מדרגשיהם, אלא לפי פקודה. לשכב לפי פקודה, לאכול לפי פקודה – הכול לפי צו המפקדים. ובהתקרב הספינות לחוף הארץ לעלות על הסיפון, לשיר את "התקווה" ולמצוא עוד שרידי כוח, בהינף הדגל הכחול-הלבן, להתנגש עם חיילי הצי המלכותי החמושים הקופצים על ספינות הפליטים מגובה המשחתות שלהם, להכות בהם ולהיות מוכים, זבי דם ופצועים, ולהיגרר אחד אחד בידי שישה קלגסים, לעלות בין שורות צנחנים בריטים לאוניות גירוש, להיות מוסעים למחנות ריכוז בעתלית ובקפריסין, לחיות שוב בצריפי פח ולהיות מוקפים שוב בגדרות תיל ובמגדלי שמירה, להתאמן בנשק מחתרת במחנות, ולבסוף להגיע לחופי ארץ-ישראל ולהתחיל לבנות את חייהם מחדש.

	ואני רוצה להצדיע לחיל העזר היהודי שלנו, ליהודים בצבאות בעלות הברית: לטוראים, לסמלים, לקצינים היהודים האמריקנים, היהודים הרוסים והיהודים הבריטים והיהודים הצרפתים; איך חברו לאגודה אחת לעשות רצוננו ולמלא מבוקשנו; איך נעשו ה"שמע ישראל" ו"עם ישראל חי" לססמאות ולמילות צופן מגבול רוסיה עד קצה המגף האיטלקי.

	ולאנשי ה"ג'וינט" הלובשים מדי ארצות-הברית ומתחתיהם הולם יחד אתנו לב יהודי, וליהודי ארצות-הברית שרכשו בשבילנו בכסף ובתושייה רבה ספינות מלחמה ישנות להופכן לאוניות מעפילים. 

       אני רוצה להצדיע למתנדבים היהודים האמריקנים, בהם אנשי צי המלחמה וצי הסוחר וחיל הנחתים של ארצם,  שלחמו זה לא כבר בכל חזיתות המלחמה ועתה עלו, בסיכון ובידיעה ברורה מה עם עושים, על סיפון האוניות שנרכשו בארצות-הברית והשיטון לאירופה ויחד אתנו עזרו להביאן, על מעפיליהן, לחופי הארץ והיו אתנו בטוב וברע. 

       אני רוצה לשיר שיר הודיה לגויים שעזרו לנו, לדייגים, לאנשי המספנות, למלחים, ולז'נדרמים ולקציני הצי, לפשוטי עם ולמיניסטרים, ובהם איטלקים ויוונים,  ספרדים וצרפתים, דנים, נורבגים ושבדים, בלגים והולנדים, טורקים וקפריסאים, יוגוסלבים, בולגרים ורומנים, ואתם גם סוחרי אוניות וחצאי פיראטים וחלפנים וספסרי שוק שחור. בלעדיהם לא היתה ההעפלה ולא יכלה להיות. חלקם עשו את מלאכתם תמורת בצע כסף, אך רובם – כן, רובם -  עזרו,  תמכו ואפילו סיכנו עצמם, משום שידעו כי אתנו, עם הפליטים שבדרך, הצדק, כי מלאה סאתנו וכי חייבים להושיט לנו יד ולפנות לנו דרך. 

       ואני רוצה להצדיע לחברינו שעבדו במזרח ושיצאו בשליחות "המוסד לעלייה ב'" ללבנון ולסוריה, לעירק ולאירן, ופעלו באומץ ובתושייה שלא נפלו ולעתים עלו על אלה שלנו באירופה, ושסיכנו נפשם סיכון עליון בעבודתם במחתרת בתוך ארצות ערב והעלו יהודים בדרכי המדבר והישימון, במעברי הרים וגם בתחבולות מופלאות בדרכי אוויר בין בגדד ורמת יבנאל. 
       
       והלב רוצה לשיר גם לנו, לעצמנו, לחבורת הנערים ש"עמסה את עמה עלי שכם", לצעירים שניהלו את המערכה ופקדו על "קרב טרפלגר" של העם היהודי, לחיילים הארץ-ישראלים ביחידות הצבא, שלפי פקודה ופקודת הלב פשטו מדיהם אחרי הניצחון על הנאצים ונשארו באירופה לעבוד ב"בריחה" ובהעפלה. לימאי הפלי"ם – אנשי הפלוגה הימית של הפלמ"ח -  אשר פקדו על האוניות, וללוחמי "ההגנה" בחופים, ולאלחוטאים בספינות ובבסיסים, הלוא הם "הגדעונים", שטוו רשת מופלאה על פני ימים ויבשות.
       
       לא רבים היינו ולא מנוסים. לא היו לנו שום ספרי עזר ופקודות קבע כיצד מובילים רבבות פליטים מהלך רבבות קילומטרים ביבשה ובים, כיצד מבריחים גבולות, כיצד נלחמים על הסיפונים.
       
       צעירים מאוד היינו. מפקדינו הדגולים, כמו "הזקן" באיטליה, הלוא הוא יהודה ארזי, אלוף ורב-אמן בדמיון ובתחבולה, שפקד על פעולות ההעפלה באיטליה, ואתו עדה סרני, "הסניורה" המופלאה, וחבריהם בפיקוד ברחבי אירופה, כל אלה היו בגיל שבין 30 ל-40. ואנו – מפקדי השיירות, מפקדי מחנות ההפלגה ומפקדי האניות - היינו בשנות ה-20 לחיינו ובידינו הופקדו אוניות הקרב הרעועות של העם היהודי  ובבטניהן ועל סיפונן אלפי אדם שאת גורלם חרצנו ושבאורח פלא נתנו בנו אמון ללא מצרים ומילאו את פקודותינו כטובים וכממושמעים שבחיילים. ולנו אין מדים ואין דרגות ואין סמלים ולא תואר לנו ולא הדר, זולת האמונה והדבקות בשליחות האנושית והיהודית הנעלה שהוטל עלינו לקיימה. 

       ועל כל המכונה האדירה הזאת, המזיזה מאות אלפי אדם והמשיטה עשרות אוניות, מפקד איש שמתחת לפשטות הליכותיו וצניעותו הסתתרה מזיגה של תושייה גדולה, עוז רוח ורצון נחוש כפלדה, הלוא הוא שאול מאירוב, לימים אביגור, המפקד העליון של "המוסד לעלייה ב'", והוא חולש על רשת מבצעית הפרוסה כמעט על כל אירופה, על רוב ארצות המזרח התיכון וסניפים לה מעבר לאוקיינוס. 

       זכות גדולה נפלה בחלקנו לפעול בהעפלה ועל זכות זאת נברך כעל לחם.
       
        רבים מחברינו כבר אינם אתנו, מהם שנפלו בדמי ימיהם במלחמות ישראל ומהם שהלכו לעולמם ונאספו אל אבותיהם. חלקנו נמצא עתה משני עברי "הגבורות" של חייו וזוכר בגאווה את "ימי הספינות שבדרך".

       כך סיים נתן אלתרמן את שירו הנפלא "נאום תשובה לרב-חובל איטלקי אחרי ליל הורדה": "ונספר לך אז כי פתוחים השערים / כבר מזמן נפתחו חי שמים! / ופתחה אותם זו חבורת הנערים / שעמדה אותו לילה במים. / כך יהיה!  ולכן אל מול רוח איתן / לחיי הסיכון והפרך! / לחיי הספינות הקטנות קפיטן! / לחיי הספינות שבדרך!". תודה רבה. 

היו"ר ראובן ריבלין:
       
       תודה רבה לחבר הכנסת לשעבר אריה לובה אליאב. אני מזמין את חבר הכנסת והשר לשעבר יאיר צבן. 
       
חבר הכנסת לשעבר יאיר צבן:
       
       כבוד הנשיא, אדוני היושב-ראש, חברי הכנסת המכהנים והלשעברים, נכבדי, ואחרונים אחרונים חביבים הלוחמים, מתיישבי הספר, המעפילים ואנשי עלייה ב' של שנות ה-40 ובני המשפחות השכולות. כמי שבאותם ימים נמנה עם גדודי הנוער של "ההגנה" וזכה כעבור שנתיים להתגייס לפלמ"ח,  אני רואה עצמי שותף זוטר שלכם, אתם שחירפתם את נפשותיכם במערכות ההעפלה, "ההגנה", המרי וההתיישבות וסללתם את הדרך להקמת המדינה. 
       
       ציון ימי זיכרון שבהם מעלים על נס את גבורתם של בני דורות קדומים הוא בדרך כלל מעמד מרגש המושך בחבלי קסם אל ימים רחוקים, הרואיים. אבל הרשו לי למלא לרגע את תפקיד הילד הרע, המצביע גם על ארבע סכנות האורבות לנו שעה שאנו מעלים על נס מעללי גבורה מן העבר.
       
       הסכנה הראשונה היא הבנליזציה של אפוס הגבורה, לעתים עד גבולו של הקיטש. הסכנה השנייה היא ההסתבכות בקוריה של הנוסטלגיה, הלוכדת בקלות את מיואשי ההווה ומנחמת אותם בניחומים כוזבים על פארם של ימים רחוקים. במקום מאבק על העתיד, בריחה אל העבר. הסכנה השלישית טמונה בעובדה שהזיכרון, בהיותו סובייקטיבי ולפעמים אינטרסנטי, מעוות את הסיפור ההיסטורי, משנה את משקלם היחסי של אירועים שונים, ארגונים ואישים שונים. והסכנה הגדולה מכולן, כי נכביר בטקסים ונמעט בהפקת לקחים, עד שתתקיים בנו אמרתו של הגל הזקן כי "האדם לומד מן ההיסטוריה שהאדם אינו לומד מההיסטוריה".
       
       ברוח זאת אני מבקש לפתוח בתיקון היסטורי.  אקדים בגילוי נאות - לפני 33 שנים קיבלתי על עצמי לעמוד בראש הוועד הציבורי להנצחת זכרו של מי שהיה ראש המפקדה הארצית של "ההגנה" ועמד בראש תנועת המרי העברי, משה סנה. היו שרצו לדחוק את זכרו מתולדות הארץ הזאת בגלל יריבויות וקרעים עמוקים. הנה - מאי 1968, בבית הנשיא מתכנסים כל ראשי הארגונים הלוחמים בתקופת היישוב ומפקדיהם לטקס חלוקת אות העל"ה – עיטור לוחמי המדינה. ומי שעמד בראש תנועת המרי והיה במשך חמש שנים הרמ"א של "ההגנה", הוחרם. אותו לא הזמינו. רק מחאה ציבורית אילצה את האחראים לשלוח לו את אות העל"ה בדואר.
       
       תשע שנים לאחר מכן, דווקא ב-77', היה זה מנחם בגין שהורה על הכללתו של סנה בסדרת בולים של השירות הבולאי שהופיעו בה ראשי המחתרות, וזאת בניגוד לפקידיה של הממשלה שקדמה לו, אשר סירבו לכלול את דמותו של סנה בסדרה.  
       
       צעד ראשון לתיקון העיוות נעשה לפני שלוש שנים, והוא קשור בסיפור של תנועת המרי. הפעולה הראשונה שנערכה בשם תנועת המרי התבצעה לא ב-1 בנובמבר, אלא ב-9 באוקטובר 1945, כאשר הגדוד הראשון של הפלמ"ח, בפיקודם של נחום שריג וסגנו יצחק רבין, שחרר את המעפילים במחנה עתלית. 
       
       סנה רצה ש"ההגנה" והפלמ"ח יגיעו לשיתוף פעולה עם האצ"ל והלח"י, לאחר שהוכיחו את יכולתם המבצעית ואת רוח הלחימה שלהם. היו לבן-גוריון ולסנה גם סיבות מדיניות להקדים את הפעולה, אבל לנימוק החינוכי-הציבורי היה משקל כאן, כאילו אמר: כאשר נמנענו ממאבק חמוש נגד הבריטים, לא היה זה מחמת חולשה או העדר יכולת, אלא משום שהיינו משוכנעים שכל עוד אנגליה נתונה במלחמה נגד היטלר, אנו בחזית אחת אתה, ולא נירה בגבה. משתמה המלחמה, ומשהתברר כי פניה להמשך "הספר הלבן", הסקנו מסקנות. 
       
       לפני שלוש שנים נעשה צעד ראשון לתיקון המעוות, כאשר הוחלט לקרוא את אתר המעפילים בעתלית על שמו של משה סנה. 34 שנים לאחר פרשת העל"ה. 
       
       לתנועת המרי על כל מרכיביה היו מטרות פוליטיות, לכן טבעי שהדיון בה יכלול גם היבטים פוליטיים. הדיאלוג בין ההווה לעבר הוא מרתק ויש משחק כוחות בין השניים, מי יעצב את פניו של מי. הנה, ראו כיצד משפטים שהושמעו בעבר מקבלים לפתע משמעות חדשה בהווה. אז, בשנות המרי, אנו זעקנו שוב ושוב כי אין כוח בעולם שימנע מעם, אפילו קטן, לדבוק במאבק על חירותו. והיום, אותו משפט מאז, עם כל ההבדלים, מקל עלינו להבין טוב יותר את העימות עם הפלסטינים.  וכך, העבר מסייע בהבנת ההווה.
       
       ומנגד, אנו – ולא רק אנו – תובעים היום מהפלסטינים להבטיח כי יהיה להם פיקוד צבאי אחיד, כי לא יתירו את קיומם של ארגונים צבאיים נפרדים, כי יכפיפו את כל הכוחות הצבאיים לרשות האזרחית הנבחרת. אני מאמין כי תביעה מוצדקת זו מאירה באור קצת אחר פרשות מורכבות מהעבר שלנו, וכך ההווה מסייע בידינו להבין טוב יותר את העבר. 
       
       חברותי וחברי הלוחמים, ללוחמי תנועת המרי העברי היה חלום, כי תקום כאן מדינה יהודית שוכנת לבטח, מקבצת גלויות, דמוקרטית, כמובן, וחברה חדשה, חברת מופת. והם, אתם, אנחנו, מתבוננים היום בפועל ידינו, מתפעלים מהישגים שהושגו בתחומים רבים, אבל השמחה אינה שלמה. האומנם שיערנו שעד היום נתבוסס בביצת הסכסוך עם שכנינו? האם זו חברת המופת שעליה חלמנו? הלב הרי נחמץ ונסער בראותנו כי חברתנו היא שיאנית בין-לאומית בפערים חברתיים; בראותנו כיצד רבבות אזרחים נזקקים לבתי-תמחוי; בראותנו חברה שהמירה את שני לוחות הברית שלה מצדק ורווחה לרווח וצדקה; בראותנו את השחיתות הפושה סביבנו כרקב. 
       
       אשר על כן, במלאות 30 שנה לתנועת המרי העברי, נייחל לכך שילדינו ונכדינו יקימו את תנועת המרי הישראלית, שבה יתלכדו יחד ותיקים ועולים חדשים, חילונים ודתיים, יהודים וערבים. תנועת מרי ישראלית לא אלימה, שתיאבק – איך אומרים אצלנו - בנחישות וברגישות, לחידוש פניה של החברה שלנו, לקרבה אל החלום שחלמנו לפני 60 שנה. תודה רבה. 
       
היו"ר ראובן ריבלין:
       
       תודה רבה. גם אנחנו רוצים לראות כאילו זה היה אתמול, אבל זה היה לפני 60 שנה ולא 30 שנה. 
       
       אני מתכבד להזמין את יושב-ראש הכנסת לשעבר, חבר הכנסת דב שילנסקי, להיות אחרון הדוברים. אחריו יעלה ויבוא יושב-ראש ועדת החוץ והביטחון של הכנסת על מנת לברך את כל הלוחמים בעבר, מטעם ועדת החוץ והביטחון. 
       
חבר הכנסת לשעבר דב שילנסקי:
       
       כבוד נשיא המדינה משה קצב ורעייתו גילה, כבוד הנשיא החמישי של המדינה מר יצחק נבון, כבוד יושב-ראש הכנסת ויושב-ראש הכנסת הקודמת מר שבח וייס, חברי הכנסת בהווה ובעבר,  אחי הלוחמים חברי כל המחתרות. אני אצטמצם בדברי רק בנושא שעומד לפנינו, והוא תנועת המרי, איחוד הכוחות הלוחמים ואהבת ישראל. 
       
       בהגדירם את הסיבה לחורבן ולגלות קבעו חז"ל: "לא חרב בית-המקדש אלא על שנאת חינם, ולא ייבנה אלא מתוך אהבת חינם". האירוע היום בכנסת בא לבטל כל שנאה והתפלגות ומדנים ומריבות בינינו, ולקרב לבבות. לא שנאה, אלא אהבה. אהבה. רק אם זו אהבת חינם, אהבת חינם היא עדיפה על שנאת חינם.  
       
       כידוע לכם, אני ניצול שואה. כשהשתחררנו לאחר מצעד המוות של דכאו והתקבלנו בחום רב על-ידי חיילי הבריגדה היהודית שלחמה באיטליה, היינו המומים כשלמדנו לדעת שבעת שאנו היינו שם, בין חומות הזוועה, עסקו אחינו במולדת במריבות מפלגתיות ובכל מיני מריבות אחרות ביניהם, שהגיעו עד כדי שנאת אחים. כשחידשתי לאחר השואה את פעילותי ב"ארגון הצבאי הלאומי", הייתי מלא סיפוק כשקראתי את התזכיר שהגיע אלינו לאירופה בדואר המחתרת, ובו פנה מנחם בגין, מפקד "הארגון הצבאי הלאומי", ל-250 אישים בארץ, לראשי המוסדות, לעסקני המפלגות ולאנשי מדע וכלכלה בקריאה שיבינו את גודל השעה ויפנו כולם במשותף למאבק במשעבד הבריטי. 
       
       האירוע של כל הארגונים שלחמו במחתרת למען תקומת המדינה, המתקיים פה היום,  מלמד אותנו שכוחות עם ישראל הם גנוזים, צריך רק לרצות לפעול כדי לגלותם, וכי יש לנו עם בריא וחזק, שיש לו הרבה יותר כוחות ממה שאנו חושבים ורואים. 
       
       אם כי האירוע של היום מרנין את הנפש, אני מוכרח להעלות את הקטע העצוב מן העבר. זה לא כדי להקניט, אלא רק לשם מתן משמעות נוספת לחשיבות של איחוד הכוחות. כאשר אנשי "הארגון הצבאי הלאומי" נרדפו על-ידי אחיהם היריבים בתקופה שכונתה ה"סזון", היו בשורות האצ"ל חיילים וגם מפקדים שדרשו מהמפקדה להגיב ולהשיב מלחמה שערה. ואז פסק מנחם בגין: מלחמת אחים - לעולם לא. הוא הוסיף והסביר, שיבוא היום ועוד נזכה שאותם האחים הרודפים אותנו היום  יילחמו שכם אחד אתנו. יש המעריכים שלולא ההבלגה של האצ"ל בתקופת ה"סזון" לא היינו מגיעים לתקופת המרי המאוחדת. בפועל, לכל אחד לפי הבנתו, היה רצון טוב. כל אחד חשב שדרכו היא הדרך הנכונה. לכל אחד היו כוונות טובות, אך רבות מהכוונות הובילו אל סף אסון. אסון של מריבה, אסון של מלחמת אחים. 
       
       ציפינו – והעם ציפה – שיבוא סוף לכך. ואכן היום הגדול הגיע. בליל כ"ה בחשוון תש"ו נפל הדבר. כל כוחות היישוב המהווים את הזרוע המזוינת של האומה יצאו להתקפה כדי לשחרר את ארצם המשועבדת. לא אפרט את כל הפעולות שביצע כל ארגון לפי תוכניות שאושרו על-ידי הנהגת תנועת המרי. אומנם היו אי פה אי שם חריגות - שלמען הרוח הטובה שיש פה היום, אכנה אותן במעמד זה אי-הבנות. אציין לגבי "הארגון הצבאי הלאומי", שאליו אני שייך, שלא ביצענו שום פעולה ללא אישורה המוקדם של הנהגת תנועת המרי, זולת "פעולות רכישה" אשר היינו רשאים לפי ההסכם לבצע על דעת עצמנו. 

	לא רק בהיקף הפעולות צפון ערכה ההיסטורי של תנועת המרי. יש חשיבות מיוחדת בעצם העובדה שבמקום שזרועות הביטחון של עם ישראל יילחמו זו בזו, הן נתנו יד זו לזו, והידיים הצטרפו לזרוע אחת שהגיעה עד לכיסא הכבוד, והביאה אותנו לאתחלתא דגאולה.

	לאירוע המתקיים פה היום בכנסת יש משמעות נוספת, והיא הלקח לגבי העתיד. הקיטוב שהיה קיים אז, לפני הקמת תנועת המרי, היה לא יותר קטן מהקיטוב הקיים אצלנו היום. למזלנו, לא הגענו היום לדרגה שהיתה אז, של הפקרת אחים בצורה מאורגנת לידי היריב. אין להעלות על הדעת שיכולה להיות היום קריאה שתתקבל על דעת הציבור לבעלי בתים לזרוק את הדיירים שלהם אם הם חשודים שהם שייכים למפלגה אחרת או הם בדעה שונה, וודאי וודאי לא לזרוק ילדים מבית-הספר אם הם משתייכים לתנועה זו או לתנועה שאינה מקובלת על הממסד.

	הדור שלנו הקריב הרבה בתקופת המדינה. המלחמה התקיימה גם בארץ וגם בגולה. בתקופת המרי המאורגן גברה גם ההעפלה. שמענו פה פירוט מלא של ידידי הטוב, אריה לובה אליאב, על תקופת ההעפלה, ולא אוסיף על זה. אציין רק כי אם את הספינות הובילו צעירים מהארץ, מילאו את הספינות אנשי שארית הפליטה. איזה אידיאליזם. אחרי שואה כל כך איומה, אחרי סבל כל כך גדול, אחרי אושוויץ, אחרי דכאו, אחרי בוכנוואלד, אחרי רעב, אחרי משרפות, בכל הכוחות לעלות על ספינות עלובות, להתנדנד בגלי הים תוך סכנת חיים, זקנים, נשים וטף, עייפים ורצוצים. איזה אידיאליזם.

	האירוע המתקיים כאן היום בכנסת מספר על העבר לאלה שלא היו כאן עדיין, לצעירים שנולדו אחרי זה ולעולים החדשים. ידע הנוער דהיום שהמדינה לא ניתנה לנו על טס של כסף. הרבה הרבה דם שפכנו להקמתה, והיו הרבה מאוד קורבנות.

	 במלחמת תנועת המרי נפלו חללים רבים מכל הארגונים הלוחמים. אנו מצדיעים לגבורתם ומחבקים את היקרים לנו מכול, את המשפחות שלהם, שיושבות כאן היום ביציע.

	יהי רצון ויתקיים חזון הנביא ישעיהו: לא ישמעו חמס בארצך, שוד ושבר בגבולותייך, וקראת ישועה חומותייך ושערייך תהילה.

	אדוני היושב-ראש, כנסת נכבדה, זו הזדמנות נדירה שניתנת לחבר כנסת לשעבר להשמיע דברים מעל דוכן הכנסת. תרשו לי כאחד מדור המייסדים לאחל לכם, חברי הכנסת, הצלחה בפעילות למען העם והמדינה. גורל עם ישראל מוטל על כתפיכם, תבינו את גודל משמעותו. משך שעות שמעתם היום על הלחימה וההקרבה למען ארץ-ישראל. תשמרו עליה מכל משמר. היא בבת-עיננו, היא נשמת חיינו. היא האחת והיחידה שיש לנו ואין לנו כלום בלעדיה וזולתה.

היו"ר ראובן ריבלין:
       
       תודה רבה ליושב-ראש הכנסת לשעבר, חבר הכנסת דב שילנסקי. 
       
       אני מזמין את יושב-ראש ועדת החוץ והביטחון, חבר הכנסת שטייניץ, לברך את הלוחמים בימים ההם ואלה המופקדים על הביטחון בזמן הזה. 

יובל שטייניץ (יו"ר ועדת החוץ והביטחון):

       רבותי, אדוני נשיא המדינה משה קצב ורעייתו גילה, יושב-ראש הכנסת, ידידי רובי ריבלין, ויושבי-ראש הכנסת לשעבר דב שילנסקי ושבח וייס, חברי חברי הכנסת, ואחרונים חביבים, ראשונים חביבים, לוחמי המחתרות - "ההגנה", האצ"ל, הלח"י והפלמ"ח. לכבוד רב הוא לי להיות אחרון הדוברים בישיבה החגיגית הזאת לציון 60 שנה להקמת תנועת המרי העברי, בשמי ובשם חברי בוועדת החוץ והביטחון של הכנסת.
       
        ברצוני להתייחס לשלושה מושגים שעלו כאן בין השיטין בדברי קודמי: בריאה, אחדות וגבורה. 	אדוני היושב-ראש, מה הוא הדבר הגדול והנשגב ביותר, המאורע הגדול ביותר המתואר בתורתנו הקדושה? כמובן, בריאת העולם. יש הבדל בין גודל המעשה, בין בריאה לבין שמירה. לכן כשאנחנו מדברים על השם אלוקינו, אנחנו מדברים על בורא עולם בראש ובראשונה. ואולם המעשה הגדול ביותר, החשוב ביותר והנשגב ביותר לעם היהודי בדורות האחרונים הוא ללא ספק בריאתה או יצירתה של מדינתנו, הלוא היא מדינת ישראל. לוחמי המחתרות הם הגיבורים, הם היוצרים, הם הבוראים את המדינה. אתם יצרתם מדינה במה שנראה כמעט כיש מאין, במה שנראה כמעט    כאחד הנסים הגדולים וכאחד הפלאים הגדולים בהיסטוריה המודרנית. עלינו מוטלת החובה לשמור על היצירה המופלאה הזאת, לשמור על המדינה שאתם הקמתם. 

	אתם לא נאבקתם על השמדת בריטניה במרי העברי. אתם נאבקתם על הקמת מדינת ישראל. אתם לא נאבקתם לשלילת חירות של עם אחר. אתם נאבקתם לחירות לעם ישראל. אין מטרות יותר צודקות, אין מטרות יותר נעלות. לא נאבקתם להרס ולחורבן, נאבקתם לחירות, לבריאה, ליצירה ולקוממיות. 

	אדוני היושב-ראש, אין אחדות ללא דמוקרטיה, או, מצד שני, כוח ברוטלי, לכן צדק קודמי, פרופסור אריה אלדד, שהביע בשמו ובשם אביו ז"ל את הפליאה על היווצרות האחדות במרי העברי,  ללא דמוקרטיה, וגם למרות ה"סזון", ללא כוח דיקטטורי וברוטלי. וצדק יושב-ראש הכנסת בשבוע שעבר שהזכיר שהכנסת, זאת אומרת, הדמוקרטיה, מנעה "אלטלנה" חדשה בטראומה הגדולה ובוויכוח הגדול של הפינוי או ההתנתקות מחבל-עזה.
       
       	אבל, רבותי, אחדותנו היא גם בדמוקרטיה, ולא רק בדמוקרטיה. והמרי העברי המשותף שצמח, כפי שתיאר את זה פרופסור אלדד כאיזה נס, כאיזה פלא, הוא המצב הטבעי גם היום. גם היום, אדוני היושב-ראש, אנחנו, למרות כל ההבדלים והמחלוקות, עם אחד, ואנחנו עם אחד יותר מאי-פעם. אנחנו עם אחד כמו שאליהו חכים ואליהו בית-צורי היו עם אחד ואיש אחד. אנחנו עם אחד כי אין לך כמעט משפחה בישראל שאין בה שמאל וימין. אין לך כמעט משפחה בישראל היום שאין בה אשכנזים וספרדים. אין לך כמעט משפחה בישראל שאין בה קיבוצניקים ומתנחלים. ואין לך משפחה בישראל שאין בה דתיים וחילונים. אנחנו עם אחד יותר מאשר כל עם אחר. ואנחנו נישאר כאלה גם בזכות הדמוקרטיה, אבל לא רק בזכות הדמוקרטיה.
       
       	היום זה הזמן, אדוני היושב-ראש, לחבק את אלה בינינו שעברו טראומה נוראית, הטראומה של הפינוי וההתנתקות מרצועת-עזה, את אלה שעדיין לא נמצא להם פתרון ויושבים בבתי-המלון, את המתנחלים המודאגים ביישובים האחרים ביהודה ושומרון שאותם צריך לחזק. היום זה הזמן שכולנו נחבק אלה את אלה, ונתחשב בדאגות ובצרכים אלה של אלה.
       
       	ומלה אחרונה, על הגבורה. תמיד הערצתי את גבורת לוחמי המחתרות. עוד מילדות זכורה לי ההערצה שלי ושל הסביבה הקרובה לסבי, שהיה אחד מגיבורי "ההגנה", ותמיד התגאה במדליה המוכספת שהוא קיבל מהפלמ"ח, ששם היה כתוב "גיבור". אבל רק מאז שאני מכהן כיושב-ראש ועדת החוץ והביטחון אני מבין את מלוא העוצמה של גבורתכם. כי היום, כאשר אני עד לא רק לגבורתם של חיילי צה"ל, אלא לגבורתם של לוחמי הארגונים החשאיים של היום, של המוסד והשב"כ, אני מבין שיש גבורה ויש גבורה יתירה. יש גבורה של לוחמים, שאין אפשרות להתגדר במעשיהם ולפרסם את מעשיהם. ואני רוצה לומר לכם שגם היום בצה"ל ובארגונים החשאיים, בשב"כ ובמוסד, יש גיבורים גדולים שלא זוכים להערכה, ולא יכולים לזכות להערכה מלאה, וטוב שיש לפעמים ועדת החוץ והביטחון של הכנסת שיודעת בשם הציבור להוקיר את מעשיהם, שעדיין רובם נסתרים מהעין.
       
       	רבותי, בשם ועדת החוץ והביטחון, בשמי, אני בטוח שבשם כל חברי הכנסת הנוכחים כאן, אנחנו מתחייבים שאנחנו נעשה הכול כדי לשמור מכל משמר על מה שאתם יצרתם ובראתם, אתם וחבריכם שנפלו, על יצירתכם המופלאה, הלוא היא מדינת היהודים הקטנה שלנו, מדינת ישראל. תודה רבה.
       
היו"ר ראובן ריבלין:
       
       אני מאוד מודה ליושב-ראש ועדת החוץ והביטחון. תם חלק זה של ישיבת הכנסת. אני מודה לכל האורחים שלנו אשר באו לכאן, לבית העם, שאותו הם הקימו בדם חבריהם, בדמם ובזיעת אפם, באמונתם ובנחישותם. תודה רבה, רבותי.
       
מזכיר הכנסת אריה האן:
       
       בבקשה לקום. כבוד הנשיא!

	(חברי הכנסת מכבדים בקימה את צאת נשיא המדינה מאולם המליאה.)
	
	בבקשה לשבת.
	
היו"ר ראובן ריבלין:
       
       אנחנו מודים לנשיא. אנחנו מודים לנשיא החמישי של מדינת ישראל על השתתפותו, הוא גם אחד מהלוחמים.
       
       רבותי חברי הכנסת, אני מזמין את יושב-ראש ועדת הכנסת על מנת למסור הודעה, ואני מבקש מחבר הכנסת יולי אדלשטיין לקיים את הישיבה.
       
       
חילופי גברי בוועדות הכנסת

היו"ר יולי-יואל אדלשטיין:
       
       בבקשה, אדוני יושב-ראש ועדת הכנסת, חבר הכנסת בר-און.
       
רוני בר-און (יו"ר ועדת הכנסת):
       
       תודה רבה. אדוני היושב-ראש, חברי חברי הכנסת, אני מתכבד להודיע בזאת על חילופי אישים מטעם סיעת העבודה-מימד בוועדת הכספים: במקום חבר הכנסת אברהם בייגה שוחט תכהן חברת הכנסת אילנה כהן. תודה רבה.
       
היו"ר יולי-יואל אדלשטיין:
       
       אני מודה מאוד ליושב-ראש ועדת הכנסת.

       
מסמכים שהונחו על שולחן הכנסת
       
היו"ר יולי-יואל אדלשטיין:
       
       הודעה למזכיר הכנסת, בבקשה.
       
מזכיר הכנסת אריה האן:
       
       ברשות יושב-ראש הישיבה, הנני מתכבד להודיעכם, כי הונחו היום על שולחן הכנסת – הצעת חוק התקציב לשנת הכספים 2006, התשס"ו-2005, והצעת התקציב לשנת 2006. תודה רבה.

היו"ר יולי-יואל אדלשטיין:

       תודה למזכיר הכנסת. 

       
הצעה לסדר

היו"ר יולי-יואל אדלשטיין:
       
       חברי הכנסת, אתם מתבקשים להצביע על מנת להשתתף בנאומים בני דקה. אנחנו נערוך את ההצבעה. בינתיים חבר הכנסת איוב קרא. סליחה, חבר הכנסת קרא, אני מתנצל. בבקשה, חבר הכנסת רן כהן מבקש להציע הצעה לסדר הדיון. ודאי, אם כן, הוא קודם לשאר הדוברים. מייד נעבור להצבעה, לאחר שנשמע את דבריו המלומדים של חבר הכנסת רן כהן.
       
רן כהן (מרצ-יחד):
       
       אדוני היושב-ראש, אני מודה ליושב-ראש הכנסת ולך על כך שאתם מאפשרים לי להמשיך ולציין מפתיחת המושב ובכל יום שלישי את נושא החיילים המתאבדים בצה"ל ובשירות חובה במשטרה ובמשמר הגבול. 
       
       אובדנות בצה"ל היא בעיה כאובה ביותר, שאינה זוכה לתשומת הלב הראויה לה. התאבדויות הן סיבת המוות מספר אחת בצה"ל, יותר ממספר ההרוגים מכל סיבה אחרת, יותר מפעילות מבצעית, יותר מתאונות הדרכים ויותר מתאונות האימונים. זה דבר שאי-אפשר לחיות אתו ולהשלים אתו. בממוצע כל 12 יום מתאבד חייל צה"ל. מאז תחילת השנה ועד היום התאבדו 30 חיילים, רבותי. צה"ל הוכיח בעבר יכולת התמודדות מצוינת עם סיבות למוות והקטין אותן בצורה משמעותית, וזה מה שאנחנו חייבים לעשות היום.
       
       	למרות הכול, אף שמספר המתאבדים גבוה פי כמה מאשר בתאונות השונות, לא מושקע המאמץ הדרוש כדי להוריד את רמת האובדנות בצה"ל.
       
       	אני מברך את הרמטכ"ל שכינס לאחרונה, בין השאר בגלל הפעילות שלנו בוועדת החוץ והביטחון, את ישיבת המטכ"ל בעניין האובדנות בצה"ל. טרם קיבלנו דיווח, והובטח לי על-ידי יושב-ראש ועדת החוץ והביטחון, שנקבל את הדיווח הזה כבר בעוד שבועיים או שלושה, כאשר נקיים ישיבה בנושא הזה.
       
       אדוני, בידי צה"ל עבודת מטה רבה, ובין השאר גובשה לה רשימת המלצות ארוכה על-ידי סגן-אלוף במילואים שמואל יאנה, שהיה אחראי לנושא. מאז שחרורו לא עוסק בתחום האובדנות שום קצין בכיר בצה"ל כנושא עיקרי תחת אחריותו. יישום ההמלצות הרבות בצה"ל יכול לחסוך חיי חיילים רבים בכל שנה. קיימות דוגמאות המוכיחות זאת בצבאות אחרים, שהכריזו על מאבק בתופעה והורידו את רמת ההתאבדויות בצורה מאוד דרסטית. אני קורא לכולנו וגם לרמטכ"ל להכריז על מאבק בבעיית ההתאבדויות בצה"ל, ולהציג בפני הכנסת את התוכנית המקיפה שיאמץ הצבא בנושא הזה. תודה רבה, אדוני.
       
היו"ר יולי-יואל אדלשטיין:
       
       תודה לחבר הכנסת רן כהן. 

       
נאומים בני דקה

היו"ר יולי-יואל אדלשטיין:
       
       אם כן, חבר הכנסת קרא יכול לגשת למיקרופון, ואנחנו בינתיים נצביע, חברי הכנסת, מי שמעוניין להשתתף בנאומים בני דקה. ההצבעה החלה. מי בעד? מי נגד? נא להצביע. לא משמעותי כרגע איך תצביעו, אפילו אלה שנמנעו יוכלו להשתתף בנאומים בני דקה.
       
נעמי בלומנטל (הליכוד):
       
       מה עם אלה שנגד?
       
היו"ר יולי-יואל אדלשטיין:
       
       אני אתן במידה שווה לכולם.
       
       התוצאות לפני: 16 משתתפים בדיון.  חבר הכנסת איוב קרא, בבקשה.
       
איוב קרא (הליכוד):
       
       אדוני היושב-ראש, חברי חברי הכנסת, היום מלאו 160 ימים לחטיפתו של החייל מג'די חלבי. הרמטכ"ל ביקר את המשפחה ביום ראשון, ואנחנו דרשנו מהרמטכ"ל להודיע על פרס כספי של מיליון דולר למי שמביא למידע כלשהו אודות החייל. כרגע הנושא בבדיקה במגמה חיובית מצד המטה הכללי. חייל שבדרך לבסיסו נחטף ולא יודעים מה עלה בגורלו בתוך מדינת ישראל, בלב לבה של הארץ - דבר מזעזע כשלעצמו - אני מקווה שגם במשפחה יכירו כמשפחה שכולה. אני קורא לכל הציבור להמשיך את החיפושים, למצוא קצה חוט על מנת לפענח את הפרשה הזאת. אני מקווה שבימים הקרובים נשמע בשורות טובות בפרשה הזאת. תודה.
       
היו"ר יולי-יואל אדלשטיין:
       
       תודה לחבר הכנסת איוב קרא. אלה נאומים בני דקה. חברת הכנסת גילה פינקלשטיין, בבקשה. אחריה - חברת הכנסת אראלה גולן.
       
גילה פינקלשטיין (מפד"ל):
       
       אדוני היושב-ראש, כנסת נכבדה, אתמול, מול בית-המשפט בכפר-סבא, עמדו 15 בנות בנות 16 מאולפנת מעלה-לבונה עם שלטים של עידוד לחברתן בת ה-16 שהובאה בניידת לדיון. חברותיה לכיתה הכינו שלטים שעליהם היה כתוב: "אנחנו חברות שלך, אוהבות אותך, היי חזקה". לפתע הסתערו עליהן שוטרים בלי שום הודעה מוקדמת, הושיבו אותן על המדרכה, הכו אותן, ואפילו מכות בראש, וגררו אותן לניידת. הבנות נלקחו לתחנת המשטרה בכפר-סבא באווירה של מסע הפחדה, נתבקשו לחכות כשעה, ולאחר מכן נתבקשו לחתום ושוחררו. הבנות לא התעמתו, לא חסמו כבישים, ורק עמדו עם שלטים על המדרכה. האם גם זה אסור? זוהי רמיסה מוחלטת של הדמוקרטיה במדינת ישראל. מה עלינו, כמחנכים, להסביר להן? איזו דמוקרטיה זאת? בסוף השנה הן תיבחנה מבחן בגרות באזרחות. מה יעלה בגורלן? הדור שלנו חונך לדמוקרטיה, ולכן לא יתקשה להיבחן בנושא. מה לגבי הדור הצעיר? מה יהיה אתן?
       
היו"ר יולי-יואל אדלשטיין:
       
       תודה רבה לחברת הכנסת פינקלשטיין.
       
מל פולישוק-בלוך (שינוי):
       
       אני החלפתי את חברת הכנסת אראלה גולן. זה בסדר?
       
היו"ר יולי-יואל אדלשטיין:
       
       חבר הכנסת ויקטור בריילובסקי, בבקשה.
       
ויקטור בריילובסקי (שינוי):
       
       אדוני היושב-ראש, כנסת נכבדה, כל יום בכנסת ובעיתונות אנו מגלים ומוקיעים מקרי שחיתות חדשים. אתמול כולנו שמענו נאום של ראש האופוזיציה, חבר הכנסת לפיד. אתמול פרופסור ברוורמן, נשיא אוניברסיטת בן-גוריון, הזכיר לנו שמדינת היהודים נבנתה על חזון "צדק צדק תרדוף", והיום היא נהפכה למדינה של שחיתות ואלימות. לפעמים נוצר הרושם שהכנסת והאליטה הפוליטית לא רק שלא נלחמות בתופעה הזאת, אלא בעצמן תורמת את חלקן הלא-מבוטל. לא פעם דיברנו בבית הזה על עבירות פיננסיות, על המיפקד של מפלגת העבודה, על מינויים פוליטיים בליכוד עד בלי סוף. אבל היום אנחנו שוב שומעים על מינויים פוליטיים ב"בזק", על מסעות מופלאים של סגני השרים רוחמה אברהם ואלי אפללו על חשבון "אגרקסקו". אני  חושב שאם אנחנו לא רוצים להפוך לרפובליקת בננות, אנחנו צריכים להכריז על מלחמת חורמה בשחיתות, ואנחנו בכנסת צריכים להיות דוגמה לכל הציבור במדינת ישראל. תודה.
       
היו"ר יולי-יואל אדלשטיין:
       
       תודה לחבר הכנסת בריילובסקי.  חבר הכנסת דוד טל, בבקשה. אחריו - חבר הכנסת חן.
       
דוד טל (נוי):
       
       אדוני היושב-ראש, עמיתי חברי הכנסת, סקר מקיף של ארגון הסטודנטים מעלה, כי שנת הלימודים אחת עולה בממוצע 30,000 שקלים, ואני חושב שזו שערורייה. אזרח המעוניין לרכוש השכלה גבוהה ייאלץ להיפרד מ-200,000 שקלים כדי לזכות בתואר שני, שזהו רף סטנדרטי כיום בעולם העסקים ובכלל. אם כך, אדוני היושב-ראש, מאין יגיע הכסף למימון השקעה שכזאת? אולי מההורים. ומה יעשו הורים שיש להם משכנתה או הוצאות מחיה וארבעה ילדים? אדוני היושב-ראש, רק 24% מהסטודנטים ממומנים על-ידי הוריהם, ומה עם היתר? אדוני היושב-ראש, אולי משכר עבודה. אבל איך תתקבל לעבודה בעלת משכורת ממוצעת כל עוד אין לך תואר אקדמי? זו דרישת סף כיום. אדוני היושב-ראש, רק 34% מהסטודנטים מצליחים לממן את הלימודים מעבודתם, ומה עם היתר? אולי ממלגות. הבעיה היא שלא כולם זכאים לקבל מלגה. רק 12% מכלל הסטודנטים לומדים בסיוע מלגות.
       
       אדוני היושב-ראש, אין פלא כי לנוכח הנתונים חלה השנה ירידה בהרשמה לאוניברסיטאות. בימינו ראוי שכל אזרח ירכוש השכלה אקדמית בדיוק כפי שכל ילד ראוי לרכוש השכלה עממית ותיכונית. השגשוג הכלכלי תלוי בחוזק החברתי, וכאשר הפערים החברתיים מתרחבים, נוצר מעגל אין-סופי שהדרך היחידה לצאת ממנו היא היצע זמין של השכלה אקדמית.
       
היו"ר יולי-יואל אדלשטיין:
       
       תודה רבה לחבר הכנסת דוד טל.  חבר הכנסת רשף חן, בבקשה. אחריו - חברת הכנסת בלומנטל.
       
רשף חן (שינוי):
       
       אדוני היושב-ראש, אתמול התבשרנו שנבדקים חשדות למינויים פוליטיים באמצעות עוזרי השר אולמרט. כפי הנטען, הם ניסו לסייע למנות פעילי ליכוד לתפקידים ב"בזק" ובחברות נוספות. לפני כמה שבועות התבשרנו שהיועץ המשפטי לממשלה סבור שיש סיכוי סביר לכתב אישום נגד צחי הנגבי בעקבות דוח של מבקר המדינה, שקבע שהשר הנגבי הפך את המשרד לאיכות הסביבה ללשכת תעסוקה של חברי מרכז הליכוד ובני משפחותיהם. לפני זמן לא רב התבשרנו ששר החקלאות ישראל כץ נחקר ביאח"ה בעקבות ממצאי דוח מבקר המדינה מחודש מאי האחרון, שמהם עולה כי השר כץ ביצע גם הוא במשרדו שורה ארוכה של מינויים פוליטיים. נאמר כבר לפני, שכל אדם הוא חף מפשע וזכאי אלא אם כן מוכח אחרת. אבל, אדוני, מפלגה שלמה של זכאים זו תופעה נדירה.
       
היו"ר יולי-יואל אדלשטיין:
       
       תודה לחבר הכנסת חן.  חברת הכנסת נעמי בלומנטל, בבקשה. אחריה - חבר הכנסת מאיר פרוש.
       
נעמי בלומנטל (הליכוד):
       
       אדוני היושב-ראש, חברי חברי הכנסת, היה במליאה כנס לציון 60 שנה להקמת תנועת המרי העברי. בהקשר לכך רציתי גם להוסיף, שהשבוע אנחנו מציינים 108 שנים לקונגרס הציוני הראשון, 88 שנים להצהרת בלפור, וכאמור, 60 שנה להקמתה של תנועת המרי העברי וארבע שנים להירצחו של השר רחבעם זאבי, גנדי, זיכרונו לברכה. למעלה מ-100 שנים של הצלחה ציונית מסחררת שזורה בבקיעים של תבוסתנות בקיר הברזל הז'בוטינסקאי: קריעת "שמאל הירדן", תוכנית החלוקה, הסכמי אוסלו, ולאחרונה תוכנית ההתנתקות הרעה. בימים אלו, כשהמרי בכל זאת קצת אחר אך המורדים מקדשים אותה המטרה, נזכיר את תביעתו של אבי המורדים, זאב ז'בוטינסקי, כלפי משפחת העמים: "אני תובע משפט וצדק בעבורי. במקום בו אני מלך בין מלכים אחרים שם תהא הקידמה שרירה וקיימת. אין גאולה לעולם, אם אין חלקי בה. בראשית ברא אלוהים את תביעתי".
       
       לעניין זה, על הכנס שהיה, רציתי רק להוסיף, שלפני כעשר שנים, בהיותי יושבת-ראש הוועדה לקידום מעמד האשה, כינסתי גם כאן, אומנם לא במליאה, במסגרת הוועדה לקידום מעמד האשה, כנס הוקרה לנשים בכוח המגן, משמע אותן גיבורות של "ההגנה", האצ"ל והלח"י, וגם אמו של השר צחי הנגבי, גאולה כהן, היתה, והיו בזמנו גם לאה רבין, זיכרונה לברכה, והרבה נשים אחרות ויקרות. רציתי לציין, שלפיכך לא היה זה הכנס הראשון. היה כנס של נשים בהקשר זה. תודה רבה.
       
היו"ר יולי-יואל אדלשטיין:
       
       תודה רבה לחברת הכנסת בלומנטל.  חבר הכנסת מאיר פרוש, בבקשה. אחריו - חברת הכנסת מלי פולישוק-בלוך.
       
מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, הכנסת היתה בפגרה בראש חודש אלול, ובמהלכו שבו לספסלי הישיבות כל לומדי התורה ואברכי הכוללים. הם שבו ללמוד בתום - מה שמכונה בעולם התורה - "בין הזמנים", וראוי שנקבל אותם בברכה מסורתית: חילכם לאורייתא, כלומר, כוחכם לתורה.
       
       אנחנו גאים בתלמידי הישיבות, הממשיכים את מורשת הדורות בטהרה ואשר מכינים עצמם להקים בית יהודי הנאמן למורשת האבות. בני הישיבות הם תקוות עם ישראל. הם, בלימודי התורה, מגינים על העם, מליצים עלינו זכות במרום ומעוררים רחמי שמים. אבל לא רק הם, אדוני היושב-ראש. גם עשרות אלפי ילדי תלמודי התורה למדו ברוב הזמן שאנו היינו בפגרה.
       
       אני יודע שכל זה לא עמד להם כאשר שופטי בג"ץ קבעו שהם לא זכאים לפת לחם במפעל ההזנה של המדינה. אבל אנחנו מברכים אותם שיבורכו מן השמים, אלה ששבו לבתי-המדרש, אלה ששבו לתלמודי התורה. תפילתנו מלווה אותם לעשות חיל בעמלם ולהגדיל תורה ולהאדירה. אשריכם ויישר כוחכם בחורי הישיבות, אברכי הכוללים, ילדי תלמודי התורה. אנחנו גאים בכם.
       
היו"ר יולי-יואל אדלשטיין:
       
       תודה רבה לחבר הכנסת מאיר פרוש. חברת הכנסת מלי פולישוק-בלוך. הקול שאני שומע לא נשמע לי כקולה של מלי פולישוק-בלוך.
       
אילן שלגי (שינוי):
       
- - -
       
היו"ר יולי-יואל אדלשטיין:
       
       חבר הכנסת שלגי, קולך אולי ערב, אבל לא נשמע כקולה של חברת הכנסת מלי פולישוק-בלוך, ואותה אנחנו רוצים לשמוע.
       
מל פולישוק-בלוך (שינוי):
       
       תודה רבה, אדוני היושב-ראש. סיעת שינוי החליטה להילחם בשחיתות. אנחנו ניידע את הכנסת על כל מקרה שחיתות שיבוא לפנינו. העיתונות מספקת לנו אין-סוף מידע. היום כותרות העיתונות הודיעו לנו על חברי הכנסת מהליכוד שנסעו לחו"ל על חשבון "אגרקסקו", בניגוד להחלטות ועדת האתיקה של הכנסת. 
       
       חברי הכנסת מהליכוד פוגעים גם בנו, חברי הכנסת האחרים, שהבאנו לכנסת נורמות אחרות, נורמות של יושר ציבורי וניקיון כפיים. אני מקווה שהציבור יבין בבחירות הבאות שאין לשחיתות מקום בבית-הנבחרים. 
       
       כיושבת-ראש ועדת ביקורת המדינה אני פונה לציבור מהבית הזה ליידע אותנו, את ועדת הביקורת, על כל מקרה של שחיתות שלטונית שהם נתקלים בו. אנחנו מבטיחים לטפל בכל מקרה בסודיות מובטחת. תודה.
       
היו"ר יולי-יואל אדלשטיין:
       
       תודה רבה לחברת הכנסת פולישוק-בלוך. חבר הכנסת גלעד ארדן, ואחריו - חבר הכנסת מרגי.
       
משה גפני (דגל התורה):
       
       	- - - 
       
גלעד ארדן (הליכוד):
       
       אדוני היושב-ראש, חברי חברי הכנסת, במהלך הגירוש האכזרי של תושבי גוש-קטיף יצאה ממשלת ישראל בקמפיין, שלכל מפונה יש פתרון. קמפיין מאוד אכזרי, שמסתבר גם שהוא כלל וכלל לא מחובר למציאות. קבוצת חברי כנסת מהליכוד, שביקרה לפני ימים מספר את המגורשים, נוכחה לדעת שלא רק שאין פתרון לכל מפונה, גם מפונים שהיו במגע עם מינהלת סל"ע וחתמו אתה על הסכמים, ההסכמים האלה לא מיושמים. המינהלת הזאת מתעמרת באותם אנשים מסכנים, שאנחנו אחראים לגירושם מבתיהם.
       
       לצערי הרב, היום, כאשר ראש הממשלה לא מצליח להעביר את השרים בהצבעה בכנסת, עולות יוזמות – שאני לא רוצה אפילו לכנות אותן בתארים - להקים ועדה פרלמנטרית שתרכז את הטיפול במגורשים. אז אני רוצה לקרוא מכאן לראש הממשלה ולכל השרים שתמכו בגירוש. מי שגירש את האנשים האלו, אזרחי מדינת ישראל מבתיהם, הוא נושא קודם כול באחריות האישית, שהאנשים האלה ימצאו את פתרונם. אם, חס וחלילה, עקב מצוקות אישיות ואי-מענה למצב שהם נמצאים בו, יקרו להם דברים קשים, גם אנחנו כחברי כנסת נהיה אחראים, אבל בראש ובראשונה ממשלת ישראל.
       
       אני קורא לראש הממשלה למנות שר מיוחד לנושא הזה, שיעסוק בפתרונות אמיתיים לאותם מגורשים וייתן דיווח שבועי שוטף לממשלה, בעיותיהן של כמה משפחות הוא פתר באותו שבוע. תודה רבה.
       
היו"ר יולי-יואל אדלשטיין:
       
       תודה רבה לחבר הכנסת ארדן. חבר הכנסת יעקב מרגי, ואחריו - חבר הכנסת אילן שלגי.
       
יעקב מרגי (ש"ס):
       
       אדוני היושב-ראש, חברי חברי הכנסת, אתמול הודיע לנו ראש הממשלה על כוונתו להילחם בעוני, ועם זאת הוא מניח היום את תקציבו הקפיטליסטי של בנימין נתניהו ללא כל שינוי. מה גם, הוא מוכיח לנו פעם שנייה למה הוא מתכוון כשהוא אומר: דין נצרים כדין תל-אביב. באותו יום שהוא נלחם בעוני הוא מוזיל את הדלק לעשירים ב-10% ובאותה עת מייקר את הלחם לעניים ב-6.5%. אם זה לא קפיטליזם חזירי, מהו לעג לאינטליגנציה? 
       
       פה אני רוצה למחות, אתמול לא ניתנה לי ההזדמנות. בהודעתו של ראש הממשלה הוא לא מצא לנכון להזכיר, ולו במלה אחת, את המגורשים שעדיין לא מצאו מענה לצרתם. חבל מאוד שבעת כזאת הוא לא התעלה ולא מקצה את כל הודעתו במושב הזה לפתרון הבעיות של המגורשים.
       
היו"ר יולי-יואל אדלשטיין:
       
       תודה רבה לחבר הכנסת מרגי. חבר הכנסת אילן שלגי, ואחריו - חבר הכנסת אליעזר כהן.
       
אילן שלגי (שינוי):
       
       אדוני היושב-ראש, גם אנחנו, רוב חברי סיעת שינוי, מכירים את אולמות בתי-המשפט, אבל רק מספסלי הפרקליטים, לא מספסלי הנאשמים והנחקרים. השחיתות הציבורית וקשרי הון ושלטון הם סרטן בגוף הדמוקרטיה הישראלית. 
       
       היום אספר לכם על פרשה המתגלגלת בעיר אשדוד. מר יצחק גל, נציג שינוי במועצת העיר, הגיש במשטרה לפני למעלה משנה תלונה על גנבת חול בחסות היתר בנייה למסלול טיסנאות. לאחרונה ניתן בבית-המשפט המחוזי פסק-דין הקובע כי היתר הבנייה הוצא בניגוד לתוכנית המיתאר, וכי ראש העיר, אינג'ינר צילקר, חתם עליו בחוסר סמכות ובניגוד לדין. בית-המשפט המליץ למשטרה וליועץ המשפטי לממשלה לבחון את הפרשה. אנוכי פניתי בעניין זה למבקר המדינה.
       
       מסלול טיסנאות אין ולא יהיה שם, אולם כאשר ביקרתי במקום בשבוע שעבר ראיתי בור ענק, שממנו הוצא חול במאות משאיות. למותר לציין כי תמורת החול אשר נמכר בכסף רב לא נכנס לקופת העירייה ולו גם שקל אחד. אני מבטיח להמשיך ולעקוב אחר הפרשה.
       
היו"ר יולי-יואל אדלשטיין:
       
       תודה לחבר הכנסת שלגי. חבר הכנסת אליעזר כהן. אחריו - חבר הכנסת משה גפני.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, כשגירשו את התיישבות גוש-קטיף, כשגירשו את האנשים מבתיהם, דובר על זה שציר פילדלפי יישאר בפיקוח ושליטה של צה"ל. אחר כך, לאט-לאט,  שמענו שאולי ציר פילדלפי לא יישאר בפיקוח של צה"ל, והבוקר התבשרנו בידיעה מוחלטת וחד-משמעית, כעובדה מוגמרת, שצה"ל לא יהיה בכלל בציר פילדלפי. 
       
       המעבר בין עזה למצרים יהיה פתוח, אפשר יהיה להעביר לא רק רובים ואקדחים, ולא יצטרכו מנהרות - יוכלו להעביר גם כלי נשק כבדים לתוך רצועת-עזה. נחכה ונראה מה יהיה בעוד כמה חודשים עם כלי הנשק האלה שיוכנסו לשם.
       
היו"ר יולי-יואל אדלשטיין:
       
       תודה רבה לחבר הכנסת אליעזר כהן. חבר הכנסת גפני, ואחריו - חבר הכנסת זנדברג. 
       
משה גפני (דגל התורה):
       
       אדוני היושב-ראש, בהמשך לדבריו של חבר הכנסת אילן שלגי על אשדוד אני מבקש לספר – אולי חבר הכנסת שלגי לא יודע – באשדוד יש משפחות שאין להן לחם לאכול, כתוצאה מהמדיניות הכלכלית שהיתה בשעה ש - - - 
       
אילן שלגי (שינוי):
       
       שילכו לעבוד.
       
משה גפני (דגל התורה):
       
       דווקא אנשים שעובדים ומקבלים פחות משכר המינימום, כפי שכולם יודעים. באשדוד יש משפחות כאלה, שחבר הכנסת שלגי אולי לא מגיע אליהן, דווקא לא דתיים. מה שקורה עם האנשים האלה, בעקבות המדיניות הכלכלית ששינוי היתה שותפה לה ועוד מתגאה בזה, היום גם מייקרים את מחיר הלחם. הלחם, שהוא המצרך הבסיסי, שאותו עוד אפשר לתת לילדים - הממשלה, בהתאם למדיניותה הקודמת, ממשיכה אותו קו: למשפחות העשירות, שאותן מייצגת שינוי, יהיה יותר כסף, אבל למשפחות העניות, שכל המפלגות האחרות מייצגות, לא יהיה אפילו לחם לתת לילדים. 
       
       מחיר הלחם עלה, כפי שאמר חברי, חבר הכנסת מרגי, עקב עליית מחירי הדלק. עקב עליית מחירי הדלק גם עלה מחיר החשמל, ואותן משפחות גם קיבלו חשבונות חשמל מנופחים וגבוהים בחודש הקודם. מחיר הדלק ירד, המכוניות יוכלו למלא דלק במחיר מוזל, אבל את מחיר הלחם העלו ואת מחיר החשמל לא הורידו. כאשר מדברים על אשדוד, כדאי לדבר גם על המשפחות הללו.
       
היו"ר יולי-יואל אדלשטיין:
       
       תודה רבה לחבר הכנסת גפני. חבר הכנסת זנדברג, בבקשה.
       
אליעזר זנדברג (שינוי):
       
       אדוני היושב-ראש, אני מבקש לדבר על הכנסת. אנחנו מדברים על השחיתות ועל תופעת השחיתות, ועד כמה הפעולות והמעשים שנעשים על-ידי אנשים שיושבים בממשלה מושחתים, והנה אתמול הכנסת עצרה שחיתות. אני אומר את הדברים לא מתוך דברים שלי, אלא אנשים במפלגת השלטון, בכך שלא באו להצביע, והודיעו שיצביעו נגד חבריהם מאותה סיעה, חברים באותה קואליציה, אמרו שבכך הם עוצרים את השחיתות.
       
מאיר פרוש (אגודת ישראל - יהדות התורה והשבת):
       
       צודק. גם בריילובסקי היה.
       
אליעזר זנדברג (שינוי):
       
       אני אומר לך, אדוני היושב-ראש, שהממשלה הזאת לא יכולה להתקיים, מכיוון שלא ייתכן מצב שאין קואליציה, ולא ייתכן מצב שיש קואליציה, והיא תומכת בממשלה מושחתת.
       
היו"ר יולי-יואל אדלשטיין:
       
       תודה לחבר הכנסת זנדברג. חבר הכנסת נסים זאב, בבקשה. אחריו - חברת הכנסת אתי לבני.
       
מאיר פרוש (אגודת ישראל - יהדות התורה והשבת):
       
       בריילובסקי היה יום אחד שר.
       
אילן שלגי (שינוי):
       
       "ביקור חולים", איפה הכסף?
       
נסים זאב (ש"ס):
       
       תודה, אדוני היושב-ראש. אתמול ראש הממשלה הודיע שהוא מקים - למה אתם מפריעים? תמיד כשאני מדבר אתם מפריעים, למה?
       
היו"ר יולי-יואל אדלשטיין:
       
       חבר הכנסת שלגי, חבר הכנסת זאב מאוד מבקש שלא תפריע לו. הוא לא מרבה לדבר במליאה, ואתה מפריע לו בהזדמנות הנדירה שהוא מדבר. בבקשה, אדוני.
       
מאיר פרוש (אגודת ישראל - יהדות התורה והשבת):
       
	- - -      						
     
היו"ר יולי-יואל אדלשטיין:
       
       חבר הכנסת פרוש, זה לא חברי מצדך. חבר הכנסת פרוש, אתה כבר סיימת לפני עשר דקות. בבקשה, אדוני. 

נסים זאב (ש"ס):
       
       ראש הממשלה הודיע אתמול שהוא לוקח את נושא העוני, הוא יילחם בעוני. סוף-סוף הוא יקים ועדה. הוא יעמוד בראש הוועדה והוא ייאבק למען העניים בישראל. והנה הבוקר דיברו על הלחם. אבל לא הלחם הוא הבעיה. כשגוזלים את פת לחמן של המשפחות ברוכות הילדים, שהיו חיות אך ורק מאותן קצבאות של הביטוח הלאומי, של הילדים, והורידו את זה ב-90%, ב-80%, אז מדברים אולי על 20 אגורות של פת הלחם, אבל לקחו את אלפי השקלים, מדי חודש בחודשו, ממשפחות ברוכות ילדים. אנשים נשארו בלי לחם באמת. וראש הממשלה מתעתע בציבור, חושב שעוד יש מישהו שמאמין לו. בושה וכלימה. 
       
היו"ר יולי-יואל אדלשטיין:
       
       תודה לחבר הכנסת נסים זאב. חברת הכנסת אתי לבני, ואחריה - חבר הכנסת יאסינוב.
       
אתי לבני (שינוי):
       
       אדוני היושב-ראש, חברותי וחברי חברי הכנסת. חברי סיעת שינוי יצביעו מדי שבוע על שחיתויות ועל מינהל בלתי תקין ממידע שאספנו באותו שבוע. בוודאי יהיו לנו הרבה מאוד מקרים.

       אני רוצה להצביע, למשל, על החלטת הממשלה מיום ראשון האחרון, ב-30 באוקטובר השבוע. אני מפנה להחלטה שהתקבלה, שמועצת הכבלים ומועצת הרשות השנייה יתאחדו. זה סותר החלטה קודמת מ-5 בינואר 2003, החלטת ממשלה לסגור את משרד התקשורת, להחליפו ברשות תקשורת מקצועית ולא פוליטית, כך כתוב, כמו בכל מדינות המערב. זה  באופן ברור לטובת החברה, המשק והמדינה. והנה, כאשר צריך, מכל מיני שיקולים פוליטיים, הכול מתהפך, מבטלים את הסעיף הזה, מאחדים את המועצות וחסל סדר רשות תקשורת. 

       מה יש לנו עכשיו? יש לנו יותר רגולציה, יותר ביורוקרטיה, פחות תחרות, הגדלת הוצאות. אין תחרות יותר מטעם הכבלים והלוויין, הכול משיקולים פוליטיים. 

       מה יש לנו כן? יש לנו הפעלת יתר כוח, יתר סמכות על התקשורת, יתר שליטה על התקשורת, כאשר בכל העולם השוק הזה נפתח. יש לנו הרבה הרבה יותר אפשרויות למינויים פוליטיים בשפע. למה לא?
       
היו"ר יולי-יואל אדלשטיין:
       
       תודה רבה לחברת הכנסת לבני. חבר הכנסת יגאל יאסינוב, ואחריו - חברת הכנסת אראלה גולן.

יגאל יאסינוב (שינוי):
       
       תודה, אדוני היושב-ראש. שחיתות זה הנושא שכל - - - 

משה גפני (דגל התורה):
       
	יש החלטת סיעה?

יגאל יאסינוב (שינוי):
       
       חבר הכנסת גפני, אם אתה תפתח עיתון, לא תמצא עיתון שאין בו סיפור על שחיתות. רוב הסיפורים יהיו קשורים לחברי מפלגת הליכוד או - - - 
       
משה גפני (דגל התורה):
       
       אתם הייתם שותפים שלהם. 

יגאל יאסינוב (שינוי):
       
       אני רוצה לספר סיפור שקראתי ב"הארץ" לפני זמן קצר. בשכונת גני-אביב בנה אחד מאלה שסבסדה אחר כך משפחת ראש הממשלה. חלק מהדברים שהם חייבו את  הדיירים, טרם כניסתם לדירות - לחתום חוזה על ניהול דירות לעשר שנים, אחרת הם לא היו יכולים לקבל מפתחות. עברו עשר שנים בימים אלה. חלק מהאנשים אמרו: מספיק, לא רוצים.  רוצים חברה אחרת או רוצים להקים ועד בית. הם שלחו מכתב: ממחר, על-פי ההסכם שנגמר אחרי עשר שנים, אנחנו מקימים חברה משלנו. 

       אבל למחרת, מי בא אליהם הביתה? חברים חדשים, בעלים חדשים של חברה, שגם רובם חברי מרכז הליכוד ומאותן משפחות. אני רוצה להגיד: זאת השחיתות. 

היו"ר יולי-יואל אדלשטיין:
       
       תודה רבה. חברת הכנסת אראלה גולן, ואחריה - חבר הכנסת זחאלקה. 

משה גפני (דגל התורה):
       
       אם ראש הממשלה מזמין אתכם לקואליציה, אתם באים?

היו"ר יולי-יואל אדלשטיין:
       
       לפחות תגיד, מכיוון שסיימנו עכשיו את הסעודה, שיהיה לי איזה פתח לתת לכם לדבר. 
       
אראלה גולן (שינוי):
       
       גם אני ממשיכה עם סיפורים של שחיתות.

משה גפני (דגל התורה):
       
       הם השותפים שלכם, הם זרקו אתכם מהקואליציה.

אראלה גולן (שינוי):
       
	פרשת תרופה שניתנה לחולי פסוריאזיס חשפה רשימה ארוכה של מחדלים ממושכים המאפיינים את התנהלותה של ועדת סל התרופות. הוועדה נוגעת ישירות לאחד הדברים החשובים ביותר בחייו של האזרח והיא מתגלה כגוף המונע על-ידי תאוות בצע של קופות-החולים ומתנהלת לאו דווקא על-פי טובת החולים. נתגלו פערים בלתי מוסברים בין תקצוב סל התרופות לבין מספר המטופלים בתרופה בפועל. בעל-פה ניתנה הערכה - למה בעל-פה? משום שאין תיעוד שיש צורך בתרופה ל-400 חולים. הוסכם בין משרד הבריאות וקופות-החולים שאפשר להסתפק ב-150 חולים. בסופו של דבר רק 35 חולים קיבלו את התרופה ושאר התקציב נשאר אצל קופות-החולים, שיכלו להעביר את זה, חלילה וחס, לתרופות אחרות, לחולים אחרים. 

	על הפער העצום הזה, שחולים אחרים סובלים בגללו - אני שואלת איפה הפיקוח על קופות-החולים על-ידי משרד הבריאות? מה אנחנו עושים כחברה על מנת להבטיח את ציבור החולים שלנו? תודה רבה. 

היו"ר יולי-יואל אדלשטיין:
       
       תודה לחברת הכנסת גולן. חבר הכנסת ג'מאל זחאלקה. אחריו - חבר הכנסת עסאם מח'ול. 

משה גפני (דגל התורה):
       
       את הכסף שלקחתם לאגודת השחמט הייתם יכולים להעביר לסל התרופות. 
       
ג'מאל זחאלקה (בל"ד):
       
       אדוני היושב-ראש, התכוונתי לדבר על משהו אחר, אבל לאחר ששמעתי את נאומיהם של חברי שינוי, אני רוצה שהציבור ישפוט מה זה שחיתות. לדחוף יד לכיסו של עני ולהעביר את הכסף לעשירים, זאת לא שחיתות? לתת פטור מתשלומי ביטוח לאומי למעסיקים ב-6 מיליארדי שקלים ולקצץ במיליארדי שקלים את התשלומים למשפחות עניות, לקצץ בתקציב הבריאות ולהעביר את הכסף לעשירים - האם זאת לא שחיתות? זה גלגול עיניים, זאת עבודה בעיניים. תסתכלו על עצמכם בראי מה עוללתם לחברה, איזה אי-צדק עשיתם. אם אנחנו נעשה רשימה של השחיתות שעברה כאן, שאנשים השתמשו בכוח הפוליטי שניתן להם כדי לשרת את העשירים, את אלה שיש להם, על חשבון העניים, נגיע לעשרות מיליארדי שקלים. אנחנו מדברים פה על גרושים. תודה רבה. 
       
היו"ר יולי-יואל אדלשטיין:
       
       תודה לחבר הכנסת זחאלקה. חבר הכנסת עסאם מח'ול, אחריו - חבר הכנסת ואסל טאהא, ואחריו - אחרון הדוברים, חבר הכנסת מוחמד ברכה. 

עסאם מח'ול (חד"ש-תע"ל):
       
       איימן אבו-גליון, בחור מרהט, אתמול לקראת ערב, בשעה כזו, עלה על טרמפ בצומת שדרות. הוא ביקש לרדת בצומת קמה. חשדו בו שהוא ערבי; שאלו אותו: אתה ערבי? ואז התחיל מסע איומים עליו, על-ידי האנשים שנמצאו ברכב. "אנחנו נעלים אותך, אנחנו נשחוט אותך, אנחנו צריכים לשחוט את כל הערבים". הם סירבו לעצור לו בצומת קמה, והמשיכו אתו, על אף הבקשות שלו, 10 קילומטר נוספים, עד צומת חלץ. ברור שזה היה ניסיון לחטוף אותו. בשלב מסוים הוא הצליח להערים עליהם, לפתוח את הדלת ולקפוץ תוך כדי נסיעת האוטו. הוא נפצע פצעים רציניים, הועבר לבית-חולים. ניידת משטרה שנסעה במקרה אחרי הרכב הבחינה באדם שקופץ מהאוטו או שזורקים אותו מהאוטו. הם עצרו את הרכב ועצרו את הבריונים שהיו ברכב ואת הבחור העבירו לבית-החולים "סורוקה". 
       
       הדבר מקומם, כי כאן הכתובת גדולה על הקיר של הגזענות, של ניסיון לרצוח בדם קר או לחטוף. הבעיה היא לא רק בהתנהגות של הבריונים האלה. האנשים האלה נעצרו ואחרי כמה שעות נחקרו ונשלחו הביתה. אני חושב שמי שמתייחס כך לבריונים פאשיסטים שמתנהגים בצורה הזאת, שלא יתפלא שיהיו אירועים כמו שהיה בשפרעם או שיהיו ניסיונות לפגוע גם באנשי צבא. 
       
היו"ר יולי-יואל אדלשטיין:
       
	תודה רבה. חבר הכנסת ואסל טאהא, ואחריו - אחרון הדוברים, חבר הכנסת מוחמד ברכה. 
     
ואסל טאהא (בל"ד):
       
       חברי הכנסת, אנחנו לקראת עיד אל-פיטר, בסופו של חודש הרמדאן, ולפי האינפורמציה שקיבלתי, 15 רשויות לא שילמו את המשכורות. זאת אומרת שהרבה משפחות והרבה עובדים עומדים לפני החג חסרי אונים, לא יכולים לעשות כלום. לכן אני פונה למשרד האוצר, למשרד הפנים, למשרד הרווחה, לכל המשרדים: א. שיקדימו את ההעברות, שיעבירו את הכסף בהקדם האפשרי, לא ב-3 בחודש, לא ב-5 בחודש, מפני שזה בא אחרי החג, על מנת שהכסף יגיע לעובדים שמחכים לו;  ב. המועצות שלא שילמו משכורות בגלל מצוקה כספית, גם למצוא את הדרך על מנת לעזור לעובדים, לפקידים, שיקבלו את המשכורות, שייהנו בחג.
       
היו"ר יולי-יואל אדלשטיין:
       
       תודה. חבר הכנסת מוחמד ברכה, בבקשה, אדוני. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, כפי שאמר חברי, היום הוא ערב חג. יכול להיות שזה יהיה מחרתיים, ובכל מקרה אנחנו מאחלים חג שמח לכל החוגגים מבני העדה המוסלמית ובני העדה הדרוזית במדינת ישראל, ובכלל בכל האזור.
       
        יש משפחה ביטא באזור חברון, ולבעל הבית קוראים עימאד דיבס. הוא בן 31, ולפני יום או יומיים, שישה חיילים, במסגרת תפקידם, החליטו שהם מתנחלים בסלון של הבית שלו. כשפנו לדובר צה"ל הוא אמר שזו פעולה שגרתית, ששישה חיילים יושבים יום ולילה בתוך הבית, אוכלים, שותים באותו הבית. כשהוא אומר להם: החג יבוא אלינו עוד יום-יומיים, הם אומרים לו: אנחנו נחגוג אתכם, נחגוג ביחד. אני חושב שסוג כזה של ציניות פשוט מראה שהכיבוש מתעלה על עצמו. זה מחזה מזוויע, גם אם הוא לא כרוך באלימות, אבל עצם העובדה שנכנסים לתאי עורם, לתאי חייהם של אנשים תמימים רק מפני שרוצים לעשות מהבית שלו תצפית על בית אחר - הם ממררים להם את החיים. כנראה ההתבהמות של הכיבוש, אין לה גבול. 
       
       הייתי מציע, אם מישהו ממערכת הביטחון שומע את הדברים, שיוציא את החיילים האלה עכשיו והיום,  כדי שהמשפחה הזאת תוכל לקבל את החג כמו שצריך. תודה רבה. 
       
היו"ר יולי-יואל אדלשטיין:
       
       תודה לחבר הכנסת ברכה. תם ולא נשלם פרק זה שעל סדר-היום - נאומים בני דקה. 
       
       
מסמכים שהונחו על שולחן הכנסת 
       
היו"ר יולי-יואל אדלשטיין:
       
       הודעה לסגן מזכיר הכנסת. 
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת הצעות חוק לקריאה ראשונה -
       
       מטעם ועדת החוקה, חוק ומשפט: הצעת חוק העמותות (תיקון מס' 8) (חובת פרסום תשלומים המשולמים למקבלי השכר הגבוה ביותר), התשס"ו-2005, של חברת הכנסת לאה נס וקבוצת חברי הכנסת; הצעת חוק סדר הדין הפלילי (תיקון מס' 46) (איסור הטלת עונש מאסר בפועל על נאשם שאינו מיוצג), התשס"ו-2005, של חברי הכנסת יצחק לוי, אתי לבני ומיכאל איתן. 
       
       מטעם ועדת הכלכלה: הצעת חוק הפעלת רכב (מנועים ודלק) (תיקון מס' 3) (מכירת דלק שאינו עומד בדרישות התקן), התשס"ו-2005, של חברי הכנסת מאיר פרוש ונסים זאב. 
       
       כן הונחה על שולחן הכנסת החלטת ועדת האתיקה מיום כ"ט בתשרי התשס"ו, 1 בנובמבר 2005, בעניין קובלנותו של יושב-ראש הכנסת, חבר הכנסת ראובן ריבלין, נגד חבר הכנסת מיכאל גורלובסקי. תודה. 
       
היו"ר יולי-יואל אדלשטיין:
       
       תודה רבה לסגן מזכיר הכנסת.
       
       
הצעה לסדר-היום 
השביתה בשירותי הדת בגין אי-תשלום משכורות

היו"ר יולי-יואל אדלשטיין:
       
       נשמע עכשיו הצעה לסדר-היום מפי חבר הכנסת זבולון אורלב. הנושא הוא שביתה בשירותי הדת בגין אי-תשלום משכורות, שמספרה 7426. המשיב, בשם הממשלה - השר צחי הנגבי. 
       
       הצעה רגילה, נכון? עשר דקות לרשותך. 
       
זבולון אורלב (מפד"ל):
       
       זאת הצעה רגילה שהיינו צריכים להביא אותה בפגרה, ועל-פי בקשה שלכם והסדר עם היושב-ראש היא עולה היום כהצעה רגילה של עשר דקות. זהו. 
       
       אדוני היושב-ראש, חברי חברי הכנסת, אי-תשלום משכורות בשירותים הדתיים הוא שערורייה, אולי מהשערוריות הכי קשות שהיו בשירותים הציבוריים - - -
       
משה גפני (דגל התורה):
       
       מי משיב? 
       
זבולון אורלב (מפד"ל):
       
       בשם הממשלה - אמרו לי שמשיב השר צחי הנגבי. אם תהיה תשובה. יכול להיות שייאמרו דברים, אני לא בטוח שיש תשובה. 
       
       מדוע זו אחת מהשערוריות הקשות? כיוון שהיא נמשכת לא ימים, לא שבועות, לא חודשים. היא נמשכת פשוט שנים. זה כשלוש שנים יש שיבוש חמור מאוד בתשלום משכורות של עובדי השירותים הדתיים, שבתוכם רבנים, עובדי המועצות הדתיות, משגיחי הכשרות, הבלניות, עובדי חברות הקדישא של המועצות הדתיות וכמובן גם הגמלאים. החברה הישראלית ידעה הרבה מאוד משברים של אי-תשלום משכורות, והמאבק הבולט הוא בעניין אי-תשלום משכורות ברשויות המקומיות, וראינו שהחברה הישראלית לא מוכנה לעבור לסדר-היום – בתי-דין לעבודה, ההסתדרות מתגייסת, הממשלה יושבת, והבעיות, פחות או יותר נפתרות. ופה, בשקט בשקט, מתנהלת שערורייה חמורה מאוד, של המשך השיבושים החמורים בתשלום המשכורות. הנתונים המעודכנים עד לערב ראש השנה הם שכ-500 עובדים לא קיבלו משכורות ב-26 מועצות דתיות, אבל חשוב לומר שגם ביתר המועצות שמשלמות משכורות - או שזה תשלום נטו, כלומר, אין הפרשות, וגם כל הזכויות הסוציאליות של קופות פנסיה, קרנות גמל, ביגוד, הבראה וכל כיוצא באלה, גם הן אינן משולמות, וזכויות עובדים בסיסיות נפגעות. 
       
       הטענה העיקרית שלי היא כמובן כלפי הממשלה. המועצות המקומיות הן תאגיד על-פי חוק. אפשר להתווכח, וזה בסדר גמור, על המועצות המקומיות. מה שאי-אפשר להתווכח עליו הוא זכויות העובדים. זכויות העובדים מעוגנות בחוק, אף אחד לא עושה טובה לאף אחד, ואני חי בהרגשה קשה, אדוני השר, שרק מפני שמדובר בעובדים דתיים, רק מפני שמדובר ברבנים, ורק מפני שמדובר בשירותי הדת, הממשלה מרשה לעצמה להמשיך בשערורייה ובמחדל הקשה הזה של שיבוש משכורות ואי-תשלום המשכורות. 
       
       למה אני אומר את זה? כי באמת, כל משבר אחר נפתר. עובדה - ברשויות המקומיות, עקרונית, מקבלים משכורות. עכשיו תראו מה קורה כשבתע"ש לא משלמים משכורות. תראו איזו שערורייה פורצת, הארץ כולה גועשת. מזכיר ההסתדרות – אתמול קראתי - ישב עם שר האוצר. פה עוברים יום ביומו. הרי זה הגיע בפסח האחרון גם לכך שהרבנים הראשיים הקימו אוהל שביתה מול משרד ראש הממשלה כמחאה נגד השערורייה הזאת. ולכאורה כבר חשבנו שבאוקטובר 2004 הכול בא על תיקונו בשלום, והעלו את התקציב בחלק הממשלתי. אבל מאז, שוב, הידרדרות מאוד חמורה. לא רק זה: אין, לא מאפשרים לעשות תוכניות הבראה. למה? אומרים: יהיה רה–ארגון. מחזיקים את המועצות הדתיות כבני ערובה עד שיהיה רה-ארגון. עד שיהיה רה-ארגון, רבותי, זה שנים, כי זה קשור בחקיקה. אנחנו יושבים פה בבית-המחוקקים, וגם כשתהיה תוכנית מוסכמת על רה-ארגון ייקח שנתיים-שלוש. זה להחליף את חוק שירותי הדת. זה חוק מאוד מורכב. אז מה, שנתיים-שלוש הם לא יקבלו משכורות? 

	ויש מועצות דתיות עם תוכניות הבראה מוכנות, אבל הממשלה יושבת בחיבוק ידיים ולא מקדמת שום דבר. בעת היותי בממשלה הוקמה גם ועדת שרים לשירותי דת. אני מבין שמאז פרשתי מהממשלה ביוזמתי, על רקע תוכנית ההתנתקות, לפני כשנה, בנובמבר 2004, אני מבין שמאז הוועדה הזאת לא עובדת, גם אין פיקוח של הממשלה. אף אחד לא אחראי, והעניינים ככה מתנהלים להם. 

       גם תוכנית הרה-ארגון, שאחרי שנה ראתה אור, נדונה השבוע במועצת הרבנות הראשית. רבותי, השתתפתי בהרבה ישיבות של גופים ציבוריים, ביטויים חריפים כאלה של חברי מועצת הרבנות הראשית כפי שנאמרו נגד תוכנית הרה-ארגון לא שמעתי הרבה מאוד זמן בגופים ציבוריים, ורבנים הם בדרך כלל אנשים מתונים. יושבים שם אנשים מכובדים מאוד, ונאמרו שם מלים של הרס, מלים של חורבן, מלים של קריסה על תוכנית הרה-ארגון, שאין לה ידיים ואין לה רגליים, ויש הסכמה רחבה. תאר לך שכל המפלגות הדתיות הסכימו על כך שהתוכנית הזאת לא יכולה לעבור, היא מביאה לחורבן שירותי הדת בישראל. 
       
       יש כאלה שאומרים: תשמע, זה שינוי. רבותי, זה לא מפלגת שינוי. שינוי כבר כמה חודשים לא בממשלה, ואני מעיד בפניכם שכאשר שינוי היתה בממשלה לא שינוי הרסה את שירותי הדת. צר לי לומר, זה הליכוד. בידי הליכוד משרד האוצר ובידי הליכוד משרד ראש הממשלה, שם נמצאת האחריות על שירותי הדת. מה אפשר לעשות, זה הכול עניין כספי, אין פה שום אידיאולוגיות. צריך שיהיה תקציב כדי שישולמו המשכורות. רוצים לפטר עובדים? תפטרו עובדים, נראה. תנהלו משא-ומתן. אבל אי-אפשר לא לפטר עובדים ולא לשלם משכורות. אי-אפשר להוציא אנשים לפנסיה ולא לשלם פנסיות. הדבר הזה לא מתקבל על הדעת. 
       
       מה רוצים שיעשו, עוד פעם שביתה, שלא יקברו אנשים? הרי את המקוואות לא יסגרו, מה עוד צריך לעשות? זה הכול מכה בידי אדם. צר לי, השר הנגבי, אתה אישית אינך מעורב בזה לפי ידיעתי, אבל זאת אחריות של מפלגת שלטון שלצערי נסחפה פה – אני לא יודע למה ולא מבין מדוע, ובתקופת שירותי בממשלה ניסיתי ככל האפשר, ואתה נתקל פה בקירות אטומים. מה, יש פה תוכנית התנתקות כללית גם מדת ישראל? 
       
       דנו במועצת הרבנות הראשית לארגן הפגנה לא של חצי מיליון איש, כמו שהיתה של כל היהדות הדתית כולה, על כל גווניה, נגד בית-המשפט העליון, אלא לעשות הפגנה של מיליון איש. אני אומר לך, השר הנגבי ידידי, שלהפגנה כזאת יבואו כל הכיפות הסרוגות, מכל הצבעים, מכל הגדלים ומכל הכיוונים. ויבואו גם אנשים מסורתיים, כי איש לא יקבל את הדבר הזה של הרס שירותי הדת, שאנשים עובדים בשירותי הדת ולא מקבלים משכורות. 
       
השר צחי הנגבי:
       
       כמה זמן זה נמשך?
       
זבולון אורלב (מפד"ל):
       
       השערורייה התחילה לפני כשלוש שנים. חשבנו שהיא מסתיימת באוקטובר 2004, בעקבות החלטת בית-הדין לעבודה, שטיפל גם בעובדי הרשויות המקומיות וגם בעובדי המועצות הדתיות, שיישרו איזה קו. נדמה לי שבחודש אוקטובר 2004 שולמו משכורות של 95% מעובדי המועצות הדתיות – יושבים פה נציגים של המועצות הדתיות – תוספת של כ-40 מיליון שקלים, בחלקה של הממשלה. מאז כל חודש – תשאל את חבר הכנסת גפני. אנחנו מפלגות שונות, אבל בעניין הזה לא תחלקו בינינו, כי שירותי הדת משותפים לכולנו. הוא עכשיו בקואליציה, אני שומע שכל חודש הוא רודף אחרי עוד 10 מיליון, עוד 3 מיליונים. מה זה הדבר הזה? הרשויות המקומיות, שצריכות לשלם 60% מהתקציב, בכלל חוגגות. הן הבינו שאם הממשלה לא ממלאת את חלקה, למה שראש עיר ימלא את חלקו? אז הן לא ממלאות את חלקן. הרשויות המקומיות חייבות למועצות הדתיות סכום פנטסטי של 200 מיליון שקלים. 
       
משה גפני (דגל התורה):
       
       קצת יותר. 
       
זבולון אורלב (מפד"ל):
       
       אז אני לא מעודכן. פחדתי להגיד סכום יותר גדול, זאת האמת. הכול על-פי חוק. מועצה דתית היא תאגיד על-פי חוק, זאת לא עמותה. יש פה זלזול ועזות מצח מול תאגיד על-פי חוק, שצריכים למלא אותו. נניח שהממשלה צריכה לקבוע את תקציב המועצה הדתית ברחובות. כל עוד היא לא קובעת, גם המועצה הדתית לא יכולה לתבוע בבג"ץ את העירייה למה היא לא מעבירה את חלקה, כי מי שמוסמך לקבוע את תקציב המועצה הדתית, שזה משרד ראש הממשלה, לא קובע. למה הוא לא קובע? אני לא יודע. מבקשים ממנו לקבוע. אתה רוצה לחתוך בחצי? תחתוך בחצי ותפטר את העובדים, תשלם להם פיצויים, בסדר גמור. 
       
       לכן, אני חושב שאי-אפשר עוד לעבור לסדר-היום. זה הקש ששבר את גב הגמל. אני חושב שאם העניין הזה לא יתוקן ממש לאלתר, לצערי, תהיה פה התארגנות גדולה מאוד של הציבור הדתי, על כל גווניו, וכל הכעס וכל המרירות, גם כלפי נושאים אחרים, יצאו על העניין הזה. אולי ראוי שזה יהיה, פעם אחת שנדע איפה אנחנו עומדים. אבל אני חושב שאנחנו, חברי הכנסת הדתיים מכל הסיעות, לא נפקיר את העובדים בשירותים הדתיים, כי אחרת זה הרס, והשירותים הדתיים הם האבן היסודית. 
       
משה גפני (דגל התורה):
       
       לא רק הדתיים, יש פה הרבה חברי כנסת שאינם דתיים. 
       
זבולון אורלב (מפד"ל):
       
       אני מסכים, אני מקבל את התיקון. שירותי הדת הם המסד הבסיסי לזהות היהודית של מדינת ישראל. כשאתה אומר שמדינת ישראל היא מדינה יהודית, הדבר הבסיסי הוא שהמקוואות יפעלו, שבכל עיר יהיה עירוב, שהכשרות תפעל, ששירותי הקבורה יפעלו, שהרבנות תפעל. הכול משתבש, הכול קורס. תודה. 
       
היו"ר יולי-יואל אדלשטיין:
       
       תודה לחבר הכנסת זבולון אורלב. יש עוד שתי הצעות דומות, אך המציעים, חבר הכנסת אליהו ישי וחבר הכנסת יעקב ליצמן, לא הופיעו. לכן השר צחי הנגבי מוזמן להשיב. השר יכול בעת אמירת דבריו, כפי שאומרים בקידוש, להתכוון "להוציא" גם את שני המציעים הנוספים, אליהו ישי ויעקב ליצמן. 
       
משה גפני (דגל התורה):
       
       אבל אי-אפשר "להוציא" בקידוש בלי שהם יהיו פה. 
       
היו"ר יולי-יואל אדלשטיין:
       
       הוא יכול להתכוון. 
       
השר צחי הנגבי:
       
       אדוני היושב-ראש, רבותי חברי הכנסת, חבר הכנסת אורלב המציע ובשמם של המציעים שאינם כאן - - - 
       
שאול יהלום (מפד"ל):
       
מה עם השר לענייני דתות - - - 
       
השר צחי הנגבי:
       
       אתה גוזל ממני את הפתיח. רציתי לומר שאני באקראי נמצא כעת ליד הדוכן, כי בתוקף כהונתי לשלוש השעות הקרובות כשר תורן התבקשתי לייצג את הממשלה, מכיוון שאכן אין היום שר שמופקד על הנושא הספציפי הזה, לאחר שמשרד הדתות בוטל. 
       
שאול יהלום (מפד"ל):
       
       מה זאת אומרת, ראש הממשלה.
       
השר צחי הנגבי:
       
       ראש הממשלה לא נוהג, כידוע, להופיע ולתת תשובות על הצעות לסדר-היום. לכן נוצלה שהותי כאן, ובאמת אינני מכיר את הנושא על בוריו. אני יכול רק להתרשם מן הזעקה של חבר הכנסת אורלב, מן העובדות כפי שפורטו כאן, ואני מניח שהן משקפות בוודאי את המצב, שאכן מדובר בסוגיה שזועקת לפתרון. אני מאמין שבכנסת יש הכלים לפתור סוגיות כאלה. אני מתקשה להבין מדוע הנושא, כפי שתואר כאן, במשך שנים איננו בא על פתרונו כשיש בידי סיעות בכנסת, בין שהן סיעות קואליציוניות ובין שהן סיעות שאינן קואליציוניות, יכולת להביא את הזעקה הזאת לכלל תודעה של שרים בממשלה המופקדים על הנושא – שר הפנים, האחראי על הרשויות המקומיות, ושר האוצר. 
       
       קיבלתי כאן מענה לחלק מההקשרים שעלו בהצעה של חבר הכנסת אורלב, כנראה מענה שהוכן על-ידי הרשות הארצית לשירותי דת, שהיא אכן במשרד ראש הממשלה. במענה הזה נמסר כי הרשות הארצית דאגה ערב ראש השנה להעביר סכום של 4 מיליוני שקלים לטובת תשלום משכורות לעובדי 38 מועצות דתיות שלא קיבלו מלוא שכר עבודתן. הרשות הארצית פועלת באופן עקבי ונחוש לפתרון מצוקת המועצות הדתיות ועובדיהן. כיום אין מצב של הלנת שכר במועצות הדתיות השונות, ולפיכך אין גם הצדקה לקיום עיצומים שאכן יפגעו במתן שירותים למבקשים זאת. 
       
       אני לא יכול לחתום על המענה הזה, אבל אלה הדברים שנתבקשתי למסור.
       
       אני מציע, אדוני היושב-ראש, שאכן הוועדה שעוסקת בנושאים האלה תעסוק גם בהצעה לסדר-היום, תקבע דיון שבו יופיעו גם האנשים המופקדים על הנושא מטעם הרשות הארצית לשירותי דת במשרד ראש הממשלה, ואני מאמין שדיון כזה יכול לקדם את הטיפול במצוקה שהועלתה כאן בפני הכנסת. תודה.

היו"ר יולי-יואל אדלשטיין:
       
       אני מודה מאוד לשר התורן, השר צחי הנגבי, שהשיב בשם הממשלה. לחבר הכנסת משה גפני יש הצעה אחרת. בבקשה, אדוני. 

משה גפני (דגל התורה):
       
       אדוני היושב-ראש, כבוד השר צחי הנגבי, חבר הכנסת המציע, הנתונים שנמסרו כאן הם נתונים נכונים, משני הצדדים. המציאות היא שבאמת הועברו לפני החגים 4 מיליוני שקלים נוספים כדי לשלם משכורות. בחלק מהמועצות הדתיות שולם שכר, יש חלק מהמועצות הדתיות שבהן לא שולם שכר.
       
       מה שקרה, חלה הידרדרות - וחבר הכנסת אורלב צודק בעניין הזה - לא רק המפלגות הדתיות, אנחנו משתפים פעולה - זה לא משנה שאנחנו בקואליציה והם באופוזיציה. לפי דעתי, רבים מחברי הכנסת שאינם משתייכים למפלגות הדתיות שותפים למאבק הזה, גם על הנושא של העובדים. העובדים מקבלים שכר זעום. 
       
       המציאות הזאת שבה הרשויות המקומיות היום לא מעבירות את חלקן - שזה 60% מהתקציב - והחוב הולך ומצטבר, והמציאות הזאת שהתקציב הממשלתי - שניתן כולו, לא מעכבים אותו, אבל התקציב הממשלתי איננו מכסה גם את החלק הממשלתי, מכיוון שרק כדי לשלם לפנסיונרים צריך יותר כסף. זה חשבון מאוד פשוט. וזה נכון שהרפורמה הפכה להיות גם המחזיקה כבני ערובה את עובדי המועצות הדתיות - את הרבנים, את הבלניות ואת העובדים הוותיקים והחדשים, ולא חשוב. 
       
       הדבר הזה חייב להיפסק. נכון - ואני חייב להדגיש את זה ואמרת את זה בהגינות - ההידרדרות החלה לפני שלוש שנים באופן דרסטי, באופן דרסטי. היה קיצוץ - - -

היו"ר יולי-יואל אדלשטיין:
       
       תודה.


משה גפני (דגל התורה):
       
       עוד דקה, אדוני היושב-ראש. בכל אופן - - -

היו"ר יולי-יואל אדלשטיין:
       
       דקה זה הרבה, אבל נוסיף לך כמה שניות. 

משה גפני (דגל התורה):
       
       תפתחו את ספר התקציב שהונח לפניכם, אתם תראו שתקציב המועצות הדתיות כאשר אנחנו לא היינו בקואליציה עמד על 97 מיליון, היום הוא עומד על 148 מיליון - היום, עוד לפני שהתחילו הדיונים על התקציב. יש שיפור, אבל המצב הוא קטסטרופה. 
       
       אני רוצה להגיד, אדוני היושב-ראש, משפט אחרון לסיום. הממשלה קיבלה החלטה לפני חודשיים. היא קיבלה החלטה - א. שלא יהיו מועצות דתיות אלא יהיו ממונים; ב. ששכרו של רב עיר יהיה כמו הממונה.
       
       אני רוצה להסביר לכנסת, כי אם זה יגיע לכנסת לחקיקה, אני רוצה שתדעו על מה מדובר. 

היו"ר יולי-יואל אדלשטיין:
       
       זה משפט אחרון מאוד ארוך. 

משה גפני (דגל התורה):
       
       ברוב אדיבותך, משום שזה ענייני. המשמעות של העניין, שאין מועצות דתיות ויש ממונים, הכוונה היא שמי שממנה אותם זה ראש ממשלה. לאור הניסיון, החברים יודעים למה הכוונה, מי יתמנה לממונה במועצות הדתיות. 

זבולון אורלב (מפד"ל):
       
       תסביר.

קריאות:
       
       - - -

משה גפני (דגל התורה):
       
       מי שלא מבין - שיעזוב את הכנסת, משום שזה אחד הנושאים המרכזיים כאן. והדבר השני זאת החלטה אידיאולוגית, מכיוון שהמשמעות של העניין, שרב העיר של תל-אביב יקבל משכורת כמו פקיד, לא כמו סגן ראש עיר, לא כמו נבחר - שתמיד כשמקצצים בשכר הנבחרים מקצצים בשכר הרבנים.
       
       ממשלת ישראל החליטה החלטה אידיאולוגית, שרב עיר הוא פקיד. 

היו"ר יולי-יואל אדלשטיין:
       
       תודה. תודה לחבר הכנסת משה גפני. חברי הכנסת, אנחנו נוכל להצביע - - -

שאול יהלום (מפד"ל):
       
       לא שקלתם לפרוש מהקואליציה? - - -

משה גפני (דגל התורה):
       
       אני בשעה הזאת לא בקואליציה - - -

היו"ר יולי-יואל אדלשטיין:
       
       אני מציין לפרוטוקול - למרות ההתבדחות שלי בהתחלה - ההצעה היחידה שעומדת להצבעה ודאי היא הצעתו של חבר הכנסת זבולון אורלב, שגם נאם את דבריו מעל דוכן הכנסת. 
       
       בבקשה. מי שבעד - בעד דיון בוועדה. אתה מסכים לוועדה, נכון, אדוני? 

זבולון אורלב (מפד"ל):
       
       ועדת הכספים. 

היו"ר יולי-יואל אדלשטיין:
       
       איזו ועדה אנחנו כבר נחליט. או דיון בוועדה, שזה בעד, או נגד, שזה להסיר מסדר-היום. ההצבעה החלה.


הצבעה מס' 2
       
בעד ההצעה להעביר את הנושא לוועדה - 7
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הכספים נתקבלה.
       
היו"ר יולי-יואל אדלשטיין:
       
       בעד - 7, אין מתנגדים, אין נמנעים. הדיון יתקיים בוועדה - אמרת ועדת כספים, חבר הכנסת אורלב. אם אין דעות אחרות, אז ועדת כספים היא זאת שתדון בהצעה שלך בנושא: השביתה בשירותי הדת בגין אי-תשלום משכורות.
       


הצעות לסדר-היום
המחסום החדש בצומת תפוח

היו"ר יולי-יואל אדלשטיין:
       
       חברי הכנסת, הנושא הבא הוא הצעה של כמה חברי כנסת: המחסום החדש בצומת תפוח, הצעות מס' 7440, 7453 ו-7469. ראשון המציעים הוא - - -

יעקב מרגי (ש"ס):
       
       לשם ההגינות, אדוני היושב-ראש. המציעים ביקשו ממני רשות לדחות את ההצעות שלהם לשבוע הבא - - -

היו"ר יולי-יואל אדלשטיין:
       
       נכון, אין שר משיב, אבל זה לא אומר שהמציעים לא ידברו. 

יעקב מרגי (ש"ס):
       
       ביקשו לדחות לשבוע הבא. 

היו"ר יולי-יואל אדלשטיין:
       
       אבל רק חבר הכנסת מרגי נמצא. 

יעקב מרגי (ש"ס):
       
       הם יודעים שזה נדחה לשבוע הבא.

עבד-אלמאלכ דהאמשה (רע"ם):
       
       אדוני היושב-ראש - - - גם עלה והם ביקשו שזה יידחה - - -

היו"ר יולי-יואל אדלשטיין:
       
       שזה יידחה בשבוע. חוץ מזה, כשאין שר משיב - גם זכותם - - -

היו"ר יולי-יואל אדלשטיין:
       
       אנחנו נעשה כדלקמן. הנה, גם חבר הכנסת ברכה כאן, אז אין בעצם טרגדיה. 


מוחמד ברכה (חד"ש-תע"ל):
       
       רק להעלות. תשובה והצבעה - - -

היו"ר יולי-יואל אדלשטיין:
       
       זה עתה בדקנו עם המזכירות. סוכם שאתם מעלים את ההצעות היום, והתשובה במועד אחר. 

מוחמד ברכה (חד"ש-תע"ל):
       
       נכון. 

היו"ר יולי-יואל אדלשטיין:
       
       לכן, חבר הכנסת מוחמד ברכה יהיה ראשון המנמקים. לאחר מכן - אם יופיע  חבר הכנסת עזמי בשארה, ודאי ניתן לו לדבר. אם חבר הכנסת עזמי בשארה או מי מעוזריו שומע אותי - נא להגיע, ואחריו - חבר הכנסת מרגי. מקסימום, נחליף את סדר הדוברים. בבקשה, חבר הכנסת מוחמד ברכה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, לפני כמה ימים פורסם בעיתון "הארץ" מה שכבר היה ידוע - ומי שמסתובב בשטחים הכבושים היה יכול לראות את זה בשטח - פורסם על הקמתו של מחסום, או של מעבר, באזור ההתנחלות תפוח, על אדמת הכפר זעתרה בגדה המערבית. 
       
       בעצם, המטרה של המחסום הזה היא ליצור ניתוק מוחלט בין צפון הגדה המערבית ומרכזה. עד היום אנחנו היינו רגילים לאותו מושג של גושי התנחלויות, עכשיו יש אצבעות של התנחלויות. יש גושים של התנחלויות - כמו אריאל וההתנחלויות באזור חברון, ומה שקרוי גוש-עציון, וכו' - אבל עכשיו יש אצבעות, אצבעות שכאילו מוחדרות לתוך הגוף של הגדה המערבית, על מנת ליצור ניתוקים. 
       
       יש שתי אצבעות גדולות בעיקר - אחת מהן ליד זעתרה ותפוח, והיא בעצם מנתקת את שכם וג'נין משאר הגדה המערבית, כל צפון הגדה. האצבע השנייה היא אצבע כמו "וי", שיוצאת בשני כיוונים: מירושלים המזרחית לכיוון מעלה-אדומים, והיא מסתובבת סביב העיר העתיקה ובאה לג'בל אבו-ע'נים, מה שקרוי הר-חומה, ויוצרת שם נתק נוסף בין בית-לחם לבין שאר שטחי הגדה המערבית. 
       
       בעצם, אדוני היושב-ראש, המגמה חושפת את האמת של תוכנית ההתנתקות. תוכנית ההתנתקות היא לא התנתקות מרצועת-עזה. הנסיגה מעזה היא ביטוי של שני דברים: ביטוי של החשש הדמוגרפי - במרכאות או בלי מרכאות - של שלטון הכיבוש שלא רוצה לספח אליו מיליון ורבע, מיליון וחצי פלסטינים, וביטוי של דבר נוסף, שהמפעל ההתנחלותי, הקולוניאליסטי, ברצועת-עזה נכשל כישלון חרוץ ולא הצליחו לייצר איזון דמוגרפי כלשהו, או אפילו של התנחלויות, מול הציבור הפלסטיני ברצועת-עזה.
       
       לכן אני טוען שההתנתקות, כשמדברים עליה, היא לא התנתקות מעזה. הנסיגה מעזה זה כדי לפתור בעיה לכובש הישראלי. ההתנתקות שקיימת היא ניתוק הפלסטינים מהווייתם ומעתידם, ניתוק הרצף הטריטוריאלי של הגדה המערבית על-ידי מה שקרוי גושי התנחלויות ועל-ידי מה שקרוי אצבעות התנחלויות, כפי שזה בא לידי ביטוי באותו מחסום ליד כפר זעתרה, מה שקרוי תפוח. 
       
       לכן, פה יש יצירתיות יתר של שלטון הכיבוש - - -

היו"ר יולי-יואל אדלשטיין:
       
       נא לסיים. 

מוחמד ברכה (חד"ש-תע"ל):
       
       אני מסיים - שפשוט מייצר אפרטהייד, שלעומתו האפרטהייד בדרום-אפריקה, שלא היה טריטוריאלי אלא דמוגרפי, אם אפשר לבטא את זה כך, זאת אומרת אפרטהייד כלפי אנשים - גם היו תחומים ואזורים, אבל פה הכיבוש והאפרטהייד הישראלי מתעלה על עצמו. זה לא רק כבישים למתנחלים וכבישים לפלסטינים, זה לא רק אפשרות של תנועה חופשית למתנחלים ואי-תנועה לפלסטינים, אלא גם ניתוק מוחלט של אזורים פלסטיניים זה מזה.

	לכן אני חושב שזה פשוט חושף את האמת לאמיתה בכל הכוונות של שרון. שרון מעוניין לייצר מצב של עימות, על מנת לחפות על התוכניות הנפשעות האלה ולהמשיך לשלוט בגדה המערבית ולשלול מהעם הפלסטיני את זכותו על אדמתו וזכותו לעתידו וזכותו למדינתו. תודה רבה. 
       
היו"ר יולי-יואל אדלשטיין:
       
       תודה לחבר הכנסת מוחמד ברכה. אני מזמין את חבר הכנסת עזמי בשארה להציע את הצעתו בנושא הזה. אחריו – אחרון המציעים, חבר הכנסת מרגי.
       
עזמי בשארה (בל"ד):
       
       אדוני היושב-ראש, חברי הכנסת, מובן שהעלינו את ההצעה הזאת רק כדי להסב את תשומת הלב למה שנמצא בצלו של כל הדיון הציבורי לגבי תוכנית ההתנתקות, כאשר בעצם יש תרמית של תוכנית ההתנתקות, אשר מעסיקה את דעת הקהל הבין-לאומית והישראלית, ובאותו הזמן מה שהפלסטינים צריכים להתעסק בו זה דווקא משא-ומתן על עזה ולא על שום דבר אחר, כי שום דבר לא נגמר בעזה. צריך עכשיו לדבר על המעברים, צריך לדבר על תנועת בני-אדם וסחורות, צריך לדבר על רפיח, שזה הולך לפי מזג החיילים או מזג האוויר או המזג במשרד הביטחון לגבי המעבר של אנשים ממצרים לעזה וכו'. 
       
       באותו הזמן, כאשר הרשות הפלסטינית אמורה עכשיו להתעסק במשא-ומתן על עזה – שום דבר לא נסתיים בעזה, בעצם הנושא ממשיך להיות עזה לתקופה ארוכה - וכאשר דעת הקהל העולמית מקבלת את התרמית הזאת של הדרמה סביב מה שקרה בעזה, בעצם שרון מטביע את טביעות אצבעותיו על צורת פתרון הקבע הרצוי לו בגדה המערבית באמצעות יצירת קנטונים. אף שהארץ כולה היא ארץ מחסומים ובתוך כל קנטון יש עשרות מחסומים אשר מונעים מאנשים את התנועה החופשית בארצם ובמולדתם, אנחנו מדברים על מחסומים שנראים לנו כמו נקודות קבע אשר משסעות את הגדה המערבית - המקרה של המחסום ליד קלנדיה, המקרה של מחסום זעתרה ליד היישוב תפוח אשר מפריד את צפון הגדה ממרכזה. יש עוד כמה מחסומים במרכז הגדה, כפי שפירט ידידי חבר הכנסת ברכה, המפרידים בין מרכז הגדה לדרומה, ובתוך כל מקום יש מחסומים בין כפר לעיר, בין כפר לכפר. 
       
       אדוני, התעסקתי בנושא הזה עד כדי כך שכתבתי ספר בנושא, ספר ספרות, לא מחקר. הספר בערבית, אבל יצא גם בצרפתית ובקרוב יצא גם בעברית. הספר נקרא "המחסום". התעמקתי ממש בנושא הזה לא רק בגלל הנטייה הספרותית, אלא מפני שאני עובר מחסומים מקצועי, כרוני.
       
יעקב מרגי (ש"ס):
       
       סדרתי.

עזמי בשארה (בל"ד):
       
       לא סדרתי, כרוני. מילא סדרתי.

       אדוני היושב-ראש, כפי שאמר ידידי חבר הכנסת ברכה, אין דרך אחרת לשלוט בעם. יש כמה אנשים כמוך ואנשים אחרים, כפי שאני מכיר את דעותיכם הפוליטיות – אף שעכשיו זה לא מעורב כיושב-ראש - לפעמים יש לכם מחשבות איך אפשר לשלוט אחרת בעם. אי-אפשר לשלוט בעם בצורה יפה, מה עוד שלעם הזה יש מסורת, ויש לו זהות לאומית, ויש לו נטייה לראות עצמו כעובדה היסטורית, כ-people indigenous, כבני-האדם המקוריים על הקרקע. אין דרך יפה לשלוט בעם. שולטים בעם – ככה זה יוצא. משסעים אותו, יוצרים מחסומים, מונעים ממנו תנועה חופשית, וכאשר באים ואומרים מה דעתכם על ישות מדינית על 40% מהגדה – נו, איזה 40%? איך מחלקים את 
ה-40% האלה? איך מנתקים את ה-40% מהשאר? איך מנתקים עיר מעיר? איך מנתקים בני-אדם מבתי-חולים ובני-אדם מקרוביהם ובני-אדם מבתי-ספר ומהתעסוקה?
       
       אני אומר שאנחנו מתריעים לא מכיוון שפתאום אנחנו מופתעים ממחסום, אלא מכיוון שאנחנו רואים נטייה של שרון, לא חשוב מה הגויים אומרים, אלא חשוב מה היהודים עושים, אמירה בן-גוריוניסטית שלדעתי אנשים כמו שרון מאמצים אותה. כאשר כל הדיון מתנהל סביב ההתנתקות, הוא קובע עובדות בשטח, אשר לדעתי משאירות טביעות אצבע לגבי אופיו של פתרון הקבע בגדה המערבית, בין שהפלסטינים רוצים ובין שלא רוצים.
       
       לכן, יש משמעות שאתה קובע מחסומים עם שמונה מסלולים ליד זעתרה ואתה מסרב להיפגש עם יושב-ראש הרשות הפלסטינית. זה הפן האחר של הצעדים האונילטרליים של הינתקות. זה הפן האחר של ההתנתקות – כשאתה עושה את הדברים לבד, אתה גם מתנתק מעזה לבד, אתה גם שם התנחלויות לבד ואתה גם מסרב לנהל משא-ומתן לגבי כל דבר בגדה המערבית. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת עזמי בשארה. חבר הכנסת יעקב מרגי, אחרון המציעים בהצעה זו. התשובה וההצבעה יהיו במועד אחר.
       
יעקב מרגי (ש"ס):
       
       אדוני היושב-ראש, חברי חברי הכנסת, החלטת גורמי הביטחון לפריסת המחסום בצומת תפוח היא הכרחית וקיומית לגוש היישובים בלב השומרון בואכה צפון השומרון. כמי שנוסע רבות באזור זה, אני תמה לא אחת על היעדרם של כוחות הביטחון באזורים אלה. לאחרונה אף היה פיגוע באזור צומת תפוח.
       
        אדוני היושב-ראש, חברי חברי הכנסת, דווקא לאור מגמתם של ארגוני הטרור להקצין את פעילותם בשומרון, על מנת ליצור לחץ על ממשלת ישראל והעולם ולגרור את המדינה להינתקות נוספת, יש צורך חיוני בפריסת המחסומים. זה המקום לבקש מכוחות צה"ל, שעושים זאת ברגישות רבה, להמשיך ולגלות אותה רגישות במחסומים אלה. 
       
       אדוני היושב-ראש, חברי חברי הכנסת, כל עוד ארגוני הטרור ממשיכים להתקיים בשטחים, יש להדק את הפיקוח על התנועה באזור זה, כי כדי למנוע את היצירתיות של המפגעים והמחבלים, אפילו הרצון הטוב שלנו לשיפור תנאי המחיה בשטחים לא מועיל. הגיע הזמן שיבינו חברי הכנסת הנכבדים בכנסת ישראל, שעם כל הצער והכאב, אם הבחירה היא מניעת רצח חפים פשע, פיגועים בשטח ישראל, פיגועי ירי על אזרחים חפים מפשע, לבין אי-נעימות או עוגמת נפש במחסומים, הרי הבחירה ידועה. 
       
       אדוני היושב-ראש, חברי חברי הכנסת, לצערי הרב מה שמונע את ההתקדמות בתהליך השלום זה אך ורק האשליה שהמנהיגות של הציבור הפלסטיני יוצרת, כאילו יותר פיגועים, יותר אנרכיה, יותר לחץ, יזרזו ויקדמו את מחיקתה של הישות הציונית, של עם ישראל משטח ארץ-ישראל. לצערנו הרב, לאחרונה אנחנו שומעים את זה בקולי קולות. את מה שידענו והרגשנו, את רחשי לבם של הרבה משכנינו, היום בשיא חוצפתם, בשיא העזות המפלצתית שלהם, הם אומרים זאת מעל כל במה, בכרזות ענק. 
       
       לכן, כשבאים לכאן חברי הכנסת מעל דוכן זה ומאשימים את ממשלת ישראל, את עם ישראל, שכל זה תרמית אחת גדולה, הרי את המחיר הכבד והכואב עם ישראל כבר שילם וממשיך לשלם ויוכיח שכוונתו ומגמתו היא לשלום.
       
        לא אחת אני אומר, שבמאבקים של צה"ל, במלחמות, צה"ל ניסה אך ורק לכפות את השלום ולא את מלחמה. לכן כשמלינים על צה"ל על פריסת המחסומים, הייתי מציע למציעים לכוון את אותו מאמץ כלפי ארגוני הטרור כדי שיפסיקו את הטרור. תאמינו לי שאז לא יהיו מחסומים.
       
היו"ר עבד-אלמאלכ דהאמשה:
       
       תודה רבה לחבר הכנסת מרגי. כאמור, התשובה וההצבעה במועד אחר. 

       
הצעות לסדר-היום
הקריאות להענקת חנינה ליגאל עמיר

       נעבור לנושא הבא – הצעות דחופות לסדר-היום מס' 7488, 7491 ו-7496, בעניין הקריאות להענקת חנינה ליגאל עמיר. ראשון המציעים - חבר הכנסת רשף חן. אחריו ידברו חברי הכנסת שוחט ורן כהן.  
       
רשף חן (שינוי):
       
       אדוני היושב-ראש, חברי חברי הכנסת, יש לי גינה, אני יודע מה זה עשבים שוטים. עשב שוטה צומח, פתאום אתה קם בבוקר ויש לך עשב שוטה, לא רצית אותו שם; לא השקית אותו, לא זיבלת אותו, לא שתלת אותו, כשאתה רואה אותו, אתה עוקר אותו. זה עשב שוטה. יש עשבים שוטים גם בימין הישראלי – כל מיני תופעות כאלה, הם לא רצו אותם ולא ביקשו אותם - - -

נסים זאב (ש"ס):
       
       גם בשמאל יש עשבים שוטים.
       
רשף חן (שינוי):
       
       יש עשבים שוטים גם בשמאל, אפילו במרכז יש איזה אחד או שניים. יגאל עמיר הוא לא עשב שוטה - - -
       
היו"ר עבד-אלמאלכ דהאמשה:
       
       בש"ס עשב שוטה מוציאים החוצה, הוא לא נשאר.
       
רשף חן (שינוי):
       
       גם בשינוי.
       
רן כהן (מרצ-יחד):
       
       בש"ס יש עשב שוטה, שולחים אותו לכנסת.
       
רשף חן (שינוי):
       
       יגאל עמיר הוא צמח טורף, והוא צמח טורף שנשתל וטופח ודושן באהבה זוועתית של האמא הזוועתית שלו, שבאה עכשיו להסביר לנו שצריך לתת לו חנינה מפני שהתברר שהוא צדק. האשה הנוראה הזאת, שאני מבין שהיא גננת במדינת ישראל – דבר מעורר צמרמורת – מסבירה לנו, היא והבן האחר שלה, שזה לא רצח, זו התנקשות. תיכף נשמע שהוא מועמד לפרס ישראל כי הוא הציל אותנו. 
       
       ולמרבה הבושה והזוועה, זה לא קורה רק במעגל הקרוב של המשפחה הזוועתית הזאת, אלא זה קורה במעגל הרבה יותר רחב. כשאתה קורא את התגובות באינטרנט, כשאתה שומע את ההתבטאויות ברגע שהם לא נזהרים, אתה מבין שיש ציבורים רחבים מאוד במדינה הזאת שחושבים בסתר לבם, או לא בסתר לבם, שהמעשה הנתעב של יגאל עמיר היה מוצדק, מפני שהם חושבים שדרכו של יצחק רבין היתה שגויה.
       
       רבותי, אפילו מי שחושב שדרכו של יצחק רבין היתה שגויה לחלוטין, אינו רשאי להצדיק לא במלה ולא ברמז ולא במחשבה אפילו את מעשה הרצח של יגאל עמיר, מפני שאם הוא עושה את זה ואם הוא חושב ככה, הוא אדם בזוי במידה לא הרבה פחותה מיגאל עמיר עצמו. ומה שיותר חמור, הסביבה הזאת של הפולסא דנורא, אותה סביבה שהביאה לנו כל מיני "עשבים שוטים" שהולכים ומכים חיילי צה"ל – הסביבה הזאת היא במידה רבה שותפה לפשע של יגאל עמיר. זו האמת. העובדה שבאים ומספרים לנו כל מיני סיפורים, וכל הדיבורים האלה על חנינות ועל הבנות, ולא רצח אלא התנקשות – רבותי, זה מבטא רעה חולה, קשה, אמיתית, מסוכנת, נוראית לדמוקרטיה הישראלית, והכנסת הזאת חייבת להוקיע את הדברים האלה בצורה הכי ברורה, הכי חזקה והכי בלתי משתמעת לשתי פנים שיכולה להיות. תודה רבה.
       
היו"ר עבד-אלמאלכ דהאמשה:
       
       תודה רבה לחבר הכנסת רשף חן. חבר הכנסת אברהם בייגה שוחט אינו נמצא באולם. חבר הכנסת רן כהן, בבקשה, אדוני.
       
רן כהן (מרצ-יחד):
       
       אדוני היושב-ראש, חברות וחברי הכנסת, אני מצטרף לכל מלה שאמר קודמי, חבר הכנסת רשף חן. ואכן, היוזמה להעלות את הנושא הזה במליאת הכנסת מיועדת לעניין אחד בלבד: לא לשתוק לנוכח התועבה שבדברים של יגאל עמיר ושל משפחתו, אלא להוקיע אותה ולקרוע את המסכה הזאת, שניסו לצייר כאילו המשפחה עצובה על הרצח, כאילו המשפחה מסתייגת מן הרצח. הנה יצא המרצע מן השק: המשפחה היא גם נותנת הגיבוי וגם המהללת את הרוצח. והנה, היא גידלה לא רק את יגאל עמיר, אלא גם את אחיו, שהיום הם מהללים את המעשה הזה. 
       
       אדוני היושב-ראש, השתיקה איננה תשובה כאשר משפחת רוצחים מדברת. זו משפחת נבל ורוצח שצריך לקרוע אותה מן החברה הישראלית. אין דרך אחרת. הלוא הגענו למצב פשוט מדהים במדינה. משפחה של רוצח ראש ממשלה, שהעמידה פנים כאילו היא מסתייגת, היום מתפארת ברצח הזה, מכנה את הנרצח, ראש ממשלה בישראל, פושע, וקוראת לתלות בכיכר העיר את ראש הממשלה הנוכחי ואת כל מי שתמך בהתנתקות. איפה היא צריכה לחיות, גאולה עמיר הזאת, בישראל או באירן? אולי יותר טוב שתלך לאירן לעזאזל. שם יש כמוה רבים, אין לה מה לעשות כאן אם זאת האמונה שלה, לראות אנשים ומנהיגים תלויים בכיכר העיר. 
       
       זו משפחה אנטי-ישראלית, אנטי-יהודית, אנטי-דמוקרטית, משפחה שקוראת למעשי פשע וחורבן, ואין לנו שום יכולת לעבור על הדברים הללו לסדר-היום. 
       
       אדוני היושב-ראש, אני חייב לומר שבהתבטאויות של משפחתו של יגאל עמיר – ראיתי את זה בטלוויזיה בערוץ-10 פשוט בחלחלה – אמו לא שונה בהרבה מאמו של שהיד שמתגאה בבנה שהלך לפגע באוטובוס בלב תל-אביב או בדיסקוטק ושמחה על הדם שנשפך. הנה פה היא שמחה בעצם על רצח ראש הממשלה. הרי זה דבר ממש מדהים, איך הדבר הזה צמח בארץ הזאת. 
       
       לפני כמה שעות דובר כאן על תנועות המרי שנלחמו על הקמת מדינה יהודית דמוקרטית, והנה יש לנו מדינה שיש בה 20% שחושבים שיגאל עמיר צריך להשתחרר מן הכלא מוקדם מהזמן שהוקצב לו. 
       
       האיש הזה בן מוות היה. בשנייה שבה הוא שלף את האקדח הוא היה צריך להיות מחוסל ולהירקב בקבר. אם הוא לא נרקב בקבר, הוא צריך להינמק בכלא עד סוף ימיו. על העניין הזה אין סליחה, אין מחילה, אין כפרה, וגם אין עצימת עיניים. תודה רבה, אדוני.
       
היו"ר עבד-אלמאלכ דהאמשה:
       
       תודה רבה, חבר הכנסת רן כהן.
       
       גברתי שרת המשפטים, הבמה לרשותך לעלות ולענות לשני המציעים שהתייצבו לדיון. המציע השלישי לצערי לא נכח, אנחנו נוותר על הצעתו.
       
רן כהן (מרצ-יחד):
       
       לא הזכרתי את הצורך באכיפת החוק שתעשה את העבודה הזאת. הגשתי תלונה במשטרה - - -
       
שרת המשפטים ציפי לבני:
       
       אדוני היושב-ראש, כנסת נכבדה, אני מודה שעליתי הנה עם ניירות שעוסקים בשאלת המשפט החוזר, מה הם התנאים וכו'. אבל אני רוצה לומר ברצינות: אני חושבת שלא צריך מכל אמירה שיוצאת מפיו של הרוצח שיושב בכלא, ויושב בכלא כדין ונשפט כדין, להתרגש.
       
רשף חן (שינוי):
       
       הנושא המטריד הוא דברי המשפחה.
       
שרת המשפטים ציפי לבני:
       
       אני אענה על כמה דברים שעלו בשלושת הימים שבהם קיבלה משפחת עמיר מיקרופונים ועשתה בהם כאוות נפשה. קודם כול, מעבר לזה שזה מקומם, וזה מרתיח וזה מרגיז את כל אחד מאזרחי מדינת ישראל, אנחנו כגוף מחוקק צריכים לקחת את זה באיזו פרופורציה, בוודאי את הטיעון המוזר בעניין המשפט החוזר, שנשמע על פניו מוזר להפליא. מטבע הדברים יש הליך כזה שקבוע בחוק, לא בעניינו דווקא, ולא אני אמורה להחליט בו, אבל מהיכרותי – כמו כל אזרח, לא כשרת משפטים – את העובדות, זה נראה לי מופרך לחלוטין. 
       
       אשר לשאר הדברים, הם הועברו. אכן פנייתך הועברה, למיטב ידיעתי, ליועץ המשפטי לממשלה, ועקב הפרדת הרשויות, אינך מצפה שאני אתייחס לשאלה אם זו עילה להעמדה לדין או לא. זה ייבדק על-ידי הרשויות כנדרש. תודה.
       
היו"ר עבד-אלמאלכ דהאמשה:
       
       תודה רבה לשרת המשפטים. גברתי לא אמרה לנו מה היא מציעה לגבי המשך הדיון בעניין הזה.
       
שרת המשפטים ציפי לבני:
       
       להסתפק.
       
היו"ר עבד-אלמאלכ דהאמשה:
       
       חבר הכנסת רשף חן, מה עמדתך לגבי המשך הדיון בהצעה?
       
רשף חן (שינוי):
       
       דיון במליאה.
       
היו"ר עבד-אלמאלכ דהאמשה:
       
       חבר הכנסת רן כהן?
       
רן כהן (מרצ-יחד):
       
       אני ביקשתי להשאיר במליאה.

היו"ר עבד-אלמאלכ דהאמשה:
       
       אנחנו נצביע על הצעתם של חברי הכנסת רשף חן ורן כהן. לפני ההצבעה יש הצעות אחרות. בבקשה, חבר הכנסת נסים זאב במסגרת דקה.
       
נסים זאב (ש"ס):
       
       אדוני היושב-ראש, אמר חברי חבר הכנסת רשף חן, שיש עשבים שוטים. אני מקבל את האמירה הזאת. אבל, אי-אפשר לבוא ולהפוך את כל אנשי הימין - אני מסכים אתך. אבל אי-אפשר לבוא ולהפוך את כל הנושא הזה לנושא מרכזי, והייתי אומר - למאבק מול הימין, כאילו יש ציבור כל כך גדול שתומך ברצח רבין. אין פה ספק. כולם מגנים ומתעבים את הרצח הנורא הזה. אבל אי- אפשר, בגלל כמה אנשים - באופן זדוני, עושים איזה סקר בין אנשים מהקיצוניים ביותר, ואומרים שכל אדם חמישי במדינת ישראל, או בימין, מסכים לרצח רבין, מסכים לחנינה. 
       
היו"ר עבד-אלמאלכ דהאמשה:
       
       תודה. 
       
נסים זאב (ש"ס):
       
       זה שומו שמים. אסור אפילו לחשוב על הדבר הזה. 
       
היו"ר עבד-אלמאלכ דהאמשה:
       
       תודה רבה לחבר הכנסת נסים זאב. חבר הכנסת אילן שלגי, בבקשה. גם במסגרת דקה. 
       
אילן שלגי (שינוי):
       
       אדוני היושב-ראש, חברות וחברי הכנסת, הרוצח המתועב הזה, שמתיימר להיות אדם דתי אבל אין לו אלוהים, אמר כבר לאחר הרצח, שהוא לא היה עושה זאת אלמלא היה לו גיבוי פוליטי והלכתי. כי היו רבנים - הוא מצא את הרבנים - שנתנו לו הכשר. עם כל מיני חרמות, קמיעות, גידופים ופולסא דנורא, והאדם החולני הזה ראה בזה איזו שליחות. 
       
יעקב מרגי (ש"ס):
       
       - - -
       
אילן שלגי (שינוי):
       
       ולכן אמרתי: בודדים. אבל, הוא מצא את הרבנים שהוא חיפש. וגם היום אנחנו באותה אווירה. ושוב ראינו הסתה פרועה נגד ראש ממשלה נבחר בישראל, שקיים והלך לבצע החלטת רוב בממשלה ורוב בכנסת, עם גיבוי בבית-המשפט העליון, וגם הפעם נשמעו קולות איומים ונוראים. והפעם לא רק מבודדים. והדמוקרטיה הישראלית צריכה לדעת להתגונן. וכאשר מאחזים ממשיכים לשבת על הגבעות, וכאשר בני נוער פרועים מקימים בן-לילה עוד מיני מאחזים, וכאשר באים לפנות אותם הם מכים את קציני צה"ל, מדינת ישראל בבעיה קשה. אנחנו צריכים לקחת את הדמוקרטיה, להגן עליה, להיות דמוקרטיה מתגוננת ואוכפת חוק. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת אילן שלגי. 
       
       חברי הכנסת, אנחנו נעבור להצבעה על הצעותיהם של חברי הכנסת רשף חן ורן כהן, אם להעביר את זה למליאה או לא. מי שבעד להעביר את זה למליאה יצביע בעד, ומי שבעד להסיר יצביע נגד, כמובן. אפשר להצביע,  חברי הכנסת. מי בעד? מי נגד? מי נמנע? 
       
הצבעה מס' 3
       
בעד ההצעה לכלול את הנושא בסדר-היום – 6
בעד ההצעה שלא לכלול את הנושא בסדר-היום – 7
נמנעים – אין 
ההצעה שלא לכלול את הנושא בסדר-היום של הכנסת נתקבלה. 
       
היו"ר עבד-אלמאלכ דהאמשה:
       
       ובכן, חברי הכנסת, ברוב של שבעה מתנגדים, שישה תומכים, ההצעות תוסרנה מסדר-היום. תודה רבה. 
       

הצעה לסדר-היום 
החלטת בג"ץ בעניין מפעל הזנה לילדים מהזרם החרדי

היו"ר עבד-אלמאלכ דהאמשה:
       
       תודה רבה. הנושא הבא: החלטת בג"ץ בעניין מפעל הזנה לילדים מהזרם החרדי, הצעה לסדר-היום מס' 7470. חבר הכנסת אזולאי, חבר הכנסת דוד אזולאי. 
       
נסים זאב (ש"ס):
       
       אדוני היושב-ראש, הודעתי שאני ממלא-מקומו. זו הצעה רגילה. 
       
היו"ר עבד-אלמאלכ דהאמשה:
       
       רגע. למי הודעת? זו הצעה רגילה?
       
נסים זאב (ש"ס):
       
       רגילה. 
       
היו"ר עבד-אלמאלכ דהאמשה:
       
       בסדר. תעלה, ותעלה את ההצעה, בבקשה. ושים לב, חבר הכנסת נסים זאב, אנחנו עכשיו במושב חדש, תמיד הולכים לפי הזמן. לגבי זמן הדיבור, שלא תגלוש לנו, כפי שהתרגלת קודם. 
       
נסים זאב (ש"ס):
       
       לא, יש לי עשר דקות, אדוני. 
       
היו"ר עבד-אלמאלכ דהאמשה:
       
       בסדר. תקבל. את מלוא הזמן. אני מקווה שתדבר פחות, כדי שנוכל לגמור את סדר-היום. 
       
נסים זאב (ש"ס):
       
       אפילו פחות, אני משתדל פחות, כי הנושא של הלחם, באמת, הוא הדבר הכי זול במדינה.
       
       אדוני היושב-ראש, "תבן אין נתן לעבדיך ולבנים אמרים לנו עשו, הנה עבדיך מכים וחטאת עמך". איזה ביזיון זה. ראש הממשלה, בלי בושה, עומד מעל הבמה הזאת ומצהיר: אני מקים ועדה למלחמה בעוני, לא יהיו פה עניים בישראל. במי הוא מתעתע, ראש הממשלה? מישהו מאמין לאיש הזה? אולי הוא מאמין לעצמו, אבל אנשים כבר הספיקו להכיר אותו. חוץ מאשר להקים ועדה – ואנחנו מכירים את התהליך של הקמת ועדות; זה פשוט כדי להשכיח מהציבור שפעם היה איזה נושא שעליו קמה הוועדה. אם הוא רוצה להביא פתרון אמיתי, שקודם כול יחזיר את הביטוח הלאומי של ילדי ישראל, של אותן משפחות ברוכות ילדים שגזלו את פת לחמן.  אנשים אין להם איך לכלכל את הילדים בבית.  
       
       אז עכשיו תראו, רבותי, חברי חברי הכנסת. גנבו את הלחם שלוש פעמים. בפעם הראשונה, לקחו את הביטוח הלאומי מהילדים. אין ביטוח ילדים, אין לחם. ההורים אסור להם לתת לחם.  הממשלה, היא תדאג לתת הזנה לאותם ילדים רעבים. היא דואגת. ובשביל זה באה איזו הצעת חוק של הגברת הנכבדה, חברת הכנסת רוחמה אברהם, שאמרה: אני רוצה לתת את התשובה. אני, רק אני. אבל לא מישהי אחרת - חברת הכנסת שרצתה מטעם מפלגת העבודה לתת באמת תשובה ומענה, גם לאותם ילדים שאינם קשורים דווקא ובהכרח למגזר הממלכתי, אמרה: כל ילד רעב בישראל יהיה זכאי לקבל ארוחה חמה. 
       
       אז בפעם הראשונה לקחו את הכסף של הביטוח, בפעם השנייה לקחו את הלחם מאותם ילדים רעבים, שקשורים לאותן משפחות ברוכות ילדים. הלוא כשאנחנו מדברים בילדי הת"תים – תלמוד תורה -  באותם ילדים המוכרים שאינם רשמיים, באותם ילדים ששייכים לת"תים - זה כולל ילדים ערבים, גם כן, שהם גם נקראים מוכרים שאינם רשמיים - אז לקחו פעמיים. ואתמול בלילה התבשרנו שגם העלו את מחיר הלחם בחנויות. אז פעם לקחו מהבית, פעם לקחו את זה מבית- הספר, ועכשיו לוקחים את הלחם גם מהחנות. גם מהחנות אי-אפשר לרכוש לחם. וראש הממשלה מבשר לנו בשורה טובה, בישר לנו על הרכבות, שעוד מעט הרכבות ילכו מעיר לעיר וממדינה למדינה. אני הבנתי שגם מקהיר  לדמשק, ומדמשק אולי לחיפה, וכן על זה הדרך, תנועת הרכבות. אנשים צריכים לחם. הוא מדבר על 9 מיליארדים של רכבות? במי הוא מתעתע?
       
       ותראו – סוף-סוף חשבו אנשים מסוימים שאולי טעו, שאולי ימצאו את התשובה בבג"ץ, אולי משרד החינוך הוא כל כך אטום, והוא באמת מפלה בין דם לדם, הוא מפלה בין ילד לילד, אבל בית- המשפט בוודאי לא יעשה נבלה כזאת בישראל. לא יחשוב על דבר כזה בכלל. ושם, ודאי בית- המשפט יכריח את משרד החינוך שלא להפלות בין דם לדם. והנה, השופט חשין, שהוא המשנה של נשיא בית-המשפט העליון, בא וקבע שהחוק של ארוחה חמה, או ארוחה יומית, אינו מבקש להחיל עצמו על בתי-הספר המקיימים יום לימודים ארוך. הרי ברור שדיברו כאן גבוהה גבוהה; שראש הממשלה החליט על יום לימודים ארוך, ובמסגרת הזאת ייתנו גם ארוחה חמה, ייתנו תשובה לעוני, והגענו, ברוך השם, אל המנוחה והנחלה.  
       
       דבר נוסף, אדוני היושב-ראש, צריכים להתייחס גם למצב העוני במדינת ישראל. צריכים לזכור, שיותר מ-100,000 ילדים רעבים נוספו לרשימת הרעבים בשנת 2004, ויותר משפחות רעבות ללחם.  אם ראש הממשלה באמת רוצה למנוע את העוני הזה, יש לו אפשרות. יש לו אפשרות כל כך פשוטה - להחזיר את הגזל, את הגזלה שגזלו מאותן משפחות. הביטוח הלאומי היה דבר מקודש. מעולם אף ממשלה לא נגעה בקצבאות הילדים, כי הבינו שהילדים לא צריכים להיות תלויים בשכר של האב או האם, אם היא עובדת או אינה עובדת. זה הדבר המינימלי המתבקש שמדינת ישראל צריכה לתת לילדים, וזה קיים גם במקומות רבים בעולם. תראו איך מתייחסים בצרפת למשפחות ברוכות ילדים. למה אי-אפשר ללמוד ממדינות אחרות? 

       דבר נוסף, אדוני היושב-ראש, ידידי חבר הכנסת יצחק כהן הביא הצעת חוק. אם הממשלה הזאת באמת ובתמים רוצה להוכיח שאינה מפלה בין דם לדם או בין ילד כזה לאחר, ניתנת לה ההזדמנות לתמוך בהצעת החוק של סיעת ש"ס, שחתמו עליה עוד חברים רבים, כדי למנוע את הבושה והחרפה הזאת ממדינת ישראל.
       
       	אדוני היושב-ראש, אני מבקש שהנושא הזה יובא לדיון, קודם כול במליאת הכנסת. אני רוצה לדעת מה עמדת החברים בנושא הזה. זה שווה דיון במליאה. אני מודה לך, אדוני.

היו"ר עבד-אלמאלכ דהאמשה:
       
       תודה לחבר הכנסת נסים זאב. שרת המשפטים תענה על ההצעה בנושא החלטת בג"ץ בעניין מפעל הזנה לילדים מהזרם החרדי.

שרת המשפטים ציפי לבני:
       
       אדוני היושב-ראש, כנסת נכבדה, תשובתי בעניין הזה תהיה מטבע הדברים קצרה. ההחלטה הוכרעה על-ידי בג"ץ. כשרת משפטים ודאי שאכבד את הכרעת בג"ץ, אבל בכך הייתי עושה  מלאכתי אולי קלה מדי, וצריך גם לומר מה היתה עמדת הממשלה, עמדת משרד החינוך בעניין הזה בבג"ץ. 
       
       משרד החינוך חשב שחוק יום חינוך ארוך ולימודי העשרה בא להוסיף שעות לימודים כדי להוסיף חינוך לערכים ופעילות חברתית וכו', הכול במסגרת מטרות החינוך הממלכתי. תחולתו של חוק יום חינוך ארוך נדונה בבג"צים קודמים.  חוק ארוחה יומית לתלמיד גם הוא הולך בעקבות חוק יום חינוך ארוך, וגם הוא חל בהתאמה במקום שבו הוא חל, רק על מוסדות החינוך הרשמיים, ועמדה זו נתמכת בשלושה: ראשית, הנימוק התכליתי, ולפיו חוק ארוחה יומית לתלמיד אינו אלא העניין המסייע, שנועד לאפשר הוצאה מיטבית לפועל של חוק יום חינוך ארוך. הדבר השני זה הנימוק המילולי, פרשנות לשונו של חוק ארוחה יומית לתלמיד, שקובע שאוכלוסיית התלמידים הזכאים לבוא בגדרו של החוק תיקבע לפי מוסדות החינוך ביישובים ובשכונות שבהם חל יום חינוך ארוך. דהיינו, גם הוא קשור ליום חינוך ארוך. ושלישית, על דרך של קל וחומר, בעקבות תוצאה של פסק-דין גני חב"ד, שעסק ביום חינוך ארוך, שקובע שהמדינה אינה חייבת במימונו של החינוך המוכר שאינו רשמי. כיצד ניתן, כך טען משרד החינוך, לגרוס כי היא חייבת במימון ההזנה במוסדות אלו? זאת היתה גם עמדת המדינה בבג"ץ, עמדת משרד החינוך, ומשקבע בג"ץ את מה שקבע, ודאי שהממשלה תקבל ותפעל לפיו, כשאני מצטטת מתוך סיכום דבר השופטים: "הכול מסכימים כי לא המדינה מממנת את קיומו ואת החזקתו השוטפת של בית-הספר המוכר שאינו ממלכתי. כי גופים פרטיים אלה ואחרים הם המממנים קיום והחזקה של אותם בתי-ספר. כנדרש מכך, אותם גופים פרטיים הם גם שיממנו - כחלק מההחזקה השוטפת - הן את יום הלימודים הארוך, הן את הארוחות החמות הניתנות לילדים הלומדים יום לימודים ארוך". בכך תמו דברי ואני אבקש להסיר את ההצעה.

יצחק כהן (ש"ס):
       
       מה עמדתך האישית?

שרת המשפטים ציפי לבני:
       
       ביקשתי להסיר.

היו"ר עבד-אלמאלכ דהאמשה:
       
       שרת המשפטים ביקשה להסיר את הנושא מסדר-היום.  לפני שנצביע, הצעה אחרת לחבר הכנסת רשף חן.

יצחק כהן (ש"ס):

	קראת מה שכתבו לך. מה דעתך? 

היו"ר עבד-אלמאלכ דהאמשה:
       
       אני מבקש לשמוע את חבר הכנסת רשף חן עכשיו. חבר הכנסת יצחק כהן, תודה רבה. בבקשה, חבר הכנסת חן, במסגרת דקה. 
       
רשף חן (שינוי):

       אדוני היושב-ראש, גברתי השרה, חברי חברי הכנסת, קשה שלא להתרשם מהרפלקס המותנה של החרדים בכל הזדמנות שמציעים כסף לדרוש אותו. המצב פה מאוד פשוט. מדינת ישראל לא החליטה - - - 

משה גפני (דגל התורה):
       
       פשוט לא להאמין.

רוני בריזון (שינוי):
       
 - - - 

רשף חן (שינוי):
       
       אני מאמין. אתם עושים את זה כל כך הרבה, אני כבר לא מתפלא, אני מאמין.

משה גפני (דגל התורה):
       
       - - - 
       
יעקב מרגי (ש"ס):
       
       מה עם הייחודיים? פשוט לא להאמין.

היו"ר עבד-אלמאלכ דהאמשה:
       
       חבר הכנסת גפני, חברי הכנסת, אני מבקש, בבית הזה שומעים דברים גם כשלא מאמינים בהם. לא התרגלנו?
       
משה גפני (דגל התורה):
       
       - - - 
       
רוני בריזון (שינוי):
       
 - - - 

יעקב מרגי (ש"ס):
       
       לאן חולקו הייחודיים של שינוי?

היו"ר עבד-אלמאלכ דהאמשה:
       
       אתם מאריכים את הזמן. הוא במסגרת דקה חייב לסיים. תן לו את השניות האחרונות לגמור את דבריו.

משה גפני (דגל התורה):
       
       אתה מאמין במה שאמרת עכשיו? אי-אפשר להאמין למה שאני שומע.

רשף חן (שינוי):
       
       מה השניות האחרות? דיברתי חמש שניות לפני שהתחילו לצעוק.

היו"ר עבד-אלמאלכ דהאמשה:
       
       בסדר, אתן לך להשלים את הרעיון.

משה גפני (דגל התורה):
       
       - - - 
       
רוני בריזון (שינוי):
       
       אתה מאמין לדברים הרבה יותר גרועים.

רשף חן (שינוי):
       
       חבר הכנסת גפני, אני בטוח שיש פה חברי כנסת שלא מבינים חוק, לך אני לא אתן את ההנחה הזאת. כפי שאתה יודע היטב, מדינת ישראל לא החליטה לתת ארוחת צהריים לכל ילדי ישראל.

משה גפני (דגל התורה):
       
       היה חוק.

רשף חן (שינוי):
       
       החוק לא אומר את זה ואתה יודע את זה היטב. מדינת ישראל החליטה במסגרת החינוך הממלכתי לעשות יום לימודים ארוך. 

משה גפני (דגל התורה):
       
       - - -  
       
היו"ר עבד-אלמאלכ דהאמשה:
       
       תודה רבה. 

רשף חן (שינוי):
       
       ההזנה ביום הלימודים הארוך היא אמצעי ולא מטרה.

משה גפני (דגל התורה):

       לילדים שלכם אין בעיה.

היו"ר עבד-אלמאלכ דהאמשה:
       
       חבר הכנסת גפני, אני קורא אותך לסדר פעם ראשונה. 
       
רשף חן (שינוי):
       
       אם אתה רוצה חוק שכל ילדי ישראל יקבלו ארוחת צהריים על חשבון המדינה, תיזום את     החוק הזה. יכול להיות שניקח את העלות לזה מקצבאות ילדים. יכול להיות שזה רעיון טוב, שבמקום שההורים  יכניסו את הכסף  לכיס שלהם, מדינת ישראל תקנה להם ארוחת צהריים, אבל פעמיים לא ילך. גם אין לזה כסף. הרעיון שכל פעם בא משרד החינוך ואומר לכם מה החוק, באה שרת המשפטים ואומרת לכם מה החוק - לי אל תאמין - בא בג"ץ ואומר לכם מה החוק, ומה המסקנה שלכם? הם כולם מה?  שונאי חרדים. לא ילך.

משה גפני (דגל התורה):
       
       שינוי לא שונא חרדים?

היו"ר עבד-אלמאלכ דהאמשה:
       
       תודה רבה לחבר הכנסת רשף חן. חבר הכנסת נסים זאב, מה בקשתך? 

נסים זאב (ש"ס):
       
       דיון במליאה.

משה גפני (דגל התורה):
       
       - - - 

היו"ר עבד-אלמאלכ דהאמשה:
       
       חבר הכנסת גפני, סיימנו. אנחנו מצביעים עכשיו. מי בעד דיון במליאה - יצביע בעד. מי בעד להסיר - יצביע נגד. אנחנו עוברים להצביע. ההצבעה החלה. השרה ביקשה להסיר את הנושא מסדר-היום.

הצבעה מס'  4
       
בעד ההצעה לכלול את הנושא בסדר-היום – 6
בעד ההצעה שלא לכלול את הנושא בסדר-היום – 7
נמנעים - 1
ההצעה שלא לכלול את הנושא בסדר-היום של הכנסת נתקבלה.

היו"ר עבד-אלמאלכ דהאמשה:
       
       ברוב של שבעה מתנגדים, שישה תומכים ונמנע אחד, הנושא יוסר מסדר-היום.

משה גפני (דגל התורה):
       
       אדוני היושב-ראש, הכנסת החליטה אפילו לא לדון על ילדים חרדים רעבים. אתם הרי ליברלים. ממש ליברלים.

היו"ר עבד-אלמאלכ דהאמשה:
       
       חברי הכנסת, תם הדיון בעניין הזה. 
       
משה גפני (דגל התורה):
       
       תקראו את החלטת הבג"ץ. ההחלטה היא בידי שרת החינוך. תקרא את ההחלטה. 

היו"ר עבד-אלמאלכ דהאמשה:
       
       חבר הכנסת גפני, תרשה לי לקיים את הדיון. עברנו כבר לנושא הבא. 

       
הצעת חוק הגנת הצרכן (תיקון מס' 19) 
(הטעיה לאחר התקשרות בעסקה), התשס"ה-2005
       [רשומות (הצעות חוק, חוב' כ/93).]
(קריאה ראשונה)

היו"ר עבד-אלמאלכ דהאמשה:
       
       הנושא הבא: הצעת חוק הגנת הצרכן (תיקון מס' 19) (הטעיה לאחר התקשרות בעסקה), התשס"ה-2005, בקריאה ראשונה. יעלה את הצעת החוק חבר הכנסת גלעד ארדן. בבקשה, אדוני. 
       
גלעד ארדן (הליכוד):
       
       אדוני היושב-ראש, חברי חברי הכנסת, אפרט תחילה בתמצית את מטרת ההצעה ולאחר מכן טיפה יותר בפירוט.
       
        מפסקי-דין רבים עולה, כי חוק הגנת הצרכן אינו מאפשר להגיש תובענה ייצוגית נגד ספקים של שירות ארוך טווח, כמו לדוגמה אינטרנט, טלפון סלולרי, כבלים, לוויין וכדומה, במקרה שתנאי השירות שהם מספקים השתנו לרעה במהלך ההתקשרות, זאת כיוון שחוק הגנת הצרכן מגן רק על השלב הטרום-חוזי שבו מוצעת לצרכן העסקה הראשונית ולא על שינויים שנעשו בשירות, לפעמים ולרוב לרעתו של הצרכן, במהלך תקופת  ההתקשרות.

       לקונה זו גורמת לפגיעה בצרכנים, שאינם יכולים להתאחד לתביעה ייצוגית, וכן לעומס על בתי-המשפט, המוצפים תביעות של יחידים נגד חברות גדולות. בית-המשפט עצמו קרא לתיקון סעיף זה, והצעת חוק זו באה לאפשר לצרכנים לתבוע תביעה ייצוגית גם במהלך ההתקשרות עם הספק, וכך לייעל את ההליך המשפטי של תביעות צרכניות אלו.
       
       סעיף 2(א) בחוק הגנת הצרכן אוסר על עוסק להטעות צרכן בכל עניין מהותי בעסקה, ומפרט רשימת עניינים שחזקה עליהם כי הם מהותיים בעסקה; האיסור האמור חל על עוסק, גם אם דבר שהוא עושה, במעשה או במחדל, עלול להטעות צרכן, גם אם בעצם איש לא הוטעה בפועל מאותו דבר שעשה.
       
       כפי שציינתי בתחילת דברי, בהתאם למצב המשפטי כיום, חל החוק רק על השלב הטרום- חוזי, כלומר, עוד בטרם חתמת או התקשרת בעסקה עם אותו ספק, והחוק בעצם היום אוסר על עוסק להעלים, בין בפועל ובין במחדל, פרטים מהותיים שעלולים להטעות את הצרכן לגבי פרטים בעסקה המשתכללת.
       
       	לעניין זה נציין, כי סוגיית ההטעיה היא עיקר תכליתו של החוק, חוק הגנת הצרכן, כפי שפסק בית-המשפט העליון בע"א 3613/97, ובו הוא אמר: "מטרתו של חוק הגנת הצרכן היא להגן על הצרכן מפני מעשי מרמה, עושק והטעיה ולהבטיח כי בעשותו עסקה יעמוד לרשות הצרכן מידע, מלא ככל האפשר, על טיב העסקה ועל פרטיה".
       
רשף חן (שינוי):
       
       איזו הטעיה יכולה להיות אחרי שההסכם כבר אושר?
       
גלעד ארדן (הליכוד):
       
       אני אביא לך דוגמה מפסק-הדין שבו השופטת פלפל קראה למחוקק לשנות את החוק, ופסק-דין שהוגש בעתירה של תובענה ייצוגית נגד אחת מחברות הכבלים לפני שהן התאחדו על שינויים שנעשו בתוכן החבילה של ערוץ הספורט. אנשים התקשרו, חתמו על כבלים מתוך הנחה שבחבילת הבסיס של הכבלים יש ערוצים מסוימים, וגם הערוצים האלה כוללים איזה תכנים. לאחר שהם כבר התקשרו, במהלך ההתקשרות, הערוצים הורידו תכנים, הורידו ערוצים.
       
רשף חן (שינוי):
       
       זו הפרת הסכם.
       
גלעד ארדן (הליכוד):
       
       רק רגע. התאגדו הצרכנים ורצו לעשות תביעה ייצוגית. אמר בית-המשפט: לצערי, אני לא יכול. אלה דברים ששונו כבר לאחר חתימת ההסכם. אם היו מטעים אתכם בשלב הטרום-חוזי, על  זה חל חוק הגנת הצרכן, ואפשר לעשות על כך תביעה ייצוגית. בשלב החוזי, אם מרמים אתכם, אתם יכולים לתבוע רק כל אחד לחוד.
       
רשף חן (שינוי):
       
       על הפרת הסכם אין תביעה לפי חוק הגנת הצרכן?
       
גלעד ארדן (הליכוד):
       
       בדיוק. דרך אגב, משרד המשפטים, אני מבין שמכין היום חוק תובענות ייצוגיות, ואתה כרגע מחכה לחוק.
       
רשף חן (שינוי):
       
       לא מחכה.
       
גלעד ארדן (הליכוד):
       
       כך נאמר בוועדת הכלכלה לפחות, על-ידי נציגי משרד המשפטים.
       
רשף חן (שינוי):
       
       הוא כבר עבר קריאה ראשונה והוא בהכנה לקריאה שנייה ושלישית.
       
גלעד ארדן (הליכוד):
       
       הם אמרו שהם תומכים בחוק, כיוון שהם לא יודעים כמה זמן ייקח עד שהחוק שלך או החוק שלהם יעבור, ובינתיים חבל שהצרכנים ייפגעו, אף שהחוק שלי לא מקיף כמו החוקים שבדרך.
       
       "ההנחה העומדת בבסיסו של החוק הינה כי בהינתן מידע מלא והוגן, יוכל הצרכן לכלכל את צעדיו ולהתקשר בעסקה מיטיבה ורצויה. לשם כך נכללה בחוק חובת הגילוי הרחבה, נקבע בו האיסור כל דבר 'העלול להטעות את הצרכן', איסור על ניצול מצוקתו של הצרכן, חולשתו הגופנית או הנפשית או אי-ידיעתו את השפה, וכן איסור על הפעלת השפעה בלתי הוגנת עליו". 
       
       החוק מאפשר להגיש תובענה ייצוגית אך ורק אם קמה עילה מכוח החוק. עקב כך, אין באפשרותו של צרכן המעוניין בכך להגיש תובענה ייצוגית בשל הטעיה במהלך תקופת ההתקשרות. ואני מצטט עכשיו שוב מפסק-הדין: "ההתמקדות במסירת המידע בשלב הטרום-חוזי תוחמת את גבולות החוק בצורה ברורה למדי. לפיכך, עילות שאינן באות בגדר שלב עסקה זה לא ייכללו בחוק, וממילא לא יהיה ניתן להגיש בגינן תובענה ייצוגית".
       
       	הצעת חוק זו, חוק הגנת הצרכן (הטעיה לאחר התקשרות בעסקה), התשס"ה-2005, באה להרחיב את איסור ההטעיה הקבוע בחוק כך שיחול גם על הטעיה מצד עוסק שנעשתה לאחר מועד ההתקשרות בעסקה, ואף בנסיבות הקשורות בסיום העסקה. התיקון האמור נועד להגן על צרכנים המתקשרים בחוזים ארוכי טווח, במיוחד בחוזים למתן שירותים בטכנולוגיות משתנות, שעשויים להתעדכן מדי פעם, למשל בשירותי הטלפון הנייד, שידורי הכבלים, אינטרנט וכן הלאה, לאפשר להם לתבוע מכוח החוק בשל הטעיה, וכן להגיש תובענה ייצוגית מכוח החוק בשל הטעיה במהלך תקופת ההתקשרות, כפי שהמליץ בית-המשפט המחוזי בדבריה של השופטת פלפל. ואני מצטט: "אני מנצלת הזדמנות זו ופונה למחוקק שיתקן את החוק לעניין תובענות ייצוגיות, ויאפשר במסגרת הגנת הצרכן לעשות שימוש במכשיר חשוב זה לעניין חוזי שירות ארוכי טווח".
       
       אני מבקש מהכנסת לתמוך בהצעת החוק בקריאה הראשונה, ולהעבירה לוועדת הכלכלה לשם הכנתה לקריאה השנייה והשלישית. תודה.
       
היו"ר עבד-אלמאלכ דהאמשה:
       
       תודה רבה לחבר הכנסת גלעד ארדן. 
       
       חברי הכנסת, אנחנו נעבור לדיון בהצעת חוק הגנת הצרכן (תיקון מס' 19) (הטעיה לאחר התקשרות בעסקה), התשס"ה-2005. יש רשימת מתדיינים. ראשון המתדיינים הוא חבר הכנסת דוד טל. אינני רואה אותו באולם. חבר הכנסת אהוד רצאבי – גם הוא לא נוכח. חבר הכנסת משה גפני, בבקשה, אדוני. אחריו ידברו חברי הכנסת מאיר פרוש, יעקב מרגי, יגאל יאסינוב, לפי הסדר, וגם אחרים. חבר הכנסת גפני, בבקשה. 
       
משה גפני (דגל התורה):
       
       אדוני היושב-ראש, רבותי חברי הכנסת; אדוני היושב-ראש, אני מתנצל בפניך על הצעקות שהקמתי קודם, אבל יש דברים שהם פשוט בלתי נסבלים, ואני מודה לחבר הכנסת מרגי שאפשר לי לדבר לפניו. אני פשוט מבקש לנצל את התקנון כדי לדבר על מה שנאמר פה קודם. 
       
       	אדוני היושב-ראש, אמר לי פעם נשיא בית-המשפט העליון, השופט אהרן ברק, הוא אמר לי: אתם החרדים צריכים את בית-המשפט העליון, מכיוון שלפעמים יכולות להיות החלטות שלטוניות שיפגעו בכם כמיעוט. לא חשוב, הוא גם לא הבין מה הוויכוח שלנו עם בית-המשפט העליון, על נושאים ערכיים ומצפוניים - -
       
אילן שלגי (שינוי):
       
       הוא לא הבין?
       
משה גפני (דגל התורה):
       
       - - אבל על הנושא של אוכל לילדים רעבים בבית-ספר, שבאים משכבות סוציו-אקונומיות נמוכות, היה ברור שבית-המשפט העליון ייתן סעד, גם כשיש החלטה שלטונית לא נכונה. והנה זה קרה.
       
       אני, דרך אגב, לא הייתי מגיש את הבג"ץ הזה, מכיוון שאין לי שום תקווה מבית-המשפט העליון. לא חשבתי לרגע שהם ייתנו סעד לילדים חרדים רעבים.
       
       בא השופט חשין, שאגב, הוא היה פעם דתי, והיום לא, והוא פירש הכי קשה מכולם - -
       
אילן שלגי (שינוי):
       
       קיבל שכל.
       
משה גפני (דגל התורה):
       
       - - חבר הכנסת בריזון, אתה יודע את זה.
       
רוני בריזון (שינוי):
       
       מה זה יודע?
       
משה גפני (דגל התורה):
       
       צריך לקרוא את המלים הארסיות שלו בפסק-הדין. אגב, הוא גם לא יודע את החוק, ואני תיכף אדבר על זה. בתי-ספר פרטיים, שאנשים משלמים עליהם כסף, שייקחו גם כסף להזנה. פשוט לא להאמין. עומד פה חבר הכנסת רשף חן וצועק: החרדים, מתי שהם רואים כסף, הם רוצים גם לקחת.
       
       אדוני היושב-ראש, יש גבול - - -

גדעון סער (הליכוד):
       
       חבר הכנסת גפני, אם אתה היית במצוקה שלהם בסקרים, יכול להיות שגם אתה היית אומר את זה.
       
משה גפני (דגל התורה):
       
       אני תיכף רוצה להגיד משהו בעניין הזה.
       
רוני בריזון (שינוי):
       
       יש לו חמש מפלגות - - -
       
קריאות:
       
       - - -
       
היו"ר עבד-אלמאלכ דהאמשה:
       
       חברי הכנסת, פסק הזמן הזה עבר. עכשיו ימשיך חבר הכנסת גפני.
       
רשף חן (שינוי):
       
       הוא מנסה להציל את הסיעה שלך, גדעון סער.
       
היו"ר עבד-אלמאלכ דהאמשה:
       
       תמשיכו להתייעץ בחוץ בעניין הזה.
       
משה גפני (דגל התורה):
       
       על מה אנחנו מדברים? אנחנו מדברים על ילדים בעיר שלכל הדעות מגיע לה הזנה. לכל הדעות. היא נמצאת בפרמטרים המלאים לחלוטין של משפחות במצב כלכלי קשה.
       
רוני בריזון (שינוי):
       
       למה? איך קרה לעיר שלמה?

רשף חן (שינוי):
       
       כל העיר? אחד?

היו"ר עבד-אלמאלכ דהאמשה:
       
       חברי הכנסת.
       
משה גפני (דגל התורה):
       
       יש הרבה מאוד ערים. חברי משינוי, תושבי תל-אביב, רעננה והרצלייה - -
       
אילן שלגי (שינוי):
       
       אין לך בושה?
       
משה גפני (דגל התורה):
       
       - - יש ערים במדינת ישראל, ערים רבות - -
       
קריאות:
       
       - - -
       
משה גפני (דגל התורה):
       
       - - שנמצאות במצב סוציו-אקונומי נמוך. תדעו את זה. אם לא ידעתם עד עכשיו, תדעו. יש.
       
קריאות:
       
       - - -
       
משה גפני (דגל התורה):
       
       יש מקומות במדינת ישראל כמו אופקים, כמו מצפה-רמון, כמו ירוחם – למה הם מפריעים לי?

אילן שלגי (שינוי):
       
       - - -
       
משה גפני (דגל התורה):
       
       אפשר להתפלץ.

היו"ר עבד-אלמאלכ דהאמשה:
       
       חבר הכנסת שלגי.
       
אילן שלגי (שינוי):
       
       אתם מכים אותם בחושך, אתם לא רוצים שהם ילמדו - - -
       
משה גפני (דגל התורה):
       
       בשביל מה  הגעתם לכנסת? להפריע לי?
       
היו"ר עבד-אלמאלכ דהאמשה:
       
       אני מוסיף לו דקה. חבר הכנסת שלגי, הוספתי דקה.
       
אילן שלגי (שינוי):
       
       אתם רוצים שאנחנו נאכיל אותם, ואתם לא רוצים לתת להם ללמוד מתמטיקה - -
       
משה גפני (דגל התורה):
       
       לא ייאמן כי יסופר.
       
היו"ר עבד-אלמאלכ דהאמשה:
       
       חבר הכנסת שלגי, אני קורא אותך לסדר פעם ראשונה.
       
אילן שלגי (שינוי):
       
       - - תתבייש לך. 
       
היו"ר עבד-אלמאלכ דהאמשה:
       
       אני קורא אותך לסדר פעם ראשונה.
       
אילן שלגי (שינוי):
       
       בור ועם הארץ.
       
היו"ר עבד-אלמאלכ דהאמשה:
       
       חבר הכנסת שלגי, אני קורא אותך לסדר פעם שנייה.
       
אילן שלגי (שינוי):
       
       - - -
       
היו"ר עבד-אלמאלכ דהאמשה:
       
       אני קורא אותך לסדר פעם שנייה. מספיק.  חבר הכנסת גפני, בבקשה. הוספתי לך דקה.
       
משה גפני (דגל התורה):
       
       מפריעים לי כל הזמן.
       
היו"ר עבד-אלמאלכ דהאמשה:
       
       בסדר. הוספתי לך דקה.
       
משה גפני (דגל התורה):
       
       מה מפריע להם שאני עומד על הדוכן, ריבונו של עולם? מה קרה לכם?
       
       	עכשיו, על מה אנחנו מדברים? יש ויכוח שאפשר לנהל אותו - - -

רוני בריזון (שינוי):
       
	אם אתה מדבר על תובנות - - -

היו"ר עבד-אלמאלכ דהאמשה:
       
       חבר הכנסת בריזון. רבותי, אנחנו בסופו של יום.
       
משה גפני (דגל התורה):
       
       יש ויכוח שאפשר לנהל אותו ומותר לנהל אותו: האם צריך חינוך תורני - כן או לא? האם צריך חינוך חילוני - כן או לא? אפשר לקיים דיון.

אילן שלגי (שינוי):
       
       - - -
       
משה גפני (דגל התורה):
       
       את זה צריך לעשות במסגרות אחרות. יש מציאות שבה החוק במדינת ישראל מכיר בחינוך החילוני, בחינוך הדתי ובחינוך התורני. יושבים ילדים רעבים.
       
רשף חן (שינוי):
       
       רעבים? הם מתו עד עכשיו.
       
היו"ר עבד-אלמאלכ דהאמשה:
       
       חבר הכנסת גפני, משפט מסכם.
       
משה גפני (דגל התורה):
       
       מכיון שהנושא הזה מחר ימשיך להידון, אני רוצה להגיד: דעו לכם שאתם פשוט לא קראתם את פסק-הדין. השופט חשין אמר, ובזה אני מסיים, ואני הולך להגיד פה  משהו מאוד חשוב, שגם חבר הכנסת גדעון סער לא יאהב לשמוע אותו - - -
       
אילן שלגי (שינוי):
       
       הרגע אמרת - - -
       
גדעון סער (הליכוד):
       
       אולי תוותר?
       
משה גפני (דגל התורה):
       
       לא. אני הולך להגיד את זה. בשביל זה עליתי להגיד. את הבג"ץ הגישה עיריית ביתר. השופט חשין אמר: סמכותה של שרת החינוך שלא לתת הזנה לילדי הת"תים. זו סמכותה. אני אומר לכם מהיכרותי אתכם בקדנציה הזאת, שאם היה שר חינוך משינוי, הוא היה נותן הזנה לילדים האלה. כיוון שזו שרה מהליכוד, היא לא נותנת.
       
היו"ר עבד-אלמאלכ דהאמשה:
       
       תודה רבה לחבר הכנסת גפני.
       
       חבר הכנסת מאיר פרוש - איננו נוכח. חבר הכנסת יעקב מרגי, בבקשה. אחריו  ידברו חברי הכנסת יגאל יאסינוב ואחרים לפי הסדר.
       
רוני בריזון (שינוי):
       
       במצב כזה איך אתה ממשיך בקואליציה?
       
משה גפני (דגל התורה):
       
       כדי שלא תיכנסו.
       
רוני בריזון (שינוי):
       
       - - - אל תהיה כל כך בטוח.
       
היו"ר עבד-אלמאלכ דהאמשה:
       
       נא להירגע.
       
משה גפני (דגל התורה):
       
       איך אפשר להירגע?
       
היו"ר עבד-אלמאלכ דהאמשה:
       
       אפשר גם להירגע.
       
יעקב מרגי (ש"ס):
       
       זה בסדר. אני לא אדליק אותם כמו חבר הכנסת גפני, אבל נוריד את הטונים.
       
       אדוני היושב-ראש, חברי חברי הכנסת, אני רק רוצה לומר לכם בנושא הקודם שבו דיבר חברי וידידי חבר הכנסת גפני: הרב גפני, מה אני אגיד לך? הם לא יודעים מה זה רעֵב. הם לא יודעים מה זה רעב. הם לא יכולים להבין אותך. אל תדון אותם. תדון אותם לכף זכות. הם לא מבינים, שכאשר מדברים על עניים, מדברים גם על משפחה שבה שני בני הזוג עובדים. חבר הכנסת שלגי, אל תצרח, לא שמעו שום מלה ממה שאמרת. אולי הרגעת קצת את האמוציות הפנימיות שלך לגבי החרדים. אבל, תבין טוב-טוב: שום בחירה. הממשלה הזאת כפתה עוני על משפחות רבות עם שני מפרנסים במשפחה: אחד מביא 4,000 שקל הביתה והיא מביאה 3,000 שקל. 7,000 שקל לשמונה, לחמישה, לשישה או לארבע נפשות לפי רמת המחיה המינימלית שאתה מצפה - אי-אפשר לחיות במדינה הזאת. זה קו העוני שאתה והממשלה בתחילת הקדנציה הזאת, כפית אותו על הממשלה. חבר הכנסת אילן שלגי, זו לא בחירה. זו הכפייה. זו כפיית העוני שכפיתם אתם. זו כפיית העוני שכפיתם אתם על החברה במדינת ישראל.
       
רשף חן (שינוי):
       
       - - -
       
אילן שלגי (שינוי):
       
       - - -
       
היו"ר עבד-אלמאלכ דהאמשה:
       
	חבר הכנסת שלגי, אתה - - -. אני מבקש: תן לו לסיים.

יעקב מרגי (ש"ס):
       
       אדוני היושב-ראש, חברי חברי הכנסת - - -
       
אילן שלגי (שינוי):
       
       אתה עושה עשרה ילדים - אתה כופה עליהם עוני.
       
היו"ר עבד-אלמאלכ דהאמשה:
       
       בסדר, שמענו. תודה.
       
יעקב מרגי (ש"ס):
       
       אני מביא לעולם עשר בריות נחמדות ומקיים את העולם - -
       
רוני בריזון (שינוי):
       
       אתה כופה עלי - - -
       
יעקב מרגי (ש"ס):
       
       - - ולא כופה עליך שום דבר. תאמין לי שאני מוכן לעשות כל מחקר. בינתיים - - -
       
רוני בריזון (שינוי):
       
       - - - עשרה ילדים - - -
       
היו"ר עבד-אלמאלכ דהאמשה:
       
       חבר הכנסת בריזון, אני מבקש לא להפריע לחבר הכנסת מרגי.
       
יעקב מרגי (ש"ס):
       
       חבר הכנסת בריזון, מאחר שאתה גם נאור, ואתם  משינוי נאורים ורואים רק צבע אחד - - -
       
רוני בריזון (שינוי):
       
       לא יודע אם אנחנו - - -
       
יעקב מרגי (ש"ס):
       
       מאחר שאתם מאמינים לנתוני הלמ"ס, אתמול פורסם שההפוך הוא הנכון: את 9 המיליארדים גזלתם מהעם לטובת שלושת העשירונים העליונים. 9 מיליארדי שקל. ריבונו של עולם, אתם לועגים לאינטליגנציה של מי?
       
רוני בריזון (שינוי):
       
       חבר הכנסת יעקב מרגי - - -
       
רשף חן (שינוי):
       
       איזה עשירונים - - -
       
יעקב מרגי (ש"ס):
       
       לאינטליגנציה של מי אתם לועגים? דחפתם את הידיים שלכם לכיסים של החלשים, של מעמד הביניים, וכביכול באתם בתרמית, ולקחתם את זה לטובת שלושת העשירונים העליונים.
       
רוני בריזון (שינוי):
       
       שלושה עשירונים - - -
       
יעקב מרגי (ש"ס):
       
       אדוני היושב-ראש, לגופו של עניין, להצעת החוק של ידידי חבר הכנסת גלעד ארדן, חוק הגנת הצרכן, כל חוק שיבוא לשפר את מצב הצרכן בישראל הוא ראוי ומבורך, ואני מודה לו. אני מודה לו על ההזדמנות שניתנה לי גם לדבר, ולו יהיה חוק הגנת הבוחר. הייתי מצפה שבמדינת ישראל יהיה גם חוק הגנת הבוחר. הבוחר אמר את דברו ובחר. הבוחר היהודי, המסורתי, הימני והחברתי בחר ממשלה ימנית, מסורתית וחברתית, והנה מה הוא קיבל? הוא קיבל ממשלה שהכתה בו ללא רחם מכל הכיוונים. זו ממשלה עם קפיטליזם חזירי אנטי-חברתי, ממשלה שעקרה את העם מארצו - - -
       
רוני בריזון (שינוי):
       
       - - - קפיטליזם זה דבר אחר.
       
היו"ר עבד-אלמאלכ דהאמשה:
       
       חבר הכנסת בריזון.
       
יעקב מרגי (ש"ס):
       
       אני סומך על המשנה לראש הממשלה, שטבע את המושג הזה בפרלמנט הישראלי. קטונתי - - -
       
היו"ר עבד-אלמאלכ דהאמשה:
       
       חבר הכנסת מרגי, גם כשאתה מדבר לגופו של עניין, יש זמן לסיים.
       
יעקב מרגי (ש"ס):
       
       אני חושב שראוי להוסיף משפטים מסכמים. לכן, חבר הכנסת גלעד ארדן, אני חושב שאחרי שתעביר את החוק הזה, חוק הגנת הצרכן, בהצלחה, כדאי שנחשוב על חוק הגנת הבוחר, כך ששום מפלגות, כמו שינוי וכמו הליכוד, לא ירמו את הבוחרים שלהן. תודה.
       
רוני בריזון (שינוי):
       
       אצלנו אין מצג שווא. מה שאתה רואה זה מה שאתה מקבל.
       
היו"ר עבד-אלמאלכ דהאמשה:
       
       תודה רבה לחבר הכנסת מרגי.
       
       חברי הכנסת, אנחנו ממשיכים בסדר-היום. יגיע תורכם. חבר הכנסת יגאל יאסינוב, בבקשה. אחריו ידברו, אם יהיו באולם, חברי הכנסת ג'מאל זחאלקה, מוחמד ברכה, עסאם מח'ול, אחמד טיבי, אורי אריאל, חיים אורון ואחרים.
       
יגאל יאסינוב (שינוי):
       
       אני רוצה להתייחס לחוק, כי החוק הוא טוב. אני רוצה להביא סיפור מהסיפורים שקיבלתי כחבר כנסת. אחת משתי חברות הכבלים הגדולות סגרה הסכמים לטווח ארוך עם עולים, ובין היתר היא מכרה להם כמה ערוצים, ערוצי סרטים, עם תרגום לרוסית. במשך כמעט חצי שנה האנשים האלה, בדרך כלל המבוגרים, שלא יכולים לקרוא את התרגום בכתוביות, נהנו מתרגום בעל-פה ושמעו את הסרטים מתורגמים ונהנו מאוד. אבל, בשלב מסוים הדבר התהפך. נכון להיום, רוב הסרטים כן מתורגמים על-פי החוזה שהיה, אלא שהתרגום הוא בכתוביות, ואנשים מבוגרים לא יכולים והם פשוט לא רואים את הכתוביות. ואז, בצורה כזאת, הם גם קנו את המוצר וגם לא יכולים להשתמש בו, אפילו שכביכול החברה לא הפירה חוזה.
       
       אדוני חבר הכנסת ארדן, זה דבר טוב שהבאת את החוק. אני רוצה להגיד לך שבקריאה טרומית התנגדנו, וזה כנראה מחוסר תקשורת והסברה. אז לא היה מובן מארבע השורות האלה, שנמצאות בהסבר שאנחנו מקבלים על השולחן, על מה באמת החוק. אני רוצה להשתמש בהזדמנות פה ולהפנות זאת למזכירות הכנסת ולנשיאות הכנסת: ההסברים שאתם מביאים אלינו לקריאה טרומית, מתחת לשם, צריכים להיות מדויקים, כי בדרך כלל אנחנו נתקעים בזה שמה שכתוב שם לא ממש, ולפעמים אפילו הפוך ממה שכתוב ואי-אפשר להבין. אני מודה.
       
היו"ר עבד-אלמאלכ דהאמשה:
       
       תודה רבה לחבר הכנסת יאסינוב.
       
       חברי הכנסת שקראתי בשמותיהם אינם נוכחים באולם. מי שכן נוכח עכשיו הוא חבר הכנסת נסים זאב. אדוני, בבקשה. אחריו ידברו חברי הכנסת איוב קרא, עזמי בשארה ורשף חן, אם יהיו נוכחים, ובכך נסיים את רשימת הדוברים בהצעת החוק הזאת. אלה שלא היו נוכחים כמובן איבדו את זכותם להשתתף בדיון. כאמור, אנחנו נמשיך עם הנוכחים.
       
נסים זאב (ש"ס):
       
       אדוני היושב-ראש, כנסת נכבדה, אני בהחלט תומך בחוק הגנת הצרכן. אני רק רוצה להבין מי זה הצרכן ומי זה הספק. האם חברי הליכוד הם הצרכן וראש הממשלה הוא הספק? האם הממשלה הזאת היא הספק וילדי ישראל הם הצרכן?
       
יעקב מרגי (ש"ס):
       
       או הפוך.
       
נסים זאב (ש"ס):
       
       מה קורה? לא, אין הפוך, הוא הספק, הוא צריך לתת את המענה, וכמו שאנחנו דואגים שהספק לא יתעתע בצרכן, שלא ירמה את הצרכן, שלא יטעה את הצרכן, הצרכנים ילדי ישראל, אותן משפחות, איך הספק הזה, הגדול, שעומד בראש הפירמידה, מתעתע בציבור הזה השכם והערב. הוא עומד בראש הפירמידה של אותה ועדה, שיום אחד תקום לתת תשובה ומענה לאותם ילדים רעבים.
       
       שרת המשפטים, בלי בושה, עומדת מעל הבמה הזאת ואומרת את מה שבית-המשפט אמר. ילדים מהמגזר החרדי, המוכרים שאינם רשמיים, תלמודי התורה, הם בתי-ספר פרטיים. אני רוצה לשאול אותך, אדוני היושב-ראש, אתה מאמין שאם אותם מגזרים, לרבות הערבים והחרדים, יבואו מחר למשרד החינוך ויגידו: אנחנו מהרגע הזה רוצים באופן מלא ומוחלט שתכירו בנו, אתה חושב שיש להם את אותם מאות מיליונים לתת לאותם מוסדות? אני אומר לך שלא. הרי הם נותנים לנו הרבה פחות ממה שנותנים לממלכתי, אז אנחנו עושים את העבודה, אנחנו דואגים לבינוי, אנחנו דואגים לחינוך. איך אפשר לעשות אפליה בדבר כל כך הומני, אנושי, מבחינת משרד החינוך? צריך להגיע לבית-המשפט העליון? מה, שרת החינוך לא יכולה להגן על ילדי ישראל? 
       
       אני רוצה לומר לאותם בורים, שלא יודעים מה המשמעות של מוסדות פטור ומוכרים שאינם רשמיים, שחושבים שמשרד החינוך לא מכיר בהם. הוא כן מכיר בהם, הוא כן מבקר אותם, הם כן לומדים לימודי חול. יש ביקורת לכל דבר ועניין, כמו במוסדות הערביים. אולי אתה לא מכיר את הקריטריונים שאותם מוסדות מתבקשים לעמוד בהם הן בתשלומי שכר מורים, הן בביטוח הלאומי, הן מס הכנסה. את כל מה שמעניק הממלכתי הרשמי, משרד החינוך תובע ודורש מאותם מוסדות לשלם.  אז הגיע הזמן שלא רק בחובות יכירו, אלא גם בזכויות.
       
היו"ר עבד-אלמאלכ דהאמשה:
       
       תודה רבה לחבר הכנסת נסים זאב. חבר הכנסת איוב קרא, בבקשה, אדוני. אחרון המציעים הנוכחים באולם יהיה חבר הכנסת רשף חן ולאחר מכן נעבור להצבעה. 
       
איוב קרא (הליכוד):
       
       תודה רבה. אדוני היושב-ראש, כנסת נכבדה, קודם כול אני תומך בהצעת החוק ואני חושב שהיא ראויה. אבל אני רוצה לנצל את הבמה הזאת, אדוני היושב-ראש - - -

היו"ר עבד-אלמאלכ דהאמשה:
       
       כמו כל האחרים, רק לגופו של עניין.
       
איוב קרא (הליכוד):
       
       רק לגופו של עניין, כמובן לטובת הצרכנים, אבל יש מעבר לצרכנים. היום הוצג תקציב המדינה על-ידי השר אולמרט, והתקציב כרגע הוא לא חלבי ולא בשרי. לצערי הרב, רציתי מאוד שהעלאת מחיר הלחם, שהיתה היום - - -
       
היו"ר עבד-אלמאלכ דהאמשה:
       
       לא חלבי ולא בשרי, אז מה זה?
       
איוב קרא (הליכוד):
       
       אנחנו לא יודעים בדיוק לאן נושבת הרוח. נצטרך להמתין עד ההצבעה בקריאה ראשונה והבאתו לוועדת הכספים על מנת - - -
       
היו"ר עבד-אלמאלכ דהאמשה:
       
       איפה יהיו המורדים?
       
איוב קרא (הליכוד):
       
       הנאמנים אה מתכוון. המורדים זה אלה שמגנים אותם מהצד שלא שלהם. ציפיתי שבפתיח היום, של הצגת התקציב, יודיעו על הקפאת מחירי הלחם או על העלאת מחירי הלחם של העשירים, לא של החלשים, אדוני היושב-ראש. אבל בסופו של דבר, כנראה הצעתי נפלה על אוזניים אטומות, ומחיר הלחם הועלה ביותר מ-6%, דבר שהוא לא מחויב המציאות, מאחר שהדלק שנחשב מותרות הוזל, ואנחנו שמחים על כך, אבל הלחם, שהוא אלף-בית של מוצר יסוד - ציפיתי שיצרפו אותו ואת החלב למוצרי היסוד פטורי המע"מ, כמו הירקות והפירות. 
       
       רציתי לדבר על החייל מג'די חלבי, שנעדר זה 160 ימים מביתו, כנראה נחטף. הרמטכ"ל ביקר בדאלית-אל-כרמל ביום ראשון. המשפחה ביקשה ששלטונות צה"ל יודיעו על פרס כספי של מיליון דולר תמורת מידע שיגיע על-אודות החייל. בפנייה לרמטכ"ל ביקשתי להכיר במשפחה שלו כמשפחה שכולה, והרמטכ"ל נוטה להיענות לזה. הודעה רשמית בעניין הזה תישלח למשפחה.
       
       יש חיפושים רבים אחרי החייל באזור הכרמל, וגם הגיעו עד ג'נין. בינתיים, לצערי, אין קצה חוט שיוביל לפענוח הפרשה. אני מקווה שבסופו של דבר המשפחה תדע בשורה טובה, אבל עד אז אני קורא לציבור לעקוב אחרי הפרשה ולסייע למשפחה. תודה רבה.


היו"ר עבד-אלמאלכ דהאמשה:
       
       תודה רבה, חבר הכנסת איוב קרא. חבר הכנסת עזמי בשארה - איננו נוכח. אחרון המתדיינים, חבר הכנסת רשף חן, בבקשה, אדוני.
       
רשף חן (שינוי):
       
       ראשית, כמה דברים לגופו של חוק. אני חושב שזה רעיון טוב ונכון להרחיב את חוק הגנת הצרכן גם לשלב הבתר-חוזי, ולא רק לשלב הטרום-חוזי. אני חושב שיש כאן טעות טרמינולוגית כאשר משתמשים במונח הטעיה בזמן שמדברים על השלב החוזי. אם הבנתי נכון את הסיטואציה, ההצעה באה להתמודד עם הפרות חוזה צרכני, וזה בהחלט ראוי. אני רוצה גם לציין, שבהנחה ובתקווה שחוק תובענות ייצוגיות, שבמקרה נמצא באותה חוברת ועבר בקריאה ראשונה בסוף המושב הקודם, יתקדם כפי שאני מקווה שיתקדם, השאלה של תובענה ייצוגית בהקשר של חוק הגנת הצרכן לא תצטרך לעלות, מפני שניתן יהיה להגיש תובענה ייצוגית בכל עילה, ללא הגבלה לחוק הגנת הצרכן או חוק הבנקאות (שירות ללקוח) או כל אחד מהחוקים הספציפיים, וזה ללא קשר לנכונות של עצם תיקון החוק כאן.
       
       אשר לבעיית העוני בכלל, ובעיית העוני בביתר-עילית בפרט, שהיא חמורה מאוד. בשינוי נדרשנו לעניין הזה, הקמנו צוות גדול מאוד של מומחים כלכלנים שעסקו בשאלה כיצד ניתן אולי להתמודד עם בעיית העוני בכלל ובציבורים כמו בביתר-עילית. ישבנו וחשבנו ויש לנו תשובה. אני רוצה לבשר אותה כאן לכל מי שמוקיר את ביתר-עילית. תשובה מסובכת, אבל אנסה. 
       
היו"ר עבד-אלמאלכ דהאמשה:
       
       חבר הכנסת מבשר לנו בשורה מסוימת, אין סיבה לא להאמין לו. תנו לשמוע.
       
רשף חן (שינוי):
       
       איך פותרים את בעיית העוני? התשובה היא לעבוד. התשובה היא שמי שיכול לעבוד יעבוד ויפרנס את ילדיו. אני יודע שזה רעיון מהפכני, אבל תנסו לפתוח את הראש לרעיון חסר תקדים, אולי פעם ראשונה בהיסטוריה האנושית. אנשים יקומו בבוקר, ילכו לעבודה, ירוויחו כסף, בכסף הזה הם יקנו אוכל ויזינו את הילדים שלהם.
       
יעקב מרגי (ש"ס):
       
       כמה ירוויחו?
       
רשף חן (שינוי):
       
       יהיו כאלה שירוויחו יותר ויהיו כאלה שירוויחו פחות, אבל, חבר הכנסת מרגי, הם כולם ירוויחו יותר מאשר מי שקם בבוקר והולך לישיבה. 
       
יעקב מרגי (ש"ס):
       
       אנחנו לא מדברים על זה. אני מדבר על עניים שעובדים.
       
רשף חן (שינוי):
       
       אנחנו כן מדברים, מפני שאזכיר לך שאנחנו מדברים על ביתר-עילית, העיר שלא טרחו אפילו להקים בה אזור תעשייתי, כי אין מי שיעבוד בה. אני מסכים אתך, בוא נלך לביתר-עילית ונראה לאיזה אחוז מהמשפחות יש  מפרנסים. 
       
יעקב מרגי (ש"ס):
       
       יותר מ-60% מפרנסים. 
       
רשף חן (שינוי):
       
       האשה מפרנסת. חבר הכנסת מרגי, ביתר-עילית היא לא שדרות, ואתה מבזה את שדרות, עם הבעיה האמיתית שלה,  כאשר אתה שם אותה יחד עם ביתר-עילית. 
       
יעקב מרגי (ש"ס):
       
       למה? כי אלה חרדים?
       
רשף חן (שינוי):
       
       התושבים בביתר-עילית אינם  עולים חדשים, הם אינם חיים בפריפריה ואין להם שום תירוץ ושום הסבר, למעט העובדה שהם בחרו באורח חיים שאינו כולל קימה בבוקר ויציאה לעבודה. הרעיון שאדם שבחר שלא לפרנס את ילדיו רשאי לבוא אלי ולבקש שאני במס ההכנסה שלי אפרנס את ילדיו, עם כל הכבוד, חבר הכנסת מרגי, הוא רעיון פרזיטי. 
       
היו"ר עבד-אלמאלכ דהאמשה:
       
       תודה רבה לחבר הכנסת רשף חן. אדוני המציע, אתה רוצה לענות למתדיינים או שנעבור להצבעה? 
       
גדעון סער (הליכוד):
       
       לא. 
       
היו"ר עבד-אלמאלכ דהאמשה:
       
       ובכן, נעבור להצבעה, הצעת חוק הגנת הצרכן (תיקון מס' 19) (הטעיה לאחר התקשרות בעסקה), התשס"ה-2005, קריאה ראשונה. מי בעד? מי נגד? אפשר להצביע.
       
הצבעה מס' 5
       
בעד ההצעה להעביר את הצעת החוק לוועדה - 10
נגד - אין 
נמנעים - אין
ההצעה להעביר את הצעת חוק הגנת הצרכן (תיקון מס' 19) (הטעיה לאחר התקשרות בעסקה), התשס"ה-2005, לוועדת הכלכלה נתקבלה. 

רשף חן (שינוי):
       
       הצבעתי בטעות במקומה של חברת הכנסת מלי פולישוק.
       
היו"ר עבד-אלמאלכ דהאמשה:
       
       ובכן, חבר הכנסת רשף חן הצביע בטעות במקומה של חברת הכנסת מלי פולישוק. ההצבעה תירשם לזכותו, כמובן. ברוב של עשרה תומכים, אפס מתנגדים ואפס נמנעים, הצעת החוק אושרה. 

יגאל יאסינוב (שינוי):
       
       לא הספקתי להצביע. 
       
היו"ר עבד-אלמאלכ דהאמשה:
       
       אם חבר הכנסת יאסינוב לא הספיק להצביע או לא ידע להצביע, אחרי שלוש שנים בכנסת אין לי מה לעזור לך. הצעת החוק אושרה בקריאה ראשונה. 

מגלי והבה (הליכוד):
       
       גם אני לא הספקתי. 
       
היו"ר עבד-אלמאלכ דהאמשה:
       
       אותה תשובה שעניתי לחבר הכנסת יאסינוב. אם לא הספקת או לא ידעת, אין מה להוסיף. חזקה עליכם שאחרי שלוש שנים אתם יודעים להצביע בזמן ונכון. ההצעה תועבר לוועדת הכלכלה להמשך הכנתה. 


הצעת חוק הבחירות לכנסת (תיקון מס' 53), התשס"ו-2005
       [מס' כ/90; "דברי הכנסת", מושב שלישי, חוב' ל"ט, עמ' ;  נספחות.]
(קריאה שנייה וקריאה שלישית)
       

היו"ר עבד-אלמאלכ דהאמשה:
       
       חברי הכנסת, הנושא הבא: הצעת חוק הבחירות לכנסת (תיקון מס' 53), התשס"ו-2005,  קריאה שנייה ושלישית. יציג את הצעת החוק חבר הכנסת גדעון סער. בבקשה, אדוני. 
       
גדעון סער (בשם ועדת החוקה, חוק ומשפט):
       
       אדוני היושב-ראש, כנסת נכבדה, אני מתכבד להציג את חוק הבחירות לכנסת (תיקון מס' 
53), כיושב-ראש ועדת המשנה של ועדת החוקה, חוק ומשפט לענייני דיני בחירות. התיקון שלפנינו הוא תיקון שיזם חבר הכנסת יגאל יאסינוב, עם שורה של חברים נוספים, ועניינו אפשרות למתן הצבעה לחברי ועדת קלפי. 
       
       נכון להיום החוק מסדיר הצבעת מזכירי קלפי בקלפי שבה הם משרתים. חבר הכנסת יאסינוב ביקש להביא להסדר כלשהו את נושא חברי ועדת הקלפי. הוועדה, במהלך העבודה שלה על הליכי החקיקה, לקראת הקריאה הראשונה ולקראת הקריאה השנייה והשלישית, צמצמה  את תחולת ההצעה, במובן הזה שיושב-ראש ועדת הבחירות המרכזית, בהתייעצות עם סגניו, שכידוע הם אנשים פוליטיים, יהיה רשאי לקבוע כי חבר ועדת קלפי יצביע בקלפי שבה הוא משמש חבר, אם נוכח כי יש נסיבות מיוחדות הקשורות למילוי תפקידו אשר בשלן נבצר מחבר ועדת הקלפי להצביע בקלפי שבאזור מגוריו. דהיינו, הנורמה היא לא שכל חבר ועדת קלפי יכול להצביע בקלפי שבה הוא משרת. 
       
אפרים סנה (העבודה - מימד - עם אחד):
       
       מדוע?
       
גדעון סער (בשם ועדת החוקה, חוק ומשפט):
       
       כי אחת התוצאות הנלוות תהיה שיהיה ריבוי של מעטפות כפולות, עד כדי סכנה, כפי שהציגו אותה בפנינו אנשי המקצוע של ועדת הבחירות המרכזית, שלא תסיים את ספירת הקולות עד ליום שישי, מבחינת פרסום התוצאות. אם הבחירות ביום שלישי, לא תוכל להגיע לכניסת השבת, להגיע אפילו לתוצאות של בחירות. 
       
       גם אין בזה צורך, למען האמת, מכיוון שיש אפשרות להצביע בקלפי שבה אתה נמצא, בקלפי שבה אתה אמור לבחור, וללכת לעשות את התפקיד ולהיפך. 

אפרים סנה (העבודה - מימד - עם אחד):
       
       מהם המקרים היוצאים מן הכלל?
       
גדעון סער (בשם ועדת החוקה, חוק ומשפט):
       
       המקרים היוצאים מן הכלל, למשל, כשמישהו תקוע במקום מסוים. ניתנו דוגמאות למשל מתקופת האינתיפאדה, שאנשים היו ביישוב בשומרון, שהם לא גרים בו, ופיזית הם אינם יכולים להגיע. נוצר פה מנגנון שנצטרך לבחון אותו במערכות הבחירות. 
       
אפרים סנה (העבודה - מימד - עם אחד):
       
       אולי אפשר לנקוט מנגנון אובייקטיבי אחד, שזה ריחוק הקלפי ממקום מגוריו של חבר הוועדה? 

היו"ר עבד-אלמאלכ דהאמשה:
       
       יכולה להיות סיבה אחרת של ריתוק. השאלה אם זה - - - 

 גדעון סער (בשם ועדת החוקה, חוק ומשפט):
       
       חבר הכנסת סנה, אנחנו לא רצינו להגביל את הסמכות רק להציג את הקריטריון כקושי אובייקטיבי. בסופו של דבר ההכרעה תהיה בידי שופט, שיוכל להתייעץ גם עם אנשים פוליטיים, כשהוא עומד בראש ועדת הבחירות המרכזית. הוא יוכל לבחון. 

       אני לא יודע אם אנחנו יכולים היום לרשום רשימה של מקרים סגורים. כפי שאמרתי, הניסיון ילמד אותנו עד כמה נצטרך להשתמש בסעיף הזה. הספירה של הקולות תהיה ספירה בטכניקה של המעטפות הכפולות. 
       
       במהלך דיוני הוועדה עלתה השאלה אם יש מקום ללכת להחלה רחבה של הזכות להצביע באותה קלפי שבה הם משרתים. אנשי המקצוע מאוד מאוד הסתייגו מזה. לא תמיד טעמים לוגיסטיים הם רק טעמים לוגיסטיים. כי אם אתה מגיע למצב שאתה לא יכול לפרסם תוצאות בחירות במועד סביר כי הגעת להיקף אדיר - - -  זאת אומרת, זה הופך להיות הצבעת נוחות ולא הצבעה שנובעת מהקושי האובייקטיבי. 
       
       הניסיון במערכת הבחירות הקרובה ודאי ילמד אותנו. היתה הסתייגות של חבר הכנסת גפני, ביקשתי ממנו למשוך אותה. אני לא רואה אותו כרגע. הוא גם אמר לי שהוא מקבל את בקשתי למשוך אותה. בכל מקרה, אני מבקש מהמליאה לאשר את ההצעה, שגם התקבלה אצלנו בוועדת החוקה פה-אחד, בקריאה שנייה ושלישית. 

היו"ר עבד-אלמאלכ דהאמשה:
       
	תודה רבה לחבר הכנסת גדעון סער. אני אכן אינני רואה באולם את המסתייג מהצעת החוק, חבר הכנסת גפני, לכן אפשר להתעלם מהסתייגותו. אנחנו עוברים להצבעה על הצעת החוק כולה בקריאה שנייה. כאמור, המדובר בהצעת חוק הבחירות לכנסת (תיקון מס' 53), התשס"ו-2005. מי בעד? מי נגד? אפשר להצביע.

הצבעה מס' 6 
       
בעד סעיפים 1-2 - 10
נגד – אין
נמנעים – אין
סעיפים 1-2 נתקבלו.

היו"ר עבד-אלמאלכ דהאמשה:
       
       ובכן, ברוב של עשרה תומכים, אפס מתנגדים ואפס נמנעים, הצעת החוק אושרה בקריאה שנייה. 
       
       אנחנו נעבור להצבעה על אותה הצעה בקריאה שלישית. מי בעד? מי נגד? אפשר להצביע. 

הצבעה מס' 7 
       
בעד החוק - 10
נגד – אין
נמנעים – אין
חוק הבחירות לכנסת (תיקון מס' 53), התשס"ו-2005, נתקבל.

היו"ר עבד-אלמאלכ דהאמשה:
       
       ובכן, ברוב של עשרה תומכים, אפס מתנגדים ואפס נמנעים, הצעת חוק הבחירות לכנסת (תיקון מס' 53), התשס"ו-2005, אושרה בקריאה שלישית, והיא תהיה לחלק מספר החוקים.
       
       אחד המציעים, חבר הכנסת יאסינוב, מבקש להודות. בבקשה, אדוני. אתה יכול לעלות לדוכן ולהודות מכאן. 

יגאל יאסינוב (שינוי):
       
       תודה, אדוני היושב-ראש. אני רוצה להודות לצוות של ועדת החוקה ולתת-ועדה בראשות גדעון סער. אנחנו קיימנו הרבה מאוד ישיבות והאמת שניסינו למצוא פתרון לבעיה שמצאתי בחוק. אני מודה מאוד על העבודה המקצועית שלכם, וגם לחברי הכנסת שתמכו.

היו"ר עבד-אלמאלכ דהאמשה:
       
       תודה רבה לחבר הכנסת יאסינוב. 
       

שאילתות ותשובות

היו"ר עבד-אלמאלכ דהאמשה:
       
       חברי הכנסת, אנחנו עוברים לנושא האחרון בסדר-היום: תשובות על שאילתות שיינתנו בכנסת היום על-ידי השר לאיכות הסביבה, חבר הכנסת שמחון. בבקשה, אדוני. 

     
3117. זרימת ביוב לנחל בית-הכרם 
       
חבר הכנסת רשף חן שאל את השר לאיכות הסביבה
       ביום ט"ו בסיוון התשס"ה (22 ביוני 2005):
       
       נודע לי, כי עקב מצב תחזוקה גרוע, שפכי מג'ד-אל-כרום, בענה ודיר-אל-אסד זורמים לנחל בית-הכרם ומזהמים אותו. 
       
       רצוני לשאול:
       
       1. האם הידיעה נכונה? 
       
       2. אם כן – מה עושה משרדך להפסקת המפגע?
       
       3. איזה גורם אמור למנוע מפגע זה, ומה נעשה ביחס אליו? 
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)

	1. הידיעה נכונה.

	2. בעקבות הנ"ל, המשרד לאיכות הסביבה פתח בהליכים פליליים כנגד הרשות והעומד בראשה. כמו כן פנה המשרד לנציבות המים בבקשה להוצאת צו לתיקון מעוות.

	3. על-פי חוק הרשויות המקומיות (ביוב), מועצת אל-שגור אחראית לאיסוף, לטיפול ולסילוק שפכים הנוצרים בתחום שיפוטה. כמו כן, בהיותה רשות סטטוטורית, היא אחראית על כל זיהום סביבתי הנגרם בתחום שיפוטה. לראש המועצה נשלחו התראות לפי חוק המים, האחראים ברשות הוזמנו לחקירות של המשטרה הירוקה.

	על מנת למנוע זיהום סביבתי הנגרם משפכים, המועצה חייבת: א. להשלים את שדרוג תחנות השאיבה לשפכים ולדאוג לתחזוקתם השוטפת ולתחזוקת מערכת הביוב הפנימית על-ידי חברה מקצועית; ב. לאתר את חיבורי הבתים הבלתי חוקיים, לנתקם ממערכת הניקוז ולחברם למערכת הביוב המרכזית של היישובים, על מנת להפסיק זרימת שפכים גולמיים בתעלת הניקוז בכניסה לבענה; ג. להעתיק את הקו המאסף המביא את השפכים לתחנת השאיבה הראשית בקטע הבעייתי שלו.

	המועצה נדרשה על-ידי המשרד לאיכות הסביבה להתחיל מיידית בהליכים הדרושים לצורך מציאת פתרון הולם לכל הבעיות הנ"ל על מנת למנוע זיהום סביבתי.


3159. ועדת התמיכות במשרד לאיכות הסביבה
       
חבר הכנסת דוד אזולאי שאל את השר לאיכות הסביבה
       ביום כ"ט בסיוון התשס"ה (6 ביולי 2005):
       
       רצוני לשאול:
       
       1. האם קיימת ועדת תמיכות במשרדך?
       
       2. אם כן – אילו גופים נתמכו על-ידה בשנים 2003, 2004 ו-2005, ובאילו סכומים?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)

       בהתייחס לשאלותיך - במשרד לאיכות הסביבה פועלת ועדת תמיכות ברשות מנכ"לית המשרד.
       
       מצורפים פרוטוקולים של ועדת התמיכות, אשר דנה בבקשות לתמיכה בעמותות לפי סעיף 
3א לחוק יסודות התקציב וכן פרוטוקולים של ועדת התמיכות ב"גופים אחרים", ובכללם רשויות מקומיות, לשנים 2003-2005 הכוללים פירוט של הגופים הנתמכים, סכומי התמיכה והפרויקטים שבגינם ניתנה התמיכה. טרם הושלם הליך חלוקת כספי התמיכות המתוכננים לשנת 2005. 
       
3246. זיהום אוויר בגוש-דן
       
חבר הכנסת יאיר פרץ שאל את השר לאיכות הסביבה
       ביום י"ג בתמוז התשס"ה (20 ביולי 2005):
       
       על-פי דוח מטעם עמותת "אדם, טבע ודין" שהוגש לוועדת כלכלה של הכנסת, תושבי גוש-דן חשופים לזיהום אוויר מסוכן ב-75% מימות השנה. 
       
       רצוני לשאול:
       
       1. האם נתוני הדוח ידועים למשרדך, ואם כן – מה מסקנותיו?
       
       2. האם מדובר בכל הערים במידה שווה?
       
       3. מה ידוע למשרדך על ממדי זיהום האוויר?
       
       4. מה עושה משרדך למזעור הזיהום?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)
       								
       1. נתוני הדיווח של עמותת "אדם, טבע ודין" ידועים למשרד היות שהם מבוססים על נתוני המשרד. בשאילתא הנסמכת על דוח העמותה שהוגש לוועדת הכלכלה של הכנסת נקבע, כי "תושבי גוש-דן חשופים לזיהום אוויר מסוכן ב-75% מהזמן". קביעה זו אינה נכונה ואינה תואמת את הנתונים המצויים בידי אנשי המקצוע שמשרדי. על-פי נתוני תחנות הניטור של המשרד לאיכות הסביבה בגוש-דן נרשמו 75 ימים שבהם נמצא זיהום אוויר גבוה וגבוה מאוד. 
       
       2. מדי שנה מפרסם המשרד לאיכות הסביבה את דוח איכות האוויר בישראל, המבוסס על נתוני התחנות לניטור איכות האוויר הפועלות ברחבי הארץ. דוח ניטור איכות האוויר לשנת 2004 הציג חריגה שנתית של חלקיקים נשימים עדינים - חלקיקים הקטנים מ-2.5 מיקרומטר - בכל תחנות הניטור בארץ. בנוסף נמדדו בגוש-דן גם ריכוזים גבוהים של חלקיקים נשימים - חלקיקים הקטנים 
מ-10 מיקרומטר - וחריגה שנתית של חנקן דו-חמצני בתחנות הניטור התחבורתיות ובתחנות הכלליות בחולון ובגבעתיים. בין הערים והרשויות השונות קיימים הבדלים באיכות האוויר, וזאת בהתאם להשפעה של מקורות הפליטה באזורים שונים בארץ.
       
       3. משרדי ממשיך לעקוב אחרי נתוני זיהום אוויר באמצעות מערך ניטור איכות אוויר - מנ"א. מערך זה מפעיל 23 תחנות קבועות ותחנה ניידת מהמשוכללות ביותר בעולם. נתוני האוויר נמדדים באופן רציף ומועברים בזמן אמת אל מרכז הבקרה. כמו כן, למערך הניטור הארצי מוזרמים נתונים נוספים ממעל ל-100 תחנות ניטור ברחבי הארץ. 
       
       4. בהתאם להחלטת הממשלה 2820 מיום 15 בדצמבר 2005 הוקמה ועדת מנכ"לים ובה שותפים מנכ"לי המשרדים: איכות הסביבה - היושב-ראש, האוצר, התחבורה, הבריאות והתשתיות הלאומיות. מטרת הוועדה היא לפעול לצמצום מפגעי זיהום האוויר מתחבורה. 
       
       הישגי הוועדה הם כדלקמן: שיפור איכות הסולר לתחבורה - החל מינואר 2004 נאסר שיווק סולר המכיל מעל 50 חל"מ גופרית בתחנות הדלק. הפחתה זו הובילה לצמצום פליטת תחמוצות גופרית וחלקיקים מרכבי דיזל. שיפור איכות הבנזין - החל מתחילת שנת 2004 נאסר שיווק בנזין המכיל עופרת, המהווה חומר רעיל המסכן במיוחד ילדים ועוברים. כמו כן, החל מינואר 2005 הופחתה תכולת הגופרית בבנזין ל-50 חל"מ. קידום השימוש ברכב מועט זיהום - הופחתו מסי הקנייה לרכב היברידי, רכב המשלב מנוע בנזין ומנוע חשמלי, ומתן פטור ממס לערכות הסבה לרכבי גז. הגברת הפיקוח והאכיפה - הוגדלו מספר הבדיקות לאיתור כלי רכב מזהמים, על-ידי הכשרת צוותי אכיפה נוספים והפעלת ניידות לניטור זיהום אוויר מכלי רכב – גוש-דן ובהמשך בירושלים.
       
       נושאים נוספים שהומלצו על-ידי הוועדה ונמצאים בתהליכי יישום: 
       
       שינוי דרישות החובה במבחן הרישוי השנתי לרכבי בנזין שבהם הותקן ממיר קטליטי, דגמי 1995 ומעלה - הוגשה הצעת תקנות על-ידי משרד התחבורה לאישור ועדת הכלכלה של הכנסת. 
       
       שינוי דרישות החובה לרכב דיזל – גיבוש טיוטת תקנות לרמת הפליטה המרבית מרכבי דיזל מדגמי 1997 ומעלה. 
       
       עידוד גריטת כלי רכב ישנים – המשרד לאיכות הסביבה ומשרד האוצר גיבשו תוכנית כלכלית לעידוד גריטת כלי רכב ישנים. 
       
       סגירת מרכז עירוני מזוהם בפני רכב מזהם - עיריית תל-אביב בשיתוף המשרד לאיכות הסביבה החלו בקידום תוכנית חלוץ, שבמסגרתה ייסגר אזור מרכזי ומזוהם בפני רכבי דיזל מזהמים, אלא אם התקינו אמצעי לצמצום הפליטה. לו"ז להחלת התוכנית: יולי 2006. 
       
       החדרת דלק - בנזין וסולר - המכילים עד 10 חל"מ גופרית - סוגי דלק אלו נדרשים על מנת לאפשר הכנסה לשימוש של טכנולוגיות רכב חדישות ומעוטות זיהום ארצה. החלה פעילות של המשרד מול חברות הדלק ומינהל הדלק למעבר הדרגתי לשימוש בדלקים אלו. 
       
       קידום השימוש בסולר ממקורות מתחדשים - הוקמה ועדת משנה בראשות מינהל הדלק, אשר תפקידה לקדם שימוש בדלק ממקורות מתחדשים/חקלאיים כמו גידולי שמן ושמן מאכל משומש כדלק בתחבורה.
       
       בכוונת המשרד להמשיך את פעילות הוועדה ולקדם את צמצום זיהום האוויר הפוגע בבריאות הציבור, תוך מאמץ משותף של כל משרדי הממשלה הרלוונטיים.
       
       
3277. שכירת דירות גג על-ידי חברות הסלולר לצורך הצבת אנטנות
       
חבר הכנסת משה גפני שאל את השר לאיכות הסביבה
       ביום י"ג בתמוז התשס"ה (20 ביולי 2005):
       
       פורסם כי חברות סלולר שוכרות דירות גג לצורך הצבת אנטנות, ללא ההיתרים הנדרשים וללא ידיעת השכנים.
       
       רצוני לשאול:
       
       1. האם הידיעות נכונות?
       
       2. אם כן – בכמה אנטנות מדובר, ובאילו אזורים בארץ? 
       
       3. מה נעשה בנדון?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)

       בתאריך 27 ביוני 2005 פורסמה בעיתון "הארץ" כתבה העוסקת בשכירת מאות דירות גג על-ידי חברות הסלולר לצורך הצבת אנטנות סלולריות בהסוואה וללא ידיעת השכנים. משרדי אינו מדווח על שכירת דירות גג לצורך התקנת מוקדי שידור, אך מודע לכך שחברות הסלולר מקימות מוקדי שידור סלולריים בכל רחבי הארץ על גגות בתים, בתוך מבנים וגם בדירות מגורים.
       
       מתוך 6,622 מוקדי שידור הפועלים כיום ברחבי הארץ, 98 מוקדי שידור מוקמים בתוך דירות מגורים. 38 מוקדי שידור הוקמו על-ידי חברת "סלקום", 38 מוקדי שידור הוקמו על-ידי חברת "פרטנר" ו-22 על-ידי חברת "פלאפון". הערים שבהן הוקמו הכי הרבה מוקדי שידור כאלה הן: תל-אביב - 20 מוקדי שידור, וירושלים - עשרה מוקדי שידור; בשאר הערים הוקמו בין מוקד שידור אחד לחמישה. עלי להבהיר, כי מוקדי השידור עומדים בדרישות המפורטות בהיתר המשרד, ורמת הקרינה סביבם נבדקת ועומדת בדרישות המשרד.
       
       לצורך הקמת מוקד שידור על חברות הסלולר לקבל היתר הפעלה מהממונה על הקרינה במשרד לאיכות הסביבה, אשר בודק ומאשר מהשלב המקדמי ועד השלב התפעולי של מתקן השידור. 
       
       תיקון מס' 2 לתמ"א 36א', שבו תמכתי בישיבת הממשלה שעסקה בנושא זה, מאפשר הקמת תשתית סלולרית בפריסה ארצית לאחר יידוע הציבור. תיקון זה ירחיב ויחייב יידוע מלא של הציבור בכל אזור כפרי או עירוני ביחס למרחקים המיועדים לבנייה או בסמוך לאזור כזה. כמו כן, התיקון עוסק בהרחבת שיקול הדעת של הוועדה המקומית, שיעור השיפוי במקרה של תביעות וסילוק מתקן שידור אשר הפסיק את שידוריו. משרדי אף מציע להוסיף קריטריונים, כך שחברות הסלולר יפרסו הרבה אנטנות בעלות הספק קטן במקום שיקימו אנטנות גבוהות ובהספק גדול, וזאת על מנת להקטין את הקרינה מהאנטנות וממכשירי הסלולר, להפחית את הפגיעה בנוף האורבני ולהמעיט את הסיכוי לפגיעה בערך הדירות שלידן ממוקמות אנטנות. 
       
       
3278. מחצבת הנסון בצומת נחשונים
       
חבר הכנסת משה גפני שאל את השר לאיכות הסביבה
       ביום י"ג בתמוז התשס"ה (20 ביולי 2005):
       
       סמוך לעיר אלעד פועלת מחצבת הנסון. תושבי העיר טוענים כי פעילות המחצבה גורמת לזיהום אוויר ופוגעת באיכות חייהם.
       
       רצוני לשאול:
       
       1. האם המחצבה עומדת בכל התקנים הנדרשים?
       
       2. אם לא – מה יעשה משרדך בנדון?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)
         
       1. מחצבת הנסון פועלת במקום זה 30 שנה. מבירור שקיים המשרד מול הרשות המקומית עולה, כי המחצבה מחזיקה ברשיון עסק תקף. המחצבה עומדת בהוראות התקנות למניעת מפגעים (מניעת זיהום אויר ורעש ממחצבה), התשנ"ח-1998, למעט נושא ניטור אבק שוקע ומרחף, והדרישה להרטבה מלאה של חומרים העלולים להוות גורם לאבק.
       
 	2. המשרד לאיכות הסביבה הוציא למחצבה דרישות לתיקון הליקויים, בהתאם להוראות התקנות האמורות, ומבצע מעקב אחר הפעולות שנוקטת המחצבה בנושא. 

       ראוי לציין, כי בעבר, בעת תכנון שכונות היישוב אלעד הצמודות למחצבה, התנגד המשרד לאיכות הסביבה נמרצות למיקום היישוב, וזאת בשל ההשלכות הצפויות כתוצאה מסמיכות כה גדולה לאתר המחצבה. לצערנו עמדת המשרד לא התקבלה.
       
       
3306. תאגיד המיחזור
       
חבר הכנסת יצחק וקנין שאל את השר לאיכות הסביבה
       ביום י"ג בתמוז התשס"ה (20 ביולי 2005):
       
       פורסם, כי אספנים הציעו ליושבת-ראש תאגיד אל"ה – איסוף למען הסביבה - עזרה בהשגת יעדי האיסוף הקבועים בחוק, בתמורה לפרמיה.
       
       רצוני לשאול:
       
       1. האם עומד תאגיד המיחזור ביעדיו?
       
       2. אם לא – באילו פערים?
       
       3. האם חוק הפיקדון עונה על הציפיות?
       
       4. האם יבוטל התשלום עבור המכלים לצרכן, ואם לא – מדוע?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)

       1. הנתונים המובאים הינם על-פי דיווחי תאגיד המיחזור הנמסרים על-ידיו מכוח הוראות חוק הפיקדון. אחוז המכלים הנאספים הוא מכלל מכלי המשקה שנמכרו על-ידי היצרנים והיבואנים המקבלים שירותים מהתאגיד, והמהווים כ-99% משוק המשקאות בישראל.
       
       בשנת 2002 - לרבות 1 באוקטובר 2001 – 31 בדצמבר 2001 - אסף תאגיד המיחזור 31.48%, כאשר יעד האיסוף נקבע על 50%. בשנת 2003 אסף התאגיד 61.88%, כאשר יעד האיסוף נקבע על 60%. בשנת 2004 אסף התאגיד 55.08%, כאשר יעד האיסוף עמד על 70% ותוקן בפברואר 2005 ל-62%.
         
       2. פורט בתשובה 1.
         	
       3. מטרות חוק הפיקדון היו בראש ובראשונה שיפור הניקיון ברשות הרבים, הגברת מודעות הציבור לנושאי סביבה והעברת פסולת למיחזור ולא להטמנה. במהלך למעלה משלוש וחצי שנים שבהן החוק פועל, נאספו כמיליארד מכלי משקה במשקל כולל של למעלה מ-100,000 טונות והועברו למיחזור. מכלי משקה קטנים ריקים הנכללים בחוק הפיקדון נאספים וכמעט ולא מצויים ברשות הרבים. החוק הינו חוק סביבתי המפעיל את עקרון "המזהם משלם" ותורם רבות להעלאת המודעות לנושאי איכות סביבה בכלל ומיחזור פסולת בפרט. מטרות אלה הושגו על-ידי חקיקתו של חוק הפיקדון. 
       
       	עם זאת, המשרד לאיכות הסביבה הגיע למסקנה, לאור יישום הוראות חוק הפיקדון במהלך השנים האחרונות, כי החוק, במתכונתו הנוכחית, לוקה בכמה כשלים וליקויים מהותיים. בכוונתי ליזום הצעה לתיקונו ולשיפורו של החוק, בין היתר בעניינים הבאים: א. אין אחריות יצרנים בחוק הקיים;   ב. החוק לא חל על מכלים של ליטר וחצי; ג. הציבור אינו שותף באופן מלא, הן מאחר שאינו רוכש מכלים קטנים והן מאחר שאין מכונות להחזרת המכלים במקומות נגישים לציבור; ד. לא נקבעו דמי טיפול.
         
       	4. אין מדובר בתשלום עבור מכל המשקה אלא בתשלום פיקדון בלבד. עבודה כלכלית מקיפה שנערכה על-ידי "מכון ירושלים לחקר ישראל" עבור משרדי האוצר ואיכות הסביבה מצביעה על כך ששיטת גביית הפיקדון בעבור מכלי המשקה הינה היעילה ביותר ליישומו של חוק הפיקדון ומטרותיו, ולכן אין בכוונת המשרד לאיכות הסביבה להציע את ביטול גביית הפיקדון. 	
       
       
3357. אנטנה סלולרית מול בית-הספר "גורדון" בתל-אביב
       
חברת הכנסת נעמי בלומנטל שאלה את השר לאיכות הסביבה
       ביום כ' בתמוז התשס"ה (27 ביולי 2005):
       
       לאחרונה פורסם, כי מול בית-הספר "גורדון" בתל-אביב, שבו לומדים 620 תלמידים, הוקמה אנטנה סלולרית.
       
       רצוני לשאול:
       
       1. האם הידיעה נכונה? 
       
       2. אם כן – האם האנטנה הוקמה כדין?
       
       3. אם כן – האם ניתנה תשומת לב ראויה להשלכות הסביבתיות הגלומות בכך?
       
       4. האם יפעל משרדך לשינוי מיקומה של האנטנה, אם לא – מדוע, ואם כן – כיצד ומתי?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)
       
       1. בחודש ספטמבר 2004 התחיל לפעול מוקד השידור הממוקם על בית-המלון "גראנד ביץ'" הסמוך לבית-הספר "גורדון". 
       
       2. מוקד השידור, הכולל שבע אנטנות, הוקם בהתאם להיתר מקדים שניתן ביום 29 ביוני 2004. בעקבות מדידות שבוצעו ביום 22 בספטמבר 2004, ניתן ביום 12 באוקטובר 2004 היתר הפעלה למוקד שידור WE6150E של חברת "פרטנר". 
       
       3. מדוח המדידות שעל בסיסו ניתן היתר ההפעלה למוקד השידור עולה, כי רמות הקרינה בתחום בית-הספר הינן זניחות.
       
       4. כל עוד מוקד השידור פועל לפי התנאים שבהיתר, המשרד לא יפעל לשינוי מיקום מוקד השידור. יש לציין שהמשרד לאיכות הסביבה מפעיל בנושא זה רק שיקולים של בטיחות קרינה - עמידה בסף שנקבע - והשיקולים התכנוניים הם של מוסדות התכנון, ועל-פי קריטריונים של תמ"א 
36. 
       
       מנכ"לית המשרד עומדת בראש ועדת מנכ"לים שהוקמה מכוח החלטת ממשלה ותפקידה להמליץ על דרכים לשיפור מערך פריסת מוקדי השידור הסלולריים. 
       
       
3358. מפעל אלומיניום וברזל בשכונת מראח אל-גוזלאן ביפיע
       
חבר הכנסת עסאם מח'ול שאל את השר לאיכות הסביבה
       ביום כ' בתמוז התשס"ה (27 ביולי 2005):
       
       תושבי שכונת מראח אל-גוזלאן ביפיע מתלוננים כי מפעל האלומיניום והברזל בשכונתם גורם ללכלוך, לשרפות ולפקקי תנועה, לחסימת הכניסה לבתיהם על-ידי משאיות, ולרעש בלתי פוסק בכל שעות היום והלילה. 
       
       רצוני לשאול:
       
       1. האם הטענות מוצדקות? 
       
       2. אם כן – האם יינקטו צעדים נגד בעלי המפעל, ואם כן – אילו?
       
       3. האם יורה משרדך על העתקת המפעל מאזור מגורים לאזור תעשייה?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)
       
       1. ממידע הקיים במחוז צפון של המשרד לאיכות הסביבה עולה, כי מדובר בעסק הפועל ללא רשיון עסק, שתכליתו פירוק גרוטאות המכילות אלומיניום, נחושת וברזל. בעקבות תלונה שהתקבלה במשרדנו ביצעו אנשי המשרד סיורים במתחם. ממצאי הבדיקה העלו, כי פעילות בית העסק במקום, באופן שבו היא מתקיימת, גורמת למטרדי רעש וזיהום אוויר וכי אף קיים חשש לזיהום קרקע. 
       
       2. בעקבות ממצאי הבדיקה החל משרדנו בביצוע הליכי אכיפה נגד בית העסק ומפעיליו. בעל העסק התחייב בפני עובדי המשרד ומנהל מחלקת התברואה ברשות המקומית לסגור את העסק ולהעבירו לאתר אחר מחוץ לכפר. 
       
       משלא בוצעה התחייבות בעל העסק, נשלחה בתאריך 22 במאי 2005 התראה מאת מנהל מחוז צפון במשרד, בהתאם לחוק רישוי עסקים, התשכ"ח–1968, ובתאריך 5 ביולי 2005 הוא אף הוזמן לשימוע במשרדנו. בעל העסק הופיע והתחייב פעם נוספת לסגור את העסק. 
       
       3. אומנם פעילות בית העסק במקום הצטמצמה וחלק ניכר מהפעילות במקום הועבר למקום אחר בכפר, אולם במקביל ממשיך בעל העסק בעבודה באופן בלתי חוקי, לכאורה. מיקומו של עסק מסוג זה במקומו הנוכחי אינו מתאים בשום אופן לשכונת מגורים. יש בכוונת המשרד להמשיך בהליך האכיפה, שבמהלכו ישקול מנהל המחוז להוציא צו סגירה מינהלי לבית העסק, על מנת להעבירו לאזור תעשייה מתאים.
       
3368. הקמת מפעל לייצור קומפוסט במושב חוסן 
       
חבר הכנסת עסאם מח'ול שאל את השר לאיכות הסביבה
       ביום כ"ז בתמוז התשס"ה (3 באוגוסט 2005):
       
       בימים אלה מואץ התכנון להקמת מפעל לייצור קומפוסט במרכז התעסוקה מושב חוסן, פקיעין. מומחים מזהירים מפני זיהום וריחות חריפים שיפלוט המפעל. באותו גוש מוקם בית-ספר להכשרה מקצועית, מתוכנן מרכז צופים דרוזי אזורי, והמפעל המתוכנן נושק לבתי השכונה המערבית של פקיעין.
       
       רצוני לשאול:
       
       האם נשקל לעצור את הקמת המפעל?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)
					
       המפעל מיועד לייצר מצע לגידול פטריות מאכל. המשרד לאיכות הסביבה ליווה את שלבי תכנון המפעל על מפרטיו הטכניים. נמצא כי המפעל עומד בכל הסטנדרטים והדרישות הסביבתיות המקובלות ולפיכך לא צפויים להיגרם מטרדים סביבתיים. עוד יצוין, כי דרישות המשרד לאיכות הסביבה שולבו בתנאי רשיון העסק של המפעל והוא מחויב לעמוד בהן.   
       
       
3369. נחילי יתושים בעיר לוד
       
חבר הכנסת אהוד יתום שאל את השר לאיכות הסביבה
       ביום כ"ז בתמוז התשס"ה (3 באוגוסט 2005):
       
       נודע לי, שנחלים הסמוכים לשכונות מיושבות בלוד מזוהמים במי ביוב, וכתוצאה מכך הפכו למדגרה להמוני יתושים, המסכנים את התושבים, שכן הם מהזן הנושא שלל מחלות שיש למגרן.
       
       רצוני לשאול:
       
       1. האם הידיעות נכונות? 
       
       2. אם כן – מדוע אין מונעים זיהום הנחלים האמורים?
       
       3. כיצד מתאפשרת היווצרות של נחילי יתושים בסדר גודל שכזה ובסמוך לשכונות מיושבות?
       
       4. האם יש הידברות ותיאום בין העירייה לבין גורמים במשרדך לגיבוש השלכות יישומיות, ואם לא – מדוע?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)
				
       1-2. משרדנו מודע לתופעת הזרמת שפכים מעת לעת לנחלים איילון ושפירים בקרבת העיר לוד. ההזרמה נובעת מתקלות חוזרות ונשנות במתקני הטיפול בביוב של הרשויות הגובלות בנחל - גזר, רמלה, חבל מודיעין ולוד. אחת ההשלכות של נחלים מזוהמים בביוב היא דגירות יתושים שאכן מצויות במקום.
       
       המשרד לאיכות הסביבה פועל באופן נמרץ ומבצע פעילות אכיפתית נגד הרשויות המזהמות במטרה להפסיק את הזיהום הסביבתי. בעקבות זאת פחתה באופן משמעותי כמות דגירת היתושים באזורים אלו. יצוין כי איגוד ערים איילון, המופקד בין השאר גם על מניעת מפגעי היתושים, מתפקד באופן לקוי בחודשים האחרונים. בעקבות זאת פועל משרדנו בימים אלה מול משרד הפנים למציאת פתרון שלפיו תוחזר האחריות החוקית והמינהלית לרשויות השונות.
       
       3. צוין בתשובות על שאלות 1 ו-2.
       
       4. כאמור בתשובה על שאלה 2, משרדנו פועל בימים אלה מול משרד הפנים למציאת פתרון לבעיית תפקודו הלקוי של איגוד ערים איילון המופקד על הפחתת מפגעי המזיקים באזור מטעם הרשויות החברות בו. המצב החוקי הוא שקיומו של איגוד ערים משחרר את הרשויות החברות בו מאחריות לטיפול במפגעים המוטל עליו. במצב זה למשרדנו אין סמכות אכיפתית מול הרשויות בעניין זה. מאידך גיסא, משרדנו מפעיל סמכויותיו נגד הרשויות למניעת זיהום הנחלים בביוב. אנו תקווה כי יימצא בהקדם הפתרון החוקי לנושא זה במשרד הפנים, ואז ממילא יבוא על פתרונו עניין דגירות היתושים.
       
3393. מפגעי ריח ועשן בשכונת בית-אליעזר בחדרה
       
חברת הכנסת לאה נס שאלה את השר לאיכות הסביבה
       ביום כ"ז בתמוז התשס"ה (3 באוגוסט 2005):
       
       פורסם, כי אלפים מתושבי שכונת בית-אליעזר בחדרה סובלים ממפגעי ריח ועשן הנפלטים ממשרפת עופות סמוכה, השייכת לקיבוץ גבעת-חיים איחוד ופועלת בלילה.
       
       רצוני לשאול:
       
       1. האם נכון הדבר? 
       
       2. אם כן – כיצד פועל משרדך להפסקת המטרד? 
       
       3. האם משרדך מפקח על מפגעי סביבה הנפלטים ממשרפות, ואם כן – כיצד?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)
       
       1. לעיריית חדרה ולאיגוד ערים לשמירת איכות הסביבה (תחנת הכוח חדרה) הגיעו תלונות רבות בנושא ריח ועשן מתושבי שכונת בית-אליעזר בחדרה. מסיורים שבוצעו במקום עולה, כי מקורן של חלק מהתלונות הוא בשרפת פגרי עופות מלולים הנמצאים בתחום שטח המועצה האזורית עמק-חפר, הסמוכים לבתי השכונה. שרפת פגרי העופות מבוצעת במקום באמצעות מתקני כילוי פשוטים, אשר במהלך פעילותם נפלטים חומרים אורגניים נדיפים ונגרמים מטרדי ריח. 
       
       2. בשלב הראשון ניתנה הנחיה למפעילי הלולים להגביל את שעות פעילות המתקנים לשעות הבוקר. בשלב השני נערכה סקירה של האמצעים האפשריים לפתרון הבעיה והתאמתם למקום. נמצא כי כדי להקטין את זיהום האוויר ומטרדי הריחות, יש להפעיל משרפה הפועלת בטמפרטורות גבוהות - קרוב ל-1,000 מעלות - בעלת תא בעירה נוסף לשרפת החומרים האורגניים הנפלטים, המפוקחת על-ידי מערכת בקרה. 
       
       3. משרדנו מפקח על משרפות בכלל ועל משרפות לולים בפרט, באמצעות תנאי רשיונות עסק ודברי חקיקה נוספים. בכוונת המשרד לאיכות הסביבה ואיגוד ערים לשמירת איכות הסביבה (תחנת הכוח חדרה) להסדיר באמצעות תנאים נוספים ברשיונות העסק את פעילות מתקן הכילוי שבשטח המועצה האזורית עמק-חפר. בין יתר הדרישות, יידרשו מפעילי המתקן לבצע שרפה רב-שלבית על מנת לוודא כילוי מלא של פגרי העופות ושל הגזים הנפלטים בזמן השרפה. בנוסף יידרשו המפעילים להתקין אמצעים, כגון הצתה אוטומטית, לבקר את גובה הטמפרטורה ולהגביל את קצב הזנת הפגרים למתקן, על מנת להבטיח פעולה תקינה ללא מפגעים של המתקנים. בדיקות איכות אוויר יבוצעו בהתאם לצורך על-פי הנחיית גורמי המקצוע. 
       
3394. יישום החלטת ממשלה בדבר הטיפול בפסולת בניין
       
חבר הכנסת חמי דורון שאל את השר לאיכות הסביבה
       ביום כ"ז בתמוז התשס"ה (3 באוגוסט 2005):
       
       החלטת ממשלה מס' 2927 קובעת, כי יועברו 54 מיליון ש"ח למשרדך לטיפול בפסולת בניין. נודע לי, כי רק משרדך ומינהל מקרקעי ישראל העבירו כסף. 
       
       רצוני לשאול:
       
       1. האם התקבל הכסף כקבוע בהחלטת הממשלה?
       
       2. אם לא - האם העלית זאת בישיבות הממשלה בדרישה ליישום ההחלטה?
       
       3. האם דיווחת לממשלה, כקבוע בהחלטה, כל שישה חודשים על התקדמות ביצוע התוכנית?
       
תשובת השר לאיכות הסביבה שלום שמחון:
(לא נקראה, נמסרה לפרוטוקול)

       1. הכסף הועבר ממינהל מקרקעי ישראל ושימש בעיקר לביצוע פינוי וגריסת פסולת בניין. לא התקבלו הכספים ממשרדי הפנים, החקלאות והשיכון. 
       
       2. בשל העיכוב ביישום התוכנית נוסחה במשרד לאיכות הסביבה הצעת החלטה להארכת תוקף התוכנית. ההצעה תועבר בימים הקרובים למזכירות הממשלה. המשרד מתכנן להעביר הצעת החלטה לממשלה בתיאום עם המשרדים הרלוונטיים, שמטרתה לתמרץ ולזרז הקמתם של אתרי פסולת בניין בעיקר במחצבות פעילות ונטושות. כמו כן תכיל ההצעה בקשה להאריך את תוקף התוכנית כפי שאושרה.
       
       3. בחודש מאי 2005 הוכן דוח ביצוע מס' 1 להחלטת הממשלה. הדוח לא הועבר לממשלה. במהלך חודש אוקטובר שנה זו הוכן דוח נוסף שיועבר למזכירות הממשלה בימים הקרובים. עיקרי הפעולות שנסקרו בדוחות הינם: מתן סיוע לרשויות מקומיות להקמת תשתיות לטיפול בפסולת בניין בהיקף של כ-10 מיליון ש"ח; סיוע ליזמים למיחזור וגריסת פסולת בניין בהיקף של כ-4 מיליוני ש"ח; הקמת אתרים לסילוק פסולת בניין - סקירת הקשיים במתן הרשאות למצבות פעילות לגרוס ולשווק מוצרים המתקבלים מגריסתה של פסולת הבניין; פסולת בניין בשטחים ציבוריים - הוצא מכרז על-ידי המשרד, אך הנושא תקול בגין עתירות מינהליות שהוגשו על-ידי חברות המתמודדות בבית-המשפט; בתחום החקיקה, המועצה הארצית לתכנון ולבנייה אישרה תיקון תקנות חוק התכנון והבנייה, הוצאת היתר בנייה ואגרותיו, שעיקרה הטלת חובת וידוא הטמנת פסולת בניין או מיחזורה באתר מוסדר כתנאי להנפקת תעודת גמר (טופס 4).
       
היו"ר עבד-אלמאלכ דהאמשה:
       
       אני מודה לך, אדוני השר. 
       
השר לאיכות הסביבה שלום שמחון:
       
       תודה, אני גם מודה לחברי הכנסת שהיו פה. 
       
היו"ר עבד-אלמאלכ דהאמשה:
       
       לפני שאני נועל את הישיבה, חברי הכנסת - אנחנו בסופו של יום הצום ה-29 לחודש הרמדאן. עדיין יש סיכוי מועט ביותר שהחג הוא מחר, אבל ודאי שהחג הוא ביום חמישי. אני רוצה לאחל לכל תושבי המדינה הצמים, המוסלמים, ולשכנים ולכל מי ששומע אותנו ברכת חג שמח, ורמדאן וצום ואפטאר, שיתקבלו על-ידי אלוהים, בורא העולם. ברשותכם אני אומר את הדברים גם בשפתנו, בערבית. 

(נושא דברים בשפה הערבית)

	תם סדר-היום. הישיבה הבאה תהיה מחר, יום רביעי, ל' בתשרי התשס"ו, 2 בנובמבר
 2005, בשעה 11:00. ישיבה זו נעולה.


       הישיבה ננעלה בשעה 19:53.
     
     
עמוד 103 מתוך 103

