    תוכן העניינים
ישיבה מיוחדת לציון יום השפה העברית	4
מזכיר הכנסת אריה האן:	4
ראש הממשלה אריאל שרון:	6
שמעון פרס (העבודה-מימד):	8
מל פולישוק-בלוך (שינוי):	11
אריה אלדד (האיחוד הלאומי - ישראל ביתנו):	14
יוסי שריד (יחד):	16
נאומים בני דקה	19
יצחק כהן (ש"ס):	19
חיים אורון (יחד):	19
איוב קרא (הליכוד):	20
גאלב מג'אדלה (העבודה-מימד):	20
אתי לבני (שינוי):	21
יעקב ליצמן (יהדות התורה):	21
ג'מאל זחאלקה (בל"ד):	21
אהוד יתום (הליכוד):	22
יאיר פרץ (ש"ס):	23
אליעזר כהן (האיחוד הלאומי - ישראל ביתנו):	24
אילן שלגי (שינוי):	24
ואסל טאהא (בל"ד):	24
יולי-יואל אדלשטיין (הליכוד):	26
מל פולישוק-בלוך (שינוי):	27
טלב אלסאנע (רע"ם):	28
אבשלום וילן (יחד):	28
אריה אלדד (האיחוד הלאומי - ישראל ביתנו):	29
עזמי בשארה (בל"ד):	29
יעקב מרגי (ש"ס):	30
הודעת ועדת העבודה, הרווחה והבריאות  על רצונה להחיל דין רציפות על הצעת חוק	30
שאול יהלום (יו"ר ועדת העבודה, הרווחה והבריאות):	31
הצעת חוק הביטוח הלאומי (תיקון מס' 77), התשס"ה-2005	31
שאול יהלום (יו"ר ועדת העבודה, הרווחה והבריאות):	31
שאול יהלום (יו"ר ועדת העבודה, הרווחה והבריאות):	32
שאול יהלום (יו"ר ועדת העבודה, הרווחה והבריאות):	32
עמיר פרץ (עם אחד):	34
הצעת ועדת העבודה, הרווחה והבריאות בדבר חלוקת הצעת חוק שוויון זכויות  לאנשים עם מוגבלות (תיקון) (נגישות, דיור בקהילה וסיוע אישי, תרבות פנאי וספורט,  חינוך והשכלה, המערכת המשפטית, צרכים מיוחדים ומידע), התשס"א-2000	35
שאול יהלום (יו"ר ועדת העבודה, הרווחה והבריאות):	35
הצעות לסדר-היום	37
תופעת הסרבנות של מפקדים בצה"ל לציות לפקודה לפנות יישובים	37
אבשלום וילן (יחד):	38
אבשלום וילן (יחד):	39
יעקב מרגי (ש"ס):	41
איוב קרא (הליכוד):	41
סגן שר הביטחון זאב בוים:	42
עבד-אלמאלכ דהאמשה (רע"ם):	49
נסים זאב (ש"ס):	49
יצחק לוי (מפד"ל):	51
הודעת יושב-ראש ועדת הכנסת	53
רוני בר-און (יו"ר ועדת הכנסת):	53
רוני בר-און (יו"ר ועדת הכנסת):	54
שאילתות ותשובות	55
1612. ירי לעבר משפחה בטול-כרם	55
1887. טענה על הריגת תושב ח'אן-יונס בעת הריסת ביתו	56
1892. שינויים בתוואי גדר הביטחון	57
2348. מבנים של הצבא במתחם ישיבה תיכונית במצפה-רמון	58
הצעת חוק הרשות השנייה לטלוויזיה ורדיו (תיקון מס' 23), התשס"ה-2005	60
שלום שמחון (יו"ר ועדת הכלכלה):	60
איוב קרא (הליכוד):	65
הצעת חוק למניעת העסקה של עברייני מין במוסד המכוון  למתן שירות לקטינים (תיקון מס' 2), התשס"ה-2005	66
מיכאל איתן (יו"ר ועדת החוקה, חוק ומשפט):	66
אתי לבני (שינוי):	70
יצחק הרצוג (העבודה-מימד):	73
החלטה בדבר תיקון טעות בחוק איסור מימון טרור, התשס"ה-2004	73
מיכאל איתן (יו"ר ועדת החוקה, חוק ומשפט):	73
מסמכים שהונחו על שולחן הכנסת	74
סגנית מזכיר הכנסת ירדנה מלר-הורוביץ:	74
הצעת חוק  מוזיאון הכנסת, התשס"ה-2004	75
ניסן סלומינסקי (מפד"ל):	75
אילן שלגי (שינוי):	78
אישורה של תוכנית פארק איילון על-ידי המועצה הארצית לתכנון ובנייה	79
גדעון סער (הליכוד):	79
מגלי והבה (הליכוד):	82
משה גפני (יהדות התורה):	84
מל פולישוק-בלוך (שינוי):	85
חיים אורון (יחד):	86
אילן ליבוביץ (שינוי):	88
אילן שלגי (שינוי):	90
רשף חן (שינוי):	91
ויקטור בריילובסקי (שינוי):	92
טלב אלסאנע (רע"ם):	93
אברהם פורז (שינוי):	94
עבד-אלמאלכ דהאמשה (רע"ם):	96
חמי דורון (שינוי):	96
גדעון סער (הליכוד):	97
הצעת חוק קביעת הזמן (תיקון) (מועדים קבועים  להקדמת הזמן בישראל), התשס"ה-2004	100
דוד אזולאי (ש"ס):	100
איוב קרא (הליכוד):	103
טלב אלסאנע (רע"ם):	104
אילן ליבוביץ (שינוי):	105
עבד-אלמאלכ דהאמשה (רע"ם):	107
חיים אורון (יחד):	108
ישראל אייכלר (יהדות התורה):	110
אבשלום וילן (יחד):	111
משה גפני (יהדות התורה):	112
רשף חן (שינוי):	113
אברהם רביץ (יהדות התורה):	116
אברהם פורז (שינוי):	119
הצעת חוק מבקר המדינה (תיקון מס' 35) (דוחות חסויים), התשס"ה-2005	122
רן כהן (יחד):	122
    
       

       חוברת י"ג
       ישיבה ר"ד
       













הישיבה המאתיים-וארבע של הכנסת השש-עשרה
יום שלישי, כ"ג בטבת התשס"ה (4 בינואר 2005)
ירושלים, הכנסת, שעה 15:00
       
       
       
ישיבה מיוחדת לציון יום השפה העברית

היו"ר ראובן ריבלין:
       
       אדוני ראש הממשלה, אדוני יושב-ראש האופוזיציה, רבותי וגבירותי חברי הכנסת, היום יום שלישי, כ"ג בטבת תשס"ה, 4 בחודש ינואר 2005 למניינם. אני מתכבד לפתוח את ישיבת הכנסת. 
       
מזכיר הכנסת אריה האן:
       
       בבקשה לקום. כבוד הנשיא!
       
	(חברי הכנסת מקדמים בקימה את פני נשיא המדינה.)

היו"ר ראובן ריבלין:
       
       רבותי חברי הכנסת, על סדר-יומה של הכנסת היום – נפתח בישיבה מיוחדת לציון יום השפה העברית, בהשתתפות נשיא המדינה, ראש הממשלה, יושב-ראש האופוזיציה, ואורחים שהבאנו, שתיכף אציין את שמותיהם. 
       
       כבוד נשיא מדינת ישראל מר משה קצב ורעייתו, אדוני ראש הממשלה חבר הכנסת אריאל שרון, אדוני יושב-ראש האופוזיציה חבר הכנסת שמעון פרס, חברי הכנסת, בני משפחת בן-יהודה, אבי ורינה רז לבית בן-יהודה ובן-אב"י, נכדים, נינים ושאר בני המשפחה, משפחת בן-יהודה, ואחרונים חביבים – שחקני אולפן "חלום" של הסוכנות היהודית בסנט-פטרבורג, בניהולם של מר גריגורי לוין ומר פליקס פיינברג, אורחים נכבדים, ברשותכם, אפתח בציטטה: "כל עוד תצלצל בפי אומתנו הנפלאה בשפות, שפת אלפי היפוכים, הקשה כברזל וגם רכה ומזהירה כזהב, הדלה במלים ועשירה במושגים, האכזרית בכעס והענוגה כשיר עם בשעה של פיוס ונחמה - - - שפתם של עשרת הדיברות ושל 'האזינו', שפת תוכחה ושפת שיר השירים, שפת 'אל טל ואל מטר' ושפת 'נחמו נחמו עמי', השפה שנשכחה, הלא-נשכחת, זו שנקברה כבר והיא חיה לנצח" - דברי שבח אלה לשפה העברית השמיע זאב ז'בוטינסקי בדברי ההספד שלו על מותו של המשורר חיים נחמן ביאליק. 
       
       סופרים ומשוררים רבים קשרו כתרים לשפה העברית המתחדשת ותרמו להפיכתה לשפת חיים. השפה העברית היתה אולי נשכחת, כדברי ז'בוטינסקי, אולם היא מעולם לא מתה. שימורה של השפה העברית הוא אחד מסודות קיומו של העם היהודי. היו תקופות שבהן חדלה העברית להיות  שפת דיבור, אולם המאמץ להופכה לשפת דיבור של יום-יום לא פסק. מסופר על רבי מאיר שהיה אומר: "כל הדר בארץ-ישראל וקורא 'שמע', שחרית וערבית, ומדבר לשון הקודש, הרי הוא בן העולם הבא". חותם המשנה, רבי יהודה הנשיא, שבתקופתו התפשט הדיבור בארמית, הוא ובני ביתו דיברו רק עברית. אפילו שפחתו של רבי ידעה לדבר עברית, טוב יותר מרבים מחכמי הדור. 
       
       את הכבוד לשפה העברית לא רק אנחנו חלקנו. גם גויים למדו עברית כאחת משלוש השפות הקלאסיות: יוונית, לטינית ועברית. באוניברסיטאות מהוללות בארצות-הברית רווחה מסורת לפתוח את שנת הלימודים בנאום בעברית. בפתיחה חגיגית של בתי הקונגרס בוושינגטון בשנת 1872 נישא נאום הברכה בעברית. 
       
       השפה העברית היתה מרכיב הכרחי בתחייה הלאומית שלנו, סמל ללאומיות היהודית המתחדשת. החייאת השפה סימלה את הזיקה בין תרבות ימי קדם לתרבות הלאומית הציונית שנוצרה בארץ-ישראל. משום כך התקבלה בטבעיות הססמה: "עברי דבר עברית". העברית סימלה את היהודי החדש, המדבר בלשון אבותיו בארץ אבותיו, לעומת היהודי הגלותי, שהעברית לגביו התמצתה בספר התפילה שלו. לא בכדי טבע אליעזר בן-יהודה את האמרה: "שני הדברים שבלעדיהם לא יהיו היהודים לעם: הארץ והלשון". 
       
       חברי הכנסת, ביום זה, המוקדש לשפה העברית, אנו רשאים להביע דאגה עמוקה מרמת הידע בלשון בקרב בוגרי בתי-ספר בארץ. רמת הביטוי הלשוני של מורים ותלמידים איננה גבוהה. במקום לשון יפה, לשון נקייה, אנחנו עדים לעילגות לשון. במקום שפה רהוטה, הגויה כראוי, אנחנו שומעים בעברית בליל מלים לועזיות. בגננו הלשוני שגיאות רבות בדיבור ובכתיבה. תרבות הדיבור הנשמעת לעתים בכנסת אף היא איננה משמשת דוגמה לרמה הרצויה של הבעת עברית. מלים לועזיות בשפה, ברחוב, בפרסומות ובתקשורת אינן מוסיפות כבוד למעמדה של השפה העברית. שפה איננה רק אמצעי תקשורת. שפה היא תרבות. זלזול בלשון העברית הוא גם זלזול בערכים, זלזול בתרבות עמנו. 
       
       פתחתי בציטטה ואחתום בציטטה מפי חתן פרס נובל לספרות, הסופר ש"י עגנון: "ירושלים, עיר שמכל הגלויות התכנסו בה, וכל גלות וגלות לשון גלות בפיה. מבקש יהודי לדבר עם יהודי – לשון הקודש מאחדת אותם. כך בכל הדורות". וירושלים היא ראי המשקף את הארץ כולה. 
       
       כמו כן, אני רוצה להפנות את תשומת לבכם לתערוכה החדשה, "לראות את האות", המוצגת בכנסת לרגל יום השפה העברית. התערוכה היא מחווה לאות העברית, והיא מתארת את התפתחותה הוויזואלית והתפתחותו הוויזואלית של הכתב, שקיבלה דחיפה עם השימוש הנרחב במחשבים. אני מודה לאמנים עודד עזר, מיכל סהר ודני מירב. 
       
       רבותי חברי הכנסת, נפתח בדיון בהשתתפותם של ראש הממשלה,  ראש האופוזיציה,  יושבת-ראש ועדת החינוך מלי פולישוק-בלוך, חבר הכנסת אריה אלדד וחבר הכנסת יוסי שריד. הם יהיו הדוברים. אני מזמין את כבוד ראש הממשלה לשאת את דברו לציון מאה שנה להחייאת העברית. אני מודה,  בהזדמנות זו, ליושב-ראש ועדת החינוך לשעבר והשר לשעבר, חבר הכנסת אילן שלגי, על שיזם את היום והגה אותו ואנחנו מבצעים. 
       
ראש הממשלה אריאל שרון:
       
       כבוד נשיא המדינה והגברת קצב, כבוד יושב-ראש הכנסת, מכובדי חברי הכנסת, בראשית דברי אני מבקש לשבח את יושב-ראש הכנסת על יוזמתו הברוכה לייחד ישיבת מליאה לכבודה של לשוננו. יוזמה זו היא דבר בעתו, ואני מייחס לתכליתה של ישיבה מיוחדת זו חשיבות רבה מאוד. 
        
       סבי היה מורה לעברית ברחובות, בראשית המאה הקודמת. יש לי אהבה עמוקה לעברית, לנס תחייתה, לעומק ההיסטורי שממנה היא שואבת את ביטוייה, את מילותיה ואת משפטיה. אליעזר בן-יהודה, מחיה השפה העברית, אמר: "שני הדברים שבלעדיהם לא יהיו היהודים לעם: הארץ והלשון". אילו קם בן-יהודה מקברו, היה בוודאי נפעם לשמוע זאטוטים ובאים בימים מלהגים יחדיו בשפת עבר בארץ-ישראל, ו"מלים-מלים" שהוא "בדה ממוחו הקודח", על-פי שירו היפה של ירון לונדון, שגורות בפי כול. 
       
       ספרות עברית, שירה עברית, זמר עברי, עיתונות עברית, שיחת חולין עברית – כל ההוויה העברית התוססת הזאת היא הגשמת חלומו של בן-יהודה. חגיגה מסחררת של אותיות עבריות והברות וצלילים עבריים סביב-סביב, בארץ ששמרה אמונים לשפתה, ושמות נופיה, גליליה, עריה וכפריה חתומים מקדמת דנא בלשונה העתיקה. 
       
       ניצחונה של העברית, שהיתה לשפת כל הגלויות שהתקבצו כאן במדינת ישראל, היה נראה בעיניו של בן-יהודה, ללא ספק, כביטוי המופלא ביותר של נס התקומה הלאומית. תחייתה של התרבות העברית החדשה יצרה עושר לשוני מופלא, היונק מכל רובדי שפתנו: לשון המקרא והנביאים, שפת המשנה והגמרא, שפת התפילה וההלכה, בד בבד עם חידושי לשון נאים שצמחו כניצנים רעננים משורשי העברית הקדומה. השפה החדשה-ישנה שנתהוותה היתה גולת תפארתנו וגאוותנו. אהבנו אותה, קינאנו לה, שוררנו אותה ונדרנו לה אמונים. 
       
       הסופר חיים הזז נאם לפני כ-40 שנה בפני אגודת הסופרים הצרפתים ואמר: "ארץ-ישראל לא נבנתה אלא על-ידי שהלשון העברית חיה וספרות עברית קיימת, ואלמלא כן לא היתה מדינת ישראל קיימת כלל ועיקר". 
       
       דבריו של הזז הקדימו אך במעט את ההתעוררות המופלאה שחלה בפזורה היהודית בברית-המועצות, התעוררות שמצאה את ביטויה, ראשית כול, בלימוד השפה העברית במחתרת, תוך גילויי גבורה עילאית ומסירות נפש. מן הניצוץ העברי הודלק לפיד החירות, שלאורו נהרו המוני אחינו ואחיותינו בעלייה הגדולה והברוכה למדינת ישראל, עלייה שהיתה לפלא וחלום שהוגשם. 
       
       אדוני הנשיא, כבוד היושב-ראש, חברי הכנסת, ניצחונה המפואר של העברית, שפת הנצח, שפת עמנו וארצנו מקדם, שפת התנ"ך, איננו צריך לסמא את עינינו מלראות נכוחה את הנסיגה המדאיגה שחלה באיכות הלשון. 
       
       העברית הנשמעת היום ברחוב הישראלי וזו שבחלונות הראווה ובשלטי החוצות מלאה, למרבה הצער, סיגים ולע"ז. היא איננה זכה וצרופה כפי שיצאה מעל אובניו של בן-יהודה ומכתבי קדמונינו. אוזן רגישה, הקנאית לטוהר השפה וליופיה, היתה קולטת צרימות קשות של ביטוי עילג, הגייה מרושלת וביטויים זרים נטולי חן, המקלקלים את השפה. רידודה של השפה והשחתת צחותה בשטף צורם של לע"ז אינם אופנה חולפת. 
       
       אם לא ננקוט מדיניות פעילה של הגנת העברית, אם נתבונן חדלי אונים בדלדול הלשון ובהמעטת כבודה, נאבד נכס יקר ביותר של תרבותנו וזהותנו הלאומית. את המערכה למען העברית יש לנהל בכל הרמות - בגני-הילדים, בבתי-הספר, ברשות השידור, בעיתונות הכתובה ובאווירה הציבורית. 
       
       אינני מבין, למשל, מדוע רשתות שידור ישראליות צריכות לתייג את עצמן בשמות לועזיים חסרי הוד והדר כ"הוט" ו"יס" וכיצד נוצר יצור הכלאיים "יאללה, ביי", במקום המלה היפהפייה "שלום". האם אין עוד שמות עבריים מתאימים? מדוע מסעדות, בתי-קפה, חנויות ועסקים במקומותינו מתגדרים בשמות לועזיים? האם אין בצליל הזר יותר מקורטוב של זיוף, התבטלות עצמית ואי-כבוד? 
       
       אין לוותר. העברית יקרה וחשובה לנו מכדי שנחשה לנוכח ביזויה והנמכת קומתה. מעל במה זו, במת הכנסת, נקרא להתגייסות לאומית למען כבודה של השפה העברית, עטרת מורשתנו ותרבותנו העברית. 
       
       המאבק למען העברית איננו חדש. לפני יותר מ-90 שנה התחוללה פה בארץ-ישראל "מלחמת השפות". העברית ניצחה בעיקר בזכות הילדים ובני-הנוער. הישועה, כתב המשורר נתן אלתרמן, תבוא מכוחם של "בני עניים" עבריים גאים ולא מן הנוהים אחר תרבות זרה. וכה כתב המשורר: "- - - אומרים: קרבה שעת אפס/ ומחר איה חוכמה תשכון,/ כי עם עילג יכסה ארץ/ ואבדו מחשבה ולשון.// ואז אנחנו, אותיות/ הכתב העבריות, אומרות:/ מן העם המוכה בקיעים,/ - - - יבואו בני העניים/ שלקראתם תצא תורה.// להם, שכוחם חדש/ - - - מחכות - - -/ מחשבתה  של אומה ולשונה". תודה רבה. 
       
היו"ר ראובן ריבלין:
       
       אני מאוד מודה לראש הממשלה. אני מתכבד להזמין את יושב-ראש האופוזיציה, ראש הממשלה לשעבר, חבר הכנסת שמעון פרס. בבקשה, אדוני. 
       
שמעון פרס (העבודה-מימד):
       
       כבוד הנשיא ורעייתו, יושב-ראש הכנסת, אני מצטרף לברכה של ראש הממשלה על היוזמה הטובה להקדיש ישיבה לכבוד השפה העברית. 
       
היו"ר ראובן ריבלין:
       
       ההוגה: אילן שלגי. 
       
       
שמעון פרס (העבודה-מימד):
       
       כן. חברי הכנסת, הלשון השגורה בפיו של העם היהודי היא מלאת חיוניות ומלאת סתירות. וכבר נאמר בבת צחוק, שבעברית היהודים משבחים את הקדוש-ברוך-הוא, ביידיש - הם מתווכחים אתו. 
       
       מצד אחד, הלשון העברית מלווה בשימוש בשפות נוספות: ארמית, יידיש, לאדינו - למנות אחדות מהן. מצד אחר, העברית עצמה מילאה תפקידים שונים בתקופות שונות. בימי הבית הראשון והבית השני השתמשו בה בחיי היום-יום, לצד הארמית. בתקופות מאוחרות יותר היא היתה ללשון קודש בעיקר, היא שימשה לשון תפילה ולשון געגועים, בהיות עמנו מפוזר בעולם. 
       
       וצריך להוסיף שאחרי גלותה היתה לה עדנה. העברית העתיקה זכתה לתחייה מחודשת כלשון דיבור במדינת ישראל של ימינו. בכך אנו שונים מרבים מן העמים העתיקים באזור: האיטלקים אינם מדברים לטינית; היוונים אינם מדברים יוונית עתיקה; הסורים אינם מדברים אשורית; והמצרים אינם כותבים בשפת החרטומים. רק הילדים שלנו לומדים ומשחקים בשפת הנביאים, גם אם לא תמיד עומדים על מקורה. על התרחשות זאת העיר פעם אפרים קישון, שישראל היא המדינה היחידה בעולם שבה הילדים מלמדים את אימותיהם את שפת אמם.
       
       בישראל לא רק שהשפה קמה לתחייה, אלא גם מספר דוברי העברית גדל מאוד: כמעט 6 מיליוני אנשים דוברים היום עברית, מספר שיא בתולדות הדיבור העברי.
       
       וכשהעברית עוברת מדור לדור, מתקופה לתקופה, מצורך לצורך, היא גם מתעשרת וגם מתגוונת. הרבה מושגים מודרניים או לועזיים התאזרחו בה. והיא איננה נעצרת בגלל מחסור במלים. ההיפך הוא נכון, היא מצליחה להדביק את שפע הגילויים וההמצאות המומטרים עלינו כגשם נדבות, כאילו חזתה את בואם מראש.
       
       הסופרים מצד אחד והילדים מצד אחר המריצו את השפה והעשירו אותה בביטויים, בקצבים ובגוונים. הספרות העברית החדשה רתמה סוסים ותיקים במבחר העברי, והקימה להם דור של סייחים דוהרים, שלמענם זרעו כרי דשא חדשים. הספרות והשירה החדשות נתנו לעברית העתיקה חיות וחן והזדמנויות שניערו אבק דורות. וכיום לא פחות משאנחנו מתרגמים לעברית, זוכה העברית שיתרגמו את הספרות החדשה שלה בכל קצוות תבל, עבור עולם ומלואו. והילדים – שכל אחד מהם מגלה בעצמו חוקי לשון, לא פחות משהם לומדים את השפה גם מלמדים אותה ויוצרים דרכי חיבור רעננות, אפשרויות תמימות ומלאות דמיון, שלא ניתן לעמוד בפניהן ולא צריך לעמוד נגדן. 
       
       העברית זכתה לעדנה מפתיעה גם בפי דוברים ערבים, סופרים ומשוררים ערבים בארץ מפנקים אותנו בכתיבה עברית עשירה ועתירת מקורות.
       
       הפרחנו שממה בארץ, והחיינו מעיין נובע של לשון. ניתן לומר שלשון הקודש וארץ הקודש הן תאומות, לאף אחת מהן אין קיום מלא ללא זיקה לחברתה. אולם, בעוד שנוצרה אשליה כאילו הקרקע היא נכסי דלא ניידי, והלשון ערך מתגלגל, נוכחנו לדעת שדווקא הקרקע נתונה לשינויים, ואפילו להפתעות, ואילו הלשון מתיישבת, נאחזת ומכה שורשים ומטפחת נופים חדשים ומרנינים.
       
       על הקרקע, גם אם יש לך קושאן עליה, יכולים להתמקם זרים ולשנות בעלות. עבר-הירדן נותקה מארץ-ישראל לא בגלל הזכות ההיסטורית, אלא משום שאוכלוסייה אחרת התנחלה בה. והוא הדין בעזה. גם מי שמסרב להביט בעיני המציאות, המציאות לא נכנעת לסירוב הזה. כי במקרה הזה העובדות הדמוגרפיות גברו על הקביעות הגיאוגרפיות. הקרקע אכן אינה ניידת, והזכות ההיסטורית נשארת תקפה, אבל הבעלות נקבעת גם על-ידי אלה שהתיישבו עליה, טיפחו אחיזה בה, והיא נראית כנעה לעברם.
       
       לא רק התיישבותן של אוכלוסיות חדשות על הקרקע ההיסטורית משפיעה על שייכותה, גם הגבולות המדיניים, הכלכליים והאסטרטגיים שהיינו רגילים להם, נושרים לפעמים כעלי שלכת.
       
       מה ערכם האמיתי של הגבולות המסורתיים? השווקים פועלים לפי כלכלה גלובלית. המדע אינו נעצר בגבולות. הטכנולוגיה לא זקוקה לאשרות. הידע נושב כמו רוח, והתקשורת מתעלמת ממסכי ברזל או מצגי משי. היא מערימה על הצנזורה, ומגיעה לכתובות שלא הזמינו אותה כלל. הלוויינים מסתכלים על הגבולות בבוז אסטרטגי. ורוחות הרפאים של אמונות טפלות, תנועות קנאיות ואלימות טרוריסטית נעות ונדות ללא כיבוד גבול וריבונות. האינטרנט – המִרשֶתֶת – עומד לרשות הכלל, לטובים ולרעים כאחד.
       
       מה שנשאר יציב זו דווקא תעודת הזהות ההיסטורית והרוחנית. הלשון, הנושאת על שכמה את התרבות, משקפת אותה ומתחדשת אתה בה בעת. אומנם גם היא נתונה לסכנת פלישה של ערוצי טלוויזיה לועזיים, המציפים את חדרי המגורים וממלאים את תאי המוח שלנו. פלישה תרבותית עלולה להתגלות כלא פחות מסוכנת מפלישה צבאית. אלא שבפני פלישה צבאית עוד אפשר להתגונן, להעמיד מולה צבא וביצורים, ואילו נגד פלישה תרבותית אין גדודים אין גדרות. 
       
       אנו מתקרבים למצב שבו ההגנה על תרבותנו והשמירה על שפתנו מתחילות להיות אתגר מכריע לא פחות מאשר ההגנה על אדמותינו. 
       
       הזהות הרוחנית והריבונות הלשונית הופכות להיות הנושאים האמיתיים של עצמאות לאומית. בעולם הגדול עברו עמים ממדינות לקהילות, כמו האיחוד האירופי, האפריקני, האסיאתי, הדרום-אמריקני, ואילו אנו יודעים שמבחינות רבות, באזור שלנו, נגזר עלינו להיות בגדר של עם לבדד ישכון: אין לנו אח לדתנו, אין לנו שותף לשפתנו, אין לנו שכן לגורלנו. ולאחר למעלה מ-50 שנות מאבק על עצמאותנו המדינית, עלינו להיערך מחדש להגנה על הייחודיות התרבותית שלנו ועל עצמאותה.
       
       מה שהאדמה אומרת לריבונות מדינית, השפה אומרת לריבונות רוחנית. והמאבק לשמירת הזהות של הרוחניות יחייב לא פחות התגייסות והתנדבות מאלה שידענו עד כה. בעמידה על הזהות הרוחנית שלנו כל מלה – חץ שלוח, כל כיתת תלמידים – יחידה בשירות פעיל, כל ספר – סיירת קרב. והלשון כולה חזית בכוננות מלאה. ידיעת השפה חייבת להירשם בצד הבעלות על הקרקע. יתר על כן, לשפה המבטאת רוח יש יותר מרחב מאשר לשטח. יש לה כוח להפריד, וחבויה בה עוצמה לחבר בין דוברים, לרבות אלה המאחרים קום, או אלה הבאים מתרבות שונה.
       
       אנו נכנסים עתה לקרב הגדול על מלחמת הקיום הרוחני של העם היהודי. הקרב על הקיום הרוחני שלנו הוא כפול: לעמוד על מותר השיקול המוסרי בעשייה ההיסטורית שלנו, ולגמוא מרחקים היסטוריים בעברית ראויה לשמה. 
       
       איך אמר היינרייך היינה? "מאז יציאת מצרים, בכל הצהרת חירות יש צליל עברי". ואלתרמן הוסיף: "כי הארץ הזאת אשר עם כרות לשון/ עשוק דעת/ עיוור/ מהמר בה כמים/ צריכים לעמוד במקום הראשון/ הכלים הנותנים לה שפה ועיניים/ שיעורי העברית, המורה במכינה". וצריך להוסיף, העם בהקשיבו, והכנסת בתשומת לבה.
       
היו"ר ראובן ריבלין:
       
       תודה לחבר הכנסת שמעון פרס. בכל זאת זכתה השפה העברית ש-6 מיליוני אנשים מדברים בה, בגלל היות העם על הקרקע הזאת, וכך בשיתוף זה זכינו גם בזהות הרוחנית - שיתוף של קרקע ושל שפה. 
       
       אני מזמין את חברת הכנסת מלי פולישוק-בלוך, יושבת-ראש ועדת החינוך, לומר את דבריה.
       
מל פולישוק-בלוך (שינוי):
       
       אדוני היושב-ראש, אדוני ראש הממשלה, משפחת בן-יהודה שביציעים, חברי חברי הכנסת, אדוני יושב-ראש האופוזיציה עדיין, אנחנו לא מתנתקים מהשפה העברית, רק מעזה, והמצב לא כל כך נורא. בכל בית-ספר עברי במדינת ישראל היום קוראים, כותבים, מדברים ושרים בעברית. זה נראה לנו מובן מאליו, ברור, אבל זה לא היה כך רק לפני מאה שנה ואפילו פחות מכך.
       
       גם בנימין זאב הרצל לא חשב שב"מדינת היהודים" שעליה חלם תהיה העברית שפת המדינה או שפת רחוב, ובכל זאת חזון תחיית העברית התממש והיה למציאות, בעיקר בזכותו של אליעזר בן-יהודה, מחיה השפה העברית. וכאן תודה אישית לבני המשפחה: הנכדה, הנינים, בני הנינים, שיושבים שם למעלה. תודה רבה לכם.
       
       בן-יהודה קיבל על עצמו את המשימה הבלתי-אפשרית, גם במישור הלאומי וגם במישור האישי: הוא דיבר עם בני משפחתו, עם אשתו ועם ילדיו, אך ורק בעברית, והחל במפעל הגדול של חידוש השפה העברית כשפת הדיבור בארץ-ישראל. זה מדהים שאדם אחד עשה מהפכה כה גדולה.
       
       דבר שאולי איננו יודעים מספיק: אליעזר בן-יהודה לא הסתפק בפיתוח השפה, אלא פעל גם למציאת דרכים ליישומה ולהטמעתה. הוא פיתח שיטה מיוחדת של לימוד השפה העברית בעברית, וכבר אז, בשנת תרנ"ז, 1897, היו בארץ 20 בתי-ספר שהשתמשו בשיטה שלו ושפת הדיבור בהם היתה כמובן עברית. 
       
       בן-יהודה, ואתו רבים מאנשי התנועה הציונית, האמינו כי תחיית השפה העברית היא תנאי הכרחי להגשמת הציונות. 
       
       על הצורך הדחוף בתחיית השפה העברית כתב בן-יהודה כבר בשנת תרמ"ב, 1882, בכתב העת "חבצלת" – אגב, אז קראו לכתבי העת "חבצלת" ושמות עבריים, אצלנו קוראים לזה "גלובס". "עוד לא היתה", כתב בן-יהודה, "עת ל[עם]ישראל, מיום צאתו מארצו, אשר האחדות היתה דרושה לו כהיום. דבר גדול וכבד מאוד עלינו לעשות הפעם, אשר לא בכוח איש אחד ואף לא בכוח אלפי אנשים ייעשה – כי אם בכוח כל העם כולו. האחדות הזאת לא תהיה לו [לעם ישראל] בלתי אם שפה אחת ידבר, ושפה אחרת מבלעדי שפת אבותיו לא תיתן לו [את] האחדות הזאת - - - רק בשפה העברית יחיה ישראל בארצו - - - אם לא נסכין מעט מעט לדבר עברית, בשבתנו בביתנו ובצאתנו - - - לטייל, בלכתנו לשוק לקנות - - -  לא נצליח - - -  ותקוותנו אבדה - - -  עתה יש די כוח לשפה העברית לשוב ולחיות בפי העם. אך בעוד עשר שנים – מי יודע? - - - אתם הצעירים - - -", הוא אמר אז, לא היום, "התאחדו, התחברו, היו לאגודות - - - להחיות את שפתנו הנובלת בארץ אבותינו".
       
       לרעיון של החייאת השפה העברית כשפת דיבור והוראה בארץ-ישראל היו תומכים רבים, בעיקר בקרב החלוצים ואנשי התנועה הציונית. אך לרעיון הזה היו גם מתנגדים לא מעטים: מחד גיסא, אנשי היישוב הישן, שראו בעברית שפת קודש בלבד, וחשבו כי השימוש בעברית כשפת דיבור ולימוד הוא בבחינת חילול הקודש. ומאידך גיסא, כל אותם יהודים משכילים שראו בעברית שפה דלה ומנוונת, לא מודרנית, לא מתקדמת, שאי-אפשר ללמוד או ללמד בה מקצועות חשובים כמו מתמטיקה, מדעים או היסטוריה. אני רוצה לומר לכם, שלא מעטים גם היום אנשי האקדמיה שחושבים, שאם הם ידברו בשפת לעז, הם ילמדו יותר טוב מדעים, מחשבים, אנגלית וכן הלאה; אנגלית אולי כן.
       
       בעיה קשה במיוחד היתה כבר אז בתחום התקציבים: אגודות צדקה של קהילות יהודיות מאירופה, "כל ישראל חברים" מצרפת, "העזרה" מגרמניה, אגודת "אחים" מאנגליה, הקימו בארץ מוסדות חינוך ותמכו בהם. גם בזה אין הרבה חדש. אגודות צדקה אלה ביקשו, כי במוסדות החינוך האלה ילמדו בשפת הארץ של אותן קהילות: צרפתית, גרמנית ואנגלית, וכי לימודי הקודש יילמדו בעברית, ואך ורק לימודי הקודש. אם היו נשברים אז, אדוני ראש הממשלה, מול לחצי החרדים או לחצי יהדות התפוצות, אלה המממנים, עד היום כנראה לא היתה במקומותינו השפה העברית כשפת העם הישראלי.
       
       קביעת שם הבית הזה כ"משכן הכנסת" - המלה "משכן", לוותה גם היא במחאות, אז מפי נציגי אגודת ישראל, חבר הכנסת לורינץ, כי הרי המשכן הינו כינוי למקום שבו שורה השכינה, אבל בעצם השכינה שורה פה גם היום. 
       
       בסופו של דבר ניצחה השפה העברית. תחיית השפה העברית היא תופעה יוצאת דופן בתולדות העמים. וכבר הוזכר שהאירים, הוולשים, והזכירו קודמי עמים אחרים, שאפילו לא גלו מעולם מארצם, שפתם לא התחדשה. השפה המודרנית היא אחד ההישגים השלמים ביותר של הציונות: בעודה קולטת השפעות מכל הלשונות שהביאו אתם היהודים, היא גם הכלי העיקרי לקליטת היהודים בארץ-ישראל.
       
       כבר נאמר לפני, כי אכן השפה העברית היא הביטוי להתפתחותה של התרבות הישראלית, ובכך חשיבותה. 
       
       המלים בשפה העברית נוצרות מיום ליום, המחקר המדעי מוסיף ומגלה מלים גנוזות שלא נודעו, לא למילונאי, לא לבני נוער ולפעמים גם לא למורים שלהם. שפת האינטרנט, השפה המקוצרת, השימוש באנגלית, מעלים את החשש, יש כאלה שאומרים את התקווה, כי העולם יוצר לעצמו מגדל בבל חדש ומסיר את הגבולות הפיזיים והלשוניים. ברם, אלה בדיוק הסיבות לכך שהאקדמיה ללשון העברית נדרשת לקבוע מדי יום מונחים חדשים, המותאמים לתקופתנו אנו, בגלל אותם שינויים דחופים.
       
       לידיעתכם, מספרם של כלל המלים והניבים הנמצאים בעברית בשימוש ובגניזה מוערך ב-120,000. במקרא קיימות רק 8,000 מלים שונות. די לו לישראלי מתחיל – העולים החדשים – כדי להכיר מלים בסיסיות ורגילות בלשון היום-יום, רק ב-500 מלים, ואם הוא מתקדם, 1,000 מלים יספיקו לו כדי לדבר עברית כהלכה.
       
       אליעזר בן-יהודה התעקש והחיה את השפה העברית. תפקידנו עתה כאן, בכנסת ישראל, לא רק להשאירה בחיים, כי אם לפתח אותה ולהטמיע אותה באופן שורשי בכל תחומי החיים: ההשכלה, התרבות והמדע. 
       
       ובמיוחד כאן, חברי חברי הכנסת, תפקידנו במשכן הכנסת לשמש דוגמה אישית, לדבר עברית כהלכה, לכבד את השפה, כי כאשר מכבדים את השפה העברית, מכבדים את התרבות העברית, ובעצם רק אז אנו מכבדים האחת את השנייה. לא בכדי, אדוני היושב-ראש, השתמשתי בלשון נקבה, משום שהגיעה השעה, הגיעה העת ששוויון יהיה לנו, הנשים, גם בשפה. תודה רבה.
       
היו"ר ראובן ריבלין:
       
       אין מוחאים כפיים, אפילו לא כאשר יש צדק. 
       
       אני מתכבד להזמין את חבר הכנסת אריה אלדד, ואחריו - את חבר הכנסת יוסי שריד, שיחתמו פרק זה בישיבת היום.
       
אריה אלדד (האיחוד הלאומי - ישראל ביתנו):
       
       כבוד נשיא המדינה, אדוני יושב-ראש הכנסת, אדוני ראש הממשלה, חברי חברי הכנסת, אורחים נכבדים, בחדר אחד בארמון הצפוני, בתוך החום הנורא, באבק, רכן מישהו והעלה בכפו 11 שברי חרס, ועליהם סימנים. ואף ששנים הרבה חלפו מאז, די היה בנשיפה רכה להסיר את האבק, ומן החרס זרחו האותיות: בן יאיר. את נאומו האחרון של אלעזר בן יאיר שבספר "מלחמת היהודים ברומאים" כתב יוסף בן מתתיהו רומית, אחרי שהפך ליוספוס פלביוס. והוא חזר לשפת אבותיו מאות שנים אחר כך, אחרי שהיה שקוע בדמדומים שבין מציאות לדמיון, בערפל שבין ההיסטוריה לקורות העתים. ואז באו שש אותיות עבריות על חרס, שש אותיות מצטרפות לבן יאיר, בן 2,000 שנה, והאירו את האמת העתיקה באור בהיר ומסנוור.
       
       צפונה משם, בעיר התמרים, יש בית אחד, חדש ומכוער למראה, ובקומת המרתף שלו דלת ברזל. הטריחו את בעל הבית ויפתח לכם. והחום הרובץ על בקעת-יריחו ייעצר בפתח. כד מים מזומן ליד הדלת, והשומר יוליך אתכם עד למקום אחד בחדר, האור מהדלת בגבכם. והוא יתיז מעט מים על הרצפה וממנה יזנקו, מעתיקות לרגע את הנשימה, המלים "שלום על ישראל" מתוך הפסיפס, בכתב עברי רהוט. וכל בוגר "שלום כיתה א'" בישראל יכול גם היום לקרוא מה שכתבו אבותינו באבנים קטנות ובאורך רוח לפני 1,400 שנים.

         אין עוד עם בעולם שיכול לקרוא את אשר כתבו אבותיו לפני אלפי שנים באותן אותיות ובאותן מלים שבהן הוא קורא היום עיתון, באותה שפה שבה הוא מברך בוקר וערב ולילה. אותה שפה שבה מרדימים תינוקות לשנת לילם, היא היא השפה אשר בה התפללו עליהם נשים עקרות לפני שנולדו, גם לפני 3,000 שנה. זו השפה שבה ציווה אלוהים לאבינו הקדמון, אברהם, "לך לך מארצך וממולדתך ומבית אביך אל הארץ אשר אראך". ובאותיות הללו נכתב על לוחות אבנים "לא תרצח, לא תענה ברעך עד שקר", להיות צו מוסרי לעולם כולו. אותן אותיות, בל אחטא בשפתי, אנו מטילים היום לתיבה שקורין קלפי, ובהן, כמו תחליף נייר לשברי חרסים שעליהם אותיות - קובעים גורלות. גורל עם, גורל ארץ.
       
        כמו תל עתיק בארץ-ישראל ועליו עיר ועוד עיר ועוד עיר - העברית. רבדים רבדים, זה על גבי זה, זה על חורבותיו ואפרו של זה, וכל אחד מתגבה על קודמו. על נדבכי היסוד של שפת האבות יוצאי ארם-נהריים מונחים רובדי השפה של עם העבדים שנגאל ממצרים, ועל אבני גוויל - שפתם של כובשי כנען בסערה מונחים, מלוטשים וזוהרים כאבני החושן, פרקי תהילים לנצח, ששבעים שפה ולשון תרגמו אותם, מתרגום השבעים ליוונית עד לשפות הבושמנים והאסקימואים, נטלו אותם להיות הביבליה שלהם, אך לא יכלו להוציא אותם מידי פשוטו ויופיו של מקרא, האומר בשפת אבותי:  "בנאות דשא ירביצני, על מי מנחות ינהלני". 
       
       אלף משוררים בכל שפות העולם, מאה ריבוא אוהבים באלף אלפי רבבות של לילות אהבה לא השכילו ליצור שיר אהבה מופלא משיר השירים אשר לשלמה - "על משכבי בלילות בקשתי את שאהבה נפשי, בקשתיו ולא מצאתיו". וכשהיא מוצאת אותו הוא אומר לה: "עד שיפוח היום ונסו הצללים אלך לי אל הר המור, אל גבעת הלבונה". ועל גבי אלו - ארמונות העברית של החשמונאים שהרבה יוונית נטמע בה, ומעליהם סלעי המשקע של ים התלמוד וכל הארמית שחיבקה העברית לתוכה במעמקיו, ומי שמתנכר להם ואומר שהם נטע זר בעברית - לא יקבל הלכה שפסקה סנהדרין ולא ישיר חד גדיא דזבין אבא בתרי זוזי. ומי שלא ירצה במה שנתנה הרומית לתוך העברית לא ינעל סנדל ולא ישב על ספסל. 
       
       מכל אוהביה ומשנאיה נטלה השפה, ועל חורבות בית שני פרח גם התלמוד הבבלי, כי למדנו לשיר שירת ציון גם על אדמת נכר. ורש"י הוסיף משפת אשכנז, ויהודה הלוי ואבן גבירול מזהב צריחי גרנדה המוסלמית שבקצה מערב. ומכל אלה קיבלה העברית ונתנה, ושוב ושוב שבה לחיים בשירה ונבואה ופילוסופיה ומוסר, וספרי סוד ויצירה, ושוב שבה לחיים בארץ-ישראל כשפת חלוצים ופועלים וחורשים וספסרים וגנבים וחיילים ועולים חדשים משבעים שפה ולשון. ואפילו מדורות הענק של ספרי היהודים ברחובות גרמניה זרועי הבדולח לא יכלו לה. אותיותיה פורחות באש והיא קמה מן האפר. במקום ששרפו את הספרים שלנו גם אותנו שרפו, אבל עם ושפה בני 4,000 שנה, גם באש לא מנצחים אותנו. 
       
       וכשאנו מתבוננים סביבנו ונחרדים: מה היה לה לעברית בימינו, בליל של ערבית ורוסית ואנגלית - אל נא באפכם. העברית תיקח מהם מה שתיקח, ותצא אל האלף החמישי שלה כשהיא גבוהה בעוד שניים או שלושה נדבכים, כשהיא גדולה ושלמה מסך כל חלקיה. וכשנזמין צלצול השכמה בחדר כמו כל חדרי המלון בעולם, נזכור כי כך נכתב לפני אלפי שנים: "וישכם אברהם בבקר". ואם בלילה נזכה, ונרחק מהעיר ואורותיה, והשמים בהירים על ראשינו, נזכור כי כך נאמר בשפה זו ממש: "ויוצא אתו החוצה ויאמר הבט נא השמימה וספר הכוכבים אם תוכל לספר אתם, ויאמר לו כה יהיה זרעך". הכוכבים הם אותם כוכבים. המלים של אז הן המלים שלנו היום. אותיות חיות המצטרפות למלים על שבר של חרס שקוראים אוסטרקון, או על דף נייר מלבני, נטול עץ, חוצות אלפי שנים כברק: בן יאיר, שנלחם על חירותנו שלנו היום - כבר לפני 2,000 שנה.

	חברי הכנסת, לא כולנו נולדנו בני חורין לדבר עברית. לא כולנו זכינו לדבר בשפתנו. כאן ראוי להזכיר את גבורתו של אחד מחברינו, יולי-יואל אדלשטיין, שהיה מורה לעברית במחתרת בברית-המועצות. 

	חברי הכנסת, בתאיכם הנחתי היום הצעת חוק השפה, הצעת חוק הפותחת במלים: "שפת המדינה בישראל היא עברית". הצעת חוק המסתיימת במלים: "יבוטל סעיף 82 לדבר המלך במועצתו על ארץ-ישראל 1922-1947". הגיעה העת שמעמדה של השפה העברית ייקבע בחוק של מדינת ישראל, ולא כשריד מנדטורי. אשמח אם כולכם תצטרפו להצעת החוק הזאת.

היו"ר ראובן ריבלין:
       
       תודה רבה לחבר הכנסת אלדד. אבא שלך לא היה חבר האקדמיה ללשון העברית, אבל לדברי הימים הוא קישר בין העברית של אז לעברית של היום.
       
       אני מזמין את חבר הכנסת יוסי שריד, שלו, כפי דבריו, לא היתה ברירה - אביו היה מורה לעברית. אני, עד שיעלה חומץ בן יין, הייתי בנו של פרופסור יוסף יואל ריבלין, שהיה חבר ועד הלשון העברית, לא בקדנציה הראשונה, שאז היה עוד נער, והוא בן היישוב הישן, חברת הכנסת פולישוק. הוא בן היישוב הישן שנלחם, ואחר כך היה חבר האקדמיה ללשון העברית, וזאת בגלל סגולותיו בידיעתו המעמיקה בשפה הערבית, אשר כל כך חיברה, העשירה והצמיחה מלים רבות גם לשפה העברית המתחדשת.  
       
       כבוד חבר הכנסת שריד, בבקשה. 
       
יוסי שריד (יחד):
       
       אדוני היושב-ראש, תודה שגם מצאת לנכון להזכיר זכות אבות - -
       
היו"ר ראובן ריבלין:
       
       לא. זו זכות אבות, אבל זו חובה שלך.
       
יוסי שריד (יחד):
       
       - - שהיא זכות גדולה.
       
       כבוד נשיא המדינה, ראש הממשלה, יושב-ראש הכנסת, חברי הכנסת, אולי ראוי לפתוח דיון חשוב בשורה משיר, משירו של חיים נחמן ביאליק, "ראיתיכם בקוצר ידכם". וכך כותב המשורר הלאומי: "למה שפל קולכם היום, ומדוע כה נבלה שפתכם". כתב ביאליק וידע מה הוא כותב, ואם אז כך, על אחת כמה וכמה היום: אכן נובלת שפתנו. העברית שבפינו מנובלת, ולעת תחייתה לא תמיד יש לה עדנה.
       
       אדוני היושב-ראש, לא פעם דיברנו בבית הזה על היחסים שבין הון לשלטון, ואילו היום אדבר על היחסים שבין לשון לשלטון. וייתכן מאוד ששני הנושאים האלה - הון ושלטון, לשון ושלטון - אינם כה רחוקים ומנותקים זה מזה. ייתכן מאוד שנושא אחד נוגע בחברו. בשני המקרים, מכל מקום, מדובר בדוגמה רעה של השלטון, שלנו. ראו מה אנחנו עושים לעברית שלנו, או יותר נכון, שמעו מה אנחנו מעוללים לעברית שלנו.
       
       לבית הזה, כמו לכל פרלמנט בעולם, יש יומרה מודעת או מודעת למחצה של "ממנו תראו וכן תעשו"; ולענייננו - "ממנו תשמעו וכן תדברו". על הבית הזה ועל יושביו נמתחת לעתים קרובות ביקורת, מוצדקת לדעתי במידה רבה, גם בשל העברית העילגת והענייה שבפינו. הקשר הזה בין לשון לשלטון במציאות הישראלית, גם הוא קשר מפוקפק ואולי אפילו משחית. מי שייקח מאתנו דוגמה ויסגל לעצמו את שפתנו, יעשה מיקח טעות, וגם העברית שלו תהיה - אני חושש - למרמס.
       
       הכנסת מלאה בשלומי אמוני, מלאה בפטריוטים, אלא שהפטריוטיות הנשגבת הזאת איננה שמורה, משום-מה, לשפה העברית שלנו. דווקא לה אין שומרים אמונים, ודווקא לשלומה אין שואלים. עברית היא שפת האם שלנו, אבל לעתים קרובות מדי היא נשמעת כאם חורגת. ואני מעז לומר שאין פטריוטיות אמיתית, במשמעותה העמוקה והתרבותית, בלי פטריוטיות לשפה; ואין שלומי ואין אמוני בלי אמונים לשפה.
       
       
       אין זה רק עניין של בורות, של חוסר ידיעה, ידיעת השפה. זה יותר עניין של החשבה - עד כמה אנחנו מחשיבים אותה, עד כמה מייחסים לה אצלנו ערך ומשמעות. אם רק נחשיב אותה יותר, היא גם תהיה מתוקנת יותר. לא רק שאין מחשיבים, לפעמים אפילו מזלזלים בה וממעיטים בערכה; ובמכוון, ואולי אפילו במופגן. כאילו ככל שתהיה המונית יותר, אספסופית יותר, כך גם תיפול על אוזניים יותר קשובות, יותר אוהדות. שפה יותר גבוהה נחשבת, בעוונותינו, לשפה מתנשאת. ולא כך, ממש לא כך. במדינות ראויות לשמן שפה רהוטה, שפה יפה, ששתולה על פלגי תרבותן של אותן מדינות, נחשבת לנכס, למעלה, ליתרון. והעברית שלנו, ששואבת את שימושיה מתרבותנו על מקורותיה השופעים, היא שפה כלילת יופי, ומדוע נרדד אותה ונתנכל לה, ונשיב רעה לשפתנו הטובה? הסגנון הוא האדם, אבל לא רק האדם. הסגנון הוא גם עם, ואוי לעם שמשבש את שפתו. וגם אם יש בתוכנו מי שמוכן למחול על כבודה של העברית, אין כבודה מחול. אנחנו לא מוחלים.
       
       אדוני היושב-ראש, חשוב מאוד להבהיר: שפה משובחת איננה בהכרח שפה מפוטמת. העברית איננה אווז שמתאכזרים לו ומפטמים אותו בשרירות. אסור למרוח את שפתנו בשומן אווזים, במליצות שומניות שרק מעוררות דחייה ומיאוס. לא שמנה תהיה שפתנו אלא נכונה, מדויקת, שקוראת לדברים בשמם. לכן, צריך להיזהר לא רק מפני המשבשים, אלא גם מפני המהדרים יתר על המידה. גם סלנג איננו פסול. מותר בהחלט להשתמש במלים שקונות להן אחיזה בשפה היומיומית, שהזמן מזמן לנו אותן ולעתים גם מכלה אותן ומשכיחן. אבל יש הבדל עצום בין שימוש מושכל, מבוקר ומודע בסלנג, לבין סתם שיבוש, סתם שגיאה גסה ומקוממת.
       
       אדוני היושב-ראש, השפה העברית, בעיני, היא לא "עוד שפה". היא תופעה שאולי אין כמוה. זאת שפה ייחודית בת אלפי שנים. כמה שפות עתיקות נותרו בעינן והן חיות? גם העברית מתה, ובאורח פלא נתקיימה בה תחיית המתים. אליעזר בן-יהודה גהר עליה והשיב לה את רוחה, וַתִחיה. יש האומרים, וחלקי עמם, שתחיית העברית היא גולת הכותרת של המפעל הציוני כולו, אבן הפינה של המפעל הציוני. זאת אולי הסיבה העיקרית מדוע ישמור עליה כל ישראלי כעל בבת-עין, יגונן עליה מפני מהרסיה ומחריביה, שהופכים גם אותה קורבן לפופוליזם: שפתי רעה, שפתי נמוכה - סימן שאני עממי. זאת ההתנשאות, הירידה לצורך ירידה. מאמץ ההתחבבות הנוצרי מודרך על-ידי "אשרי עניי הרוח", וכאילו אימצנו אותו באומרנו - "אשרי עניי הביטוי".
       
       אדוני היושב-ראש, אולי אין זה מקרה שפעם היה כאן בבית יועץ מיוחד לענייני לשון, היה ואיננו עוד. אני עדיין זוכר איך היו מעירים לפעמים, מתקנים פה ושם, היה אכפת, היה חשוב. היום לא כל כך חשוב, כנראה, וגם כל כך לא אכפת. תתגלגל לה גם העברית במדרון, בלאו הכי מידרדרים כאן לא מעט ערכים ונכסים; בלאו הכי העברית הטובה או הרעה איננה רשומה בכרטיס הביקור שלנו, ולא היא הסחורה שעוברת לבוחר.
       
       אדוני היושב-ראש, כמאמר משלי, מוות וחיים ביד הלשון. ואין חיים בלשון בלולה, כהגדרתו של ש"י עגנון. אין חיים לאורך ימים במגדל בבל: "על כן קרא שמה בבל כי שם בלל ה' שפת כל הארץ ומשם הפיצם ה' על-פני כל הארץ". באנו לכאן לבנות אומה, לבנות מדינה, לבנות שפה. באנו לכאן בתקווה לבנות מגדלור - והנה מגדל.
       
היו"ר ראובן ריבלין:
       
       תודה לחבר הכנסת יוסי שריד. תם הדיון. 
       
       אדוני המזכיר, בבקשה.
       
מזכיר הכנסת אריה האן:
       
       בבקשה לקום. כבוד הנשיא!
       
       (חברי הכנסת מכבדים בקימה את צאת נשיא המדינה מאולם המליאה.)
       
היו"ר ראובן ריבלין:
       
       אני מודה לראש הממשלה, ליושב-ראש האופוזיציה, לדוברים, חברת הכנסת מלי פולישוק-בלוך, חבר הכנסת אריה אלדד וחבר הכנסת יוסי שריד. תם הדיון.
       
       עתה חצי דקה הפסקה, ולאחר מכן נמשיך בסדר-היום בנאומים בני דקה.
       
       
נאומים בני דקה

היו"ר ראובן ריבלין:
       
       רבותי חברי הכנסת, אני מחדש את הישיבה ואנחנו מתחילים בנאומים בני דקה. אני מבקש מכל המבקש להשתתף בנאומים בני הדקה להצביע. ראשון הדוברים בנאומים בני דקה הוא חבר הכנסת יצחק כהן, בבקשה. אחריו – חבר הכנסת חיים אורון. 
       
יצחק כהן (ש"ס):
       
       אני מודה לך. 
       
       אדוני היושב-ראש, אני רוצה שייכנס ל"דברי הכנסת" מה שקראתי ב"ילקוט חמישאי" על פרשת השבוע מדרשות הר"ן, רבנו נסים, שנכתב לפני מאות שנים. כך הוא כותב, וזה מדהים: "ולפעמים מתחדשים מקרים ברחוק מקום ובאיים הרחוקים, כדי שיתעוררו ישראל אל התשובה וייראו ויפחדו פן יגיע הפורענות אליהם, והוא מאמר הנביא – בצפניה פרק ג' פסוק ו' – 'הכרתי גויים נשמו פנותם, החרבתי חוצותם מבלי עובר, נצדו עריהם מבלי איש מאין יושב, אמרתי אך תיראי אותי תקחי מוסר'. וכשאינם מתייסרים ברעת האחרים, הפורענות הולך הלוך ונסוע וילך הלוך וקרב, ואין ספק, כי מי שרואה כל אלו התלאות אשר הם באמת התראות השם יתברך, ועודנו מחזיק בדרכו אשר דרך בה, הוא כמי שעובר עבירה וקיבל עליו התראה, שהתיר עצמו למיתה מכאן ואילך".
       
       השם ישמרנו. תודה רבה.  
       
היו"ר ראובן ריבלין:
       
       תודה רבה לחבר הכנסת יצחק כהן. חבר הכנסת חיים אורון, ואחריו – חבר הכנסת איוב קרא. 
       
חיים אורון (יחד):
       
       אדוני היושב-ראש, חברי הכנסת, הכותרות הראשיות של עיתונים הבוקר מדברות בלשון שונה, אבל כולן מדברות באותו עניין, על הירייה הראשונה שכבר נורתה. אדוני היושב-ראש, אני לא יודע אם הירייה הראשונה נורתה, אני מאוד מקווה שלא, אבל אני יודע בדיוק לאן היא מכוונת. היריות הללו מכוונות לבית הזה. פה מרכזו של לוח המטרה שאליו מכוונות היריות הללו. 
       
       מנהלים היום מאבק לא על הנסיגה מעזה, שאני מאוד בעדה, ולא על נסיגה מצפון השומרון, שאני מאוד בעדה. מתנהל היום מאבק על הדמוקרטיה הישראלית, האם חוק שהכנסת תחוקק במהלך החודש הזה יחייב את כל הציבור במדינת ישראל, או יהיה מי שיבחר – בכל מיני אמירות של כפל לשון, שהחמורה שבהן היא "לא אנחנו נעמוד מול מורנו ורבנו הרב הראשי, הרב שפירא, מי אנחנו שנצא נגדו כשהוא מדבר על סרבנות פקודה". אנחנו נצא נגדו ונגדם. 
       
היו"ר ראובן ריבלין:
       
       תודה רבה לחבר הכנסת אורון. חבר הכנסת איוב קרא, ואחריו – חבר הכנסת מג'אדלה. 
       
איוב קרא (הליכוד):
       
       אדוני היושב-ראש, חברי חברי הכנסת, הדמוקרטיה היא גם דו-צדדית. העליתי את זה אתמול בסיעת הליכוד, ואני חוזר על זה. חמש משפחות שכלו את יקיריהן לפני שבוע ימים באזור עזה, וחמש המשפחות הללו הן מכפרים ערביים שונים. כתוצאה מהחובה שנטלו על עצמם במדינה הזאת, שהיא זכות גדולה, מצאו את עצמן אותן משפחות מאבדות את יקיריהן, ועושים עליהן "עליהום". 
       
       אני קורא לבית הזה לגנות את התופעה הזאת ולהעביר מסר ברור, שלמנוע פגיעה באנשים שנוטלים חלק בחובות המדינה הזאת חשוב פי אלף מאותה דמוקרטיה שדיבר עליה חיים אורון. יותר חשוב לי לשמר את המדינה הזאת, כדי שתשמר את הדמוקרטיה, מאשר לשמר את הדמוקרטיה ולפגוע באנשים כל כך אצילים. 
       
היו"ר ראובן ריבלין:
       
       תודה רבה. חבר הכנסת גאלב מג'אדלה, ואחריו – חברת הכנסת אתי לבני. 
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, אני מביא לכם ציטטה מעיתון "הארץ": "מוזיאון ישראל הוא המוזיאון הראשון שיזם הדרכות בשפה הערבית, פרויקטים מיוחדים לאוכלוסייה הערבית וחוג לילדים יהודי-ערבי. כמו כן, לכל התערוכות בו יתלוו כעת כתוביות בערבית. גם מוזיאון המדע בירושלים מקיים סדנאות בערבית וסיורים מודרכים בשפה הערבית". 
       
       יישר כוח, אני מברך את שניהם. אני מקווה שבעקבותיהם ילכו מוסדות תרבות ומוזיאונים נוספים. תודה רבה. 
       
היו"ר ראובן ריבלין:
       
       תודה. חברת הכנסת אתי לבני, ואחריה – חבר הכנסת ליצמן. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, היום יום השפה העברית, ומי לנו יותר אמונים על השפה העברית ועל הנחלתה ממורי ישראל, ועוד יותר מכולם – יושב-ראש ארגון המורים, מר רן ארז. קראתי את ההתבטאויות שלו אתמול, ובסוגריים אני מכניסה שאלה: איך זה שבארגון ש-95% מהחברים בו הם נשים, עומד אדון רן ארז בראש ארגון כזה? השפה שהוא משתמש בה, לשון הדימויים שלו – מקומן בל יכירן. אנחנו צריכים לגנות את מערך הדימויים האלה, ואולי להרחיק אותו מהתפקידים שבהם הוא מכהן. 
       
       לגופו של עניין, אנחנו הולכים למהלך גדול – אני מקווה שאנחנו הולכים – ליישום דוח-דברת. לא יכול להיות שעכשיו אנחנו רואים שוב התבצרויות של מורים מול מערכת החינוך, מול שרת החינוך. מוכרחים למצוא את הדרך להידבר בנושא הזה. 
       
היו"ר ראובן ריבלין:
       
       תודה. חבר הכנסת ליצמן, ואחריו – חבר הכנסת זחאלקה. 
       
יעקב ליצמן (יהדות התורה):
       
       תודה, אדוני היושב-ראש. אני רוצה לברך את חבר הכנסת גלעד ארדן, שעומד בראש השדולה למאבק בתאונות הדרכים. אני חושב שאנחנו צריכים להתלכד ולקראת התקציב הבא לדרוש משר האוצר יותר תקציבים בעבור המלחמה בתאונות הדרכים. 
       
       שר האוצר הבטיח כמה פעמים מעל במת הכנסת, גם לאחרונה, שהוא מוכן להקציב כמה כסף שדרוש בעבור המלחמה בתאונות הדרכים. אני חושב שהמלחמה בתאונות הדרכים היא מלחמה קדושה. הנזק שנגרם, מעבר לנפש, שהיא יקרה מהכול, הוא גם לרכוש. אומדן הנזק הוא  מיליארדי שקלים בשנה. אני חושב שבהשקעה של מיליוני שקלים נוספים אפשר בהחלט לצמצם את תאונות הדרכים. תודה רבה. 
       
היו"ר ראובן ריבלין:
       
       תודה רבה לחבר הכנסת ליצמן. חבר הכנסת זחאלקה, ואחריו - חבר הכנסת אהוד יתום. 
       
ג'מאל זחאלקה (בל"ד):
       
       כבוד היושב-ראש, בעוד כמה ימים ייערכו הבחירות לרשות הפלסטינית. היתה בקשה של הרשות לאפשר לאסירים פלסטינים הכלואים בישראל להשתתף בבחירות אלה. השתתפות של אסירים בבחירות מקובלת מאוד היום בכל העולם. גם בישראל מאפשרים לאסירים להשתתף בבחירות לכנסת, ולכן מבחינה טכנית אין שום בעיה, יש ניסיון בעניין הזה. העניין הוא התעקשות לשמה. 
       
       לדעתי, המלים "לאפשר קיום בחירות חופשיות ורגילות בשטחים הכבושים" הן מלים ריקות, אם לא מאפשרים לכ-8,000 אסירים ועצורים פלסטינים להשתתף בבחירות אלה. אני קורא לממשלה לאפשר להם זאת. 
       
היו"ר ראובן ריבלין:
       
       תודה רבה. חבר הכנסת אהוד יתום, ואחריו - חבר הכנסת יאיר פרץ. 
       
אהוד יתום (הליכוד):
       
       אדוני היושב-ראש, חברי חברי הכנסת, היום בוועדת החוץ והביטחון שמעתי את דברי ראש השב"כ. אני פונה לראש הממשלה וקורא לו להאזין לדבריו של ראש השב"כ, כי ההינתקות מצפון השומרון ומציר פילדלפי תביא את ה"קסאמים" לערי ישראל ואת לבנון לרצועת-עזה. 
       
       לטובת העניין, זאת פרשנות שלי לדברים של ראש השב"כ, אבל ראש השב"כ אמר מפורשות, שללא צה"ל באזור צפון השומרון, תוך שנה ייראה המקום מבחינת טרור כרצועת-עזה, ולוותר על ציר פילדלפי זו החלטה בלתי סבירה מבחינה ביטחונית. אנא, ראש הממשלה, האזן לדברי ראש השב"כ. 
       
היו"ר ראובן ריבלין:
       
       תודה לחבר הכנסת יתום. 
       
קריאה:
       
       - - -
       
היו"ר ראובן ריבלין:
       
       אני יודע שלא נהוג לצטט דברים. דרך אגב, אני הבנתי מחבר הכנסת יתום שהוא לא מצטט, אלא הוא אומר רק מה שהוא הבין מדבריו. מובן שיש אחרים שהם פרשנים. 
       
אתי לבני (שינוי):
       
       - - - הדברים שנאמרו נתונים לפרשנויות. 
       
היו"ר ראובן ריבלין:
       
       חברת הכנסת לבני, קודם כול, אני מעיר את תשומת לבו של חבר הכנסת יתום, שלא מצטטים דברים מוועדת החוץ והביטחון, כי בוודאי יבוא מישהו אחר באותו רגע ויאמר גם דברים אחרים. 
       
מל פולישוק-בלוך (שינוי):
       
       בעיתון - - -
       
היו"ר ראובן ריבלין:
       
       חברת הכנסת לבני רצתה לומר רק שהיא הבינה אחרת. 
       
אתי לבני (שינוי):
       
       הרבה אחרת. 
       
היו"ר ראובן ריבלין:
       
       חבר הכנסת יאיר פרץ, בבקשה. אחריו - חבר הכנסת אליעזר כהן. 
       
יאיר פרץ (ש"ס):
       
       אדוני היושב-ראש, עמיתי חברי הכנסת, בימים אלה אנו שומעים את הנשיא בשאר אסד, שקורא למשא-ומתן ולשלום עם ישראל. היום היתה פנייה של נשיא מדינת ישראל לנשיא בשאר אסד לבוא ולעשות מחווה הומנית ולהעלות את עצמותיו של אלי כהן. אנחנו, חברי הכנסת, בשמי ובשם סיעתי, מצטרפים לפנייה מעמקי לבו של נשיא המדינה לנשיא אסד להעלות את עצמותיו של אלי כהן לקבורה בישראל. 
       
       אדוני הנשיא, אם פניך מועדות לשלום, אנא עשה מחווה חשובה זו על מנת להביא את אלי כהן לקבורה בישראל. תודה רבה. 
       
היו"ר ראובן ריבלין:
       
       תודה רבה לחבר הכנסת יאיר פרץ. חבר הכנסת אליעזר כהן - בבקשה, אדוני. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני שמעתי את מה שחבר הכנסת יתום אמר בתקשורת. שמעתי בחדשות שנאמר, שאם נפנה את צפון יהודה ושומרון וחלקים מגוש-קטיף, המצב ילך ויסתבך מאוד מבחינה ביטחונית. 
       
       אני לא סומך על הממשלה הזאת, אני מחכה שהיא תיפול. אני לא סומך על ראש המוסד או על ראש השב"כ, הם יעשו את עבודתם ככל שהם צריכים. אני סומך על אלפי המתיישבים, שהם הציונים של שנת 2005. הם לא יעזבו את מקומם, הם לא יעזבו את בתיהם, הם לא יעזבו את יישוביהם, הם יגנו על מדינת ישראל. אני סומך עליהם יותר מאשר על כל אחד אחר. 
       
היו"ר ראובן ריבלין:
       
       חבר הכנסת אליעזר כהן, תודה. חבר הכנסת שלגי, ואחריו - חבר הכנסת ואסל טאהא. 
       
אילן שלגי (שינוי):
       
       אדוני היושב-ראש, חברי וחברות הכנסת, מכל ההתבטאויות עד כה בנושא הסרבנות, המסוכנת ביותר היא זו של תת-אלוף וייס, הרב הראשי לצה"ל, ואני מאשים את הרמטכ"ל ואת שר הביטחון שלא נקטו מייד צעד שאומר לו: לך הביתה. 
       
       הרב הזה אמר, ואנחנו ראינו ושמענו בטלוויזיה שתת-אלוף אומר: אם הרב שפירא יאמר לי, אני אפשוט את מדי. אנחנו יודעים מה אומר הרב שפירא. הרי הרב שפירא אומר: מן השמים, מן השמים אסור לפנות חלקים מארץ-ישראל. אם תת-אלוף בצה"ל אומר שהוא מוכן לפשוט את מדיו אם כך יורה לו הרב, צריך בו ביום שר הביטחון לומר לו: פשוט את מדיך. תודה רבה. 
       
היו"ר ראובן ריבלין:
       
       תודה. חבר הכנסת ואסל טאהא, ואחריו – חבר הכנסת יולי אדלשטיין.
        
ואסל טאהא (בל"ד):
       
       אדוני היושב-ראש, חברי הכנסת, מפקד החטיבה הצפונית ברצועת-עזה דיווח, שפגז הטנק פגע בחמושים פלסטינים. זה דיווח שקרי ולא נכון, מפני שהוא פגע בזדון בבית של משפחה שקוראים לה ע'בן, ואלה הם הנפגעים - הגדול בהם הוא בן 17 והשאר ילדים צעירים ממנו: האני ע'בן, מוחמד ע'בן, ראג'ח ע'בן, עבדאללה ע'בן, ג'בר ע'בן ובסאם ע'בן. משפחה אחת נפגעה בזדון מהירי. את הטרור הזה צריך להפסיק, אדוני היושב-ראש. 
       
היו"ר ראובן ריבלין:
       
       חבר הכנסת טאהא, תודה. חבר הכנסת אדלשטיין, בבקשה. 
       
קריאה:
       
       - - -
       
היו"ר ראובן ריבלין:
       
       תותח עמד שם וירה בבית, כדי להוריד את הבית... מה שאמר דובר צה"ל זה שהוא ירה לעבר אנשים אשר הפעילו "קטיושות". 
       
עזמי בשארה (בל"ד):
       
       אם היית - - -
       
היו"ר ראובן ריבלין:
       
       אני לא עשיתי צנזורה על דבריו. 
       
עזמי בשארה (בל"ד):
       
       - - -
       
היו"ר ראובן ריבלין:
       
       אני רק אומר שדובר צה"ל אמר, שהוא ירה לעבר אותם מחבלים שאותרו יורים. 
       
עזמי בשארה (בל"ד):
       
       זה לא אותו דבר, זאת משפחה. 
       
היו"ר ראובן ריבלין:
       
       צריך להצטער על כל אדם תמים שנפגע בסכסוך הזה. 
       
ואסל טאהא (בל"ד):
       
       זאת משפחה שלמה, ואני קראתי את השמות של בני המשפחה. ירו בזדון על הבית. 
       
היו"ר ראובן ריבלין:
       
       נכון, אבל אדוני אומר שירו על המשפחה הזאת בכוונה. 
       
ואסל טאהא (בל"ד):
       
       כן, ירו בזדון. 
       
עזמי בשארה (בל"ד):
       
       - - -
       
היו"ר ראובן ריבלין:
       
       בזה אני מסכים עם חבר הכנסת בשארה, אבל לא ירו עליהם מפני שזו משפחה. ירו כי כנראה רצו למנוע נפילת פגזים על משפחה אחרת בשדרות. 
       
ואסל טאהא (בל"ד):
       
       אבל הם לא חמושים, אדוני. 
       
היו"ר ראובן ריבלין:
       
       אלה מסכנים ואלה מסכנים, והם כולם הקורבנות של הטרור. 
       
       בבקשה, חבר הכנסת אדלשטיין. 
       
יולי-יואל אדלשטיין (הליכוד):
       
       תודה. 
       
       אדוני היושב-ראש, חברי חברי הכנסת, אדוני השר, אני מאוד מבין ללבך, אדוני היושב-ראש, כי גם אני הייתי מאוד רוצה להגיב על המון דברים ששמעתי כאן ברבע השעה האחרונה במליאה, אבל לא אסטה ממנהגי ואזכיר את גורלו המר של האסיר יונתן פולארד.
        
       כ-19 שנה הוא נמצא בכלאו בארצות-הברית. לזכותו של שר האוצר שנמצא אתנו כאן דווקא ייאמר, שבהיותו ראש ממשלה הוא אולי הגיע הכי קרוב לשחרור אפשרי של פולארד, אבל מאז כבר חלפו עוד חמש שנים ופולארד עדיין בכלאו. אני קורא כדרכי לבית הזה ולממשלת ישראל לעשות את הכול לשחרורו. תודה רבה. 
       
היו"ר ראובן ריבלין:
       
       חבר הכנסת אדלשטיין, תודה. אחריו - חברת הכנסת פולישוק, בבקשה. 
       
מל פולישוק-בלוך (שינוי):
       
       אדוני יושב-ראש הכנסת, בשבת ביקרתי את בני בהתנחלות בשטחים, כי שם הוא שומר כחייל בצבא-הגנה לישראל. 
       
שר האוצר בנימין נתניהו:
       
       לרגע חשבתי אחרת. 
       
מל פולישוק-בלוך (שינוי):
       
       מה חשבת?
       
היו"ר ראובן ריבלין:
       
       שהוא מתיישב. 

מל פולישוק-בלוך (שינוי):
       
       חשבתי שאתה שואל למה אני נוסעת בשבת, אבל זה מותר לי. ובכן, ביקרתי אותו. הוא חייל בסדיר. אמא שלו ובית-הספר חינכו אותו שבדמוקרטיה, גם אם אנחנו לא מסכימים לכל החלטה, הרוב קובע, כי זו הדמוקרטיה. כפי ששמענו אתמול, יש אוכלוסייה הולכת וגדלה במדינת ישראל שלוקחת לעצמה את הדין ומצפצפת על חוקי הכנסת ואומרת: אנחנו קובעים, ולא מעניין אותנו דבר.
       
       ובכן, בדיוק כפי שאנחנו בשינוי ואנשים אחרים בבית הזה לא הסכימו להתנחלויות מלכתחילה וקיבלו אותן בהבנה, כך צריך להתנהג בהפוך - עכשיו ההחלטה היא לפנות את היישובים, ואלה שמתיישבים, חבר הכנסת אלדד, צריכים לפנות ובהסכמה, כי החוק הוא הקובע, כי הדמוקרטיה היא זו שבסכנה.  
       
היו"ר ראובן ריבלין:
       
       תודה רבה. חבר הכנסת אלסאנע, בבקשה, ואחריו - חבר הכנסת וילן. 
       
טלב אלסאנע (רע"ם):
       
       אדוני היושב-ראש, חברי הכנסת, אני סבור שהכנסת היתה אמורה להיות מזועזעת מהאירוע שהיה היום ברצועת-עזה. זה שמתווכחים אם זה היה בזדון או לא בזדון, זה לא משנה מבחינת התוצאה. לגבי אותם ילדים שנהרגו, זה לא משנה אם הפגיעה היתה מכוונת או לא. התוצאה היא אותו דבר. 
       
היו"ר ראובן ריבלין:
       
       על התוצאה בוודאי יש להצטער ולבכות.
       
טלב אלסאנע (רע"ם):
       
       מאה אחוז, אדוני היושב-ראש. 
       
       דבר שני, אין ספק שירי של טנק במקום כזה, בריכוז אוכלוסייה כזה צפוף, לאור האירועים והמקרים החוזרים ונשנים, הוא דבר שמחייב קבלת אחריות. זה לא שנפלט פגז באופן מקרי, אלא היה מי שלחץ ואז היה הירי וזאת התוצאה הקטלנית. זה לא מוסיף ביטחון למדינת ישראל וגם לא מוסיף לה כבוד. אנחנו רואים מה קורה למדינה שהיתה אמורה להיות מדינת סגולה או עם סגולה לגויים - וכל מיני מושגים כאלה - כי כאשר כובשים עם אחר, זו התוצאה.
       
היו"ר ראובן ריבלין:
       
       תודה רבה. חבר הכנסת וילן, ואחריו - חבר הכנסת אלדד, חבר הכנסת בשארה וחבר הכנסת מרגי.
       
אבשלום וילן (יחד):
       
       אדוני היושב-ראש, רבותי חברי הכנסת, מה שקרה אתמול ביצהר, כאשר רב של היישוב משתלח בחיילי גדוד 890, לרבות קריאות לסרבנות, לרבות ניסיון לחטוף רובה מחייל, לרבות פתיחה באש באוויר של חייל סדיר, הוא תמרור אזהרה. מי שמאמין למועצת יש"ע בגלגול העיניים שלהם לשמים, בעוד הכוחות הקדמיים מראים בשקט את הכיוון - כאשר "יש לנו אהבה והיא תנצח" לא עבד, משום שהכנסת החליטה את מה שהחליטה, עוברים לשלב ב'. ראש מועצת יש"ע מכריז שהוא מתבטל בפני הרב שפירא ומה הוא יכול לעשות כי יש סירוב המוני. זה לא כמו אלוף עמידרור, שמתנגד לנסיגה, אבל מופיע בכל כלי תקשורת ואומר: בשום אופן לא סרבנות. מגלגלים עיניים לשמים. אתמול עשו את הניסיון הראשון של התנגדות אלימה. 
       
       אדוני היושב-ראש, אני מבקש ממך להקשיב, משום שגם אתה שותף אם אתה נותן לאותה הנהגה לשבת פה, על השטח של הכנסת, ולהפגין. זה לא בגן, בצורה מסודרת, היכן שמתקיימות כל ההפגנות, וכאשר הרמקולים חודרים לחדרינו ומפריעים לנו בעבודה השוטפת. זאת איננה מחאה לגיטימית. הם אינם בנים יקירים. הם יפגינו כמו "כיכר הלחם", כמו הנכים, כמו כל אחד אחר, על הגבעה למעלה, ושם הם יכולים לעשות מה שהם רוצים. הם לא יפריעו למחוקקים בעבודתם. תפקידך כיושב-ראש הוא להגן עלי כמחוקק. הם יכולים להפגין נגדנו כמה שהם רוצים, אבל לא להפריע. אני מצפה לתגובתך.
       
היו"ר ראובן ריבלין:
       
       אני מקבל את הערתך. עם זאת, אני מודיע לך, שהמשטרה אישרה את מקום ההפגנה, ואני אאשר הפגנה בעתות כאלה לכל מי שיש ברצונו למחות. אני מוכרח לומר בקשר להפרעות, שהן לא תהיינה ולא יהיה מצב שבו לא יוכל מחוקק למלא את תפקידו ללא סייג וללא שיור. 
       
       חבר הכנסת אלדד, בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי הכנסת, בתקשורת נמסרו דברים שאמר ראש השב"כ, ואחד מהם היה: אי-אפשר להפסיק את ירי ה"קסאם" והמרגמות אם לא שולטים בשטחי השיגור, בקצה הטווח של ה"קסאמים" או המרגמות. הסיבה היחידה שצה"ל אינו שולט בשטח, כך נמסר בתקשורת מפיו של ראש השב"כ, היא מדינית. לפני שבוע שמענו מראש הממשלה דברים הפוכים, שהוא נתן לצה"ל חופש פעולה מלא להפסיק את ירי המרגמות ואת ירי הרקטות. חברי הכנסת, אחד משניהם איננו אומר אמת. 
       
היו"ר ראובן ריבלין:
       
       תודה לחבר הכנסת אלדד. חבר הכנסת בשארה, ואחרון הדוברים - חבר הכנסת מרגי. 
       
עזמי בשארה (בל"ד):
       
       אדוני היושב-ראש, חשבתי להסב את תשומת הלב לכך שמתקיימת עכשיו בכנסת ישיבה של השדולה למען המועצות המקומיות, שכפי הידוע לכם, הן במשבר עמוק זה כמה שנים. 
       
       רציתי לנצל את 40 השניות שנותרו לי לרעיון אחד: המדינה הזאת רואה ברשויות המקומיות מין אוטונומיה שצריכה לספק שירותים לאוכלוסייה. אי-אפשר לבקש מהרשויות לספק את אותה רמה של שירותים -  כלומר זה סקטור ציבורי והוא צריך לספק את אותה רמה של שירותים, כאשר  הוא לא מתחשב בהבדלים העמוקים בין סוגי האוכלוסייה, לרבות ההכנסות שלהם, לרבות אזורי התעשייה שלהם וכו'. מדינת ישראל מתייחסת אליהם בשוויון שהוא בעצם אי-שוויון, כי לא מביאים בחשבון את האי-שוויון  בין המועצות המקומיות. אדוני היושב-ראש, אוטונומיה, כלומר צריך להביא בחשבון את המצב הסוציו-אקונומי של כל מועצה ומועצה, את הכנסותיה, את הסטטוס האקונומי וההכנסות של האוכלוסייה שלה וכו'. לדעתי, יש למדינת ישראל עיוורון צבעים מהבחינה הזאת, והתוצאה היא שיש רשויות שאינן יכולות לתפקד, וראיתם את המצב המביש שאנשים לא קיבלו שכר על עבודתם בתקופה האחרונה. תודה רבה. 
       
היו"ר ראובן ריבלין:
       
       תודה רבה. חבר הכנסת מרגי, אחרון הדוברים.
       
יעקב מרגי (ש"ס):
       
       אדוני היושב-ראש, חברי חברי הכנסת, מכובדי שר האוצר, בהזדמנות זו אני רוצה להעלות שוב את מצוקת ענף הבנייה בדרום ובפריפריה בכלל. קבלנים פושטים רגל, התחלות הבנייה - אם יש בכלל - שואפות לאפס, ובצפון זה הופסק לגמרי. בנגב זה עדיין מדשדש עם מספרים נמוכים. הממשלה מדברת על החזרת המענקים לפריפריה. זו ההזדמנות, כששר האוצר שומע, לזרז את התוכנית הזאת לפני שיהיה מאוחר. 
       
היו"ר ראובן ריבלין:
       
       תודה לחבר הכנסת מרגי. תם הדיון בנאומים בני דקה. האם שר האוצר רוצה להתייחס לאחד מהנאומים? תודה רבה. 

       
הודעת ועדת העבודה, הרווחה והבריאות 
על רצונה להחיל דין רציפות על הצעת חוק 
       [ "דברי הכנסת", כרך 199,  עמ' 9722.]

היו"ר ראובן ריבלין:
       
       אנחנו ממשיכים בסדר-היום. אני מזמין את יושב-ראש ועדת העבודה והרווחה על מנת להודיע על רצונו להחיל דין רציפות על הצעת חוק הביטוח הלאומי (תיקון מס' 58). ההודעה היא הודעה, וכל סיעה שמבקשת להתנגד להחלת דין הרציפות, תוכל למסור התנגדות בתוך 14 יום. הזכות היא זכות של סיעה ולא של בודד. 
       
שאול יהלום (יו"ר ועדת העבודה, הרווחה והבריאות):
       
       אדוני היושב-ראש, אדוני השר, כנסת נכבדה, על-פי חוק רציפות הדיון בהצעות חוק, התשנ"ג-1993, אני מתכבד להודיע במליאת הכנסת על רצונה של ועדת העבודה, הרווחה והבריאות להחיל  את דין הרציפות על הצעת חוק הביטוח הלאומי (תיקון מס' 58) (הגדרת התגמול המזערי), התשס"ב-2002, הצעות חוק מס' 3188. 
       
       על-פי הוראות החוק האמור, רשאית כל סיעה הרוצה בכך, או הממשלה, להציע בתוך שבועיים שדין רציפות לא יחול על הצעת החוק. אם תוגש הצעה כזאת, תחליט הכנסת בעניין. אם לא תוגש הצעה כזאת, או אם תוגש ותידחה,  תמשיך ועדת העבודה, הרווחה והבריאות לדון בהצעת החוק, ורשאית היא לנהוג בדיונים שנתקיימו בכנסת הקודמת כאילו היו דיונים שלה. תודה רבה, אדוני.
       
היו"ר ראובן ריבלין:
       
       תודה, אדוני. אין הצבעה כאן, אלא רק מסירת הודעה. 

       
הצעת חוק הביטוח הלאומי (תיקון מס' 77), התשס"ה-2005
       [מס' כ/56; "דברי הכנסת", חוב' י"א, עמ'  ;  נספחות.]
(קריאה שנייה וקריאה שלישית)

היו"ר ראובן ריבלין:
       
       אנחנו עוברים לסעיף 3 בסדר-היום: הצעת חוק הביטוח הלאומי (תיקון מס' 77), התשס"ה-2004, בקריאה שנייה ושלישית. יציג את החוק יושב-ראש ועדת העבודה והרווחה. 
       
שאול יהלום (יו"ר ועדת העבודה, הרווחה והבריאות):
       
       אדוני היושב-ראש, אדוני השר, חברי הכנסת, אני מתכבד להביא לקריאה שנייה ולקריאה שלישית את הצעת חוק הביטוח הלאומי (תיקון מס' 77), התשס"ה-2004. הצעת חוק זו היא הצעת חוק פרטית של חברי הכנסת עמיר פרץ, דוד טל ואילנה כהן. אני מבקש לברך אותם על יוזמתם. 
       
       לפני כעשור נחקק חוק לפיצוי נפגעי גזזת, התשנ"ד-1994, אשר מכוחו חויבה המדינה לפצות את מי שנפגע מההקרנות שניתנו לטיפול במחלת הגזזת. הצעת החוק המונחת לפניכם מהווה צעד נוסף בהכרה בנפגעי הגזזת והשוואת מעמדם למקבלי תגמולים מכוח חוקים אחרים, בהיבט של דמי ביטוח.
       
היו"ר ראובן ריבלין:
       
       החוק הוא חשוב מאוד, אבל נדמה לי שהוא עולה על 5 מיליוני שקלים. 
       
שאול יהלום (יו"ר ועדת העבודה, הרווחה והבריאות):
       
       לא, הוא בהסכמת ממשלה. 
       
היו"ר ראובן ריבלין:
       
       יש הסכמת ממשלה?
       
שאול יהלום (יו"ר ועדת העבודה, הרווחה והבריאות):
       
       ודאי.
       
היו"ר ראובן ריבלין:
       
       ובצדק יש הסכמת ממשלה. 
       
שאול יהלום (יו"ר ועדת העבודה, הרווחה והבריאות):
       
       חוק הביטוח הלאומי [נוסח משולב], התשנ"ה-1995, קובע בסעיף 350 הכנסות הפטורות מתשלום דמי ביטוח לאומי, דוגמת גמלה לפי חוק הבטחת הכנסה, תגמולים לפי חוק הנכים (תגמולים ושיקום), גמול לנפגעי פעולות איבה ועוד. הקצבה המוענקת מכוח החוק לפיצוי נפגעי גזזת, התשנ"ד-1994, אינה מסוג ההכנסות הפטורות מחובת תשלום דמי ביטוח לאומי, ואינה כלולה ברשימה המנויה בסעיף 350 לחוק. 
       
       סעיף 351 לחוק הביטוח הלאומי קובע, כי מקבל גמלה או תגמול המפורשים בסעיף 350, אשר הכנסתו ממקורות שאינם מעבודה ואינם ממשלח יד אינה עולה על הכנסה מזערית הקבועה לעניין זה, 5% מהשכר הממוצע - זה הכול, אדוני היושב-ראש - יהיה פטור מתשלום דמי ביטוח לאומי מכל הכנסותיו.
       
       הצעת החוק המונחת לפניכם מבקשת לכלול את החוק לפיצוי נפגעי גזזת, התשנ"ד-1994, ברשימה שבסעיף 350, ובכך להעניק פטור מתשלום דמי ביטוח לאומי על הגמלה המשולמת לפי חוק זה, וכן לפטור מתשלום דמי ביטוח לאומי אדם שזכאי לגמלה לפי החוק לפיצוי נפגעי גזזת, ואשר הכנסתו אינה עולה על ההכנסה המזערית אשר נקבעה לעניין זה. 
       
       כאמור, הסדר דומה קיים לגבי מקבלי תגמולים וקצבאות מכוח חוק הביטוח הלאומי וחוקים נוספים, והוועדה סברה כי ראוי ונכון יהיה להחיל הסדר זה גם על תגמולים המשולמים מכוח חוק נפגעי הגזזת.
       
       הצעת החוק מוגשת ללא הסתייגויות, ואני מציע לאשרה בקריאה שנייה ובקריאה שלישית. 
       
       בהזדמנות זאת אני רוצה להודות כמובן ליוזמים, חברי הכנסת פרץ, טל וכהן, ולכל מי שעסק - אנשי האוצר, אנשי הביטוח הלאומי, והוועדה שטיפלה בעניין במלוא המסירות, הגברת וילמה מאור, המנכ"לית, הגברת יהודית וסרמן, היועצת המשפטית, וכל סגל הוועדה. תודה רבה, אדוני היושב-ראש. 
       
היו"ר ראובן ריבלין:
       
       אני מאוד מודה ליושב-ראש ועדת העבודה והרווחה, ומאפשר לו להגיע למקומו על מנת שהוא יוכל להצביע כמו מספר חברי הכנסת המועט הנמצא פה. 
       
       רבותי חברי הכנסת, אנחנו עוברים להצבעה על הצעת חוק הביטוח הלאומי (תיקון מס' 77), התשס"ה-2004 - פיצוי נפגעי גזזת - של חברי הכנסת עמיר פרץ, דוד טל, ואילנה כהן. נא להצביע בקריאה שנייה - מי בעד? מי נגד? מי נמנע? 
       
       יש הסכמת ממשלה לעניין זה, ובצדק.
       
הצבעה מס' 3 
       
בעד סעיף 1 - 11
נגד - אין
נמנעים - אין
סעיף 1 נתקבל.

היו"ר ראובן ריבלין:
       
       11 בעד, אין מתנגדים, אין נמנעים. אני קובע שהצעת החוק עברה בקריאה שנייה.
       
       רבותי חברי הכנסת, אנחנו עוברים מייד לקריאה שלישית של הצעת חוק הביטוח הלאומי (תיקון מס' 77), התשס"ה-2004 - פיצוי נפגעי הגזזת. נא להצביע בקריאה שלישית - מי בעד, מי נגד, מי נמנע.
       
הצבעה מס' 4
       
בעד החוק – 12 
נגד - אין
נמנעים – אין
חוק הביטוח הלאומי (תיקון מס' 77), התשס"ה-2005, נתקבל.

היו"ר ראובן ריבלין:
       
       12 בעד, אין מתנגדים, אין נמנעים. אני קובע שהצעת החוק עברה בקריאה שלישית, והיא תיכנס לספר החוקים של מדינת ישראל. 
       
       אני מברך את חבר הכנסת עמיר פרץ ואת חבריו לסיעה. חבר הכנסת פרץ כיוזם החוק, אדוני יכול לומר מלים מספר בזמן הדרוש לו. לא צריך בהזדמנות זאת לתקוף את כל מדיניות האוצר.

עמיר פרץ (עם אחד):
       
       אדוני היושב-ראש, חברי הכנסת, כבוד שר האוצר, חברי וידידי יושב-ראש ועדת העבודה, הרווחה והבריאות, חבר הכנסת שאול יהלום, ראשית, אני רוצה להודות לך ולכל הצוות בוועדה על העבודה המאומצת שהושקעה ועל המהירות שבה טופלה ההצעה הזאת. אין ספק שבכנסת ישראל הצעת חוק שתגיע בשלושה חודשים לכדי בשלות בקריאה שנייה ושלישית, זה בהחלט דבר יוצא מהכלל. 
       
       אני רוצה לומר לחברי הכנסת, כי כל הטיפול בנפגעי הגזזת החל בשנת 1994, כאשר הכנסת החליטה לחוקק ולהכיר באותם נפגעי גזזת ככאלה שהם בני פיצוי על-ידי מדינת ישראל. זה אחד מהימים היפים ביותר שהיו לכנסת ישראל, אחד מהימים שבהם כנסת ישראל הוכיחה, יחד עם ממשלת ישראל, שהיא אכן מסוגלת לתקן עוולות שנעשו. 
       
היו"ר ראובן ריבלין:
       
       נדמה לי שחבר הכנסת גמליאל בכנסת - - -
       
עמיר פרץ (עם אחד):
       
       לא, זה היה חוק שלי, בעבודה מאוד מאוד יסודית ופרטנית. הייתי גם יושב-ראש הוועדה באותה תקופה, ולכן זה היה אחד החוקים שסיימתי לפני סיום כהונתי כיושב-ראש ועדת העבודה והרווחה. 
       
       לא אחת אמרתי, שאם הגעתי לכנסת, ואני בכנסת כבר 16 שנים - אם הגעתי לכנסת רק בשביל לחוקק את חוק נפגעי הגזזת, דיינו. אם הגעתי לכנסת רק בשביל לתת לאותה אוכלוסייה את התחושה שמדינת ישראל לא מפקירה אותם ונותנת להם באמת את החיבוק שהם זקוקים לו, והיום, גם אם מדובר בסכום קטן וסמלי של כ-50 שקלים לחודש, אותו פטור מהתשלום לביטוח לאומי מהקצבה – אבל עצם העובדה שהם מפסיקים להיות חריגים ומקבלים את המעמד שמדינת ישראל נותנת לקבוצות מסוג זה. הרי החוק הזה בא להשלים את התחושה, שאנחנו לא מפקירים שום קבוצה בישראל. 
       
       אני שוב מודה לכולם, לממשלה, ובמיוחד לך, אדוני יושב-ראש הוועדה. תודה רבה. 
       
היו"ר ראובן ריבלין:
       
       תודה רבה. 
       

הצעת ועדת העבודה, הרווחה והבריאות בדבר חלוקת הצעת חוק שוויון זכויות 
לאנשים עם מוגבלות (תיקון) (נגישות, דיור בקהילה וסיוע אישי, תרבות פנאי וספורט, 
חינוך והשכלה, המערכת המשפטית, צרכים מיוחדים ומידע), התשס"א-2000 
       [נספחות.]


היו"ר ראובן ריבלין:
       
       אדוני יושב-ראש ועדת העבודה והרווחה, בבקשה.
       
שאול יהלום (יו"ר ועדת העבודה, הרווחה והבריאות):
       
       אדוני היושב-ראש, חברי הכנסת, אדוני השר, אני מביא לכאן החלטה בדבר חלוקת הצעת חוק שוויון זכויות לאנשים עם מוגבלות (תיקון) (נגישות, דיור בקהילה וסיוע אישי, תרבות פנאי וספורט, חינוך והשכלה, המערכת המשפטית, צרכים מיוחדים ומידע), התשס"א-2000, הצעות חוק 2951 - לפי סעיף 121 לתקנון הכנסת.
       
       על-פי הצעת ועדת העבודה, הרווחה והבריאות מחליטה הכנסת, לפי סעיף 121 לתקנון הכנסת, להרשות לוועדת העבודה, הרווחה והבריאות לדון ולהביא לקריאה שנייה ושלישית חלק מהצעת חוק שוויון זכויות לאנשים עם מוגבלות, התשס"א-2000, כך שחלק ההצעה שיובא יכלול את פרק ד'1: נגישות, מתוך סעיף 6 להצעת חוק שוויון זכויות לאנשים עם מוגבלות (תיקון) (נגישות, דיור בקהילה וסיוע אישי, תרבות פנאי וספורט, חינוך והשכלה, המערכת המשפטית, צרכים מיוחדים ומידע), התשס"א-2000, וכן את סעיפים 10 ו-11 להצעת החוק האמורה. עד כאן ההצעה שאני מבקש ממליאת הכנסת לקבל. אסביר בקיצור.
       
       הצעת חוק שוויון זכויות לאנשים עם מוגבלות (תיקון), הצעת חוק שדיברנו עליה, אשר הועברה לוועדת העבודה, הרווחה והבריאות בכנסת החמש-עשרה, והוחל עליה דין רציפות בכנסת השש-עשרה, מטרתה להביא להחלת עקרון השוויון על כלל תחומי חייהם של אנשים עם מוגבלות. הצעת החוק כוללת את הפרקים: נגישות, דיור בקהילה וסיוע אישי, תרבות פנאי וספורט, חינוך והשכלה, המערכת המשפטית, צרכים מיוחדים ומידע. 
       
       בעוד שלגבי פרק הנגישות בהצעת החוק, העוסק באיסור האפליה של אדם עם מוגבלות במקום ציבורי ובשירות ציבורי, ובחובה להפוך מקומות ציבוריים ושירותים ציבוריים לנגישים עבור אנשים עם מוגבלות, הגיעו דיוני הוועדה לקראת סיומם, הרי שלגבי הפרקים האחרים יידרש זמן נוסף, ולפיכך מוצע להעבירם לדיון לקריאה שנייה ושלישית בנפרד. אני מבקש, כמובן, להצביע על הסעיף הזה. תודה. 
       
גדעון סער (הליכוד):
       
       אדוני יושב-ראש הוועדה יכול לומר אילו מהפרקים מוכנים להבאה?  
       
שאול יהלום (יו"ר ועדת העבודה, הרווחה והבריאות):
       
       רק נגישות. 
       
היו"ר ראובן ריבלין:
       
       מה אנחנו עושים? נגישות, דיור בקהילה וסיוע אישי. אז אדוני מפצל את ההחלטה? 
       
שאול יהלום (יו"ר ועדת העבודה, הרווחה והבריאות):
       
       כן, כן. 
       
היו"ר ראובן ריבלין:
       
       הוא מבקש שנצביע רק על מה שהוא הכריז. בסדר, ברור. 
       
       ובכן, ההודעה הזאת צריכה את אישור הכנסת. בבקשה, רבותי חברי הכנסת. אני מזמין אתכם. החלטה בדבר חלוקת הצעת חוק שוויון זכויות לאנשים עם מוגבלות (תיקון) (נגישות, דיור בקהילה וסיוע אישי, תרבות פנאי וספורט, חינוך והשכלה, המערכת המשפטית, צרכים מיוחדים ומידע). אנחנו מדברים רק על נגישות, ואנחנו מבקשים להצביע על הודעת הוועדה. 
       
       מי בעד? מי נגד? 
       
הצבעה מס' 5
       
בעד הצעת ועדת העבודה, הרווחה והבריאות - 13
נגד - אין
נמנעים - אין
הצעת ועדת העבודה, הרווחה והבריאות בדבר חלוקת הצעת חוק שוויון זכויות לאנשים 
עם מוגבלות (תיקון) (נגישות, דיור בקהילה וסיוע אישי, תרבות פנאי וספורט, חינוך 
והשכלה, המערכת המשפטית, צרכים מיוחדים ומידע), התשס"א-2000, נתקבלה.  
       
       
היו"ר ראובן ריבלין:
       
       13 בעד, אין מתנגדים, אין נמנעים. אני קובע שההחלטה בדבר הצעת חוק שוויון זכויות לאנשים עם מוגבלות עברה כבקשת הוועדה. 
       


הצעות לסדר-היום 
תופעת הסרבנות של מפקדים בצה"ל לציות לפקודה לפנות יישובים

היו"ר ראובן ריבלין:
       
       אנחנו עוברים לנושא הבא - הצעות לסדר-היום מס' 5384, 5399, 5407, 5432  ו-5442. חבר הכנסת אבשלום וילן נמצא כאן, וחבר הכנסת מרגי, וחבר הכנסת רשף חן יגיע בוודאי, וחבר הכנסת איוב קרא נמצא כאן כל הזמן, וחבר הכנסת מאיר פרוש ודאי יגיע. סגן השר נמצא פה, סגן שר הביטחון? אני חושב שסגן השר לביטחון פנים ישמע, במקום סגן שר הביטחון, והוא יעביר לו במשך הזמן, עד שיגיע, את מה שדיברו האחרים. אין לך התנגדות? 
       
סגן השר לביטחון פנים יעקב אדרי:
       
       - - - נעשה. 
       
היו"ר ראובן ריבלין:
       
       כן, ואני אתן לכם, הואיל וסגן השר עדיין לא הגיע – במקום שלוש דקות, ארבע דקות, כי אני חושב שהנושא חשוב. אחריך ידבר חבר הכנסת מרגי. נמצא פה. בבקשה, רבותי חברי הכנסת, ובא לציון גואל. 
       
אבשלום וילן (יחד):
       
       אדוני היושב-ראש, רבותי חברי הכנסת, תופעת הסרבנות בשירות בצה"ל ממניעים פוליטיים היא תופעה מאוד מאוד בעייתית ומסוכנת. לא מדובר במקרה פרטי של אדם, מימין או משמאל, שמגיע למסקנה שמצפונית הוא לא מסוגל לבצע מעשים מסוימים, מדיניות מסוימת, ואז הוא בוחר לשלם את מלוא המחיר והולך לכלא. זו שאלה של אדם עם מצפונו. היא תמיד היתה קיימת, תמיד תהיה קיימת. אני חושב שבמישור האישי זה מסוג ההחלטות שבהן כל אדם הוא ריבון לעצמו. אני אסכים אתה, אתנגד לה, אבל אכבד את זכותו. 
       
       אבל פה מדובר בתופעה אחרת לגמרי. היא התחילה, בזמנו, בשמאל, ואין בכלל להשוות את העוצמה שבה היא מתנהלת בימים אלה בימין. הכוונה לתופעה שבה הסרבנות הופכת לתנועה פוליטית, לכלי פוליטי, בניסיון להשפיע על עמדות מדיניות. 
       
       מי שחושב, כמו אותו צוער - ויש כל מיני גרסאות, מה הוא אמר או לא אמר, ואם אכן הוא אמר בדיון פתוח, אינטלקטואלי, בתוך הקורס, אולי לא היה צריך להדיח אותו. אבל, מתברר שמשפחתו של אותו צוער עשתה במוצאי שבת האחרונה טקס עם פרסים לכבודו בחברון. ומי מתייצב לטקס? חברי כנסת: צבי הנדל, אריה אלדד. אז אני שואל אתכם: אם קצין רפואה ראשי בצה"ל בעבר, תת-אלוף אריה אלדד, היום חבר הכנסת, תומך בסרבנות כתופעה, האם המשמעות היא שמחר יהיה צבא לימין, יהיה צבא לשמאל, ואיש הישר בעיניו יעשה? 
       
       אם עומד ראש מועצת יש"ע, ולא מתבלבל בכלל, וביציאה מפגישה עם רמטכ"ל צה"ל - ואני אינני מבין מה חיפשו אנשי יש"ע אצל הרמטכ"ל - אומר: זה לא אני אחראי לתופעת הסרבנות. מי אני, הקטון, מול הרב שפירא? הרב-אלוף יעלון הוא לא כתובת בשבילו. מי כתובת בשביל ראש מועצת יש"ע? – הרב שפירא. מישהו פה התבלבל. זקני מפד"ל מתהפכים בקברם. ממתי אנשי המפד"ל נכנעו בנושאים מדיניים לרבנים? 
       
       שמעתי אתמול את יעקב עמידרור. אני מצדיע לו. אלוף במילואים בצה"ל, חלוק עליו פוליטית לחלוטין, עומד ואומר בצורה ברורה ביותר: אני אעשה את הכול כאזרח במאבק נגד תוכנית ההתנתקות, וקורא קריאה ברורה וחדה נגד כל גילוי סרבנות של לובש מדים. יבכו ויבצעו. זאת עמדה, זאת עמדה מוסרית. 
       
       כל התפיסה המערבית יושבת על מבחן סוקרטס. כאשר אתה פרט בחברה, והחברה מקבלת החלטה שאתה מתנגד לה מכול וכול, בסופו של יום אין לך ברירה אלא לבצע ולהסכים אתה, אחרת אין חברה אנושית של בני-אדם שעומדים במשהו במשותף, ואיש הישר בעיניו יעשה. 
       
       מה שקורה פה הוא, שמועצת יש"ע, בערמומיות, עוברת קטע אחר קטע ומנסה להפחיד את הציבור הישראלי עם גלים המוניים של סרבנות. צר לי שאני לא שומע איך את הקבוצה הזאת מקצים בפינה. מה אומרים אנשי מועצת יש"ע? קטונו מלהתמודד. רן כהן, חיים אורון, מוסי רז, יוסי שריד ואנוכי 20 שנה, מאז מלחמת לבנון, הולכים ומתמודדים עם אנשינו נגד תופעת הסרבנות. ולשמחתי אני אומר את זה. במחנה השמאל, כתופעה פוליטית, היא תמיד היתה תופעה שולית. מעולם היא לא קיבלה לגיטימציה. 
       
       תגידו לי: תא"ל יצחק ספקטור. גם זה לא מדויק. משום שהוא לא פנה כך. ואני רק הקיץ, באוגוסט האחרון, התמודדתי מול ספקטור, מול הסרבנים, לילה שלם. 

שאול יהלום (מפד"ל):
       
       על מה? 
       
אבשלום וילן (יחד):
       
       על תופעת הסרבנות ככלי פוליטי. 
       
שאול יהלום (מפד"ל):
       
       על מה הסרבנות אצלכם? כאן אתה הולך להוציא אנשים מהבית שלהם. אל תשווה את שני הדברים. אם היו מזיזים קיבוץ שלכם, היה לכם פי אלף - - -
       
היו"ר ראובן ריבלין:
       
       חבר הכנסת יהלום, לבי לבי לאותם אלה אשר, אללי, אולי יפונו מבתיהם. אני מקווה שלא - - -
       
שאול יהלום (מפד"ל):
       
       גם אני נגד סרבנות, אבל אין מה להשוות - - -
       
היו"ר ראובן ריבלין:
       
       מה פירוש? סרבנות היא סרבנות. 
       
אבשלום וילן (יחד):
       
       חבר הכנסת יהלום, לא רק שההשוואה שלך לא נכונה, היא אפילו מקוממת. עם כל הכבוד לבית, ואני כאיש התיישבות, יישוב והכול – אין מה להשוות. אני, במלחמת לבנון, הייתי צריך להסתער במלחמה שלא האמנתי בה מהרגע הראשון. חשבתי שבטעות יסודה, אבל כאשר הייתי צריך לקום מול הכדורים והפגזים - - -

איוב קרא (הליכוד):
       
       כי הייתם באופוזיציה - - -
       
אבשלום וילן (יחד):
       
       הייתי באופוזיציה, נכון. זה יותר מסוכן מהעברת בית. זה שום דבר. תאמין לי שזה לא מצב נעים. מעולם לא חשבתי, שמכיוון שאני מיעוט באופוזיציה, זכותי להוציא את עצמי מהסטטיסטיקה של הכדורים שפוגעת בכולם באופן אקראי. ועם כל הכבוד, תפסיקו להפוך את היוצרות. הכאב הוא כאב, והוויכוח הוא ויכוח קשה ונוקב, אבל ברגע שאתם מכניסים את הסרבנות לאיזה כלי, לאיזה צידוק, הבנה, לגיטימציה, המשמעות היא שאפשר לסגור את הבית השלישי וללכת חזרה לגולה, כי אין דבר כזה צבא לימין, צבא לשמאל, ושמישהו אחר ישבור את הראש. 
       

היו"ר ראובן ריבלין:
       
       תודה. חבר הכנסת יעקב מרגי, בבקשה. להודיע לחבר הכנסת רשף חן אם הוא רוצה לדבר - חבר הכנסת קרא נמצא פה - ומאיר פרוש, להודיע להם. זה על סדר-היום. רבותי, סדר-היום יכול להשתנות. זה הדבר, שאנחנו כך מנהלים את הבית. החזקה היא שחברי הכנסת נמצאים פה כל הזמן בזמן דיונים. זה שהחזקה הזאת ניתנת לסתירה בקלות, זה לא אומר דבר. 
       
שאול יהלום (מפד"ל):
       
       הוא מסרב לדבר? 
       
היו"ר ראובן ריבלין:
       
       לא, אין כאן סרבנות בעניין זה. 
       
יעקב מרגי (ש"ס):
       
       אדוני היושב-ראש, חברי חברי הכנסת, אחי תושבי יש"ע, זעקתכם - זעקה, מחאתכם - מחאה, סרבנותכם - היא לא סרבנות. היא מסוכנת, היא פצצה מתקתקת. מחאתכם אכן במקום. המהלך הוא מהלך קורע וכואב. ההתייחסות של הממשלה למהלך בצורה דורסנית, פוגעת, משפילה ומתסכלת. אני קורא לראש הממשלה מעל דוכן זה להרים את הכפפה, כי אנשי יש"ע רוצים הידברות אתך. זה לא מהלך פוליטי, שמפלגה שלא תתמוך בתקציב תפוטר. זה קרע בעם, שהולך להפוך למציאות, חס ושלום. 
       
       ראינו אתמול מחזה שלא היה צריך להיות. מפה אני קורא לאחי, אנשי יש"ע, המחזה אתמול היה מיותר לחלוטין. זה מיותר להגיע לעימות מאוד כואב על קרוון אחד ריק. קשה לראות איך חיילי צה"ל מתעמתים עם החלוצים שנשלחו על-ידי כל ממשלות ישראל, הן מן הימין והן מהשמאל. אני קורא לאנשי יש"ע ולמנהיגים של אנשי יש"ע, תשמרו את המאבק לפינוי הכואב, וגם אז לא באלימות, לא בחירופים ולא בגידופים. 
       
       גם אני כחייל חרדי, וקשה להיות חייל חרדי בצה"ל, נאלצתי לבלוע הרבה צפרדעים. חייל בשירות חייב למלא פקודה. אין מצב של פקודה לא חוקית בעליל. יכול להיות שיחלקו עלי ויגידו שאני לא יודע על מה אני מדבר, אבל ברגע שניתנה פקודה, אין פקודה לא חוקית. אותנו לימדו, תבצע ואחר כך תקבול או תערער. 
       
       המצב כרגע הוא שעת מבחן לחברה הישראלית, לעם ישראל ולממשלת ישראל. האחריות נופלת על מנהיגי יש"ע, ולא פחות על ממשלת ישראל, שעליה לדאוג שהמהלך, אם יבוצע, ואני מקווה שלא יבוצע, יבוצע תוך הידברות מלאה. החיפזון הוא מהשטן. 

היו"ר ראובן ריבלין:
       
	חבר הכנסת איוב קרא, בבקשה.

איוב קרא (הליכוד):
       
       אדוני היושב-ראש, חברי חברי הכנסת, מאחר שמדובר בצה"ל, אני רוצה למחות על היחס כלפי אותן משפחות בדואיות שאיבדו את יקיריהן לפני עשרה ימים, כאשר המשטרה נאלצה לשמור על בתיהם בימים האחרונים בגלל הניסיון לפגוע בהם, לאור הלויאליות שלהם למדינה וכיוון שהם רוצים להרגיש חלק אינטגרלי מהמדינה. אני קורא לבית להוקיע את התופעות האלה ולחבק את אותם אנשים שמטיפים ללגיטימציה הזאת שלקחו על עצמם אזרחים בתוך אותם כפרים.
       
       כקצין וכנכה צה"ל וכבן למשפחה שכולה, אני מגנה את תופעת הסרבנות באופן אישי. אני חושב שהדבר הזה לא מוסיף לנו, לא לצבא ולא למדינה. אף שקיימים בצבא כללי התנהגות שמביאים לידי סירוב פקודה פה ושם, אבל עד סרבנות בקרב מפקדים, או בכלל, הדרך ארוכה. 
       
       אנחנו נתקלנו בתופעה הזאת של הסרבנות במלחמת של"ג בפעם הראשונה, כאשר אלוף-משנה הגיע לראש הממשלה והודיע לו, כי הוא לא יכול להמשיך, וסירב להמשיך בקרב על הוצאת מחבלים שפעלו נגד מדינת ישראל מתוך לבנון. מאז, הקול הזה של סרבנות עלה וירד. הצבא בכללותו מוקיע תופעות כאלה ולא אוהב אותן. במלחמת הלבנון הסיבה לכך היתה, שהשמאל שהיה אז באופוזיציה, בפעם הראשונה במלחמות ישראל, לא אהב שהוא יושב בצד ומישהו אחר מנהל את המבצע. הם עשו כל דבר כדי לפגוע בראש הממשלה, מנחם בגין ז"ל, ובשמו הטוב של הליכוד. 
       
       חיילי צה"ל נמצאים היום בתקופה קשה מאוד, ואין להם גיבוי בכל מה שקשור לשירות שלהם באזור חבל-עזה. אנשים מרגישים שאין מאחוריהם את אותו גיבוי שהיה פעם, ומתנפלים עליהם על כל שטות, כמו המקרה של מ"פ גבעתי, שלצערי עוד נמצא במעצר. עוד יוכח שהקצין חף מפשע. זה הכול בגלל הניסיון החד-סטרי לפגוע באנשים בגלל תפיסות עולם. אנחנו משלמים את המחיר הזה על ילדינו. 

       הצבא צריך להישאר מחוץ למחלוקת הפוליטית. אני הגשתי הצעת חוק שמחייבת לערב אך ורק את המשטרה בפינוי מאחזים. לדעתי, על כך יש קונסנזוס. לצבא אסור להיות חלק בתוך כל הקונפליקט הזה שבתוכנו. יש לי דאגה גדולה בכל הנוגע לסרבנות, כי זה עלול להביא להתלקחות ולמצב לא טוב לנו. הייתי קורא מפה לראש הממשלה לאמץ את הנושא של משאל עם. לא צריך לדבר על סרבנות, אף שאני מוקיע את זה. אם אנחנו רוצים להיות מלוכדים, משאל העם יביא לליכוד השורות. ההכרעה תיפול, אנשים יקבלו אותה, ולא נצטרך אפילו לקיים דיונים על נושא הסרבנות.
       
היו"ר ראובן ריבלין:
       
       אדוני לא מתכוון שבלי משאל עם מותר לסרב.
       
איוב קרא (הליכוד):
       
       אמרתי מראש, שאני מוקיע את זה. 
       
היו"ר ראובן ריבלין:
       
       ישיב סגן השר זאב בוים.

סגן שר הביטחון זאב בוים:
       
       אדוני היושב-ראש, חברי חברי הכנסת, אני רוצה להתייחס באופן ספציפי להצעה הדחופה לסדר-היום בעניין הדחת חייל מקורס קצינים על רקע הצהרתו כי יסרב לפקודת פינוי יישובים. 
       
       החניך הורחק מן השלב הראשון בקורס קצינים, בשלב המכין, עקב הצהרתו שלפיה יסרב לפנות יישובים ולא ימלא אחר פקודות הצבא בעניין זה. החניך הודיע, כי פינוי יישובים מנוגד למגילת העצמאות, מנוגד לצו מצפונו, והוא השווה את הפינוי לאירועים חריגים וקיצוניים אחרים, דוגמת הטבח בדיר-יאסין. בבירור נוסף שנערך עמו כעבור זמן, הצהיר החניך כי הוא אינו חוזר בו וכי יסרב לפקודת הפינוי. עוד חזר ואמר, כי בית-הספר לקצינים יישא באחריות להסכמתו כיוון שהוא בכל מקרה לא יבצע הוראה כזאת. 
       
       יודגש כי הדברים עלו במסגרת דיונים העוסקים בצבא במדינה דמוקרטית, במקומו של הצבא במשטר דמוקרטי, בדילמות ובערכים הקשורים למצב הלחימה שבו נתון צה"ל ובהשלכות הסרבנות על הצבא והמדינה. 
       
       דבריו של החניך עלו, כאמור, במהלך דיון ערכי, והם עוררו סערה ולא שיקפו דילמה או התלבטות. היתה זו משום הודעה, הבעת עמדה, הצהרה, שלאחריה זומן הבירור שתואר קודם לכן, ובעקבותיו של הדיון נקבע כי החניך יורחק לאלתר. 
       
       במהלך הבירור נשאל החניך על אודות טענותיו על הפגיעה ברוח מגילת העצמאות, והוא גילה בורות ולא ידע להסבירן. גם את טענותיו בדבר הקשר בין טבח דיר-יאסין להינתקות לא הצליח לבאר. לעומת זאת, ידע לשדר ססמאות, ואותן בלבד. החניך ציין, כי הוא מתלבט בדבר מידת רצונו להיות קצין כבר זמן רב, ובלי קשר לאירוע זה, ושקל לחתום ויתור.
       
       הרחקת הצוער בוצעה בהתייעצות עם מפקד זרוע היבשה ואושרה על-ידו. עד כאן ההשתלשלות שהביאה להדחה. 
       
       אדוני היושב-ראש, חברי חברי הכנסת, הבוקר שלחתי מכתב ליועץ המשפטי לממשלה מזוז וביקשתי ממנו, פניתי אליו שיבדוק את סוגיית ההחתמה שמתבצעת היום אצל חיילים ומפקדים בצבא, ויש מי שיוזם ומארגן את ההחתמה הזאת. אמרתי לו: אני לא משפטן, אבל על-פי מה שאני מבין, זו פשוט המרדה, זו קריאה לסרבנות. ולדברים האלה יש חוקים, נדמה לי בדיני העונשין. ביקשתי ממנו לבדוק. אני סבור שאת המארגנים האלה צריך להעמיד לדין. 
       
אבשלום וילן (יחד):
       
       גם אם הם רבנים ראשיים לשעבר?
       
סגן שר הביטחון זאב בוים:
       
       תראה, אני חושב שאנשי ציבור בכלל, לרבות אנשי רוח רבניים, אינם פטורים מהעניין הזה. האחריות שלהם לשלמותה של המדינה הזאת, לשלמותו של הצבא, לא נופלת מאחריותו של כל אזרח במדינה הזאת - - -
       
היו"ר ראובן ריבלין:
       
       אולי אפילו במידת קל וחומר.
       
סגן שר הביטחון זאב בוים:
       
       נכון, אדוני היושב-ראש, במידת קל וחומר היא אף גוברת. הרי לא בכדי אמרו החכמים: חכמים, היזהרו בדבריכם.


אבשלום וילן (יחד):
       
       כלומר, אני מבין שסגן שר הביטחון אומר, שהוא ביקש מהיועץ המשפטי לממשלה לבדוק את כל נושא תופעת הסרבנות וההחתמה - -
       
סגן שר הביטחון זאב בוים:
       
       נכון. 
       
אבשלום וילן (יחד):
       
       - - גם מעמדת הרבנים הראשיים.
       
סגן שר הביטחון זאב בוים:
       
       לא, לא. אתה מוסיף את זה, ואני לא פוסל עכשיו את מה שאתה מוסיף. אני לא הוספתי. אני כסגן שר הביטחון חשבתי, שבכל מה שנוגע לפעולה שקוראת לסרבנות בתוך הצבא, לחיילים ולמפקדים, ראשית כול,  עליה צריך לתת את הדעת ולטפל בה בכל חומר הדין. זאת דעתי, כך כתבתי לו. אני לא רוצה לתת עצות ליועץ המשפטי גם בתחומים האחרים, היותר נרחבים. אני יכול לבוא ולומר שאני, באופן אישי, רואה בחומרה את העובדה שדווקא מנהיגי ציבור ואישי רוח קוראים היום להפר חוק, וקוראים אפילו למרוד ולא לבצע פקודות. 
       
       אני שומע ראשי מועצות - אנחנו מכירים את האנשים. אנחנו מכירים היטב את פנחס ולרשטיין, את פעולתו הגדולה בתחום ההתיישבות והנהגת היישובים שלו כראש מועצה אזורית. טביעות האצבעות האלה מונחות על אדמת ארץ-ישראל. אף אחד לא יכול לקחת את זה ממנו. ובכל זאת אני חושב, ודווקא משום מעמדו, שהקריאה הזאת להפר את החוק שהוא בתהליך חקיקה פה בכנסת, אני חושב שזו קריאה לא נכונה, היא שגיאה. מכיוון שאני לא רואה הבדל גדול בין קריאה כזאת לאי-מילוי חוק, לאי-ציות לחוק, לבין סרבנות - - -
       
אבשלום וילן (יחד):
       
       - - -
       
סגן שר הביטחון זאב בוים:
       
       רק רגע. אני לא רואה הבדל גדול. אלה שני הצדדים של אותה מטבע. 
       
אבשלום וילן (יחד):
       
       אתמול קרא הרב של יצהר – איים על חיילי צה"ל וקרא לפגוע. מדוע אתה, סגן שר הביטחון, לא פנית מייד לשר הביטחון - - - לעצור את הבחור הזה? - - -
       
היו"ר ראובן ריבלין:
       
       תודה. הערתך ברורה. היא הובנה. 
       
סגן שר הביטחון זאב בוים:
       
       חבר הכנסת וילן, עצרו אתמול כ-15 מהאנשים, קראו להם לחקירה, עצרו אותם, אי-אפשר להגיד שלא היתה פעולת תגובה על התופעות הקשות שהיו שם, והעניין עדיין לא הסתיים. התופעות שם הן קשות, ואני חושב שיש אחריות גדולה - - -
       
היו"ר ראובן ריבלין:
       
       חבר הכנסת וילן, עומד סגן השר מטעם הממשלה, אומר לך בדיוק מה שאתה רוצה לשמוע. גם זה לא מספיק לך?
       
אבשלום וילן (יחד):
       
       ודאי שלא. משום שהוא היה צריך אתמול בערב לפנות, לבקש לפתוח בחקירה נגד הרב של יצהר - - -
       
היו"ר ראובן ריבלין:
       
       הוא אמר לך שהוא פנה ליועץ המשפטי לממשלה. 
       
סגן שר הביטחון זאב בוים:
       
       אני, למשל, את הקריאה הזאת שאתה מביא פה בכלל לא שמעתי. אבל זה לא - - -
       
אבשלום וילן (יחד):
       
       זה היה בערוץ-2.
       
סגן שר הביטחון זאב בוים:
       
       אבל ערוץ-2, עם כל הכבוד לערוץ-2 - - -
       
היו"ר ראובן ריבלין:
       
       חבר הכנסת וילן, קיבלת את שלך. אמרת פה את כל הדברים. 
       
אבשלום וילן (יחד):
       
       לא. 
       
סגן שר הביטחון זאב בוים:
       
       חבר הכנסת וילן, אין לי ויכוח אתך. למה אתה מתווכח אתי? לי אין ויכוח אתך. 
       
אבשלום וילן (יחד):
       
       אז תתחילו לעבוד. איך קראתם לזה? קיר ברזל. מי שמפר את החוק, נגד חיילים - - -
       
סגן שר הביטחון זאב בוים:
       
       אבל אתה מתפרץ לדלת פתוחה. 
       
היו"ר ראובן ריבלין:
       
       אם היו הולכים לקיר הברזל, לא היו מקבלים את ההחלטות שקיבלו. 
       
סגן שר הביטחון זאב בוים:
       
       אתה מתפרץ לדלת פתוחה. ואני עוד הוספתי וקראתי – לא באמירה, לא במיקרופון כזה או אחר - אני כתבתי מכתב שהמועתקים בו הם שרת המשפטים, שר הביטחון, הרמטכ"ל ומזכיר הממשלה, ואמרתי  - - -
       
אבשלום וילן (יחד):
       
       מה עם שרת החינוך?
       
סגן שר הביטחון זאב בוים:
       
       חבר הכנסת וילן, אתה רוצה לעשות אתי חשבונות פוליטיים עכשיו?
       
אבשלום וילן (יחד):
       
       לא, לא. 
       
סגן שר הביטחון זאב בוים:
       
       אז אני אתחיל תיכף אתך. עזוב. אנחנו, אין לנו מחלוקת. 
       
היו"ר ראובן ריבלין:
       
       לא, לא. חבר הכנסת וילן גמר את מכסת קריאות הביניים. 
       
אהוד יתום (הליכוד):
       
       אנחנו - - - את הסרבנות, אבל אתם המצאתם אותה.
       
צבי הנדל (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       חבר הכנסת יתום, לזכותו של חבר הכנסת וילן – ואני נמצא פה כמה שנים, כשאתה היית עסוק בדברים - - -
       
אהוד יתום (הליכוד):
       
       אני יודע שהוא נגד. אבל - - - 
       
היו"ר ראובן ריבלין:
       
       באופן עקבי. באופן עקבי רוב סיעתו – הנה, אני מדגיש: רוב סיעתו, באופן עקבי. 
       
אהוד יתום (הליכוד):
       
       אני יודע שהוא נגד, הוא נגד. הוא בסדר, אבל הוא לא המציא אותה - - -
       
סגן שר הביטחון זאב בוים:
       
       חבר הכנסת יתום, אגב, זה נכון היסטורית, נדמה לי, אבל זה לא פוטר, או לא נותן - - -
       
אהוד יתום (הליכוד):
       
       אתה יודע מה עמדתי בעניין, חד וחלק - - -
       
סגן שר הביטחון זאב בוים:
       
       בוא נסכים ככה: מכל הצדדים, סרבנות היא סרבנות היא סרבנות. 
       
אהוד יתום (הליכוד):
       
       ופנחס ולרשטיין היום אמר מפורשות בתוכנית טלוויזיה - - - הוא נגד הסרבנות. 
       
סגן שר הביטחון זאב בוים:
       
       נכון. אני שמעתי אותו, שמעתי את בנצי ליברמן, וצריך לבוא ולומר את הדברים כמו שהם וכמו שהם אומרים, ולא כמו שאומרת ראש המועצה של קדומים. היא החליקה בעניין הזה, אני מקווה שהיא תתקן את זה; אם היא לא תתקן את זה, זה חמור בעיני. ככה צריך להתייחס לדברים. סרבנות היא סרבנות היא סרבנות, לא משנה מאיזה צד היא מגיעה. בסוף היא זאת שעלולה לגרום, חס וחלילה, לערעור אושיות המדינה. זו לא הגזמה, זה בדיוק ככה. אם צה"ל לא יוכל לשמש אותו כלי במשטר שלנו, שמוציא לפועל את ההחלטות של המוסדות הנבחרים של המדינה, אז אנחנו יכולים לסגור את הבאסטה. תודה רבה, אדוני. 

היו"ר יולי-יואל אדלשטיין:
       
       מה כבוד סגן השר מציע לעשות מבחינה פרוצדורלית? 
       
סגן שר הביטחון זאב בוים:
       
       אני מציע להסתפק בדברים, אלא אם כן אחרים מבקשים אחרת. אני מציע להסתפק בדברים. 
       
היו"ר יולי-יואל אדלשטיין:
       
       תודה לסגן שר הביטחון, חבר הכנסת זאב בוים. יש כמה הצעות אחרות, אם כן. חבר הכנסת עבד-אלמאלכ דהאמשה - הצעה אחרת, בבקשה, אדוני. 
       
עבד-אלמאלכ דהאמשה (רע"ם):
       
       כבוד היושב-ראש, חברי הכנסת, אני הייתי רוצה להאיר פן אחר של העניין. אומנם לא בדיוק סרבנות של אזרחים או של תושבים, אלא סרבנות של אותה סמכות ביטחונית שנגדה הולכים ומסרבים.
       
       עוד לפני חודש עוררתי פה במליאה, וגם פניתי בכתב לשר הביטחון ולשר לביטחון פנים, לאפשר לעצורים ולאסירים הפלסטינים להשתתף בבחירות לרשות הפלסטינית, שתתקיימנה ביום ראשון הבא. תשובה עד היום לא קיבלתי. בתקשורת שמעתי שהשר לביטחון פנים כינס את פרנסי משרדו והחליט לסרב. אני יודע שהעניין הגיע היום לבג"ץ. הייתי בביקור בבתי-כלא, ואני לא יודע מה הוחלט בבג"ץ, אבל אני חושב שלא פג הזמן לאפשר לאנשים האלה ולא לסרב להם להשתתף בבחירות, בהליך הדמוקרטי, ולממש את זכותם היסודית לקבוע מי יעמוד בראש הרשות שלהם. תודה רבה. 

היו"ר יולי-יואל אדלשטיין:
       
       תודה לחבר הכנסת דהאמשה. חבר הכנסת נסים זאב, הצעה אחרת. 
       
נסים זאב (ש"ס):
       
       אדוני סגן השר, אינני יודע מדוע צריכים להגיע בכלל למצב של סרבנות. גם אם יש פינוי בפועל, למה צריכים לשלוח חיילים לבצע פקודה נגד המצפון שלהם? מה, אין חיילים כמו אבשלום וילן, שיעשו את זה בלב שמח? אנשים שהם בעד לעקור את היישובים האלה? מה, חסר שמאלנים בצבא? כשיש הפגנות בירושלים, הפגנות של שבת, לא מביאים את השוטרים הירושלמים, מביאים אותם מתל-אביב, מחיפה, מכל ערי הארץ, לא מירושלים, כי יודעים שאין להם מצפון להכות ירושלמים. ירושלמי לא מסוגל להכות ירושלמי.
       
אבשלום וילן (יחד):
       
       - - - 

נסים זאב (ש"ס):

       אדוני סגן השר, תאמץ את מה שאני אומר.
       
סגן שר הביטחון זאב בוים:
       
       אתה ירושלמי, לא?

נסים זאב (ש"ס):
       
       כן, אני ירושלמי.

סגן שר הביטחון זאב בוים:

        אז אתה יכול להכות תל-אביבי, אין בעיה.
       
נסים זאב (ש"ס):
       
       לא אמרתי. על מה אתה מדבר? חבל שיש לך בעיה בהבנת הנשמע.
       
היו"ר יולי-יואל אדלשטיין:

       חבר הכנסת נסים זאב, זמנך תם.
       
נסים זאב (ש"ס):
       
       לא, אדוני, הוא הפריע לי. סגן השר הפריע לי. 

סגן שר הביטחון זאב בוים:
       
       - - - 

היו"ר יולי-יואל אדלשטיין:

       סגן השר בוים, לא מפריעים בהצעה אחרת.
       
נסים זאב (ש"ס):

       כל בוקר אנחנו שומעים תוכנית איך מפנים, איזה פקודות, איזה הוראות, איזה קצינים, איזה אוגדות. תפסיקו להתעסק בשה"י פה"י. אפילו ראש הממשלה לא מתכוון ברצינות לפנות את היישובים. 

היו"ר יולי-יואל אדלשטיין:

       תודה רבה. חבר הכנסת יצחק לוי, אחרון המציעים הצעה אחרת.
       
אבשלום וילן (יחד):

       יש לי הצעה, שבמבדקים לצנחנים ובכל יחידה ישאלו כל אחד מאין הוא.
       
יצחק לוי (מפד"ל):
       
       אדוני היושב-ראש, רבותי חברי הכנסת, אדוני סגן שר הביטחון, ודאי שכולם נגד סרבנות, וודאי שכולם יודעים שדגל שחור וכו', ואני לא רוצה כרגע לפתוח בוויכוח. 
       
       אני רוצה לומר לך, שהמלים פה לא יועילו. לא המלים של אבו וילן - לעצור, לעצור, לעצור. אז נעצור עוד חייל ועוד רב ועוד חייל ועוד רב, ונעשה מחנות כליאה, ונעצור עוד אנשים. לאן אנחנו הולכים? אני אומר לך, יש פתרון פשוט: משאל עם. האנשים האלה אמרו, שבמשאל עם הם מקבלים את העניין. אז למה לא לבוא ולתקן את העניין הדמוקרטי, שהוא פגום. הוא פגום בזה שפיטרו שרים וקיבלו החלטה. הוא פגום בכל אופן להרגשת הרבה מאוד אנשים. אפשר לעשות בכוח. בואו נהיה כמו שני ילדים שעושים בכוח והמשטרה תנצח. למה היא תנצח? כי היא יכולה לעצור אנשים. אם היא יכולה לעצור אנשים, היא תנצח. היא תעצור עוד חמישה, עוד עשרה, עוד 50.

	אדוני סגן השר, אני מציע לממשלה לשקול שוב את העניין הזה. 

היו"ר יולי-יואל אדלשטיין:

	תודה לחבר הכנסת יצחק לוי. 

רן כהן (יחד):

	את ההתנחלויות הקימו במשאל עם?

יצחק לוי (מפד"ל):
       
       - - - 

היו"ר יולי-יואל אדלשטיין:

	השיחה מאוד מעניינת, אבל אנחנו צריכים להמשיך. 

רן כהן (יחד):
       
       תפקידי להגן - - - 

היו"ר יולי-יואל אדלשטיין:

       אתה תגן, אבל לא באמצעות צעקות במליאה. אני בטוח שתמצא דרכים אחרות. 
       
       חבר הכנסת אבשלום וילן, אתה מסתפק בתשובת סגן השר?

אבשלום וילן (יחד):
       
       לא, אני מציע להעביר לוועדת החוץ והביטחון. 

היו"ר יולי-יואל אדלשטיין:

       בעצם זה מספיק לנו. אם כן, נצביע.

אבשלום וילן (יחד):
       
       עוד פעם חיבלו באלקטרוניקה? 

היו"ר יולי-יואל אדלשטיין:

       חברי הכנסת, אני מתנצל על תקלה טכנית. עוד שנייה נעבור להצבעה. 

נסים זאב (ש"ס):
       
       יש סרבנות גם במכשירים.

היו"ר יולי-יואל אדלשטיין:

       מעניין אם זה בפקודת הרבנים, חבר הכנסת נסים זאב.

       חברי הכנסת, אני לא חושב שהנושא סבוך. לכן, ברשותכם, נעשה הצבעה ידנית על ההצעות לסדר-היום בנושא: תופעת הסרבנות של מפקדים בצה"ל לציות לפקודה לפנות יישובים. מי שמצביע בעד – זה להעביר לוועדה. מי שמצביע נגד – זה להסתפק בתשובת סגן השר. 
       
       מי בעד דיון בוועדה - ירים את ידו. מי מסתפק בתשובת סגן השר? 
       
הצבעה 
       
בעד ההצעה להעביר את הנושא לוועדה - 5
 בעד ההצעה שלא לכלול את הנושא בסדר-היום - 11
ההצעה שלא לכלול את הנושא בסדר-היום של הכנסת נתקבלה.


היו"ר יולי-יואל אדלשטיין:

       יש רוב, זאת אומרת 11 מבקשים להסתפק בתשובת השר, חמישה בעד, כלומר מבקשים דיון בוועדה. אני קובע כי המליאה הסתפקה בתשובת סגן שר הביטחון.

       
הודעת יושב-ראש ועדת הכנסת

היו"ר יולי-יואל אדלשטיין:

	הודעה ליושב-ראש ועדת הכנסת. בבקשה, אדוני חבר הכנסת רוני בר-און. תיכף סגן שר הביטחון יעלה לענות על שאילתות. בבקשה, חבר הכנסת בר-און, בשם ועדת הכנסת. 

רוני בר-און (יו"ר ועדת הכנסת):
       
       אדוני היושב-ראש, אדוני סגן השר, רבותי חברי הכנסת, ההודעה הזאת טעונה אישור הכנסת.
	
	ועדת הכנסת החליטה על הקמת ועדה משותפת לדיון בכמה הצעות חוק שעניינן אנטנות סלולריות. אלה הן ההצעות שאנו ממליצים להעביר לוועדה המשותפת לשם הכנתן לקריאה ראשונה: הצעת חוק הסדרת מתקני שידור סלולריים, התשס"ד-2004, שמספרה פ/2155, של חבר הכנסת יורי שטרן; הצעת חוק פיקוח על מקורות של שדות אלקטרו-מגנטיים, התשס"ד-2004, שמספרה פ/2030, של חבר הכנסת עמרם מצנע וקבוצת חברי הכנסת; והצעת חוק אנטנות סלולריות, התשס"ד-2004, שמספרה פ/2722, של חבר הכנסת דני יתום. כל ההצעות הועברו לוועדות שונות: האחת - לוועדת הכלכלה, השנייה - לוועדת הפנים ואיכות הסביבה, והשלישית - לוועדת הכלכלה. 

	להלן ההרכב המוצע של הוועדה המשותפת שתדון בכל שלוש ההצעות: מטעם ועדת הפנים ואיכות הסביבה - חברי הכנסת יורי שטרן, יושב-ראש, לאה נס, עמרם מצנע, חמי דורון, דוד אזולאי, ניסן סלומינסקי ואהוד יתום. מטעם ועדת הכלכלה - חברי הכנסת דוד טל, אברהם פורז, אבשלום וילן, משה כחלון, דניאל בנלולו, אברהם רביץ ושלום שמחון.

	אבקש את אישורה של המליאה להרכב הוועדה המוצע.

היו"ר יולי-יואל אדלשטיין:

	אני מודה מאוד לחבר הכנסת רוני בר-און, יושב-ראש ועדת הכנסת. חברי הכנסת, אנחנו עדיין בהצבעה ידנית. אני מבקש מאלה שהם בעד אישור ההודעה של יושב-ראש הוועדה להרים את היד. 

       מי בעד אישור הודעת ועדת הכנסת? מי נגד? 


הצבעה 

בעד הצעת ועדת הכנסת - רוב
נגד - אין
נמנעים - אין
הצעת ועדת הכנסת נתקבלה. 

היו"ר יולי-יואל אדלשטיין:

       אין מתנגדים. אין נמנעים. תודה רבה ליושב-ראש ועדת הכנסת.

רוני בר-און (יו"ר ועדת הכנסת):
       
       תודה, אדוני. ההודעה הבאה היא לידיעה בלבד. 
       
       ועדת הכנסת קבעה את הוועדות הבאות לדיון בהצעות חוק ובהצעות לסדר-היום כדלקמן: 
       
       ועדת הכספים תדון בשלוש הצעות החוק הבאות: 1. הצעת חוק בנייה להשכרה (הוראת שעה), התשס"ג-2003, שמספרה פ/236, של חברי הכנסת יורי שטרן, מיכאל נודלמן ואריה אלדד - לשם הכנתה לקריאה ראשונה; 2. הצעת חוק הבנקאות (שירות ללקוח) (תיקון - ריבית פיקדון יומי על יתרת זכות), התשס"ה-2004, של חבר הכנסת יצחק כהן, שמספרה פ/2099 - לשם הכנתה לקריאה ראשונה; 3. הצעת חוק הבנקאות (שירות ללקוח) (תיקון - ריבית על יתרת זכות), התשס"ה-2004, של חברת הכנסת אורית נוקד, שמספרה פ/2825 - לשם הכנתה לקריאה ראשונה.
       
       ועדת הכלכלה תדון בהצעות לסדר-היום בנושא: ציון יום כחול-לבן בכנסת - הצעות חברי הכנסת עמיר פרץ, אורי אריאל ורוחמה אברהם. תודה רבה, אדוני היושב-ראש. 

היו"ר יולי-יואל אדלשטיין:

	אני מודה מאוד לחבר הכנסת בר-און, יושב-ראש ועדת הכנסת.


שאילתות ותשובות

היו"ר יולי-יואל אדלשטיין:
       
       אנחנו מזמינים את סגן שר הביטחון, חבר הכנסת זאב בוים, לענות על כמה שאילתות שהופנו לשר הביטחון. 
       
1612. ירי לעבר משפחה בטול-כרם
       
חבר הכנסת אחמד טיבי שאל את שר הביטחון
       ביום כ"ז בסיוון התשס"ד (16 ביוני 2004):
       
       ב-17 באפריל 2004 ירו חיילים לעבר בני משפחה בטול-כרם וגרמו לפציעה קשה של ילדה בת חמש, שהיתה יחד עם הוריה ואחיותיה ברכב, בדרכם חזרה מבית-הספר. 
       
       רצוני לשאול:
       
       1. האם נפתחה חקירה בנדון?
       
       2. אם כן – מה היו תוצאות החקירה?
       
       3. מה היה דינם של החיילים שירו לעבר המשפחה?

תשובת סגן שר הביטחון זאב בוים:
(לא נקראה, נמסרה לפרוטוקול)

	1. הפרקליט הצבאי הראשי הורה לאחרונה על פתיחה בחקירת מצ"ח לבירור נסיבות האירוע שבו נפצעה הקטינה, בתול טיבי, בטול-כרם.

	2-3. עם סיום החקירה יועברו ממצאיה לפרקליטות הצבאית, אשר על סמך חומר הראיות תבחן אם יש מקום לנקוט הליכים כלשהם כנגד מי מהמעורבים.


1887. טענה על הריגת תושב ח'אן-יונס בעת הריסת ביתו
       
חבר הכנסת אחמד טיבי שאל את שר הביטחון
       ביום ג' באב התשס"ד (21 ביולי 2004):
       
       פורסם, כי ב-12 ביולי 2004 נהרג תושב ח'אן-יונס כאשר צה"ל הרס את ביתו. בפעולה זו נהרסו 16 בתים במחנה הפליטים, בטענה שהם "משמשים בסיס לטרור ולניסיונות פיגוע". 
       
       רצוני לשאול:
       
       1. האם הפרסום נכון, ואם כן – האם נפתחה חקירה בנדון?
       
       2. האם אין צה"ל חייב להתריע לפני הריסת בתים?
       
       3. האם אין על החיילים לוודא שבתים המיועדים להריסה ריקים מאנשים?
       
       4. כיצד תימנע הישנות מקרים כאלה?

תשובת סגן שר הביטחון זאב בוים:
(לא נקראה, נמסרה לפרוטוקול)

	1-4. ביום שני, 12 ביולי 2004, התקיימה פעילות מבצעית בשכונת הדקל בח'אן-יונס, שמטרתה לשפר את תשתית ההגנה במרחב לאור התגברות ירי הפצמ"רים והנ"ט לעבר מוצבי צה"ל ויישובי גוש-קטיף. בסיום המבצע התקבלה טענה מהפלסטינים בדבר הריגתו של מבוגר כבן 75 המרותק לכיסא גלגלים, ששהה באחד המבנים שחושפו.

	תחקיר האירוע העלה, כי בשום שלב של המבצע לא זוהו אנשים בתוך הבתים, למעט פעם אחת שבה זוהו שתי נשים שיצאו מאחד המבנים וסימנו ל-D-9 בצעקות ובנפנופי ידיים. לאחר מכן זיהה מפקד ה-D-9 שאשה אחת חזרה לתוך הבית ועם האשה הנוספת אבד קשר עין. מפקד ה-D-9 דיווח על כך למ"פ, והאחרון הורה לו לעזוב את הבית ולא להרוס אותו. כך אכן נעשה. עוד עולה מהתחקיר, כי החיילים המשיכו בחישוף השטח, ללא פגיעה בבית המדובר. ניתן לזהות את הבית בתצלום האוויר שצולם לאחר המבצע. 

       במבצע ניתנו לאזרחים כ-20 דקות להתפנות מהמקום. פרק זמן זה ארוך בחמש דקות מפרק הזמן המינימלי המוגדר בנוהלי האוגדה לצמצום פגיעה בחפים מפשע בלחימה בשטח בנוי.

	במסגרת תחקור האירוע עם הפלסטינים נטען, כי הבית נהרס על-ידי דחפור לפני שהספיקו להוציא את בעל הבית. הוצגה תעודת פטירה ופורסם דוח רפואי מבית-החולים "נאסר" שבח'אן-יונס. לא נמסרו תמונות של הבית או של ההרוג או של חפצים השייכים להרוג היכולים להעיד על התרחשות האירוע. לפיכך, האפשרות שנהרס הבית המדובר, שבסמוך לו סימנו שתי הנשים לכוחות צה"ל, לא ריאלית. ייתכן שהנזק היה בבית אחר שאכן נהרס, או שהפלסטיני לא היה כלל בשטח שבו בוצעה הפעילות ולא נהרג כתוצאה מפעילות צה"ל.

	בכל מקרה, הלוחמים ומפעילי הכלים עשו כל שביכולתם על מנת למנוע פגיעה בחפים מפשע.

1892. שינויים בתוואי גדר הביטחון
       
חבר הכנסת מתן וילנאי שאל את שר הביטחון
       ביום ג' באב התשס"ד (21 ביולי 2004):
       
       לאור פסיקת בג"ץ, צפויים שינויים בתוואי גדר הביטחון.
       
       רצוני לשאול:
       
       1. אילו שינויים והזזות יבוצעו ובאילו מקומות? 
       
       2. מה היא העלות של כל הזזה?
       
תשובת סגן שר הביטחון זאב בוים:
(לא נקראה, נמסרה לפרוטוקול)

	1.  להלן המקומות שבהם בוצעו שינויים, נכון להיום: א. אזור כביש חוצה-שומרון - נחל שילה, ראש-העין; 2. אזור חשמונאים, קריית-ספר, מנורה; 3. אזור מודיעין-מכבים; 4. אזור ג'בל מוקטם; 5. אזור בידו, בית-דקו, גבעון; 6. אזור גבע - שומריה; 7. אזור שומריה – מצודות-יהודה.

	2. העלות הכוללת של השינויים וההזזות, לרבות תכנון מחדש ועבודות שלא הושלמו, מוערכת בין 80 ל-100 מיליון ש"ח. 

היו"ר יולי-יואל אדלשטיין:
       
       סגן שר הביטחון ישיב על שאילתא מס' 2348, של חבר הכנסת יצחק לוי, שלשמחתנו נמצא אתנו, בנושא מבנים מסוכנים בבסיס צבאי במצפה-רמון.
       
2348. מבנים של הצבא במתחם ישיבה תיכונית במצפה-רמון
       
חבר הכנסת יצחק לוי שאל את שר הביטחון
       ביום כ"ה בכסליו התשס"ה (8 בדצמבר 2004):
       
       הישיבה התיכונית סביבתית במצפה-רמון נכנסה למבנים של בסיס יב"א – יחידת בקרה אווירית - שפינה הצבא בתחילת שנת הלימודים שעברה. במרכז הבסיס עומדים מבנים מסוכנים שגגותיהם עשויים אזבסט, שאינם בשימוש הישיבה על-פי הוראת משרד החינוך, ומהווים מפגע בטיחותי ובריאותי לתלמידים. 
       
       רצוני לשאול:
       
       מדוע מבנים אלו לא פונו על-ידי הצבא, ומתי הם יפונו?
       
סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת יצחק לוי, הנושא הועבר לבדיקת הגורמים המוסמכים, והבדיקה העלתה כי המבנים במתחם המינהלתי הקודם של יחידת הבקרה האווירית היו אמורים להיהרס ביום העזיבה. היחידה שם עזבה את המקום. לבקשת אנשי הישיבה ובהסכמת העירייה וחברת "עמידר", הושארו המבנים על תלם לטובת שימוש של הישיבה. עם זאת יצוין, כי צה"ל ערוך ומוכן להרוס מבנים אלו באופן מיידי, אם יידרש לכך.
       
היו"ר יולי-יואל אדלשטיין:
       
       האם יש שאלה נוספת לחבר הכנסת יצחק לוי? אכן יש. בבקשה.
       
יצחק לוי (מפד"ל):
       
       אדוני היושב-ראש, אדוני סגן השר, אני מבין שבסופו של הדבר המבנים עדיין בבעלות הצבא ומדובר בהשאלה. השאלה היא אם המבנים מסוכנים או לא. אתה בא ואומר שהישיבה ביקשה ושהעירייה ביקשה, אבל אותי זה לא מספק.
       
סגן שר הביטחון זאב בוים:
       
       מה אתה רוצה?
       
יצחק לוי (מפד"ל):
       
       אני רוצה לדעת, אם המבנים מסוכנים - הרוס אותם, ואם המבנים לא מסוכנים - שפץ אותם, טפל בהם. אי-אפשר לקבל תשובה על מבנים שעומדים להריסה, שבגלל בקשה של גורם זה או אחר הם נשארים ונמצאים בשימוש תלמידים.
       
היו"ר יולי-יואל אדלשטיין:
       
       תודה.
       
סגן שר הביטחון זאב בוים:
       
       אתה בא בטענות לצה"ל שעשה איזה מעשה טוב לפי בקשה. חבר הכנסת יצחק לוי, אתה מבין מה אתה עושה? אתה בא בטענה לצה"ל - - -
       
יצחק לוי (מפד"ל):
       
       מי אמר שזה מעשה טוב להשאיר אותם?
       
היו"ר יולי-יואל אדלשטיין:
       
       חבר הכנסת יצחק לוי, שאלת שאלה. נא לשבת ולשמוע את התשובה.
       
סגן שר הביטחון זאב בוים:
       
       המעשה הטוב היה, שבא גורם אזרחי וביקש להשתמש במבנים האלה, וצה"ל, במקום להרוס את המבנים, נענה לבקשת הגורם האזרחי, יותר מגורם אחד: הישיבה מגובה בפניות כאלה של העירייה ושל "עמידר". גם אם המבנים לא במצב תקין וגם אם הם מסוכנים, אותם גורמים שאליהם הועברו המבנים האלה מהצבא יואילו בטובם וישפצו. אם הם יבואו ויגידו: אנחנו מוותרים על המבנים, אין לנו שימוש בהם, אין לנו כסף לשפץ - כפי שאמרתי, הצבא ימהר ויהרוס את המבנים. תודה.
       
היו"ר יולי-יואל אדלשטיין:
       
       תודה רבה לסגן שר הביטחון, חבר הכנסת בוים, על התשובות שנמסרו למליאה.

       
הצעת חוק הרשות השנייה לטלוויזיה ורדיו (תיקון מס' 23), התשס"ה-2005
       [מס' כ/52; "דברי הכנסת", מושב שני, חוב' ל"ח, עמ' ;  נספחות.]
(קריאה שנייה וקריאה שלישית)
       
היו"ר יולי-יואל אדלשטיין:
       
       אנחנו נעבור לנושא הבא: הצעת חוק הרשות השנייה לטלוויזיה ורדיו (תיקון מס' 23), התשס"ה-2004, קריאה שנייה וקריאה שלישית. שימו לב למספר התיקון. יציג את החוק יושב-ראש ועדת הכלכלה, ידידנו חבר הכנסת שלום שמחון.
       
שלום שמחון (יו"ר ועדת הכלכלה):
       
       אדוני היושב-ראש, כנסת נכבדה, אני מתכבד להציג בפניכם, לקריאה השנייה ולקריאה השלישית, את הצעת חוק הרשות השנייה לטלוויזיה ורדיו (תיקון מס' 23), התשס"ה-2004. את הצעת החוק יזם חבר הכנסת איוב קרא, ואני מבקש לברך אותו במעמד זה על יוזמתו.
       
       חוק הרשות השנייה לטלוויזיה ורדיו מחייב בעל זיכיון לשידורי רדיו אזורי להפעיל את תחנת השידור וכל פעולה הכרוכה בכך באתר שממוקם בתחום האזור שנקבע לשידוריו של בעל הזיכיון. הוראה זו יוצרת קושי במצבים שבהם לא ניתן לאתר מקום מתאים לתחנת השידור בתחום האזור, או במצבים שבהם, כדי לאפשר את קליטת השידורים באזור הזיכיון - למשל, בשל התנאים הטופוגרפיים באזור - יש צורך בהצבת משדר דווקא מחוץ לתחום זה.
       
       הצעת החוק המונחת לפניכם נועדה לפתור מצבים בעייתיים אלה, ובהתאם לכך מוצע לתקן את החוק הקיים ולאפשר הקמתה של תחנת שידור מחוץ לתחום שנקבע לשידוריו של בעל הזיכיון, אם ניתן לכך אישור מאת שר התקשורת, לאחר שהתייעץ עם מועצת הרשות השנייה לטלוויזיה ורדיו, ובתנאי שהתקיימו כל התנאים המפורטים בסעיף המוצע.
       
       התנאים כוללים התחשבות בתנאי התפשטות הגלים, וידוא כי לא יהיה במתן האישור להקמת תחנת השידור האמורה כדי לפגוע בקליטת שידוריו של בעל הזיכיון שבאזור זיכיונו מוצע להקים את התחנה, ואף ניתנה לו הזדמנות להשמיע את טענותיו, וכן על השר להיווכח כי מטרת התחנה היא לשרת את אזור הזיכיון של בעל הזיכיון בלבד. תנאי נוסף הוא, שמיקומה של התחנה לא יעלה על 15 קילומטרים מקצה גבול תחום אזור הזיכיון, או במרחק גדול מזה אם נוכח השר כי לא ניתן לאתר מיקום לתחנה במרחק זה. הנוסח הסופי שאושר בוועדה בעניין התנאי המתייחס למרחק מותיר, כפי שפירטתי, שיקול דעת לשר בקביעת המרחק, שכן מדובר בעניין מקצועי שצריך להיקבע בהתחשב בנסיבותיו של כל מקרה ומקרה.
       
       אכן, הצעת החוק תאפשר הקמתה של תחנת שידור מחוץ לתחום אזור הזיכיון. עם זאת, הקמה כזאת תתאפשר רק במקרים חריגים, שבהם אין למעשה כל ברירה אלא להציב משדר מחוץ לתחום זה. בכך מושג האיזון הראוי בין הרצון לאפשר את שידורי הרדיו בתחום אזור הזיכיון ובין הרצון למנוע פגיעה בבעלי זיכיונות אחרים, כשמיותר לומר שככל החלטה מינהלית, גם החלטה בעניין זה תהיה כפופה לביקורת שיפוטית.
       
       להצעת החוק הוגשה הסתייגות של חבר הכנסת דניאל בנלולו, המתייחסת לתנאי האחרון מבין התנאים להקמת תחנת שידור מחוץ לאזור הזיכיון, בעניין המרחק המרבי של התחנה מקצה גבול אזור הזיכיון. כפי שציינתי, הרוב בוועדה סבר כי הכלל יהיה מרחק עד 15 קילומטר מקצה גבול אזור, בעוד חבר הכנסת בנלולו מציע מרחק של 10 קילומטרים. אני סבור כי אין משמעות של ממש להסתייגות זו, מאחר שגם לפני הצעתו של חבר הכנסת דניאל בנלולו נותרה בידי השר האפשרות לקבוע מרחק גדול מ-10 קילומטרים, אם לא ניתן לאתר מיקום לתחנה במרחק זה. לפיכך, מוצע להשאיר את הנוסח שנקבע בוועדה ואשר גובש בהתייעצות עם הגורמים המקצועיים הנוגעים בדבר.
       
       לפיכך, אני קורא לכם לדחות את ההסתייגות ולהצביע בעד הצעת החוק בקריאה השנייה ובקריאה השלישית בנוסח שהציעה הוועדה.
       
היו"ר יולי-יואל אדלשטיין:
       
       אני מודה מאוד לחבר הכנסת שלום שמחון, יושב-ראש ועדת הכלכלה. כפי ששמענו מפי יושב-ראש ועדת הכלכלה, יש הסתייגות של חבר הכנסת דניאל בנלולו.
       
יעקב מרגי (ש"ס):
       
       הוא איננו.
       
היו"ר יולי-יואל אדלשטיין:
       
       אבל הוא איננו. חבר הכנסת דניאל בנלולו, אדוני רוצה לנמק את ההסתייגות?
       
דניאל בנלולו (הליכוד):
       
       לא.
       
היו"ר יולי-יואל אדלשטיין:
       
       לא רוצה לנמק את ההסתייגות, אבל אתה כן רוצה להצביע עליה.

דניאל בנלולו (הליכוד):
       
       כן, בבקשה.
       
שלום שמחון (יו"ר ועדת הכלכלה):
       
       אני רק מודיע, שאני מושך את החוק אם ההסתייגות עוברת.
       
היו"ר יולי-יואל אדלשטיין:
       
       אני רוצה לחזור לפרוטוקול על מה שאמר ממקומו יושב-ראש ועדת הכלכלה: אם ההסתייגות תעבור, הוא ישקול לנצל את זכותו למשוך את החוק חזרה לוועדה.
       
       חברי הכנסת, הצעת חוק הרשות השנייה לטלוויזיה ורדיו (תיקון מס' 23), התשס"ה-2004.
       
רוני בר-און (הליכוד):
       
       - - - אנחנו לא יודעים על מה מצביעים.
       
היו"ר יולי-יואל אדלשטיין:
       
       כשנגיע אל ההסתייגות, אקבל את הצעתו של חבר הכנסת בר-און ואגיד מהי ההסתייגות.
       
אבשלום וילן (יחד):
       
       תצביעו עד 15 ק"מ, כהחלטת הוועדה.
       
היו"ר יולי-יואל אדלשטיין:
       
       אני מודה בזה שקולך יותר חזק, אבל כרגע אני מנצל את יתרון המיקרופון.
       
היו"ר ראובן ריבלין:
       
       ביקשו: 5 קילומטרים.
       
היו"ר יולי-יואל אדלשטיין:
       
       חברי הכנסת, לשם החוק אין הסתייגויות. אני מציע להצביע על שם החוק כנוסח הוועדה. מי בעד? מי נגד? ההצבעה החלה.

הצבעה מס' 6
       
בעד שם החוק - 20
נגד - 1
נמנעים - אין
שם החוק נתקבל.
       
רשף חן (שינוי):
       
       ישבתי במקומה של חברת הכנסת מלי פולישוק-בלוך והצבעתי בטעות.
       
היו"ר יולי-יואל אדלשטיין:
       
       הודעה של חבר הכנסת רשף חן, כי בטעות הצביע במקומה של חברת הכנסת מלי פולישוק-בלוך, התקבלה. זה לא משפיע על תוצאות ההצבעה.
       
       בעד - 20, נגד – 1, ואין נמנעים. שם החוק אושר כנוסח הוועדה.
       
       נצביע על ההסתייגות של חבר הכנסת בנלולו לסעיף 1. חבר הכנסת בנלולו מציע בזו הלשון: "בסעיף 74(ב)(4) המוצע, במקום '15 קילומטרים' יבוא '10 קילומטרים'".
       
היו"ר ראובן ריבלין:
       
       אדוני היושב-ראש, צריך להבין. חבר הכנסת איוב קרא, בהצעתו המקורית, ביקש 5 קילומטרים, והוועדה החליטה על 15 קילומטרים, מסיבות או נימוקים שהיו שלה. חבר הכנסת בנלולו מציע 10 קילומטרים - -
       
היו"ר יולי-יואל אדלשטיין:
       
       - - - כמשפט שלמה.
       
היו"ר ראובן ריבלין:
       
       - - כפשרה בין בקשתו של חבר הכנסת קרא לבין החלטת הוועדה.
       
יצחק וקנין (ש"ס):
       
       זה לא בדיוק כך.

היו"ר יולי-יואל אדלשטיין:

       שמענו את ההסבר של יושב-ראש הכנסת, שהוא גם שר התקשורת לשעבר.
       
איוב קרא (הליכוד):
       
       בהסתייגות זה תלוי בשר, כלומר זה יכול להיות 7 קילומטרים, 10 קילומטרים או 12 קילומטרים. אם זה 15 קילומטרים, אין בעיה.
       
היו"ר יולי-יואל אדלשטיין:
       
       חברי הכנסת, כל זה היה נחסך אילו חבר הכנסת בנלולו היה מנמק את ההסתייגות, אבל הוא בחר שלא לנמק אותה. לכן, אנחנו פשוט נצביע, וזו זכותו. 
       
       ההצבעה על ההסתייגות של חבר הכנסת בנלולו לסעיף 1 - מי בעד? מי נגד? נא להצביע.
       
הצבעה מס' 7
       
בעד ההסתייגות - 3
נגד - 15
נמנעים - אין
ההסתייגות של חבר הכנסת דניאל בנלולו לסעיף 1 לא נתקבלה.
       
היו"ר יולי-יואל אדלשטיין:
       
       בעד - 3, נגד - 15, ואין נמנעים. אני קובע כי ההסתייגות לא עברה. לכן, אדוני יושב-ראש ועדת הכלכלה, אנחנו ממשיך כרגיל עם ההצבעות. 
       
       אנחנו נצביע בקריאה שנייה על סעיף 1 ללא הסתייגות.
       
הצבעה מס' 8
       
בעד סעיף 1, כהצעת הוועדה - 21
נגד - אין
נמנעים - אין
סעיף 1, כהצעת הוועדה, נתקבל.
       

היו"ר יולי-יואל אדלשטיין:
       
       בעד - 21, אין מתנגדים ואין נמנעים. בעצם, החוק אושר בקריאה שנייה.
       
       לפני הקריאה השלישית אני רוצה להודיע: ראשית - מספר התיקון ברשומות יהיה 23, ושנית - החוק הוא "התשס"ה-2005". נא לשים לב לפרטים הטכניים.
       
       נעבור להצבעה בקריאה שלישית. מי בעד ומי נגד הצעת חוק הרשות השנייה לטלוויזיה ורדיו (תיקון מס' 23)? נא להצביע.
       
הצבעה מס' 9
       
בעד החוק - 21
נגד - אין
נמנעים - אין
חוק הרשות השנייה לטלוויזיה ורדיו (תיקון מס' 23), התשס"ה-2005, נתקבל.
       
היו"ר יולי-יואל אדלשטיין:
       
       בעד - 22, אין מתנגדים ואין נמנעים. אני קובע כי החוק אושר בשלוש קריאות.
       
       אני מזמין את חבר הכנסת איוב קרא, יוזם החוק, לברך את אלה שעסקו במלאכה ולהודות להם.
       
איוב קרא (הליכוד):
       
       אדוני היושב-ראש, חברי חברי הכנסת, ראשית, אני מודה לכם על התמיכה בחוק, שלכל הדעות הביא לתיקון עוול, כך שתחנת שידור אזורית תוכל להתמקם במקום לא רחוק מאזור הזיכיון שלה כדי לאפשר שידורים הרבה יותר נכונים וטובים.
       
       אני מודה לוועדת הכלכלה ולידידי חבר הכנסת שלום שמחון.
       
היו"ר ראובן ריבלין:
       
       אבל, כאן אתה הרחקת אותה.
       
איוב קרא (הליכוד):
       
       לא, לא הרחקתי אותה. כשמדובר בנגב, אין בעיה. אבל אם מדובר בתל-אביב, 15 קילומטרים הם הרבה.
       
       אני מודה לחבר הכנסת שלום שמחון, למנהלת הוועדה ולצוות ועדת הכלכלה, שעשו עבודה חשובה מאוד והביאו אותנו מהר מאוד לחקיקה, שלכל הדעות תיתן שירות נכון לציבור בכלל והם יאזינו ביתר קשב ובאווירה טובה ובחשיבה שבעצם כשקורה עוול לתחנה או לשידור הפרטי, אנחנו יודעים לתקן אותו. החוק הזה תוקן למען ציבור המאזינים של התחנות האזוריות. תודה לכולם, ושוב: לחברי הכנסת וליושב-ראש שאפשר לי לשאת את דברי.
       
היו"ר יולי-יואל אדלשטיין:
       
       תודה רבה לחבר הכנסת איוב קרא.
       

הצעת חוק למניעת העסקה של עברייני מין במוסד המכוון
 למתן שירות לקטינים (תיקון מס' 2), התשס"ה-2005 
       [מס' כ/59; "דברי הכנסת", חוב' ט', עמ' ;  נספחות.]
(קריאה שנייה וקריאה שלישית)
       
היו"ר יולי-יואל אדלשטיין:
       
       הנושא הבא בסדר-היום: הצעת חוק למניעת העסקה של עברייני מין במוסד המכוון למתן שירות לקטינים (תיקון מס' 2), התשס"ה-2005, קריאה שנייה וקריאה שלישית. יציג את החוק יושב-ראש ועדת החוקה, חוק ומשפט, חבר הכנסת מיכאל איתן. אדוני, בבקשה.
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה - - -
       
היו"ר יולי-יואל אדלשטיין:
       
       חברת הכנסת רוחמה אברהם, חבר הכנסת איתן מבקש להשמיע את דברו והוא מאוד מעוניין שתשמעי כל מלה.
       
מיכאל איתן (יו"ר ועדת החוקה, חוק ומשפט):
       
       דווקא אני לא כל כך מעוניין.
       
רוחמה אברהם (הליכוד):
       
       למה?
       
היו"ר יולי-יואל אדלשטיין:
       
       לא. אני מבקש: ההתבטאות היתה - - -
       
מיכאל איתן (יו"ר ועדת החוקה, חוק ומשפט):
       
       אני מעוניין שהיא תחליט בעצמה מה סדר העדיפויות הכי חשוב שלה עכשיו. יש לה הרבה דברים חשובים, ואני לא רוצה, חס וחלילה, שרק בגלל הנימוס וזה שהיא תרצה לתת לי איזה כבוד - -
       
רוחמה אברהם (הליכוד):

       לשמוע אותך.
       
מיכאל איתן (יו"ר ועדת החוקה, חוק ומשפט):
       
       - - היא תוותר על הרבה פעילויות שהיא עושה, והציבור יצא נפסד.
       
רוחמה אברהם (הליכוד):
       
       אבל, אתה יודע שדבריך - - - מעניינים גם אותי.
       
היו"ר יולי-יואל אדלשטיין:
       
       על מנת לשים קץ למחלוקת הקשה, חברת הכנסת רוחמה אברהם נענתה לבקשתו של היושב-ראש.
       
מיכאל איתן (יו"ר ועדת החוקה, חוק ומשפט):
       
       בכל אופן, אני מודה לךְ.
       
       אדוני היושב-ראש, כנסת נכבדה, אני מתכבד להביא מוועדת החוקה, חוק ומשפט את הצעת החוק, שאני מקווה שתהפוך לחוק בעוד דקות מספר, למניעת העסקה של עברייני מין במוסד המכוון למתן שירות לקטינים. ההצעה הזאת דנה בסוגיה שקשורה בשורת הצעות חוק שעברו כאן בכנסת בעקבות הגילויים ואולי הבעיה הזאת, שעברייני מין הם אנשים שאצלם בדרך כלל שיעור החזרה על ביצוע העבירה הוא גבוה והם חוזרים לסורם פעם אחר פעם. הבעיה לא פשוטה, משום שיש כאן, כנראה - אינני רוצה לקבוע מסמרות, ובטח לא באמירה דרך אגב של משהו; אני יכול לומר שמהות העבירות האלה קשורה ללא ספק בהפרעות נפשיות קשות, הפרעות של אישיות, של העבריינים האלה, כשהגבול בין עבריינות לבין מחלה וסטייה חמורה, שלפעמים אולי יש בעייתיות בהגדרת היכולות לעמוד בפניה, היא די מטושטשת. 
       
       השאלה היא איך החברה נאבקת נגד הסוגיה הזאת של עברייני מין.  בכך שהיא מענישה וכולאת אותם לתקופה מסוימת בבית-סוהר היא בהחלט מצליחה, לפחות בתקופה הזאת, למנוע את פגיעתם הרעה. אחר כך הם משתחררים, ולצערנו, רבים מהם חוזרים על מעשיהם, כאשר בתקופה שבה הם שוהים בבתי-הכלא אין לנו מספיק יכולות ואולי מספיק ידע לטפל בהם בצורה שתמנע גם נזק מהחברה ותמנע גם מהם את החזרה על ביצוע העבירות.
       
       כתוצאה מהתופעה הזאת, נוצר מצב שהחברה מנסה להתגונן בדרכים שונות. תמיד כשאתה מתגונן מפני תופעות מסוימות, צעדי ההגנה יכולים להיות צעדים שיש בהם אולי פגיעה בחלק מהמקרים, אבל בהעדר ברירה, זה מה שצריך לעשות. לכן, גם כאן אנחנו גיבשנו הצעה שמבקשת לטפל במניעת העסקתם של עברייני מין.
       
       החלק הראשון, הקבוצה הראשונה, או האינסטינקט החקיקתי הראשון של הכנסת ושל חברי הכנסת היה למנוע את העסקתם של עברייני מין במוסד שמכוון למתן שירות לקטינים, כי מדובר ביכולת שלהם, כמובן, להיאבק, והתופעה היא תופעה של קורבנות קלים לטרף של אותם אנשים שעלולים בפוטנציה לחזור על העבירה פעם נוספת. ואז, כצעד הגנתי, אמרו: לא יהיה אפשר לקבל את האנשים האלה לעבודה, אף שהם ריצו את עונשם, אף שיכול להיות שיש ביניהם אנשים שהפכו להיות גם צדיקים גמורים לאחר שעברו תהליכים פנימיים או בעזרה. אבל החוק קבע, מאחר שיש בעיה, שכל עבריין מין לא יוכל במשך תקופה של חמש שנים להתקבל לעבודה במוסדות שבהם יש קטינים, והוא מנה שורה ארוכה של מוסדות. 
       
       חבר הכנסת יצחק הרצוג, שראה את הצעת החוק הזאת, רצה להתייחס לקבוצה אחרת של בני-אדם, שגם הם עשויים להיות אותו טרף קל. הוא ביקש להרחיב את תחולת החוק על-ידי החלתו לא רק על מוסדות שנותנים שירותים לקטינים, אלא גם על אוכלוסייה של אנשים עם פיגור שכלי. האנשים האלה גם הם, כך מסתבר בבדיקות סטטיסטיות, הפכו להיות אוכלוסייה שהסוטים האלה, או העבריינים האלה – כל אחד ימצא לעצמו את ההגדרה, אולי "העבריינים הסוטים" – מחפשים כטרף. באופן טבעי אנשים במצב כזה יכולים פחות להתלונן, וגם כשהם מתלוננים לא תמיד שומעים להם. חבר הכנסת הרצוג חשב, ובצדק, שיש מקום להגן גם על המקומות שבהם הם נמצאים ולמנוע את ההתקרבות של מי שעברו עבירות מין למקומות שבהם הם נמצאים בתקופות כאלה או אחרות בחייהם. 
       
       הצעת החוק שלנו קבעה, שהחוק יחול על מי שיוגדר כאדם עם מוגבלות שכלית או התפתחותית, והצעת החוק מגדירה מי האדם הזה, שהוא אדם עם מוגבלות שכלית או התפתחותית, שהמוסדות המטפלים בו לא יוכלו להעסיק אצלם את אותם עברייני מין. 
       
       הקטגוריות הן שלוש: אדם עם פיגור שכלי, שאובחן על-ידי ועדת אבחון כמשמעותה בחוק הסעד כאדם עם פיגור שכלי; אדם עם לקות קוגניטיבית נוירופסיכולוגית, שמוגבלת יכולת השיפוט והתובנה שלו, וכן מוגבל התפקוד שלו; והקטגוריה השלישית היא אדם עם הפרעה התפתחותית מורחבת, לרבות אדם שסובל מאוטיזם. כלומר, האנשים האלה, גם אם הם לא קטינים – ההגנה עליהם מחייבת שעברייני מין לא יוכלו להתקרב למקומות שבהם הם שוהים. 
       
       עיקר המוסדות שמטרתם מתן שירות לאנשים האלה, שהחוק הזה חל עליהם ושבהם לא יוכלו לעבוד אותם עברייני מין שריצו את עונשם והשתחררו לעבוד, הם: מעון-יום או מרכז טיפולי, מרכז עבודה שיקומי, מועדון, וכן עסקים שחלקם מתן שירותי נופש, הסעות, לרבות בית-חולים, כהגדרתו בחוק טיפול בחולי נפש. 
       
       הוועדה ביקשה לא לקבל את ההסתייגויות, והיא פונה בקריאה לחברי הכנסת לאשר את הצעת החוק בקריאה שנייה ובקריאה שלישית ולהרחיב את אופן ההתגוננות של החברה מפני פגיעה רעה של עבריינים שהם עברייני מין. 
       
       לסיום, אני לא יכול שלא לומר, שייתכן מאוד שהגישה של החקיקה הזאת היא גישה שאומרת: בגלל בעיה ובגלל חוסר יכולת של החברה לטפל בסוגיה קשה כזאת, של אנשים שביצעו עבירות מין, וידיעה שחלקם אכן יחזרו על העבירה, אנחנו נוקטים כלל שמטיל עונש על כל האוכלוסייה הזאת, לרבות כאלה – אם יש כאלה – שכבר שילמו על העבירה שהם ביצעו ואולי חזרו למוטב. אבל, כפי שאמרתי בתחילת דברי, לאור הנתונים הסטטיסטיים, לאור העובדה שיש חזרה רבה ולאור העובדה שההגבלות בסופו של דבר הן לא הגבלות של אי-קבלה לעבודה בכל מקום, אלא הגבלות על חלק מהמקומות – אנחנו חושבים שיש בהחלט מקום לחקיקה הזאת. נמנענו, למשל, מלהרחיב את רשימת המקומות. הבאנו בחשבון גם את העובדה שכל אדם, גם אם הוא היה עבריין מין, בצד ההגנה על החברה עדיין צריך לשמור על הזכויות שלו. 
       
       אני יכול רק להביע משאלה ותקווה, שיום אחד המדע, ומדע הרפואה בכלל זה, יגיע למצב כזה, שיהיה אפשר ביתר קלות לסייע לאנשים שיש להם דחפים, שהחוק קובע שהם דחפים בני-כיבוש, שהם יכולים להתגבר עליהם, אבל אולי לא כל אחד יכול לעמוד בקריטריונים שהחוק קובע, ויהיה להם יותר קל, באמצעות טיפולים ותרופות, להגיע למצב שאם הם באמת רוצים, הם יוכלו להתגבר גם על הדחף האיום והנורא הזה לפגוע מינית בקטינים, במוגבלים ובכלל במישהו אחר. תודה. 
       
היו"ר יולי-יואל אדלשטיין:
       
       תודה ליושב-ראש ועדת החוקה, חוק ומשפט, חבר הכנסת איתן. כפי ששמענו מפיו, יש כמה הסתייגויות לחוק. לסעיף 1 קיימת הסתייגות של חבר הכנסת טלב אלסאנע, אבל הוא לא נמצא. חברי הכנסת מוחמד ברכה, עסאם מח'ול ואחמד טיבי גם הם לא נמצאים. חברת הכנסת אתי לבני רוצה לנמק את ההסתייגות שלה לסעיף 5. בבקשה, גברתי. 
       
אתי לבני (שינוי):
       
       אדוני היושב-ראש, חברי הכנסת, הצעת החוק אומרת בסעיף 5, שלא יוחזר עבריין מין, ובלבד שהורשע בעבירה בתוך חמש השנים שקדמו ליום כניסתו לתוקף של התיקון. ההסתייגות שלי מבקשת להאריך את המועד לעשר שנים. זה לא רק חמש או עשר שנים, אלא זו גם נקודת מבט לגבי השאלה איפה האיזון, האם אנחנו מגינים על עברייני מין, כלומר על זכותם, אם ריצו את עונשם, לחזור לחברה ולהשתלב בכל מערך התעסוקה, או אנחנו שמים את הדגש בהגנה על הקורבנות. אני חושבת שבאיזון הזה בין מה שנקרא "חופש העיסוק" או "חופש החזרה לחברה", לבין זכותם של קורבנות פוטנציאליים, כאשר הקורבנות הפוטנציאליים הם קטינים, הם חולי נפש, הם מוגבלים, הם רפי-שכל – אנחנו צריכים לתת את כל ההגנה, והמאזניים נוטים להגנה על קורבנות עתידיים. לכן, נדמה לי שעשר שנים נותנות הגנה יותר טובה מאשר חמש שנים. 
       
       הוצאתי מידע ממשרד המשפטים האמריקני לגבי עברייני מין. כולנו יודעים שעבריינות מין היא רצידיביסטית. החזרה בעבריינות מין היא הרבה יותר גדולה מבכל עבריינות אחרת. באתר של משרד המשפטים האמריקני נאמר לגבי עבריינים שחוזרים על העבירה, שעברייני מין מועדים לבצע שוב את עבירות המין שהם ביצעו פי-ארבעה יותר מכל עבריין אחר. לעומת זאת, הם לא מבצעים עבירות אחרות שאינן עבירות מין. כלומר, עבירת המין היא עבירה מובהקת. לא מדובר בטיפוס של עבריין כלשהו, אלא בעבריין ממוקד עבירה. 
       
       לכן, הסיכוי שעבריין מסוג כזה יחזור וינסה לבצע עבירת מין הרבה יותר גדול מהסיכוי שעבריין יחזור וינסה לבצע כל עבירה אחרת. כדי להגן על חסרי הישע מסוגים אלה של עבריינים – ואחר כך אני גם אתקן את הנושא של הקטינים, אם זה יעבור – עשר שנים מבטאות ענישה הולמת, או לפחות נקיטת צעד הולם. תודה רבה. 
       
היו"ר יולי-יואל אדלשטיין:
       
       אני מודה מאוד לחברת הכנסת אתי לבני. 
       
       חברי הכנסת, אנחנו עוברים לסדרת הצבעות. אנחנו עוסקים בהצעת חוק למניעת העסקה של עברייני מין במוסד המכוון למתן שירות לקטינים (תיקון מס' 2), התשס"ה-2005. לשם החוק אין הסתייגות, ולכן נצביע על שם החוק כנוסח הוועדה. מי בעד? מי נגד? 
       
הצבעה מס' 10
       
בעד שם החוק - 18
נגד - אין
נמנעים - אין
שם החוק נתקבל. 

היו"ר יולי-יואל אדלשטיין:
       
       בעד – 18, אין מתנגדים או נמנעים. שם החוק אושר בקריאה שנייה כנוסח הוועדה. 
       
       חברי הכנסת, בסעיף 1 חבר הכנסת טלב אלסאנע הציע הסתייגות, אבל הוא איננו. לגבי חברי הכנסת מוחמד ברכה, עסאם מח'ול ואחמד טיבי חל אותו דין, ולכן לא נצביע על ההסתייגויות שלהם. לסעיפים 2-4 אין הסתייגויות. לכן, כרגע ההצבעה היא על סעיפים 1-4, לרבות סעיף 4, כנוסח הוועדה. 
       
       מי בעד? מי נגד? 
       
הצבעה מס' 11
       
בעד סעיפים 1-4 – 19
נגד – אין
נמנעים – אין
סעיפים 1-4 נתקבלו. 
       
היו"ר יולי-יואל אדלשטיין:
       
       19 בעד, אין מתנגדים או נמנעים. סעיפים 1-4 אושרו כנוסח הוועדה. 
       
       לסעיף 5 יש הסתייגות של חברת הכנסת אתי לבני. גברתי מבקשת להצביע?
       
אתי לבני (שינוי):
       
       כן. 
       
היו"ר יולי-יואל אדלשטיין:
       
       אנחנו מצביעים כעת על הסתייגותה של חברת הכנסת אתי לבני לסעיף 5. מי בעד? מי נגד? נא להצביע. 
       
הצבעה מס' 12
       
בעד ההסתייגות – 3
נגד - 15
נמנעים – 1
ההסתייגות של חברת הכנסת אתי לבני לסעיף 5 לא נתקבלה. 
       
היו"ר יולי-יואל אדלשטיין:
       
       בעד – 3, מתנגדים – 15, נמנע אחד. ההסתייגות לא עברה, ולכן נצביע בקריאה שנייה על סעיף 5 כנוסח הוועדה. מי בעד ומי נגד סעיף 5 כנוסח הוועדה בקריאה שנייה? נא להצביע. 

הצבעה מס' 13
       
בעד סעיף 5, כהצעת הוועדה – 19
נגד – אין
נמנעים – אין
סעיף 5, כהצעת הוועדה, נתקבל. 

היו"ר יולי-יואל אדלשטיין:
       
       סעיף 5 אושר. 19 בעד, אין מתנגדים ואין נמנעים. לכן, כל הסעיפים אושרו בקריאה שנייה כנוסח הוועדה. 
       
       אנחנו עוברים להצבעה בקריאה שלישית. מי בעד? מי נגד? ההצבעה החלה. 
       
הצבעה מס' 14
       
בעד החוק – 19
נגד – אין
נמנעים – אין
חוק למניעת העסקה של עברייני מין במוסד המכוון למתן 
שירות לקטינים (תיקון מס' 2), התשס"ה-2005, נתקבל. 
       
היו"ר יולי-יואל אדלשטיין:
       
       19 בעד, אין מתנגדים או נמנעים. החוק אושר בשלוש קריאות. 
       
       ברשות יושב-ראש ועדת החוקה, חוק ומשפט, אני רוצה להזמין את יוזם החוק, חבר הכנסת יצחק בוז'י הרצוג, להודות בשם ועדת החוקה, חוק ומשפט לאלה שעסקו במלאכה. חבר הכנסת יצחק הרצוג, בבקשה, אדוני. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, כמציע החוק ברצוני קודם כול לומר, שתפקידו של בית-המחוקקים ליזום חוקים שגם מונעים מצבים שיכולים להיות הרי אסון לבני-אדם. זאת דוגמה לחוק שכזה, דהיינו חוק שיודע להתמודד עם סטייה שקיימת, לצערנו, בבני-אדם, במיוחד כאשר הם באים במגע עם אנשים שהם חלשים יותר, פגועים יותר, חסרי ישע יותר. זו מטרתו של החוק. 
       
       אני רוצה לומר תודה מכל הלב ליושב-ראש ועדת החוקה, חוק ומשפט, מיכאל איתן - זה היה תענוג לעבוד עם הוועדה ועם הצוות של הוועדה - לארגון אקי"ם, שהביא בפני את הנושא, ולצוותו, לצוות עוזרי ולכל העוסקים במלאכה. תודה רבה, ושלא ניתקל במצבים שכאלה. תודה רבה. 

היו"ר יולי-יואל אדלשטיין:
       
       אני מודה מאוד ליוזם החוק, חבר הכנסת יצחק הרצוג. 

       
החלטה בדבר תיקון טעות בחוק איסור מימון טרור, התשס"ה-2004
       [נספחות.]

היו"ר יולי-יואל אדלשטיין:
       
       הסעיף הבא הוא: החלטה בדבר תיקון טעות בחוק איסור מימון טרור, התשס"ה-2004. ההחלטה טעונה אישור הכנסת, ולכן אני מבקש להקשיב לדברי יושב-ראש ועדת החוקה, חוק ומשפט. 
       
מיכאל איתן (יו"ר ועדת החוקה, חוק ומשפט):
       
       זה ייקח בדיוק חצי דקה. בהבאת חוק ארוך עם עשרות סעיפים נפלה טעות. מדובר בחוק לאיסור מימון טרור. באחד הסעיפים נכתב: על-פי סעיף קטן (ה)(1), במקום לכתוב סעיף קטן (ד)(1). נפלה טעות בכתיבה. כשעשו אחר כך הגהה גילו את הטעות, והחוק כבר עבר. על-פי החוק והתקנון, זאת הדרך לתקן את ההבדל בין סעיף קטן (ה) לסעיף קטן (ד). אנחנו מבקשים לכך את אישור המליאה. התיקון כבר נעשה, המליאה רק צריכה לאשר אותו. תודה. 
       
היו"ר יולי-יואל אדלשטיין:
       
       אני מודה מאוד לחבר הכנסת איתן. 
       
       חברי הכנסת, אנחנו מצביעים על תיקון טעות בחוק איסור מימון טרור, התשס"ה-2004, כך שסעיף קטן (ה) הופך לסעיף קטן (ד), כפי שהודיע לנו יושב-ראש ועדת החוקה, חוק ומשפט. מי בעד אישור התיקון? מי נגד? נא להצביע. 
       
הצבעה מס' 15
       
בעד ההחלטה – 14
נגד – 2
נמנעים – אין
ההחלטה בדבר תיקון טעות בחוק איסור מימון טרור, התשס"ה-2004, נתקבלה. 
       
היו"ר יולי-יואל אדלשטיין:
       
       14 בעד, שני מתנגדים, אין נמנעים. אני קובע כי תיקון טעות בחוק איסור מימון טרור אושר על-ידי המליאה. 

       
מסמכים שהונחו על שולחן הכנסת

היו"ר יולי-יואל אדלשטיין:
       
       הכרזה לסגנית המזכיר. 
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונחו היום על שולחן הכנסת מסקנות ועדת העבודה, הרווחה והבריאות בעקבות דיון מהיר בנושא: קנסות שמוטלים על עובדים בניגוד לחוק. תודה. 
       
היו"ר יולי-יואל אדלשטיין:
       
       אני מודה לסגנית המזכיר. 
       
       
הצעת חוק  מוזיאון הכנסת, התשס"ה-2004
       [רשומות (הצעות חוק, חוב' כ/61).]
(קריאה ראשונה)

היו"ר יולי-יואל אדלשטיין:
       
       נעבור לנושא הבא: הצעת חוק מוזיאון הכנסת, התשס"ה-2004, של חברי הכנסת ניסן סלומינסקי, רן כהן, אילן שלגי, יורי שטרן וקבוצת חברי הכנסת. הצעת החוק מוצגת לנו לקריאה ראשונה, ולכן יתקיים דיון מייד לאחר שנשמע את חבר הכנסת ניסן סלומינסקי מציג את הצעת החוק. 
       
נסים זאב (ש"ס):
       
       למה מציעים הצעת חוק - - -
       
היו"ר יולי-יואל אדלשטיין:
       
       אני רק מודיע לחברי הכנסת, שחבר הכנסת ניסן סלומינסקי יציג את הצעת החוק, יתקיים דיון, ותשובה והצבעה יהיו במועד אחר. 
       
גדעון סער (הליכוד):
       
       על מה?
       
ניסן סלומינסקי (מפד"ל):
       
       על הצעת חוק מוזיאון הכנסת, כי צריכים רוב של 50 חברי כנסת. 
       
גדעון סער (הליכוד):
       
       זה מעל ל-5 מיליוני שקלים? מה העלות התקציבית של זה? 
       
ניסן סלומינסקי (מפד"ל):
       
       תלוי איך נסגור עם היזם. 
       
גדעון סער (הליכוד):
       
       אבל מה ההערכה?
       
ניסן סלומינסקי (מפד"ל):
       
       לא יודע. 
       
היו"ר יולי-יואל אדלשטיין:
       
       אם המציע בעצמו מודה שהכנסת תצטרך רוב של 50 חברי כנסת...
       
גדעון סער (הליכוד):
       
       אני מציע, שלפני שנצביע בקריאה הראשונה תגידו לנו מה ההערכה התקציבית. 
       
היו"ר יולי-יואל אדלשטיין:
       
       העלות המוערכת היא 10 מיליוני שקל, וזה כתוב בהצעת החוק. 
       
ניסן סלומינסקי (מפד"ל):
       
       אבל, חבר הכנסת גדעון סער, אנחנו מקווים שבסוף זה לא יהיה כך. 
       
היו"ר יולי-יואל אדלשטיין:
       
       אני מציע שתסביר לנו את הצעת החוק בצורה מסודרת. 
       
ניסן סלומינסקי (מפד"ל):
       
       אדוני היושב-ראש, חברי חברי הכנסת, אני אשתמש שוב באותו משפט שאני חושב שכולנו נשתמש בו - עם שאין לו עבר, אין לו גם עתיד. עם שלא יודע לכבד את העבר שלו, שלא יודע להוקיר את העבר שלו, לא יודע ללמוד מהעבר שלו, לא בטוח שיהיה לו עתיד. 
       
       במקרה דנן, יש תופעה מדהימה, שאינני מצליח להבינה עד עכשיו - ואני  מודה שאני וחברי שהגישו את ההצעה הזאת התעוררנו מאוחר, מסיבה פשוטה, כי לא העלינו על דעתנו שיכולה להיות תופעה כזאת. 
       
       מקום משכנה של כנסת ישראל מ-1950, לאחר שהיא עברה מתל-אביב לירושלים, במשך 16 שנה, היה בבית-פרומין בירושלים.  שם נוסדה המדינה היהודית הדמוקרטית, הצעירה, שם היא גיבשה את ערכיה, שם נאמו ראשי המדינה, בן-גוריון ואחרים, בלהט רב, שם חוקקו את חוקי-היסוד הראשונים - חוק-יסוד: הכנסת, חוק-יסוד: הממשלה, חוק-יסוד: נשיא המדינה - שם חוקקו חוקים כל כך מרכזיים, כמו חוק השבות, החוק לעשיית דין בנאצים ובעוזריהם, חוק שוויון זכויות האשה, חוק הביטוח הלאומי, חוק שעות עבודה ומנוחה ועוד הרבה חוקים. שם נוצר כל העסק, ורק לאחר שנבנה הבית הזה עברנו לפה. שם היתה ההיסטוריה של המדינה הצעירה. 
       
       והנה, במקום שמדינה נורמלית, סבירה,  תיקח את המבנה הזה, תשמר אותו, תיתן לו איזה ייעוד שיהיה בו גם שימוש - והדבר המתבקש בדרך כלל זה בית לימוד או מוזיאון או דבר כזה שישמר את ההיסטוריה, ינציח אותה, ויהיה גם משהו חי שמגיעים אליו בני נוער ללמוד מה היא אזרחות, מה היא ציונות, מה היא יהדות, מה היא דמוקרטיה - במקום לעשות את כל הדברים האלה, שזה האלף-בית המצופה, נדהמנו לשמוע שבונים שם משהו אחר לחלוטין.
       
       האמת היא שהחוק במדינת ישראל מגן על מקומות מהסוג הזה רק אם הם שייכים להיסטוריה הרחוקה של עם ישראל, עד 1700. כל מה שקורה מ-1700 ואילך, אין שום הגנת החוק על זה. נכון שעיריית ירושלים הקימה ועדה שכבר הרבה שנים, עשר או 20 שנה, עובדת על העניין ואין שום תוצאות ממנה והכול נשאר הפקר. והנה, נדהמנו לגלות שלא רק שלא משמרים את המקום, ולא רק שאין תוכניות להפוך אותו למוזיאון חי ונושא את עצמו, הוציאו אותו למכרז והפכו את הערך הזה, את הערך של המדינה,  לנדל"ן, הוציאו אותו למכרז, ליזם, כאשר התוכנית היא לבנות במקום הזה בניין בן 16 קומות. 
       
דניאל בנלולו (הליכוד):
       
       אדוני חבר הכנסת סלומינסקי, אני מציע לא להיכנס לפרטי-פרטים של הדברים שהיו בוועדה, שבמקרה  גם אני חבר בה. אתה מדבר על 16 קומות ומחר זה יהיה 21 קומות וכו'. 
       
ניסן סלומינסקי (מפד"ל):
       
       אתה צודק, אני לא מתכוון לזה. לא התכוונתי לתת את המספר כמספר מחייב, אלא רק להסביר מה התוכנית כרגע אם הכנסת לא תעצור זאת ותחוקק את החוק. בעצם יהיה שם מבנה רב-קומות, והקבלן שזכה, ירוויח. שומו שמים.
       
       לכן יש חשיבות לכך שכולנו נתגבש סביב הצעת החוק הזאת, שמשמעותה שהמבנה הזה ישופץ, ישוחזר וייהפך למוזיאון פעיל שבו ילדי ישראל ומבקרים אחרים ילמדו אזרחות, דמוקרטיה ויהדות. 
       
       אני יודע שיש מגעים עם היזם כדי שלא נפגע בזכויותיו, ומצד אחר אפשר יהיה לשפץ ולהפוך את המבנה הזה למוזיאון. כרגע הדרך המרכזית שהבנו שאנחנו יכולים ללכת בה היא להמשיך בחקיקת החוק, מתוך תקווה שבמהלך חקיקת החוק נגיע להבנות ולהסדרים והכול ייעשה בהבנה ולא בכפייה. 
       
       אני פונה לחברי ולכנסת לאשר היום בדיון ומחר בהצבעה את הצעת החוק הזאת, כדי שאת בית-פרומין, שהכנסת פעלה בו 16 שנה, נשפץ ונהפוך למוזיאון חי ונושא את עצמו. תודה לך, אדוני. 
       
היו"ר יולי-יואל אדלשטיין:
       
       תודה לחבר הכנסת ניסן סלומינסקי. יפתחו את הדיון אותם חברי כנסת שיחד עם ניסן סלומינסקי יזמו את החוק. חבר הכנסת רן כהן - אינו נוכח. חבר הכנסת אילן שלגי - בבקשה, אדוני. בעברו הלא-רחוק הוא גם יושב-ראש ועדת החינוך של הכנסת, ולכן אני חושב שהוא מכיר את החוק לפרטיו.
       
אילן שלגי (שינוי):
       
	אדוני היושב-ראש, חברות וחברי הכנסת, הצעת החוק שלנו באה להציל את המשכן הראשון של הכנסת משיני הדחפורים. היא באה להציל את האתר שאמור וצריך להיות מקדש לדמוקרטיה הישראלית מציפורניים של אינטרסים ציניים של נדל"ן והון. 

       בהצעה זו אנחנו מצילים אבנים שהן סמל. מותר לנו להצטער על כי בכל השנים, מאז עברה הכנסת לבניין זה בגבעת-רם ב-1966, לא זכה בית-פרומין, הבית שברחוב המלך ג'ורג' 24,  לכבוד שלו הוא ראוי. שיכנו בו משרדי ממשלה, ולאחר מכן את בית-הדין הרבני, ולאחרונה אפשרו פקידים מעט אטומים ופוליטיקאים חסרי רגישות את מכירתו לקבלנים.

	בבניין זה כיהנו הכנסת הראשונה עד החמישית, בחללו נישאו נאומים חשובים של דוד בן-גוריון, משה שרת, יוסף בורג, מנחם בגין ורבים אחרים מקודמינו, ובו נחקקו בין היתר חוק-יסוד: הכנסת, חוק השבות, חוק האזרחות. 

       את המבנה החלה לבנות בשנות ה-40 משפחת פרומין, בעלת בית-החרושת לביסקוויטים, כבניין משרדים הכולל סניף בנק וחנויות בקומת הקרקע. תחילה אמור היה המבנה להתנוסס לגובה של שש קומות - אז זה היה בניין מאוד גבוה - אבל בפועל נבנו רק שלוש. בזמן מלחמת העצמאות נפסקה הבנייה, ולאחר קום המדינה החליטה משפחת פרומין למכור את שלד המבנה לממשלת ישראל.

	בשנת 1950 עברה למקום הכנסת הראשונה, אשר שכנה בשנתיים הראשונות לכינונה בתל-אביב.  המעבר היווה הצהרת כוונות ברורה לגבי מעמדה של ירושלים, שהפכה למשכנה הקבוע של הכנסת. האולם הגדול במפלס הרחוב, שנועד לשמש בנק, הוסב לאולם מליאה. קרבתו של משכן הכנסת אל הרחוב סימלה פשטות מסוימת, שהתאימה לשנות ה-50 וה-60. 

       משום חשיבותו ההיסטורית, הלאומית, התרבותית והחינוכית של הבניין, מבקשים אנחנו בהצעת החוק לשחזרו, לשמרו ולהקים בו מוזיאון ציבורי לכנסת ולפועלה, שישמש גם מרכז חינוכי להנחלת ערכי הדמוקרטיה ושלטון החוק. המטרה היא להפוך את המקום במסגרת השימור למוזיאון פעיל, שיהיה פתוח לציבור. יבקרו בו תלמידי בתי-הספר, יפעל בו מרכז חינוכי להנחלת ערכי הדמוקרטיה ושלטון החוק ויוקם מרכז לקריאה, לעיון ולכינוסים. 

	חשוב לציין, כי המועצה לשימור מבנים ואתרים מלווה אותנו בהליך החקיקה והיא שותפה במשא-ומתן עם רוכשי הנכס ובמאמץ לשימורו של המבנה ההיסטורי. 

       דווקא בימים אלה, כאשר הדמוקרטיה שלנו בסכנה, כאשר שלטון החוק מותקף על-ידי אלה המדברים בשם כוח עליון, חשוב שנדע לכבד ולשמור את האתר החשוב הזה, שבמובנים רבים הוא ערש הדמוקרטיה הישראלית. תודה רבה. 

היו"ר יולי-יואל אדלשטיין:
       
       תודה רבה לחבר הכנסת שלגי. חברי הכנסת רוני בריזון, רשף חן, יגאל יאסינוב, אילן ליבוביץ, אתי לבני, אורית נוקד, מלי פולישוק-בלוך, אהוד רצאבי, אורי אריאל, עבד-אלמאלכ דהאמשה, דוד טל, יעקב מרגי, ג'מאל זחאלקה, מאיר פרוש, גילה פינקלשטיין ויורי שטרן - אינם נוכחים. בזה תמה רשימת הדוברים. 
       
       חברי הכנסת, כאמור, ההצבעה על נושא חוק מוזיאון הכנסת תתקיים בעזרת השם מחר. 
       

אישורה של תוכנית פארק איילון על-ידי המועצה הארצית לתכנון ובנייה
       ["דברי הכנסת", חוב' ח', עמ'    .]

היו"ר יולי-יואל אדלשטיין:
       
       הנושא הבא הוא: אישורה של תוכנית פארק איילון על-ידי המועצה הארצית לתכנון ובנייה - דיון בעקבות הצעה לסדר-היום של חבר הכנסת גדעון סער. יפתח את הדיון חבר הכנסת גדעון סער. 
       
גדעון סער (הליכוד):

       אדוני היושב-ראש, מכובדי סגן ראש הממשלה ושר החוץ סילבן שלום, כנסת נכבדה, בתום הדיון שיתקיים כאן אני אציג הודעת סיכום. לפי שעה נתנו כבר תשע סיעות את הסכמתן לתמוך בהודעת הסיכום הזאת, ואני מקווה שתיווצר כאן קואליציה מקיר לקיר בנושא פארק איילון והשמירה עליו. 
       
היו"ר יולי-יואל אדלשטיין:
       
       אם אתה רוצה להציג הודעת סיכום, אין עם זה בעיה. אבל נהוג לעשות את זה בסיכום הדיון.
       
גדעון סער (הליכוד):
       
       נכון, אני רק ציינתי את זה. אומנם כל החברים שנמצאים ברגע זה במליאה הם חברים בשתי סיעות בלבד, סיעת ש"ס וסיעת הליכוד, ועכשיו נכנס יושב-ראש סיעת שינוי, שגם היא כבר - כלומר, שלוש הסיעות האלה כבר הסכימו לחתום על הצעת הסיכום. אבל אני אומר זאת רק מכיוון שיש כמה סיעות שעדיין לא הספיקו להצטרף. 
       
       אדוני היושב-ראש, אני חושב שהתקבלה לפני שבועות ספורים החלטה חשובה של ועדת המשנה של המועצה הארצית לתכנון ובנייה, החלטה שמבחינת הציבור הרחב, מבחינת מיליוני תושבים של מדינת ישראל שגרים במרכז הארץ, יש לה השלכות משמעותיות ביותר על הדורות הבאים. אני מדבר על אישור תוכנית פארק איילון פה-אחד, ודחיית ההתנגדות של חברה פרטית, חברת "הזרע", שביקשה לבנות 10,000 יחידות דיור בפארק העתידי. אני רוצה גם לציין, שוועדת המשנה גם ביטלה את האפשרות שהיתה קיימת במסגרת התוכנית המקורית לבנייה של 2,000 יחידות דיור. הדברים האלו היו בוודאי גורמים נזק משמעותי ביותר ליכולת לשמור על הריאה הירוקה האחרונה, או השטחים הפתוחים האחרונים, במטרופולין של תל-אביב רבתי. 
       
       לפני קצת למעלה מחודשיים אני כינסתי את השדולה למען תל-אביב--יפו שאני עומד בראשה בכנסת, על מנת לקרוא לשמור על התוכנית של הפארק, כדי להבטיח את השמירה על אותם שטחים פתוחים, כדי להבטיח את הקמת הפארק לרווחת כל תושבי האזור. אני חושב שבאותו דיון כבר הסתמנה אותה הסכמה רחבה בקרב חברי הכנסת, וגם בקרב נציגי הרשויות המקומיות מהערים בגוש-דן שהשתתפו בדיון, ששימור הפארק כשטח פתוח באזור שיש בו צפיפות האוכלוסין הגדולה במדינה ובין הגבוהות בעולם יתרום לשיקום איכות הסביבה, לאיכות הסביבה באזור, וישמש כריאה ירוקה שממנה ייהנו כ-3 מיליוני תושבים שחיים באזור. 
       
       באותה מידה היתה התנגדות נחרצת של כל החברים שהתבטאו לכל אפשרות של בנייה שיש בה פגיעה או שיכולה להיות בה פגיעה חמורה באיכות החיים בערים, באזורים, בשכונות בדרום תל-אביב ובשכונות של ערים אחרות הסמוכות לפארק המתוכנן. 
       
       אני חושב שאנחנו ככנסת חייבים לתת יותר את דעתנו ואת משאבי הזמן שלנו ואת משאבי העניין שלנו לנושאים שיש להם השלכה משמעותית על איכות החיים של אזרחי מדינת ישראל. אנחנו יודעים שברוב המכריע של מדינות המערב, בערים מרכזיות ובערים סואנות - תמיד ניתן למצוא ריאות ירוקות בערים הללו. יש אפילו תקן בין-לאומי, כמה ריאות ירוקות צריכות להיות. אני חושב שאנחנו כמחוקקים צריכים לעמוד על הנורמות הללו ולהקרין אותן גם כלפי הרשויות המקומיות, כלפי גורמי התכנון והבנייה. 
       
       התהליכים של מודרניזציה ושל תיעוש, שהם תהליכים אינטנסיביים בעולם המודרני, לא פגמו בהבנה הזאת שאני מדבר עליה במדינות המערב המתקדמות. בערים כמו ניו-יורק, וינה, מינכן, לונדון ופריס החשיבות של ריאות ירוקות עולה כחלק מתפיסה הולכת וגוברת של נושא איכות הסביבה, זיהום כדור הארץ ואיכות החיים. 
       
        האישור של תוכנית פארק איילון כאן אצלנו הוא רגע היסטורי, שבו מוסדות המדינה קיבלו החלטה עקרונית למען הדורות הבאים, העדפה של ערכים של איכות הסביבה על חשבון אינטרסים כלכליים. אומנם החלטת ועדת המשנה התקבלה פה-אחד, אבל המאבק שקדם לה, ואני מעריך שעדיין יהיה מאבק, היה מאבק עיקש וקשה גם של חברי כנסת, כפי שציינתי, כמובן של הארגונים הירוקים, של ראשי ערים, של תושבים באזור גוש-דן ושל ראשי ערים בגוש-דן. לכן אני מתייחס להחלטה לאשר את התוכנית ללא בנייה כאל החלטה שיש בה ממד היסטורי. ההחלטה הזאת משאירה פארק ירוק בלב גוש-דן בשטח של 8,000 דונם, ועם הקמתו נהיה עדים לקיום הריאה הירוקה הגדולה ביותר והאחרונה מסוגה שנותרה באזור הזה, בארץ בוודאי.
       
       הריאה הזאת תמוקם בחיבור שבין דרום תל-אביב, רמת-גן ואזור, מאתר חירייה שבמזרח ועד פארק בגין שבדרום תל-אביב, כאשר המטרה המוצהרת של התוכנית היא יצירת פארק מטרופוליני שישרת את תושבי דרום תל-אביב ואת מטרופולין תל-אביב בכללותו, למטרות של פנאי ונופש. 
       
       בעקבות האישור של התוכנית הזאת נפתחות עוד אופציות חיוביות, שהיו בעבר כמעט בלתי אפשריות, כמו שיקום אתר הפסולת חירייה, מיחזור פסולת לרגלי ההר ופתרון בעיות הניקוז וזיהום הנחלים איילון ושפירים. 
       
       שטח משמעותי מהפארק יפותח בצורה שתאפשר איגום כמות גדולה של מי שיטפונות, והדבר אמור למנוע גם את הבעיה שמוכרת לנו, שממנה סבלו בשנים האחרונות תושבי עירי, בעיקר תושבי השכונות הדרומיות בתל-אביב, בעיה של הצפות בשל בעיות חמורות שקיימות במערכת הניקוז הקיימת.
       
        אני גם לא צריך לומר דבר שהוא ידוע, שאזור גוש-דן הוא בין האזורים המזוהמים ביותר בארץ. כאשר אנשים יוכלו ליהנות מהשלווה של הפארק, שיהיו בו שבילי אופניים רבים, ויהיה מרחב פתוח בלב אזור כל כך סואן, אני חושב שבזה כל אחד מאתנו שפועל בכיוון הזה ותורם לו, עושה משהו בשביל הילדים שלנו ובשביל הילדים של הילדים שלנו.
       
       כפי שאמרתי, ועדת המשנה של המועצה הארצית החליטה לדחות את דרישת חברת "הזרע", שבעבר החזיקה בשטח של גידולים חקלאיים, והתכוונה להמיר זכויות שיש לה בקרקע שניתנו למטרות חקלאיות לצורך בנייה של אלפי יחידות דיור, בטענה שרק בדרך הזאת ניתן לממן את הוצאות פיתוח הפארק, שנאמדות בסכומים משמעותיים של מאות מיליוני שקלים. 
       
        אני רוצה להזכיר, שאפילו פארק הירקון עד היום - ואני מכיר את האזור שהתפתח לאחרונה ליד "רדינג" - העבודות לפיתוח ולשימור פארק הירקון התבצעו תמיד בשלבים. אני חושב שבעניין הזה, כאשר אתה מוותר, ויש גם אפשרויות נוספות לא רק של רשויות, יש גם גורמים פרטיים שתורמים בעניין הזה, אבל אם אתה מוותר בגלל שיקול מימוני מיידי, אקטואלי, אתה יכול לעשות שגיאה גדולה מאוד. כאשר אתה עומד על כך שהמטרה של הפארק תהיה במרכז העניין, גם אם הפיתוח הוא פיתוח בשלבים, אתה משרת את האינטרס הציבורי בצורה הטובה ביותר.
       
       אני משוכנע שיהיו מאבקים. יש הליכים בבתי-משפט, אולי יהיו גם עתירות לבג"ץ, אולי תהיה תביעה לעוד דיונים במועצה הארצית. יכול להיות שיהיו קמפיינים כפי שהיו כאלה ואחרים. אני חושב שאנחנו כאן בכנסת ישראל חייבים לעמוד על המשמר, ללוות את התהליך הזה, על מנת למנוע סטיות מההחלטה שהתקבלה, ולהשמיע גם את קולנו. זה דבר שנוגע באופן ממשי ביותר לאיכות החיים של תושבים שאנחנו, מכל המפלגות, מייצגים בבית הזה. 
       
       כפי שאמרתי, אני גם מציע שבתום הדיון כאן הערב נקבל החלטה בהסכמה רחבה, החלטה ברורה, החלטה חד-משמעית, ונקים כאן קואליציה רחבה למען פארק איילון, שהיא גם קואליציה למען הדורות הבאים. תודה רבה.
       
היו"ר יולי-יואל אדלשטיין:
       
       אני מודה מאוד ליושב-ראש הקואליציה ויוזם הדיון, חבר הכנסת גדעון סער. כעצה ידידותית אני רוצה לומר לך, אדוני, שהופיעו נציגי עוד כמה סיעות במליאה, ואתה יכול בינתיים להחתים אותם על הצעת ההחלטה. 
       
       חברי הכנסת, אנחנו עוברים לדיון בנושא חשוב זה. ראשון הדוברים הוא חבר הכנסת אילן שלגי, אבל הוא איננו. לכן, חבר הכנסת עבד-אלמאלכ דהאמשה - איננו. חבר הכנסת מגלי והבה ודאי נמצא כאן. אדוני, בבקשה, שלוש דקות לרשותך.                                                   
     
מגלי והבה (הליכוד):
       
       אדוני היושב-ראש, אדוני סגן ראש הממשלה ושר החוץ, חברי חברי הכנסת, אין ספק שהחלטת המועצה הארצית לאשר את תוכנית פארק איילון היא החלטה חשובה, וההחלטה, שנתמכה על-ידי חברי הכנסת, שהיו עירניים מספיק כדי להבטיח לנו בקעה ירוקה, או כדברי  יושב-ראש הקואליציה, ריאה ירוקה רחבה באזור צפוף, היא החלטה חשובה מאין כמותה. 
       
       כמי שגר באזור פתוח ורחב, אני רואה את הירוק מול העיניים כל הזמן – בגליל, בצפון, אין ספק שאני רוצה לברך את כל אלה שעמלו קשה כדי שתהיה החלטה שתבטיח את אזור פארק איילון  שיהיה אזור פתוח, גם ירוק, גם יענה על הצרכים של אזור צפוף אוכלוסין, שיהיה מקום שאליו יוכלו  לצאת וליהנות ממנו. שמעתי גם מה התוכניות בנושא איכות הסביבה, ולמה מתוכנן לנצל את שטחי הפארק הזה, ואני מברך על כך. 
       
       אני גם רוצה באותה הזדמנות לברך את חברי חברי הכנסת, ובראשם יושב-ראש הקואליציה, חבר הכנסת גדעון סער, שעמל קשות כדי שלתוכנית הזאת תהיה תמיכה מקיר לקיר, שתהיה לה תמיכה והכרה. עובדה היא שההתערבות הזאת הביאה להחלטה ולתמיכה מלאה של המועצה הארצית לתכנון ובנייה. 
       
       הנושא השני, אדוני היושב-ראש, שרציתי להתייחס אליו, ולא הזדמן לי היום, הוא הנושא של הסרבנות. אני רוצה להצטרף לכל אלה שגינו את הסרבנות שנשמעה בצה"ל. לא מספיק רק לגנות. צריך לנקוט את כל הצעדים נגד אותם אנשים, וזה לא משנה מה השתייכותם הפוליטית. מי שנמצא במסגרת הצבאית חייב לכבד את פקודות הצבא. מי שיעבור על החוק - צריך לטפל בו בכל חומרת הדין. 
       
       אני שמעתי גם את דברי הרב הראשי של צה"ל. הרב הראשי של צה"ל, בדבריו, בהתייחסותו לנושא, אמונתו קודמת לפקודות שהצבא נותן לו. מכאן אני רוצה לפנות לרמטכ"ל וגם לשר הביטחון, לקרוא לקצין הזה ולהגיד לו, שאם הוא הולך אחרי אמונתו, יבושם לו, אבל שיעזוב את הצבא מייד. תארו לעצמכם את הצבא, את צה"ל הגדול, היום, שיש בו מכל העדות, ובעיקר – אלפי חיילים  דרוזים שמשרתים בצבא הזה, והם יקומו ויגידו שהם לויאליים קודם כול לאנשי הדת שלהם לפני פקודות הצבא ולפני הצבא. איזה מין פתח זה, ואיך נראה אותו צבא אם כל אחד ילך אחרי האמונות ולא יבצע את פקודות הצבא. תפקידם קודם כול להישמע ולהיות כפופים להחלטות הדרג המדיני. 
       
       אני קורא שוב, אדוני היושב-ראש, לשר הביטחון ולרמטכ"ל לנקוט את כל האמצעים נגד הסרבנים, נגד אותו רב ראשי, נגד אותו תת-אלוף, ויפה שעה אחת קודם, כדי שנעצור את ההידרדרות הזאת. תודה רבה. 
       
היו"ר יולי-יואל אדלשטיין:
       
       תודה לחבר הכנסת מגלי והבה. חבר הכנסת עזמי בשארה – איננו. חבר הכנסת ישראל אייכלר. חבר הכנסת יחיאל חזן. חבר הכנסת אבשלום וילן. חבר הכנסת משה גפני - בבקשה, אדוני, שלוש דקות לרשותך. 
       
משה גפני (יהדות התורה):
       
       אדוני היושב-ראש, חברי הכנסת, כתוב במדרש, שהקדוש-ברוך-הוא לקח את אדם הראשון ואמר לו: ראה כמה נאים מעשי, כמה יפים, מה שבראתי, תן דעתך שלא תקלקל ותחריב את עולמי. אנחנו נוטים לחשוב, שהנושא של איכות הסביבה נמצא בעדיפות מאוד נמוכה. במדינה שמצויה בכל כך הרבה קשיים, נמצאת אפילו במצב של מלחמה, הנושא של איכות הסביבה הוא נושא שצריך לדחוק אותו לשוליים. אני מבקש לומר, אדוני היושב-ראש, שכשהתורה מתייחסת לנושא של איכות הסביבה, שלא לפגוע בה, האיסור של "בל תשחית" לא נאמר בעידן של שלום. נאמר:  כי תקרב אל עיר להילחם עליה לתופסה, "לא תשחית את עצה לנדח עליו גרזן". זאת אומרת, האיסור של "בל תשחית" הוא בעידן של מלחמה. שלא יבוא מישהו לחשוב, שאנחנו מדברים כאשר אנחנו יושבים בשקט ובשלווה. ולכן, הנושא הזה של איכות הסביבה בימים רגילים, לא בתקופתנו, הוא נושא שצריך לשמור עליו על-פי ההלכה, על-פי היהדות, שלא לדבר על מבחינה אוניברסלית. 
       
       בתקופה שלנו הנושא הזה הפך להיות פיקוח נפש. בעידן המתועש, בעידן שבו בעיקר תושבי הערים הגדולות, אבל לא רק, נתונים יום ולילה לסכנה אקולוגית, שאין להם מנוחה והם לא יודעים מה המשמעות של זיהום האוויר וזיהום המים, כל הנושאים שהם קריטיים מבחינת בריאותו של האדם - במצב הזה, בלתי מתקבל על הדעת שלא שומרים על זה. כל הממשלות ורוב המשרדים לא מסייעים בעניין הזה. 
       
       אני מבקש לומר, לגבי פארק איילון, חבר הכנסת גדעון סער, שיזם את הדיון - אני רוצה לפגום רגע באווירה החגיגית. פארק איילון הוא פארק מאוד חשוב לתושבי גוש-דן, ולאו דווקא להם. אבל שלא נטעה בעניין הזה. האזור של פארק איילון הוא אזור גלילי. הוא איננו שטח מוניציפלי ששייך לעירייה מסוימת, ליישוב מסוים. אני לא בטוח, רבותי חברי הכנסת, אני לא בטוח מה היה קורה לו אזור פארק איילון היה שייך לעירייה, ואני לא נוקב בשם של עיר כלשהי. 

צבי הנדל (האיחוד הלאומי - ישראל ביתנו):
       
       תנקוב, תנקוב. 
       
משה גפני (יהדות התורה):
       
       לא, זו יכולה להיות כל עירייה. אני יודע. גם בתקופה שאני כיהנתי כיושב-ראש ועדת הפנים ואיכות הסביבה – אני מכיר את המאבקים שיש לאלה שסבורים, ורבים מאוד בכנסת היום סבורים שהנושא של איכות הסביבה הוא נושא קריטי וחשוב; המאבק שיש לנו מול הרשויות, מול משרדי הממשלה כבר אמרתי, אבל מול הרשויות המקומיות. המצב הזה, שבו האזור הוא גלילי, אפשר לוועדה לקבל את התוכניות של הקמת הפארק ומניעת הבנייה, על כל המשתמע מכך לכל מה שקשור לתושבי האזור. 
       
       אני מברך את הוועדה על ההחלטה הזאת. סיעתנו תצטרף גם להצעת הסיכום שחבר הכנסת גדעון סער יוזם, לחזק את ידי הוועדה, לא לאפשר שינויים בהחלטה זו. אני חושב שזה דבר ראוי, ואני מודה לך, אדוני היושב-ראש. 
       
היו"ר יולי-יואל אדלשטיין:
       
       תודה לחבר הכנסת גפני. חברת הכנסת מלי פולישוק-בלוך - בבקשה, גברתי. אחריה – חבר הכנסת חיים אורון. 
       
מל פולישוק-בלוך (שינוי):
       
       אדוני היושב-ראש, אין דבר יותר משמח אותי מלהסכים עם חבר הכנסת גפני. 
       
משה גפני (יהדות התורה):
       
       מה, מה? לא שמעתי. 
       
מל פולישוק-בלוך (שינוי):
       
       ידעתי שלא תקשיב לי. 
       
משה גפני (יהדות התורה):
       
       לא, לא, אני מקשיב לך. 
       
מל פולישוק-בלוך (שינוי):
       
       אני אחזור על דברי: אין דבר יותר משמח אותי מלהסכים עם חבר הכנסת גפני. אני רואה שאנחנו שותפים לנושא הזה של שמירת איכות הסביבה בישראל. שיתפנו פעולה אתמול והיום, ואני מקווה שיהיה לזה המשך, משום שהנושא של איכות הסביבה הוא באמת לא רק בידי שמים, הוא בראש ובראשונה בידי אדם. 
       
משה גפני (יהדות התורה):
       
       אל תגזימי עם העניין של - - - 
       
היו"ר יולי-יואל אדלשטיין:
       
       אני באמת רציתי להציע לחברת הכנסת להפסיק, לשים נקודה, ולרדת מהדוכן ולהשאיר אותנו באווירה של הסכמה. 
       
מל פולישוק-בלוך (שינוי):
       
       החלטתי לחסל לך את הסיכוי להיכנס לממשלה, וככל שאתה תשתף אתי יותר פעולה, או שלפחות זה ייחזה כך, כאילו, אז גדעון סער, שם בפינה, יחשוב "דורשני", הוא יאמר, שמא. 
       
       לגופם של דברים, אני בהחלט מסכימה עם הדוברים שדיברו על פארק איילון כפארק חיוני למדינת ישראל בכלל ולתושבי מטרופולין תל-אביב בפרט. היום קשה לנו לנסוע ברחבי ישראל, במיוחד באזור המרכז, ולמצוא מקומות שהם גם מסודרים, גם מטופחים וגם בלי בניינים. 
       
       קודם דיברתי על הנסיעה שלי בשבת לבן שלי שבצבא. אחד הדברים שהיו נעימים, דרומית לבית-שאן באזור השטחים, הוא שהכול היה פתוח, טבע אמיתי. אנחנו בוודאי לא מצפים שמטרופולין תל-אביב תהיה פתוחה ושיהיה בה נטו טבע, אבל אם אנחנו יכולים לשמור על אותם 8,000 דונם ירוקים, לרבות מקווה-ישראל ועוד כמה אתרים שיש שם בדרום, למען הדורות הבאים וגם למעננו, זה חשוב ביותר. 
       
       אני מברכת את המועצה הארצית שאכן אישרה את הקמת פארק איילון. אנחנו נלווה את הביצוע, ואני מקווה שזה לא יהיה פיל ירוק; שהפארק יקום ויקרום עור וגידים, ואכן אפשר יהיה כבר בזמננו לראות אותו פעיל. 
       
       כשדולת איכות הסביבה אנחנו ביקרנו באתר חירייה, וראינו איזה דברים נפלאים אפשר לעשות בטכנולוגיה של איכות הסביבה, גם לטובת הירוק, אבל גם לטובת הפרנסה, ואיך אפשר לקחת את הזבל ולהפוך אותו לזהב. אני מברכת על השעה. תודה רבה. 

היו"ר יולי-יואל אדלשטיין:
       
       תודה רבה. חבר הכנסת חיים אורון, בבקשה. 
       
חיים אורון (יחד):
       
       אדוני היושב-ראש, חברי הכנסת, המציע, גדעון סער, יושב-ראש הקואליציה, הסביר לי שאני צריך להיות נגד הפארק.

גדעון סער (הליכוד):
       
       אמרתי שאני מבקש מסיעת מרצ, שהיא היחידה שלא מסכימה להצעת ההחלטה, להצטרף להחלטה. 
       
חיים אורון (יחד):
       
       אני שאלתי אותך שלוש פעמים, מי במרצ לא הסכים להצטרף.
       
גדעון סער (הליכוד):
       
       פנו לסיעתכם, והתשובה שקיבלו היתה שזה פוגע באינטרסים של קיבוצים באזור. אם זה לא נכון, אני אשמח. מייד אני אגיד לך: מודה ועוזב ירוחם. 

חיים אורון (יחד):

       לא. אני מציע שלא תגיד: מודה ועוזב ירוחם. אני מציע שתיזהר באמירות כמו: אמרו לי. תן לי שם.
       
גדעון סער (הליכוד):
       
       אני אמרתי את זה בשיחה בינינו. אמרתי לך שפנו אליכם וסירבתם בטענה שזה פוגע באינטרסים של קיבוצים.
       
חיים אורון (יחד):
       
       בתור שר החקלאות הייתי מי שחתם על כל הנושא של מקווה-ישראל, שהוא פרטנר מאוד משמעותי, הוא זה שמחזיק את המפתחות. גם אז הייתי קיבוצניק וגם כאשר חתמתי על ההסכם, שאני לא זוכר כרגע את פרטיו. אין לי שום בעיה עם פארק איילון. אני חושב שזה רעיון נכון ובמקומו. הלוואי ש"הזרע" היתה היום של הקיבוצים; היא כבר באחוזים גדולים מאוד לא של הקיבוצים. אבל גם זה לא שייך לעניין הזה. גם אם "הזרע" של הקיבוצים, הדבר הזה הגיוני ואני תומך בו. 
       
       אחרי שאמרתי את הדברים האלה, אני רוצה להגיד משהו שהוא יותר מרחיק-לכת, אדוני יושב-ראש הקואליציה. זה לא המקרה הקשה של בעיית הירוקים. האינטרסים פה הם לא האינטרסים שאתם מתמודדים בהרבה מקומות אחרים באופן מאוד חזק, בערים שונות, ביערות שונים ובאזורים שונים. למה פה זה פחות בעייתי? כי מי שעמד מול, זו חברה מסוימת. איך הגדרתם את זה, זו לא הבעיה. אני לא אומר את זה כדי להפחית מהעניין של פארק איילון, אני רק אומר שהמאבק על איזון האינטרסים - - -

גדעון סער (הליכוד):

       יכול להיות שהיו מעורבים פה עוד הרבה גורמים, לרבות גורמים ממסדיים. 
       
חיים אורון (יחד):
       
       אני לא רוצה מעל הדוכן לקשור את הגורמים הממסדיים בשמות ובשמות משפחה, ואתה מחייך ומבין למה אני מתכוון. אני לא יכול לבוא ולומר מעל הדוכן, אני עם זה יכול ללכת אחר כך לדין תורה, אפילו לא לבית-דין אחר. אתה אומר שהיית שם כאשר ניסו את המנדט של עמותת מקווה-ישראל, שהיא היתה תנאי בשביל לעשות את המהלך, שאם לא מתחילים אתו אי-אפשר להמשיך. חבר הכנסת סער, האם עד כאן אני צודק?

היו"ר יולי-יואל אדלשטיין:
       
       אתה צודק ואתה צריך לסיים. 
       
חיים אורון (יחד):
       
        אני יודע על מה אני מדבר. היו כוחות, ואני מברך את כל מי שעמד מול הכוחות והצליח. אני אומר אמירה שהיא מעבר למקרה הפרטי הזה. הוויכוח הזה מתנהל על פני כל הארץ, והאיזון בין האינטרסים הציבוריים הרחבים של איכות הסביבה לבין אינטרסים פרטיים של א', ב' וג' הם מאוד חזקים. אני מקווה שהקואליציה שתומכת במהלך הזה תתמוך גם במקומות אחרים. 

היו"ר יולי-יואל אדלשטיין:
       
       תודה רבה לחבר הכנסת חיים אורון. חבר הכנסת אברהם רביץ, האם כבודו רוצה להתבטא בסוגיה?
       
אברהם רביץ (יהדות התורה):
       
       פארקים זה טוב. 
       
היו"ר יולי-יואל אדלשטיין:
       
       אז אנחנו רושמים לפנינו שגם חבר הכנסת אברהם רביץ חושב שזה טוב. חבר הכנסת אילן ליבוביץ, בבקשה. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, בראשית הדברים אני רוצה לברך את חבר הכנסת סער על כך שהנושא עולה לדיון במליאה, מכיוון שלא בכל יום אנחנו נמצאים כאן בדיון בנושאים של איכות הסביבה, במיוחד שלא מדובר באיזו הצעת חוק או הצעה לסדר-היום ביום רביעי באישון לילה, כאשר רק שני חברי כנסת נמצאים כאן. 
       
       אני חושב שהיוזמה להעלות את הנושא של פארק איילון לדיון כאן במליאה היא יוזמה ברוכה, כיוון שהיוזמה כולה של פארק איילון היא יוזמה ברוכה. אין באזור הדרומי של גוש-דן הרבה שטחים ירוקים פתוחים שנשארו לרווחת הציבור. כל שטח פתוח ירוק שיישאר לרווחת הציבור ולא ייבנו עליו בניינים, אנו צריכים לברך עליו. 
       
       זה לא רק פארק הירקון. אנחנו מנהלים מאבק כבר זמן רב על גבעות הכורכר בנס-ציונה. זה המקום האחרון שנשארה בו פריחה של אירוסים באופן טבעי. אנחנו מבקשים להפוך גם את האזור הזה לפארק לאומי. אם נצליח בכך, יהיה בזה יתרון. המקום היחיד בשפלת החוף שפורחים בו אירוסים באופן טבעי הוא בגבעות הכורכר בין נס-ציונה לראשון-לציון. גם שם יש תוכניות בינוי גדולות. הקרקע היא קרקע שברובה שייכת למינהל מקרקעי ישראל. גם שם אנחנו לא מצליחים להפוך את זה לשטח פתוח, והמינהל, לצערי, משתמש בקרקע הזאת. חבר הכנסת עמרי שרון ואני מנסים כבר למעלה משנה להביא למצב שבו מינהל מקרקעי ישראל יפסיק להתייחס לקרקע שבבעלותו רק מההיבט הנדל"ני ויסתכל גם על טובת כלל הציבור, ולא רק דרך החור של הגרוש; שיוותר על האפשרות להקים שם שכונת מגורים ויהפוך את המקום הזה לפארק לרווחת כלל התושבים. 
       
       אני חושב שאם הדבר הזה יצליח, כפי שהצליחו אלה שנאבקו בנושא פארק איילון להפוך את המקום הזה לפארק לרווחת כלל התושבים, ייטב לכולנו. ייטב לכל תושבי האזור בוודאי. אני חושב שיש לברך על כל יוזמה כזאת, ולעזור וללחוץ כמה שיותר כדי שיוזמות כאלה לא רק יצאו אל הפועל, אלא בסופו של דבר גם יהיה שם פארק, כי האינטרסים, בעיקר האינטרסים הנדל"ניים – ואנחנו ראינו אותם במאבק לפני הדיונים במועצה הארצית לתכנון ובנייה – הם אינטרסים כלכליים גדולים ביותר, ומי שלא מבין את זה צריך לראות רק את המאבק במודעות שהיו בעיתונים בימים האחרונים לפני קבלת ההחלטה בנושא. 
       
       ולכן, אני מברך על היוזמה, ועל ההחלטה בסופו של דבר, להקים שם פארק, וכן ירבו הפארקים באזור הזה. תודה, אדוני. 
       
היו"ר יולי-יואל אדלשטיין:
       
       תודה לחבר הכנסת אילן ליבוביץ. חבר הכנסת ג'מאל זחאלקה – איננו. חבר הכנסת איוב קרא - איננו. חבר הכנסת ואסל טאהא – איננו. חבר הכנסת יעקב מרגי – איננו. חבר הכנסת אילן שלגי - בבקשה, אדוני. 
       
עבד-אלמאלכ דהאמשה (רע"ם):
       
       אדוני היושב-ראש, אני לא ברשימה? אדוני היושב-ראש.
       
היו"ר יולי-יואל אדלשטיין:
       
       אתה מזמן הפסדת את תורך, אדוני. 
       
עבד-אלמאלכ דהאמשה (רע"ם):
       
       אדוני יכול לפצות אותי - - -
       
היו"ר יולי-יואל אדלשטיין:
       
       אנחנו נשקול את בקשתך. 
       
אילן שלגי (שינוי):
       
       אני מודה לך, אדוני היושב-ראש. 
       
       אדוני היושב-ראש, חברות וחברי הכנסת, ביום שלישי, 23 בנובמבר, יכלו תושבי גוש-דן והסביבה וכל שוחרי איכות הסביבה לנשום לרווחה. הריאה הירוקה הגדולה ביותר במטרופולין תל-אביב יצאה לדרך. ועדת התכנון המוסמכת דחתה פה-אחד, ב-15 קולות, את התנגדות חברת "הזרע" לתוכנית פארק איילון. מזימת המתנגדים היתה להקים בפארק עיר חדשה בת 10,000 יחידות דיור, בערך בסדר גודל של רמת-השרון. הוועדה אישרה את התוכנית במלואה, ללא יחידות דיור. 
       
       פארק איילון ישמש פארק מרכזי של מטרופולין תל-אביב, הכולל נחלים, אגם, שבילי אופניים ומתקנים לפעילויות טבע ופנאי. הוא ישמור לדורות הבאים שטחים פתוחים ומרחבים בתחום המטרופולין הצפוף במדינה. הפארק יהווה מוקד לפעילות פנאי ונופש לאוכלוסייה בת מיליון וחצי תושבים המתגוררת במרחב האורבני הגדול והצפוף בישראל. התוכנית כוללת גם את שיקום אתר חירייה והפיכתו לחלק מאותה ריאה ירוקה. 
       
       בהיותי השר לאיכות הסביבה ביקרתי בפארק איילון יום לפני ההחלטה ההיסטורית של הוועדה, יחד עם יושב-ראש השדולה למען הפארק, חבר הכנסת חמי דורון, ראש עיריית תל-אביב מר חולדאי, ונציגי רשויות נוספות מאזור גוש-דן. צפינו ממעלה הגבעה על האזור שיהפוך לפארק, על הנחל הזורם ועל המשטחים הירוקים. 
       
       חבורת "זרע הפורענות" פעלה בציניות מדהימה, כאשר במזימתה להתעשר על חשבון קרקע השייכת לציבור היא קידמה קמפיין מסית ומודעות שקריות שלא התביישו לגייס גם את השד העדתי. התנהגות הנדל"ניסטים האלה ממש עוררה שאט-נפש. גם הוועדה הגיבה בהתאם. לתושבי דרום גוש-דן מגיע פארק גדול על כל השטח המתוכנן, וכך יהיה. 
       
       ביום קבלת ההחלטה בירכתי את חברי הוועדה, והודעתי אז, כשר לאיכות הסביבה, כי בכוונתי לעקוב מקרוב אחר התקדמות הקמת הפארק ולא לאפשר לאף נדל"ניסט לעצור את הפרויקט. אני חוזר ומודיע כאן, כי גם כעת, כחבר כנסת מהאופוזיציה, אמשיך לעקוב אחרי קידום פארק איילון, החשוב כל כך.
         
       אי-אפשר לדבר על פארק איילון בלי להזכיר את תרומתה הרבה ואת המאבק שניהלה השרה לשעבר לאיכות הסביבה, פרופסור יהודית נאות ז"ל, למען אישורה של התוכנית להקמת הפארק. יהודית גם הביאה את ראש הממשלה לבקר בחירייה ולצפות ממרומי ההר על הפארק העתידי, ואכן יש לומר לזכותו של אריאל שרון, שהוא נרתם למאבק. במכתב ששלחתי לראש הממשלה לאחר פטירתה הצעתי, כי המקום ייקרא "פארק נאות", על שמה של יהודית. תודה רבה. 
       
היו"ר יולי-יואל אדלשטיין:
       
       תודה לחבר הכנסת אילן שלגי. חבר הכנסת רשף חן, ואחריו - חבר הכנסת ויקטור בריילובסקי. בבקשה, אדוני, שלוש דקות לרשותך. 
       
רשף חן (שינוי):
       
       אדוני היושב-ראש, חברי חברי הכנסת, הנושא שעומד עכשיו על סדר-היום מתקשר לשורה ארוכה של נושאים שקשורים באיכות הסביבה. נושאים של איכות הסביבה הרבה יותר מדי שנים במדינה הזאת הוזנחו בתירוץ שיש לנו נושאים אחרים יותר חשובים. ובתירוץ הזה אנחנו עשינו לארץ הזאת ולדורות הבאים מעשים שאסור היה לנו לעשות. בתירוץ הזה נהרסו נחלים, בתירוץ הזה זוהמה האדמה, בתירוץ הזה פגענו בבעלי-חיים. ומזמן – כרגיל באיחור – הגיע הזמן לשנות את העניין הזה. 
       
       ובעניין הזה, כפי שאמרה גם חברת הכנסת פולישוק, ואני מצטרף לדבריה, אני חושב שכולנו יכולים להתברך בכך שהתפיסות היהודיות המסורתיות והתפיסות הליברליות היותר חדשניות מסכימות ומתחברות; לא רק בעניין הזה, גם בנושאים רבים אחרים. ואני חושב שאנחנו צריכים ויכולים לאחד כוחות כדי לתקן את מה שנעשה, ואפשר לתקן את מה שנעשה. 
       
       אבל, לא מספיק שהדברים יקרו כאן, בכנסת. לא מספיק שאנחנו נחוקק חוקים יפים ונצהיר הצהרות נפלאות ונאמר דבר זה או אחר, אם אין לנו נכונות גם לשים את הכסף איפה שהפה, ולהיות מוכנים לשלם את המחיר. לפעמים, למשל, זה מחיר כלכלי. למשל, בהקשר של האווזים, שדנו בו אתמול וקיבלנו בו החלטה קשה, כואבת ללא מעט אנשים, לא קלה לכלכלה הישראלית, אבל נכונה; נכונה מוסרית, נכונה ערכית. כך גם בנושא ניקוי ושיקום אזורים שהוזנחו במקרה הטוב והושחתו במקרה הרע. 
       
       אנחנו מדברים כאן היום על פארק איילון, ואני מכיר טוב מכך את פארק הקישון. ושם בעיני זו דוגמה לאיך דברים לא צריכים לקרות. מפני שנחל הקישון זוהם באופן מחפיר, באופן רשלני, באופן אדיש, למען בצע כסף, במשך עשרות, עשרות, עשרות שנים. ואין ויכוח שצריך לטהר אותו, ואין ויכוח שצריך לטפל בו, ואין ויכוח שאפשר, אבל זה עולה כסף. אז מה שאנחנו עושים זה מצהירים הצהרות ומקימים רשות ומסדרים ג'וב לחבר מרכז כזה או אחר, אבל באמת לשלם את המחיר שנדרש כדי לתקן את הנזק שעשינו, אנחנו לא משלמים. 
       
היו"ר יולי-יואל אדלשטיין:
       
       נא לסיים.
       
רשף חן (שינוי):
       
       אני מקווה ומאחל לפארק איילון, שהוא לא ימצא את עצמו באותו מקום שבו נמצא פארק הקישון - הצהרות יפות ומעשים אין. תודה רבה.
       
היו"ר יולי-יואל אדלשטיין:
       
       תודה רבה לחבר הכנסת חן. חבר הכנסת ויקטור בריילובסקי - בבקשה, אדוני. אחריו - חבר הכנסת אלסאנע. 
       
ויקטור בריילובסקי (שינוי):
       
       אדוני היושב-ראש, חברי חברי הכנסת, אני חושב שיש לנו היום דיון מאוד חשוב, על פארק, על פארק איילון. בנייה של פארקים זו בעיה של איכות חיים. ואני צריך לומר, שמספר הפארקים במדינה שלנו קטן מאוד, במיוחד בהשוואה למדינות מפותחות, ואפילו לא כל כך מפותחות. למשל, אני הייתי לפני כמה חודשים בעיר מינסק. אני צריך לומר, שבלרוס זו לא מדינה כל כך מפותחת, אבל כל 500 מטרים בעיר מינסק יש פארק גדול או קטן, או איזו גינה או משהו שאפשר לנשום בו. כל פארק חדש אצלנו זה דבר מאוד חשוב, וזה צעד קדימה לשיפור איכות החיים. 
       
       בשבילי בניית פארק איילון קשורה עם שמה של יהודית נאות, זיכרונה לברכה, שהיתה השרה לאיכות הסביבה, ולמרות היותה זמן קצר בתפקיד הזה היא תרמה תרומה חשובה לכל נושא איכות הסביבה וגם לבנייה של הפארק הזה. אני תומך בהצעה לתת לפארק איילון את שמה של יהודית נאות.
	
	איכות הסביבה היא נושא מאוד חשוב וחיוני לחיים של בני-אדם. תמיד לאיכות הסביבה אין כסף. תקציב המשרד לאיכות הסביבה הוא כל כך קטן, שרק התקציב של משרד המדע עוד יותר קטן ממנו. 
       
       אני מקווה שההחלטה על בניית פארק איילון היא תחילת שינוי היחס לכל נושא איכות הסביבה, ואולי בעתיד יהיו לנו עוד ועוד פארקים. פארק איילון יהיה פתוח לציבור הרחב וייהפך למקום שאלפים יקבלו אפשרות לנוח בו. אני מקווה שזה צעד קדימה ואחר כך יהיו עוד צעדים. תודה רבה.

היו"ר יולי-יואל אדלשטיין:

       תודה לחבר הכנסת בריילובסקי. חבר הכנסת טלב אלסאנע, ואחריו – חבר הכנסת אברהם פורז.

טלב אלסאנע (רע"ם):
       
       אדוני היושב-ראש, חברי הכנסת, החשיבות של הנושא גם מתבטאת, כפי שאני מבין, בכך שיש הצעת סיכום כמעט לכל הסיעות בכנסת. זה דבר שמראה שההסכמה חוצה מפלגות, ויש חשיבות לשמירת איכות הסביבה ובעקבות זאת לאיכות החיים. כי זה לא דבר שהוא בגדר מותרות, אלא זה דבר חיוני, דבר הכרחי. אנחנו רואים שכשיש אירוע מסוים, אירוע טבע באזור מסוים, יכולות להיות לו השלכות בכל העולם. אירועים כגון מה שקרה במזרח הרחוק, באסיה, יכולים להתרחש גם עקב מפגעים אקולוגיים שמשפיעים על האוזון ועל האטמוספירה, ולגרום לשינוי בטמפרטורה ולכל מיני דברים שגורמים לשינויים, גם במזג האוויר, ולזה יש השלכות קטסטרופליות. לכן, איכות הסביבה היא דבר חיוני, דבר חשוב, וטוב שההסכמה חוצה מפלגות.
       
       אלא מה, אדוני היושב-ראש? אני שם לב שכשיש נושא שנוגע למרכז הארץ, זה מקבל ממד של חשיבות, אם זה בדיונים, אם זה בהסכמות הרחבות בתוך הכנסת. אבל כשמועלים נושאים שונים, איכות הסביבה למשל, לגבי מקומות המרוחקים ממרכז המדינה, הנגב למשל, ההתייחסות היא שולית. איכות הסביבה היא דבר חשוב אם זה במרכז או בדרום או בצפון, לא מפני שהמדינה היא קטנה ומה שמתרחש בנגב יש לו השלכות על גוש-דן ומרכז המדינה, אלא מפני שגם שם חיה אוכלוסייה, אזרחי המדינה. 
       
       שנים אנחנו מדברים, ואני זוכר שכאשר חבר הכנסת גפני היה יושב-ראש ועדת הפנים הוא ביקר גם באזור רמת-חובב, ושמת לב לסכנה הטמונה באתר שנקרא המפעלים הכימיים ברמת-חובב, או באתר איסוף הפסולת הכימית הרעילה מכל המדינה במקום אחד. מרכזים פסולת כימית רעילה ולא מגלים אחריות למה שעושים שם. לא מגלים אחריות בנוגע לבריאות האוכלוסייה שמתגוררת באותו אזור. שם לא מדברים רק על איכות סביבה ואיכות חיים, אנחנו מדברים על החיים עצמם, שהם מאוימים עקב המפגעים התברואיים והאקולוגיים שם. הם לא נוצרו מהטבע ולא בידי שמים, אלא בידי בני-אדם, באחריותה של הממשלה, שאינני יודע מאיזה שיקול החליטה להקים את האתר הזה במקום הזה ולא במקום אחר. 

היו"ר יולי-יואל אדלשטיין:

	אבקש לסיים.

טלב אלסאנע (רע"ם):
       
       לכן, אדוני היושב-ראש, בהזדמנות הזאת אני רוצה לזעוק את זעקת תושבי הנגב והדרום, ולהפנות את תשומת הלב ולהגיד לממשלה: את אחראית למה שעלול להתרחש, וצריך לפעול כמה שיותר מוקדם על מנת למנוע מבעוד מועד כל תאונה שחס וחלילה יכולה להתרחש. היו תאונות, ובנס הן נגמרו ללא אסונות. אף אחד לא יכול להבטיח שהנס יחזור על עצמו, אבל אני בטוח, לצערי הרב, שתאונות כאלה אכן יחזרו על עצמן. תודה רבה. 
       
היו"ר יולי-יואל אדלשטיין:

       תודה לחבר הכנסת טלב אלסאנע. חבר הכנסת אברהם פורז, ואחריו - אחרון הדוברים בדיון, חבר הכנסת עבד-אלמאלכ דהאמשה. בבקשה, אדוני, שלוש דקות לרשותך. 
       
אברהם פורז (שינוי):
       
       אדוני היושב-ראש, חברי הכנסת, לא עקבתי בצורה מדויקת מתי הגיש חבר הכנסת גדעון סער את ההצעה, אבל אני מניח שהיא הוגשה לפני שהיה ברור שהמועצה הארצית לתכנון ולבנייה אכן מאשרת את פרויקט פארק איילון בלי בנייה. 
       
       אני רוצה לומר, כמי שהיה שר הפנים בתקופה שבה נתקבלה ההחלטה, שהיו לא מעט לחצים כדי לאפשר בנייה בפארק. אם מישהו מכם חושב, כפי שדיברו פה חלק מקודמי, שאלה שרצו לבנות היו אך ורק בעלי חברת "הזרע" או בעלי אינטרסים נדל"ניים, אתם טועים. שר מאוד בכיר בממשלה, הלוא הוא ממלא-מקום ראש הממשלה, אהוד אולמרט, לחץ עלי בצורה קשה מאוד, במשך תקופה ארוכה מאוד, להתגמש ולהפעיל, עד כמה שיש לי, השפעה על המועצה הארצית לתכנון ולבנייה כדי שתהיה שם בנייה. גם משרד האוצר, עם הממונה על התקציבים, אמרו לי שאנחנו משוגעים: הרי אפשר לשווק שם קרקע, אלפי יחידות דיור, והמדינה תיהנה מההכנסות. כששאלתי את הממונה על התקציבים אם כל הכסף שהמדינה תקבל ילך לטובת בניית פארק, הוא אמר: לא, אולי ניתן משהו לטובת הפארק, אבל חלק ילך לקופה הציבורית.
       
       אני רוצה לומר לכם, רבותי חברי הכנסת, אני שמח על ההחלטה של המועצה הארצית, שהיתה החלטה נכונה. משום שכאשר מתחילים בהפשרת שטחים בתחום הפארק, אתה יודע מתי אתה מתחיל, אתה לא יודע מתי אתה גומר. משום שיש הרבה רשויות גובלות, וכל רשות גובלת מעוניינת בהיטלי השבחה, ומעוניינת אחר כך בארנונה שמגיעה. ואם זו בנייה שלא למגורים, ויש מקומות בשולי הפארק שאפשר לבנות גם שלא למגורים, מדובר בהכנסות גבוהות מאוד של ארנונה לאחר מכן, והיו פה אינטרסים מאוד גדולים שלחצו לאפשר. 
       
       אני רוצה לציין לשבח בעיקר את ראשי הרשויות בגוש-דן כולו, ואני יכול לומר שכולם, ללא יוצא מן הכלל, התגייסו למען המטרה לא לבנות. הם אמרו: אל תבנה, כי אנחנו יודעים שמשעה שהראשון מאתנו יתחיל לבנות, גם השני, השלישי, הרביעי והחמישי ירצו.
       
       לגבי הפארק. מדובר בפרויקט גדול, שכנראה לא יהיו המשאבים להשלים את כולו בטווח הקרוב. נו, אז מה? ואם אנחנו בשלב זה נרחיב את פארק דרום הקיים, ויש פארק דרום - מי שלא היה שם, אני מזמין אותו לבקר - ואם אנחנו נבנה את הפארק הזה בהדרגה במשך שנים, מה הפסול? מישהו אומר שצריך לבנות את זה מהיום למחר? לא קרה שום דבר. 
       
       אני חושב שגוש-דן הצפוף, בעיקר האזורים הדרומיים של גוש-דן זקוקים לריאה הירוקה הזאת. השטח הזה, אגב, הוא גם אגן היקוות או אגן התפשטות במקרה של הצפות. כאשר יש שנת ברכה, או שנה שבה יש ריבוי גשמים, ולפעמים הגשמים האלה עלולים להציף את נתיבי-איילון, הפארק הזה והאזור הזה מיועד להצפה על-ידי מים. זה לא צונאמי, זה סתם התפשטות של מים, ואז זה מונע הצפות בתוך הערים, דבר בפירוש חיובי. ברגע שאתה בונה, ככל שאתה בונה יותר, אתה מכסה יותר בבטון ואתה מקטין את האגן הזה של התפשטות המים.
       
        לכן, אני חושב שצריך לשבח את המועצה הארצית לתכנון ולבנייה על כך שאישרה את הפרויקט הזה. לא ראיתי את הצעת ההחלטה של המציע, אבל אם הוא יקרא לזה שגם בעתיד נשמור על השטח הזה כשטח פתוח, אני חושב שזאת קריאה נכונה וטובה.  
       
היו"ר יולי-יואל אדלשטיין:
       
       תודה לחבר הכנסת פורז. חבר הכנסת עבד-אלמאלכ דהאמשה, ואחריו - בניגוד להודעתי הקודמת - חבר הכנסת חמי דורון, שיסיים את הדיון. 
       
נסים זאב (ש"ס):
       
       אם הרשימה פתוחה, גם אני רוצה לדבר. 
       
היו"ר יולי-יואל אדלשטיין:
       
       הרשימה לא פתוחה. חבר הכנסת חמי דורון היה רשום מלכתחילה, והוא ביקש שלא לקרוא את שמו אם הוא לא יספיק להגיע. בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אין ספק שמדובר בדיון בנושא חשוב, בנושא שהוא גם חיובי ופורה. אנחנו כן זקוקים להרבה ריאות ירוקות במדינה הזאת. הלוואי שגם פארקים יהיו רבים, והדבר הוא רק משובח. הוא משובח בסביבות תל-אביב ובמרכז, הוא משובח בגליל ובצפון, והוא משובח וראוי להיות משובח גם בדרום הארץ. 
       
       אלא שליד הריאות הירוקות האלה, ליד הדברים שכולנו רוצים בהם ותומכים בהם, אנחנו לא שמים לב שיש שכבות ציבור, גם ערבים וגם יהודים, אגב, שחיים בתנאים רעים ובלתי סבירים. על-פי רוב יש לערבים יד חזקה בציבור הזה, והם לפעמים רוב מוחלט ולפעמים חצי-חצי. 
       
       אם נסתכל על יפו, למשל, אני יודע שיש ביפו מאות משפחות, אם לא יותר, שאינן מוצאות דיור נאות. יש שכונות שלמות שבחורף, בימים האלה במיוחד, ובשנים הקודמות, היו מוצפות. אנחנו יודעים שגם רצועת החוף לעתים קרובות מוצפת במי שופכין ובמים אסורים, שמונעים מהתושבים אפשרות ליהנות מהים. 
       
       אני לא רוצה להרחיב הרבה בדיבור. אני רוצה לומר לכולנו, שאכן לצד הדברים החיוביים האלה, שכולנו שותפים להם וכולנו תומכים בהם – תובא עכשיו הצעת סיכום של כל הסיעות – אנחנו חייבים גם לדאוג לכך שלכל התושבים תהיינה האפשרויות לחיים מינימליים, ולא יהיו משולים לאמרתה של מלכת צרפת: מי שאין לו לחם שיאכל עוגות. אנחנו רוצים קודם כול את הלחם, והלחם פירושו לאפשר לכל שכבות העם, וגם לסובלים ממצוקה - אם זה ביפו ואם זה בגליל ואם זה בנגב, איפה שיש כפרים בלתי מוכרים ויש יישובים בלתי מוכרים ויש אנשים שחייהם חיים לא חיים. היה לי המזל היום לעבור שם, עברתי בשכונה וראיתי איך הפחונים שם הם למעשה היישוב ולא משהו אחר. תודה רבה, אדוני היושב-ראש. 
       
היו"ר יולי-יואל אדלשטיין:
       
       תודה. חבר הכנסת חמי דורון הוא אחרון הדוברים בדיון. לאחר מכן נבקש מיוזם הדיון, חבר הכנסת גדעון סער, לקרוא את הודעת הסיכום ונצביע עליה. 
       
חמי דורון (שינוי):
       
       אדוני היושב-ראש, אדוני השר, חברי חברי הכנסת, אני חייב לומר, כיושב-ראש השדולה לפארק איילון בבית הזה, שאני חושב שאין שמח ממני על ההחלטה הנכונה, הנבונה והאמיצה של המועצה הארצית לתכנון ובנייה. 
       
       בהזדמנות זו אני רוצה לתת בנושא הזה קרדיט ליושב-ראש הקואליציה, חבר הכנסת גדעון סער, שכמי שמוביל את השדולה למען העיר תל-אביב הוא עסק בהחלט בנושא הזה בשיתוף פעולה ושיתף אתנו פעולה, גם עם הגופים הירוקים וכמעט עם כל ראשי הרשויות הגובלות במתחם פארק איילון, כדי להגיע להחלטה הטובה הזאת, והיא הקמת הפארק המטרופוליטני, שיהיה פארק איילון. 
       
       אני מקווה מאוד, שלא ייעשו במשך הזמן כל מיני ניסיונות לשינוי ההחלטה הזאת, מכיוון שהדברים יכולים לקרות. כולנו מכירים את המערכת, כולנו יודעים איך הדברים האלה עובדים, ולכן אני חושב שהממשלה, בכך שהיא החליטה על הנושא של פארק איילון, צריכה להקציב סכום כסף מיידי כדי להתחיל בפעולות ליצירת עובדות בשטח, דהיינו ליצירת פארק איילון. כי ככל שהדבר יתמסמס, ככל שהדבר יימשך וככל שהממשלה תימנע מלקבוע עובדות בשטח, התיאבון של כרישי הנדל"ן לא יפוג, והניסיון "לגנוב" חלקים,  "לאכול" חלקים מתוך הפארק הזה כמכירה לשטחי דיור, לשטחים מבונים – התיאבון הזה רק ילך ויגבר ואנשים ינסו לעצור את הפארק. 
       
       הפארק הזה הוא הריאה הירוקה האחרונה שנשארת באזור תל-אביב, באזור גוש-דן. אנחנו יודעים מה רב הצורך בשטחים ירוקים, שכן במדינת ישראל יש חוסר משווע בשטחים ירוקים, שטחים שהם עתידו של עם ישראל. צריך להסתכל על זה בצורה המאוד ברורה: אסור לבנות ולצופף יותר מדי באזור גוש-דן, באזור המרכז, מכיוון שהדבר יביא גם לפגיעה נמרצת וקשה בכל אותן ערים ושכונות שנמצאות סביב האזור הזה. 
       
       הצעת ההחלטה סוכמה על דעת כל חברי הבית ועל דעת כל הסיעות, וכמובן נתמוך בה. תודה. 
       
היו"ר יולי-יואל אדלשטיין:
       
       אני מודה לחבר הכנסת חמי דורון. אכן, חברי הכנסת, אנחנו במחזה די נדיר בדיונים מסוג זה. אין הודעות סיכום של הסיעות, יש הצעת סיכום אחת, שעליה חתומות כל סיעות הבית. חבר הכנסת גדעון סער יקרא את לשון הצעת הסיכום, בבקשה. 
       
גדעון סער (הליכוד):
       
       אדוני היושב-ראש, כנסת נכבדה, אכן להודעת הסיכום הצטרפו 12 סיעות, כל סיעות הבית, ולמען האזכור אומר כל אחת מהן: הליכוד, ש"ס, האיחוד הלאומי, שינוי, יהדות התורה, העבודה, מפד"ל, חד"ש-תע"ל, בל"ד, עם אחד, יחד ורע"ם. 
       
       1. כנסת ישראל מחזקת את ידי ועדת המשנה של המועצה הארצית לתכנון ובנייה על החלטתה לאשר את תוכנית פארק איילון ללא בנייה למגורים. 
       
       2. הכנסת רואה בהחלטה על שמירת השטחים הירוקים החלטה בעלת ממד היסטורי, המקדמת באופן מובהק את נושא איכות הסביבה ואת רווחת התושבים על חשבון אינטרסים כלכליים ונדל"ניים. 
       
       3. הכנסת מכירה בעובדה כי רק שימור הפארק כשטח ירוק ופתוח בלב אזור גוש-דן ישפר באופן ניכר את איכות החיים באזור ויבטיח את קיומו כריאה הירוקה שממנה ייהנו למעלה מ-3 מיליוני תושבים. 
       
       4. הכנסת שוללת כל אפשרות בנייה באזור הפארק, העלולה להוביל לפגיעה חמורה ברמת החיים בשכונות דרום תל-אביב ובערים הסמוכות לפארק המתוכנן. 
       
       5. הכנסת קובעת, כי אישור תוכנית פארק איילון יביא לשיקום אתר הפסולת חירייה, יפתור את בעיית הזיהום והניקוז של נחלי איילון ושפירים וכן יוביל ליצירת פתרון שיאגם את מי הגשמים והשיטפונות, פעולה שתמנע הצפת השכונות הדרומיות של העיר תל-אביב. 
       
       6. הכנסת תעמוד לימין תושבי גוש-דן, ראשי הערים והגופים הירוקים ותלווה את התהליך על מנת למנוע סטייה מההחלטה שנתקבלה. 
       
צבי הנדל (האיחוד הלאומי - ישראל ביתנו):
       
       תחזור רגע על הסעיף של "תעמוד לימין".
       
גדעון סער (הליכוד):
       
       לימין - מה? זה לא טבעי?
       
קריאה:

       	כולנו עומדים פה לימין.


גדעון סער (הליכוד):
       
       מה לא ברור ב"לעמוד לימין"?
       
היו"ר יולי-יואל אדלשטיין:
       
       חברי הכנסת, כרגע חבר הכנסת סער קורא את לשון הצעת הסיכום ועליה נצביע. ההפרעות אינן במקום.
       
גדעון סער (הליכוד):
       
       זה רק סביר שכל הסיעות יתאחדו על הניסוח הזה.
       
       7. הכנסת קוראת לממשלת ישראל ולכל הרשויות הנוגעות בדבר להקציב משאבים להקמת הפארק. תודה רבה.
       
היו"ר יולי-יואל אדלשטיין:
       
       אני מודה לחבר הכנסת גדעון סער. אנחנו עוברים להצבעה, לאחר שחבר הכנסת סער ישב במקומו. נצביע על הצעת סיכום - - -
       
אברהם פורז (שינוי):
       
       חבר הכנסת סער, למה לא ציינת מי היה שר הפנים?
       
גדעון סער (הליכוד):
       
       שר הפנים היה אברהם פורז.

היו"ר יולי-יואל אדלשטיין:
       
       הצעת הסיכום לדיון בעקבות הצעה לסדר-היום: אישורה של תוכנית פארק איילון על-ידי המועצה הארצית לתכנון ובנייה; מי בעד אישור ההצעה - יצביע בעד, מי שמתנגד יצביע נגד. ההצבעה החלה.
       
הצבעה מס' 16
       
בעד הצעת הסיכום שהביא חבר הכנסת גדעון סער - 29
נגד - אין
נמנעים - אין
הצעת הסיכום שהביא חבר הכנסת גדעון סער נתקבלה.
       
היו"ר יולי-יואל אדלשטיין:
       
       בעד - 29, אין מתנגדים ואין נמנעים. אני קובע כי ההצעה לסיכום הדיון בנושא חשוב זה אושרה פה-אחד.

       
הצעת חוק קביעת הזמן (תיקון) (מועדים קבועים 
להקדמת הזמן בישראל), התשס"ה-2004 
       [רשומות (הצעות חוק, חוב' כ/61).]
(קריאה ראשונה)

היו"ר יולי-יואל אדלשטיין:
       
       הנושא הבא הוא: הצעת חוק קביעת הזמן (תיקון) (מועדים קבועים להקדמת הזמן בישראל), התשס"ה-2004, מאת חברי הכנסת אלי אפללו ודוד אזולאי. לחבר הכנסת אפללו אנחנו ודאי מאחלים רפואה שלמה, וחבר הכנסת דוד אזולאי יציג את הצעת החוק.
       
דוד אזולאי (ש"ס):
       
       אדוני היושב-ראש, זו הצעת חוק משותפת לי ולחבר הכנסת אפללו, ואני רוצה לנצל את ההזדמנות הזאת ולאחל לו רפואה שלמה. באמת הוא היה צריך להעלות זאת, ונבצר ממנו הדבר. לכן, הוא שותף לכל מה שנגיד פה.
       
       אדוני היושב-ראש, הצעת חוק קביעת הזמן עולה ויורדת במחזוריות: כל פעם שיש שר אחר - לפי השקפת עולמו, הוא מנסה לקבוע את הזמן. מטרת הצעת החוק הזאת היא בראש ובראשונה למנוע ויכוחים, לחסוך בוויכוחים. 
       
       על-פי החוק הקיים היום, צריך מינימום 150 יום וצריך תיאום בין שר הפנים לוועדת הפנים. באנו בהצעת חוק זו וקבענו מועדים קבועים לשעון הקיץ, כאשר אנחנו עונים על דרישת החוק, שבחוק יהיו לפחות 150 יום, ויש יותר מ-150 יום ברוב המקרים. הקו המנחה הוא, שלא ניתן את זה יותר בידי שר פנים זה או אחר.
       
       המטרה היא לעגן זאת בחוק, כך שזה יהיה דבר קבוע. בכך גם נקל על כל אותם אנשים שצריכים לתכנן את לוח העבודה שלהם על-פי השעון במשך הזמן. מה שקורה היום הוא, שכל שנה המועדים משתנים, ואז משרד הפנים וועדת הפנים מוצפים בטלפונים מתי מתחיל שעון הקיץ ומתי הוא מסתיים.
       
       באתי עם חברי, חבר הכנסת אפללו, וקבענו שני מועדים. אדוני היושב-ראש, אפשר לבקש שקט?
       
היו"ר מיכאל נודלמן:
       
       חברי הכנסת.
       
דוד אזולאי (ש"ס):
       
       באתי ואמרתי: בואו ונקבע מועדים קבועים בשעון, ולא שר פנים זה יקבע ולא צריך את ועדת הפנים, אלא הדבר ייכנס לספר החוקים. לקחתי שני חגי ישראל, האחד הוא חג הפסח והשני הוא יום הכיפורים, שהם שני מועדים שבני ישראל, רוב רובו של העם היהודי שומר את המסורת של שני החגים האלה. אמרתי ששעון הקיץ יתחיל בא' דחול המועד פסח, ואז כולם נמצאים בפסח כשמחסירים להם את השעה הזאת, והדבר לא מפריע, ואפשר להתחיל את שעון הקיץ בא' דחול המועד פסח, ושיסתיים במוצאי השבת שבין ראש השנה ליום כיפור. למה? על מנת להקל על אלו הצמים.
       
       מי שיבוא ויטען לחיסכון כספי - אני אומר לכם, שמי שטוען שכאילו אין כאן חיסכון, על-פי החוק צריך 150 יום ופה זה מתקרב ל-170 יום מדי שנה. נושא החיסכון בכסף – אי-אפשר לטעון אותו. הוא קיים כאן ונמצא כאן.
       
       אבל, הדבר החשוב ביותר, חברי חבר הכנסת נסים דהן - -
       
היו"ר מיכאל נודלמן:
       
       חבר הכנסת נסים דהן, בבקשה שב במקום.
       
דוד אזולאי (ש"ס):
       
       - - שאנחנו, כולנו כאן, נפסיק לעשות כותרות על חשבון שעון הקיץ. לא מזמן היה פה שר הפנים לשעבר, חבר הכנסת פורז, שהחליט שצריך להיות שעון קיץ. בלי להתחשב בשום דבר הוא קבע בצורה שרירותית. מחר יבוא שר מש"ס, וגם הוא יקבע. אחר כך מגיעים לוועדת הפנים וצריך להתווכח. אני בא ושואל: ריבונו של עולם, למה צריך להתווכח על דבר שהוא לא נושא דתי? אם כבר רוצים שעון קיץ, בואו ונעגן זאת בספר החוקים.
       
       אני רוצה לנצל את ההזדמנות הזאת ולפנות לחברי מסיעת שינוי שנקראו פה לגיוס. אפשר לחשוב מה הולך לקרות כאן.
       
רשף חן (שינוי):
       
       על זה מקבלים משכורת.
       
דוד אזולאי (ש"ס):
       
       חבר הכנסת חמי דורון - - -
       
חמי דורון (שינוי):
       
       חבר הכנסת דוד אזולאי, הרי אתה יודע שאנחנו בימי שני, שלישי ורביעי מקבלים משכורת בשביל זה. אתה יודע את זה - - -
       
דוד אזולאי (ש"ס):
       
       חבר הכנסת חמי דורון, אני מבקש וקורא לחברי, לעמיתי משינוי - -
       
היו"ר מיכאל נודלמן:
       
       חבר הכנסת חמי דורון, כמה אפשר?
       
דוד אזולאי (ש"ס):
       
       - - בואו וניתן להצעת החוק לעבור, נגיע לקריאה שנייה ולקריאה שלישית, וביחד ננסה לתאם את כל המועדים. בכך אנחנו נפסיק להתווכח, נעגן זאת בספר החוקים, נקבע את המועדים ונפסיק מצב שכל שר יקבע לעצמו את שעון הקיץ.
       
מל פולישוק-בלוך (שינוי):
       
       - - -
       
דוד אזולאי (ש"ס):
       
       בשעון הקיץ במתכונתו הנוכחית יש בין 160 ל-170 יום. תודה רבה.
       
חמי דורון (שינוי):
       
       עכשיו?
       
אילן שלגי (שינוי):
       
       בכל העולם יש 210 לפחות.
       
דוד אזולאי (ש"ס):
       
       חבר הכנסת שלגי, לא כל העולם. בכל זאת, אנחנו במדינה יהודית. מה לעשות. אנחנו לא כל העולם.
       
אילן שלגי (שינוי):
       
       אולי נשנה את השעון מא' עד י"ב. השעון זה משהו בין-לאומי.
       
היו"ר מיכאל נודלמן:
       
       חבר הכנסת שלגי, אתה במקום 25 ברשימת הדוברים. אתה פה ברשימת הדוברים, וכשאתה תהיה פה אתה תוכל לדבר מה שאתה רוצה וכמה שאתה רוצה.
       
       ראשון הדוברים הוא חבר הכנסת איוב קרא. בבקשה, שלוש דקות. אחריו - חברי הכנסת פרוש, אלסאנע, ליבוביץ ואורי אריאל.
       
נסים דהן (ש"ס):
       
       תוותר. תזדרז. חבר הכנסת איוב קרא, חפיף.
       
איוב קרא (הליכוד):
       
       אדוני היושב-ראש, חברי חברי הכנסת, אני חושב שהגיע הזמן שיהיו מועדים קבועים בכל שנה.
       
היו"ר מיכאל נודלמן:
       
       חברים, מה קרה פה? זה חוק שכל כך מפריע לכולם?
       
אילן שלגי (שינוי):
       
       אדוני היושב-ראש, אתה לא מבין - - -?
       
היו"ר מיכאל נודלמן:
       
       אני מבין הכול, אבל צריך להיות איזה סדר. הוא אשם? אתם לא נותנים לו לדבר.
       
איוב קרא (הליכוד):
       
       אדוני היושב-ראש, אנחנו רגילים להתנצחויות הללו. לצערי, יש מאבקים כל שני וחמישי סביב סוגיות מהסוג הזה, ואני ואתה נופלים בין הכיסאות – אנחנו, שאכפת לנו כל דבר ענייני שיכול להביא כמה שיותר לקונסנזוס. אני יכול לומר לך, שחשוב מאוד שייקבעו מועדים ושאנשים ידעו על שעון הקיץ מראש ויוכלו לתכנן כל דבר בהתאם. זה דבר חשוב לכולנו. אין פה דבר שיש בו סתירה. הדברים האלה חשובים מאוד.
       
       כדי לעזור לחברים אני מקצר ואומר: אני בריש גלי חושב שצריך שיהיו מועדים קבועים, ואני אתמוך בחוק.
       
נסים דהן (ש"ס):
       
       תודה רבה. כל הכבוד.
       
היו"ר מיכאל נודלמן:
       
       תודה רבה. חבר הכנסת מאיר פרוש - איננו נוכח בתור שלו. חבר הכנסת טלב אלסאנע, בבקשה. אני מבקש לעמוד בזמן. יש לי פה לחץ גדול.
       
טלב אלסאנע (רע"ם):
       
       אדוני היושב-ראש, חברי הכנסת, אינני סבור שהחודש מתארך או מתקצר על-פי השיקולים הקואליציוניים של הממשלה או המפה הפוליטית של הכנסת. לכן, הדברים תמיד צפויים, ולא צריך שישתנו מהיום למחר על-פי ההרכב הפוליטי, אלא צריך להיות שיקול ענייני שאיננו נתון להשפעה של שיקול פוליטי שאיננו ענייני. לכן, מן הדין שהדבר הזה יהיה קבוע וידוע מראש, כך שכל מאן דהוא יוכל לכלכל את צעדיו בהתאם לדברים הנתונים. 
       
       זה דבר שצריך להיות מוקנה. זה דבר שהוא ידוע וצפוי. אנחנו יודעים שהשינויים האלה טומנים בחובם לפעמים גם רווחים או הפסדים כלכליים. לפעמים, מידת הפעלת התאורה, החשמל, שעת תחילת העבודה, וכולנו יודעים באיזו מידה משפיעה שעת החושך. לכן, השיקולים האלה צריכים להיות מובאים בחשבון במכלול השיקולים כאשר קובעים את שעון הקיץ או את שעון החורף. אבל מן הדין שיהיה דבר נתון וידוע לכל מי שחפץ בכך. לכן, אני תומך בהצעת החוק. תודה רבה.
       
היו"ר מיכאל נודלמן:
       
       תודה.  חבר הכנסת אילן ליבוביץ, בבקשה.
       
אילן ליבוביץ (שינוי):
       
       אדוני היושב-ראש, חברי וחברות הכנסת, אין ספק שאנחנו צריכים שמועדי שעון הקיץ יהיו קבועים וידועים, כמו שהדבר נהוג בכל מדינה מתוקנת בעולם. מה הבעיה עם הצעת החוק שעומדת לפנינו? בכל מדינה מתוקנת בעולם, במרבית המדינות - ובדקתי זאת הבוקר - מועד שעון הקיץ מתחיל בתחילת חודש אפריל ומסתיים בסוף חודש אוקטובר. אצלנו, מכיוון שהמציעים הולכים על-פי תאריך עברי, זה יכול לזוז: פעם זה יהיה באמצע מרס ופעם זה יהיה באמצע אפריל.
       
משולם נהרי (ש"ס):
       
       אתה במדינה עברית. אתה במדינה עברית. יש לוח עברי.
       
יצחק לוי (מפד"ל):
       
       אל תענה לו. אדוני היושב-ראש, חבל הזמן. שלוש דקות. מושכים זמן.
       
היו"ר מיכאל נודלמן:
       
       מה אתה אומר?
       
יצחק לוי (מפד"ל):
       
       שלח אותו החוצה.
       
היו"ר מיכאל נודלמן:
       
       מה אתה אומר? שב במקום, ואחר כך אנחנו נדבר.
       
אילן ליבוביץ (שינוי):
       
       כשבכל מקום בעולם, בכל  מדינה מתוקנת, הממוצע של שעון קיץ הוא 185 ימים בשנה, משום-מה במדינת ישראל אנחנו צריכים להיות שונים מאחרים. אפילו ללבנון ולסוריה יש 185 ימי שעון קיץ. למדינת ישראל יהיו רק 150 יום. למה? כי זה מפריע למישהו להתפלל, לקום לתפילות. אני רוצה לשאול: היהודים בבריסל, היהודים בלונדון או, רחמנא ליצלן, היהודים בניו-יורק, בברוקלין, הם פחות דתיים מנסים דהן או מנסים זאב? לא.
       
נסים דהן (ש"ס):
       
       זו מדינה יהודית? אכפת להם שם? מה אתה מבין? לחיות בלונדון - - - בארץ-ישראל.
       
אילן ליבוביץ (שינוי):
       
       בכל זאת, הם מסתדרים עם שעון קיץ שמתחיל בתחילת אפריל ומסתיים בסוף אוקטובר ללא כל הבדל מתי נופלים חגי ישראל. גם בגולה הם נופלים על אותם תאריכים כמו במדינת ישראל.
       
נסים דהן (ש"ס):
       
       - - - פה זה המדינה שלנו.

אילן ליבוביץ (שינוי):
       
       בכל זאת, מדובר במדינות מתוקנות.
       
היו"ר מיכאל נודלמן:
       
       חבר הכנסת דהן.
       
אילן ליבוביץ (שינוי):
       
       אי-אפשר לדבר כך.
       
היו"ר מיכאל נודלמן:
       
       חבר הכנסת דהן.
       
אילן שלגי (שינוי):
       
       פה המדינה שלנו.
       
נסים דהן (ש"ס):
       
       מדינה יהודית. מה קרה?
       
אילן שלגי (שינוי):
       
       מה קרה?
       
נסים דהן (ש"ס):
       
       - - -
       
היו"ר מיכאל נודלמן:
       
       חבר הכנסת דהן. חבר הכנסת דהן, אתה יודע שקריאות ביניים יכולות להיות רק מהמקום ולא בעמידה.
       
אילן ליבוביץ (שינוי):
       
       כולנו יוצאים נגד הכספים שהדתיים דורשים ומקבלים מקופת המדינה, אבל אף אחד לא מחשב את הכספים שמונעים מקופת המדינה. עשיתי חישוב ובדקתי גם בספרים ובמחקרים שנעשו: אפשר לחסוך בין 50 ל-100 מיליון שקלים בכל שנה, אם מפעילים את שעון הקיץ כמו שעושים זאת במדינות מתוקנות, כך שזה בין 185 ל-215 ימים בשנה. הכספים האלה ירדו לטמיון אם אנחנו נפעיל שעון קיץ מקוצר, שנכנע לגחמות הדתיים ולא מסתכל על טובת המשק.
       
       לכן, אדוני היושב-ראש, עם כל הכבוד, אני חושב שההצעה הזאת, במתכונת כפי שהיא מופיעה כאן, לא ראויה להיכנס לספר החוקים. תודה רבה.
       
היו"ר מיכאל נודלמן:
       
       תודה. חבר הכנסת אורי אריאל - אינו נוכח. חבר הכנסת יעקב מרגי - אינו נוכח. חבר הכנסת ג'מאל זחאלקה - אינו נוכח. חבר הכנסת עבד-אלמאלכ דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אומר רק כמה מלים בעברית ואקדיש את רוב הזמן לציבור הערבי שישמע אותנו. בשיא הסיכום והקיצור אני אומר, שיש פה בעיה של חיסכון בכסף למדינה מול הבעיה של הבאת אנשים להתפלל או מציאת הזמן לשירות הדתי כפי שהם רוצים אותו וחושבים שיהיה נכון לעשות אותו. בין שני הכיוונים האלה, אני חושב שההכרעה המצפונית מחייבת לאפשר להתפלל. תמיד יש דרכים לחסוך כסף, והכסף רק מתבזבז, לפעמים, על דברים הרבה פחות חשובים. לא מדובר בסכומים גדולים או בסכומים עצומים.
       
       אדוני היושב-ראש, ברשותך, אסביר, בזמן שלי כמובן, את העניין לשומעינו הערבים.
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים, נושא הצעת החוק הוא שעון הקיץ. לפי הצעת החוק יש להתחשב בעיתוי שעות הקיץ ובעיתוי חגי היהודים תושבי מדינה זו בעת הנהגת שעון הקיץ. היהודים הדתיים אומרים, שאם לא ישונה חוק שעון הקיץ ולא תהיה התחשבות בעיתוי החגים, ובייחוד חג הפסח ויום הכיפורים, בסוף הקיץ, אזי יפגע שעון הקיץ בקבוצות אוכלוסין אלה וימנע את התפילה בשעות סבירות. לעתים קרובות יתנגש מועד התפילה עם מועד היציאה לעבודה, והיהודי הדתי לא יוכל להתפלל בבוקר בצורה הולמת, כפועל יוצא מהנהגת שעון הקיץ.
       
       ככלל, אני אומר, שחברי הכנסת הדתיים וחברי הכנסת הלא-דתיים, ובייחוד אלה ממפלגת שינוי, מייחסים לנושא זה חשיבות יתירה. לעומת מה שמציעה מפלגת שינוי - חיסכון כספי משמעותי כפועל יוצא מהנהגת שעון קיץ ארוך, טוענים הדתיים שהחיסכון הכספי שולי בהרבה ביחס להתנגשות שעון הקיץ עם זמני התפילה ומניעת האפשרות לקיים פולחן דתי בזמן סביר והולם.
       
       בין שני הכיוונים האלה, אני חושב שראוי יותר לאפשר לדתיים להתמסר לעבודת הבורא ולתפילה ולחסוך מעט פחות. כספים רבים מחולקים במדינה זו באופן לא צודק, וייתכן שלא נחסוך סכום זניח, ונאפשר במקום זאת לאנשים הדתיים להתפלל בזמן סביר והגיוני. תודה.)
       
       תודה.
       
היו"ר מיכאל נודלמן:
       
       תודה. חברת הכנסת גילה פינקלשטיין - אינה נוכחת. חבר הכנסת מגלי והבה - אינו נוכח. חבר הכנסת חיים אורון, בבקשה. אחריו - חברי הכנסת עזמי בשארה, ישראל אייכלר, אבשלום וילן ומשה גפני.
       
חיים אורון (יחד):
       
       אדוני היושב-ראש, חברי הכנסת, בדיון בקריאה הטרומית אמרתי שאני מתקשה להבין את חדוות היצירה. השתמשתי אפילו בביטוי שאינני רוצה לחזור עליו, על הקצב שבין ההתפטרות של שינוי לבין שינוי החוק. אני מבין. ידידי חברי הכנסת מהסיעות החרדיות, נדמה לי, ואינני בטוח אם זה כולם, כל פעם שאתם עומדים במבחן הזה, אתם נכשלים בו. מה המבחן? יש אפשרות, יש כוח - טראח, 150-160 יום. אולי יש פשרה אחרת, למשל, חבר הכנסת נסים דהן.
     
       אגב, אני בעד תאריך קבוע. שאלתי חברי כנסת, והם אמרו לי שהחלק הרגיש מבחינתכם הוא בין ראש השנה ליום כיפור. 
       
נסים דהן (ש"ס):
       
       ערב יום כיפור במיוחד. 
       
חיים אורון (יחד):
       
       מאה אחוז, אני חושב שצריך ללכת לקראתכם. בואו נחליט ששעון הקיץ מתחיל, נגיד, ב-15 במרס, כי לכאורה התאריך של פסח לא חשוב לכם. אנחנו מקבלים את זה שבערב יום כיפור, בכל מקרה, עוברים לשעון חורף. 
       
נסים דהן (ש"ס):
       
       זה החוק. 
       
חיים אורון (יחד):
       
       לא, אתה לא קראת אותו. החוק אומר: ביום הראשון של חול המועד פסח. השנה היום הראשון של חול המועד פסח יוצא בסוף אפריל, ב-25 באפריל. אני מאמין שלוח השנה יכול לסבול - אם תסכימו - תאריך אחד שילך על-פי הלוח הכללי ותאריך שני שילך על-פי הלוח היהודי. החוק יסבול את זה. יהיה כתוב - אל תתפוס אותי במלה עכשיו – בכל שנה ב-15 במרס, לא משנה מתי פסח יוצא, כי אתם אומרים שפסח לא חשוב לכם - -
       
אתי לבני (שינוי):
       
       עכשיו הוא יהיה חשוב. 
       
חיים אורון (יחד):
       
       - - ובמוצאי השבת שבין ראש השנה ליום כיפור, כמו שכתוב בחוק. אתם קיבלתם מה שרציתם. מה שאני מציע זה שברוב השנים יהיה שעון קיץ של 170, אולי 180 יום. כך לא כופפנו ידיים אחד לשני. אם לכם חשוב יום כיפור, בסדר. אני לא רוצה לחזור על מה שנאמר פה על לונדון. אני מוותר. כשיש הזדמנות, לא צריך לכופף ידיים עד לנקודה שבה אנחנו יוצאים וכל תאוותנו בידנו. 
       
       חבר הכנסת דהן, תעלו לדוכן ותגידו: אנחנו מוכנים ללכת להסדר כזה, שלפיו תאריך האביב הוא על-פי הלוח, שבכל זאת על-פיו מתנהלת השנה. הלוח היהודי מתנהל על-פי הירח, השנה מתנהלת על-פי השמש, מה לעשות? לפעמים פסח יוצא באמצע החורף, ולפעמים, כמו השנה, הוא יוצא באמצע הקיץ, אז למה צריך למשוך את שעון החורף עד 26 באפריל? תנו לי נימוק אחד. 
       
       חבר הכנסת אזולאי, בואו נקבע שאם זה לא מתחיל ב-15 במרס - נשב עם הלוחות ונגיע לתאריך, לתאריך שיהיה קבוע כל שנה, והתאריך היחיד שיזוז הוא התאריך היהודי שלכם חשוב לפי הלוח היהודי בין ראש השנה ליום כיפור. 
       
נסים דהן (ש"ס):
       
       הולך, אז אפשר לוותר על זכות הדיבור. 
       
היו"ר מיכאל נודלמן:
       
       חבר הכנסת עזמי בשארה - אינו נוכח. חבר הכנסת ישראל אייכלר, בבקשה. יש שם מועצת חכמים שיכולה להגיע לפשרה. 
       
ישראל אייכלר (יהדות התורה):
       
       אדוני היושב-ראש, חברי הכנסת, נושא שעון הקיץ הוא לכאורה דבר כל כך טכני, שהוא מתאים לאיזו ועדה טכנית מקצועית באיזה משרד שקובע את השעון, ולא היה צריך לקיים על זה בכלל דיונים. שאל נכון היושב-ראש, חבר הכנסת נודלמן, על מה הרעש הגדול ולמה התגייסו כל האנשים פה. האם זאת הבעיה המרכזית? יש צונאמי בעולם שנהרגו בגללו 150,000 איש, יש מלחמה בעזה, יש שאלה של התנתקות, יש בעיות כלכליות קשות ביותר במדינה, והכנסת בשעה כל כך מאוחרת יחסית יושבת – כמעט כל סיעת שינוי נמצאת כאן - לדון בשעון הקיץ. געוואלד אין געשריגן, מי יודע מה זה.
       
גדעון סער (הליכוד):
       
       אתה עוזר לשינוי. 
       
ישראל אייכלר (יהדות התורה):
       
       זה כבר עשרות שנים שעון הקיץ במדינה היחידה בעולם שיש בה ויכוח תיאולוגי כמעט - - -

גדעון סער (הליכוד):
       
       אתה רוצה ליהנות או לנצח?
       
ישראל אייכלר (יהדות התורה):
       
       אני רוצה לתאר בכמה משפטים את האבסורד הזה, שעושים נושא תיאולוגי מנושא טכני. שואל חבר הכנסת אורון, למה לא לעשות את זה בערב יום כיפור. לדעתי הפשוטה והענייה, אפשר לעשות עסק שבוועדה יקבעו, שהתאריך האחרון של שעון הקיץ זה יום לפני יום כיפור, ולא אכפת לי מתי הוא יתחיל. אבל כשעושים מזה כזה עסק כבר 20 שנה, זה נובע מהמעיינות העמוקים של שנאה שנובעת מקנאה. אנשים שיודעים מה עושים עם השעה הזאת, יודעים כמה היא חשובה - אנשים שלא יודעים מה עושים עם השעה הזאת, מקנאים באנשים שיודעים. 
       
       משפט אחרון לחבר הכנסת אורון, שאומר שאנחנו תמיד מכופפים ידיים כשאנחנו יכולים. אנחנו לא מכופפים ידיים אף פעם, אבל כאשר נכנסה מפלגת שינוי לממשלה הזאת, היא כופפה והרסה כל חלקה טובה ופגעה בכל שכבות האוכלוסייה החלשות והבינוניות בלי רחמים, אז אל תטיפו לנו שאנחנו מכופפים מישהו. תודה רבה. 
       
היו"ר מיכאל נודלמן:
       
       חבר הכנסת אבשלום וילן. אחריו - חבר הכנסת משה גפני, ואחריו - חבר הכנסת יגאל יאסינוב. חברי הכנסת, אי-אפשר לעבוד ככה. אם אתם רוצים להגיע לפשרה, תצאו מהמליאה. 
       
אבשלום וילן (יחד):
       
       אדוני היושב-ראש, רבותי חברי הכנסת, אני מודה שאף פעם לא הצלחתי להבין לעומק את עוצמת הקרב או את עוצמת הרגשות הקשורים בעניין. ככל שאני למדתי, בשעון יש 24 שעות. יום כיפור זה יום צום, אז גם בו יש 24 שעות: מתחילים שעה יותר מאוחר, אז מסיימים שעה יותר מאוחר; מתחילים שעה יותר מוקדם, מסיימים שעה יותר מוקדם. אני לא מבין על מה מלחמת העולם. אבל אז מסבירים לי שזה עניין של הרגשה אם קמים יותר מאוחר או קמים יותר מוקדם, ואם זה מסתיים יותר מוקדם. אתם יודעים מה? אני מוכן לקבל ולהבין. 
       
       אני חושב שאי-אפשר לסגור דברים כאלה בחקיקה של הורדת ידיים בכנסת. יש פה קהילה חרדית וקהילה דתית שזה חשוב לה? היה צריך להגיע להבנות. לא יכול להיות שבאמצעות חקיקה יכופפו אחד לשני את הידיים. 
       
       השר אברהם פורז הגיע בזמנו להסכם. אני לא יודע למה לא ממשיכים את ההסכם הזה. אם הסיפור הגדול הוא יום כיפור, ואם חברי הכנסת המייצגים את הזרמים החרדיים יבינו שלשעון הקיץ – והם יודעים את זה – יש משמעות כלכלית לגבי המשק הישראלי, שפירושה הרבה מאוד כסף, אפשר היה להגיע להסדר פשרה על כל הסיפור של יום כיפור. 
       
       טיפה יצירתיות. מה היה קורה, נניח, אם היו משנים את השעון אפילו לארבעה ימים, יומיים לפני יום כיפור ויומיים אחרי זה, ושעון הקיץ - כמו בכל המדינות המתוקנות - היה מתחיל בתאריך 20 במרס, או מתי שהוא מתחיל בעולם, ונגמר באוקטובר, ובתקופה של עשרת ימי החג היינו מזיזים את השעון? מה קרה? אם רוצים ללכת אחד לקראת השני, אין בעיה להיות יצירתי ולהגיע לפתרונות. 
       
       אני מציע פה למציעים - חבר הכנסת אלי אפללו לא נמצא פה, ואני באמת מאחל לו רפואה שלמה, ולחבר הכנסת דוד אזולאי לרדת מהחקיקה ולנסות להגיע להבנה ולהסכמה עם מרבית חברי הבית, וכן לפתרון יצירתי שכולנו נוכל לחיות אתו. תודה, אדוני היושב-ראש. 
        
היו"ר מיכאל נודלמן:
       
       תודה. חבר הכנסת משה גפני, בבקשה. אחריו - חברי הכנסת דני יתום ויגאל יאסינוב. 
       
משה גפני (יהדות התורה):
       
       אדוני היושב-ראש, רבותי חברי הכנסת, אנחנו עם שמסוגל להפוך דבר שאין בו מחלוקת למחלוקת בין דתיים לחילונים גם אם אין לזה שום קשר למלחמה בין דתיים לחילונים. יש לנו מספיק ויכוחים אמיתיים. שעון הקיץ הוא שעון טוב - - -

גדעון סער (הליכוד):
       
       הגם אתה ברוטוס?
       
משה גפני (יהדות התורה):
       
       רבותי חברי הכנסת, יש מעלות גדולות בשעון הקיץ. לומדים בשבת עם הילדים, השבת היא ארוכה, יש יום שישי ארוך, יש הרבה מעלות. יש רבים שאינם דתיים שמתנגדים לשעון קיץ. הרבה פנו אלי, כי זה מפריע בבוקר לילדים.  
       
מל פולישוק-בלוך (שינוי):
       
       כמה פנו אליך, שלושה אנשים?
       
משה גפני (יהדות התורה):
       
       חברת הכנסת מלי פולישוק, עמדתי היא שהנושא הזה הוא נושא שנגיע בו להסכמה. אני מקבל את ההצעה של חבר הכנסת אורון, אין שום בעיה. אני מציע שנקבל את זה, בתנאי שנביא את זה לקריאה שנייה ושלישית בהסכמה, לא לשלוש שנים, באופן קבוע. הנושא הזה חייב לרדת מסדר-היום. תאמינו לי, אנשי שינוי, אם אתם רוצים מחלוקות בין דתיים לחילונים, אנחנו נספק לכם את זה למכביר. אם אתם רוצים להמציא  מחלוקות, תתלבשו על שעון הקיץ. 
       
       לכן, בואו נצביע על זה בקריאה ראשונה. יש התחייבות של חבר הכנסת המציע להגיע להסכמה. נגיע להסכמה ונוריד את זה מסדר-היום הציבורי במדינת ישראל. זה לא מאבק בין דתיים לחילונים. תודה רבה. 
       
היו"ר מיכאל נודלמן:
       
       תודה. חברי הכנסת דני יתום ויגאל יאסינוב - אינם נוכחים. חברת הכנסת מלי פולישוק-בלוך, בבקשה. חברת הכנסת מלי פולישוק-בלוך. חברת הכנסת מלי פולישוק-בלוך - אינה נוכחת. חבר הכנסת יוסף לפיד - אינו נוכח. חבר הכנסת רשף חן, בבקשה. 
       
מל פולישוק-בלוך (שינוי):
       
       אני מבקשת לדבר.
       
היו"ר מיכאל נודלמן:

       בנוכחות יושב-ראש הכנסת קראתי חמש פעמים בשמך. אני לא אאפשר לך לדבר. כך אי-אפשר, צריך להיות סדר פה. 
       
נסים דהן (ש"ס):
       
       יש הסכמה.
       
היו"ר מיכאל נודלמן:
       
       אם יש הסכמה, אפשר לגמור את הדיון. 
       
רשף חן (שינוי):
       
       אדוני יושב-ראש הישיבה והיושב-ראש הקבוע של הכנסת, אני מבקש מכם לאפשר אחר כך לחברת הכנסת מלי פולישוק בכל זאת לדבר, כי מה שהם עושים שם הוא פעולה ברוכה, לנסות להגיע להסכמה. כבר ראיתי פה התגודדויות פחות ראויות ולמטרות פחות טובות. 
       
נסים דהן (ש"ס):
       
       הגענו להסכמה, אתה יכול לרדת. 
       
רשף חן (שינוי):
       
       אני רוצה לדבר. 
       
נסים דהן (ש"ס):
       
       דבר מחר. 
       
רשף חן (שינוי):
       
       אני שמח שהגענו להסכמה, אבל אני רוצה לדבר. 
       
       אדוני היושב-ראש, הנושא כאן לא מסובך ולא קשה. 
       
היו"ר מיכאל נודלמן:
       
       חברי הכנסת, אני מבקש.
       
רשף חן (שינוי):
       
       הנושא כאן לא מסובך ולא קשה, אלא מצריך איזון סביר בין אינטרסים. מצד אחד יש האינטרס הלגיטימי לחלוטין של אנשים שלא רוצים לקום מוקדם מאוד לצורך תפילה, בעיקר ביום כיפור. זה בהחלט אינטרס לגיטימי. מצד אחר, יש העלות של האינטרס הזה, שכאשר היא סבירה - היא סבירה, וכאשר היא רבה מאוד - הנוחות צריכה לפנות דרך. 
       
       מה לעשות שלוח השנה העברי לא הולך לפי השמש, אלא הולך לפי הירח, ואנחנו מתקנים ללוח השמש פעם בארבע שנים. מה לעשות שהשמש זורחת ושוקעת לפי לוח השמש, ולכן נוצר מצב שבערך פעם בארבע שנים יום כיפור נופל בתחילת ספטמבר. כשזה כך, המשמעות היא שאם אנחנו מפסיקים אז את שעון הקיץ, יש חודש ארוך של קיץ שבו אנחנו קמים לשמש יוקדת ומפעילים את המזגנים גם בדרך לעבודה וגם בעבודה, ואנחנו עוזבים את העבודה כשכבר מתחיל להחשיך, בזמן שכל זה מיותר לחלוטין וזה עולה הרבה כסף. ההערכה היא - כ-100 מיליון שקל בשנה. להזכירכם, זה כל התקציב של המשרד לאיכות הסביבה. זה הרבה כסף. 
       
       לכן צריך למצוא הסדר. בארבע השנים האחרונות היה הסדר נכון, שאמר שכאשר יום כיפור נופל בתחילת ספטמבר, וזה קורה פעם בארבע שנים,  מוותרים על האינטרסים של התפילה לטובת האינטרס של חיסכון לקופת המדינה. 
       
משולם נהרי (ש"ס):
       
       נלך על ראש חודש ניסן, בסדר? זה יוצא אותו דבר. מבחינת ימים זה לא משנה. 
       
רשף חן (שינוי):
       
       אני לא יודע. חבר הכנסת נהרי, זו לא שאלה של ימים. אנחנו לא צריכים פתרון חלם, שבו אנחנו  מזיזים את כל העסק לחורף ועושים שעון קיץ בחורף כדי שמספר הימים יהיה טוב. אנחנו צריכים להתחיל את שעון הקיץ - ונדמה לי שעל זה יש הסכמה רחבה - כמו האירופים, בסוף מרס, כי לפני זה עדיין חורף. אני מסכים אתך שבסדר גמור לסיים אותו ביום כיפור, ובלבד שיום כיפור לא נופל בתחילת ספטמבר, כי כשיום כיפור נופל בתחילת ספטמבר אנחנו צריכים - - -  
       
משולם נהרי (ש"ס):
       
       - - - 
       
היו"ר ראובן ריבלין:
       
       מה עניין יום כיפור לספטמבר? אם אתה מסכים יום כיפור, אז מה עניין ספטמבר?
       
משולם נהרי (ש"ס):
       
       פתיחת שנת הלימודים. 
       
היו"ר ראובן ריבלין:
       
       חבר הכנסת נהרי, זו לא ישיבת ועדה. אמרת את דעתך על שעון הקיץ והוא יאמר את דעתו. 
       
משולם נהרי (ש"ס):
       
       הוא טועה. 
       
היו"ר ראובן ריבלין:
       
       אם הוא טועה, תקן אותו בוועדה. 
       
רשף חן (שינוי):
       
       אני לא טועה. יום כיפור נע על הלוח האזרחי, לוח השמש, בין תחילת ספטמבר לבין תחילת אוקטובר. פעם בארבע שנים הוא בתחילת ספטמבר ופעם בארבע שנים הוא בתחילת אוקטובר. אני אומר שכאשר הוא קורה בחצי השני של ספטמבר או בתחילת אוקטובר, זה בסדר. פעם בארבע השנים האלה יוותרו הגורמים הדתיים. 
       
היו"ר ראובן ריבלין:
       
       הסברת את עיקר המחלוקת. הם הולכים לפי יום כיפור, אתה הולך לפי ספטמבר. יש פה מחלוקת, מה אפשר לעשות. יש למניינם ויש - - - 

       חבר הכנסת רביץ רצה לומר מהצד, בבקשה. 
       
מל פולישוק-בלוך (שינוי):
       
       חבל על הזמן, יש לנו הסכמה. 
       
היו"ר ראובן ריבלין:

       האם הגענו להסכמה?
       
קריאות:
       
       כן.
       
היו"ר ראובן ריבלין:
       
       אני נותן לחבר הכנסת את הכבוד. הואיל וגם חבר הכנסת זאב מייד רוצה גם הוא, אז אין הסכמות ונמשיך בדיון.  
       
אברהם רביץ (יהדות התורה):
       
       אדוני היושב-ראש, חברי הכנסת, אני בעד הפשרה שהציע חבר הכנסת אורון, קודם כול כי פשרות זה טוב, לעשות פשרה זה דבר טוב. דבר שני, זה סתם טוב. יום כיפור זו בעיה דתית. פסח זו גם בעיה, אבל בעיה של נוחות של הילדים שיישארו עד הסוף. אנחנו מוכנים לוותר על נוחות. כל השנה אנחנו מוותרים על נוחות. על העניין הזה של פסח, של ליל הסדר, שילדים יוכלו להיות ערים ועירניים, אנחנו מוותרים. אבל על יום כיפור, שזו בעיה דתית, של אנשים שרוצים לצום, הפשרה של חבר הכנסת אורון טובה לכולנו. תודה. 
       
היו"ר ראובן ריבלין:
       
       תודה רבה. חבר הכנסת רביץ סיים את דבריו - - -
       
נסים דהן (ש"ס):
       
       הולכים להצבעה. 
       
היו"ר ראובן ריבלין:
       
       האם יש מישהו מחברי הכנסת שלא מסכים? האם אנחנו יכולים ללכת להצבעה?
       
אברהם פורז (שינוי):
       
       אני רוצה לדבר. 
       
היו"ר ראובן ריבלין:
       
       הבנתי. קודם כול, אני ביקשתי מסגן היושב-ראש נודלמן להחליף אותו לשעה קלה, משום שאני רואה בהצעתו של חבר הכנסת אורון ובהסכמת החברים החרדים דבר שהוא חשוב ביותר לשלמות העם. כל פשרה בעם טובה יותר מכל ויכוח ומכל הכרעה. נכון שלפעמים צריך לקבל הכרעות, אבל הפשרה אין טובה ממנה. אני מברך את חבר הכנסת חיים אורון על כך שהוא הציע הצעה שנתקבלה על דעת כל חלקי הבית.
       
רשף חן (שינוי):
       
       ההסכמה היא לא מה שג'ומס הציע.
       
היו"ר ראובן ריבלין:
       
       לא, לא. אני קורא לעניין זה הסכמה, שכמובן אנשי סיעת שינוי ושר הפנים לשעבר, שהוא בעל ההצעה האחרת, מסכים, והיא בסיס לדיון בוועדה. ברור לי, הרי אנחנו לא קוראים בקריאה שלישית. אני מבקש כרגע שיעלה אחד ויסביר מהי הפשרה כדי שנדע על מה אנחנו מצביעים.
       
גדעון סער (הליכוד):

       מה פתאום? אנחנו מצביעים על הנוסח של קריאה ראשונה בלבד, אין לנו אפשרות להצביע. אם יגיעו לפשרה בין הראשונה לשנייה - - -
       
היו"ר ראובן ריבלין:

       אלא אם כן אתה דורש כך. 
       
גדעון סער (הליכוד):

       אתה מצביע רק על הנוסח שלך. 
       
היו"ר ראובן ריבלין:
       
       חבר הכנסת גדעון סער, יכול להיות שזה רצונך. 
       
גדעון סער (הליכוד):

       זה לא רצוני.
       
היו"ר ראובן ריבלין:

       למשל, כאשר מגישים חברי כנסת הצעה שהממשלה לא מסכימה לה, והממשלה מתנה תנאים מסוימים, אנחנו באים ואומרים, ההצעה שאנחנו מצביעים עליה כנוסח שהתקבל עם השינויים האלה והאלה. 
       
גדעון סער (הליכוד):

       אבל זו קריאה ראשונה.
       
היו"ר ראובן ריבלין:
       
       אותו דבר, זה בקריאה טרומית, וקריאה ראשונה היא אותו דבר. 
       
גדעון סער (הליכוד):
       
       אתה משנה פה את הנוסח עכשיו? מה פתאום?
       
היו"ר ראובן ריבלין:
       
       יכול להיות שהוא בא ומשנה איזה דבר שהוא בסיס לדיון, ועל כן אנחנו מסכימים להתאחד עליו.
       
גדעון סער (הליכוד):
       
       אין דבר כזה, אין נוהל כזה. יש הנוסח של קריאה ראשונה. אין דבר כזה, אי-אפשר. אתה אוהב פשרות, גם אני אוהב פשרות.
       
חיים אורון (יחד):

       אני רוצה לעזור במשהו. 
       
היו"ר ראובן ריבלין:

       חברי הכנסת, נגמר הדיון בפשרה. אנחנו ממשיכים את הדיון. חברי הכנסת, כל אחד רוצה להיות. הרי אין דבר שאי-אפשר לבוא ולהסביר אותו לפרוטוקול, שהוא הבסיס לדיון בקריאה השנייה והשלישית. עכשיו יש פה כל מיני אנשים שמבינים יותר טוב משאנחנו הבנו עד היום, וייתכן שהם גם צדקו ואנחנו טעינו במשך כל הדורות. 
       
       אני שאלתי שאלה.  אם אין הסכמה אלא מצביעים על הנוסח כפי שהוא, לא עם ההסכמה, נמשיך את הדיון ונצביע על הנוסח כמו שהוא. אין בעיה, אחרת אנחנו מבזבזים יותר זמן.
       
דוד אזולאי (ש"ס):

       אדוני היושב-ראש, יש לי תשובה. אני הצעתי לחברי משינוי. הבאנו בחשבון גם את ההצעה של חבר הכנסת אורון. ההצעה אומרת, שכרגע נעביר בקריאה ראשונה את הצעת החוק ככתבה וכלשונה, ונמשיך את המשא-ומתן ואת כל הדיונים בוועדת הפנים, ושם השאיפה היא להגיע להבנות ולהסכמות. 
       
היו"ר ראובן ריבלין:
       
       כבוד השר לשעבר, האם מקובל עליך? זה משתלב למעשה עם דבריו של חבר הכנסת גדעון סער, שבא ואומר שאנחנו מצביעים על נוסח ההצעה כמות שהיא, אבל אנחנו יודעים כולנו שאנחנו נכונים לפשרות מרחיקות-לכת.
       
אברהם פורז (שינוי):
       
       אדוני היושב-ראש, חברי הכנסת, בחמש השנים האחרונות שעון הקיץ הוחל לפי חוק מיוחד שנחקק בשעתו בכנסת, בהסכמה ביני לבין חבר הכנסת אזולאי לבין חבר הכנסת ליצמן. שעון הקיץ נחקק כששר הפנים היה נתן שרנסקי. 
       
       מה היתה ההסכמה הזאת - ואחר כך אומר מה אני רציתי לעשות שלא הצלחתי. ההסכמה היתה ששעון הקיץ מתחיל למעשה אחרי ליל הסדר, למעט כאשר ליל הסדר יוצא בסוף אפריל, אז שעון הקיץ מתחיל לפני ליל הסדר. שעון הקיץ מסתיים לפני יום הכיפורים, אלא כאשר יום הכיפורים הוא בתחילת ספטמבר, אז יום הכיפורים אחת לארבע שנים הוא בשעון קיץ, כל ארבע שנים בגלל השנה המעוברת. אז באותה שנה שעון הקיץ מסתיים בתחילת אוקטובר. זאת היתה פשרה בין הרצון, לפחות שלי, שיהיה שעון קיץ עד סוף אוקטובר, כמקובל באירופה ובצפון-אמריקה - הפשרה היתה שהוא מסתיים בספטמבר ולא בסוף אוקטובר, אלא שהסכים חבר הכנסת אזולאי אז, שכאשר יוצא יום הכיפורים בימים הראשונים של ספטמבר, באותה שנה יום הכיפורים יהיה בשעון קיץ למרות הכול, כי זה לא הגיוני, חברי הכנסת, שבחודש ספטמבר, שהוא חודש קיץ מובהק, החושך ייפול עלינו בשעה 17:00, לא הגיוני בספטמבר. גם באוקטובר לא הגיוני, אבל ודאי שלא בספטמבר. 
       
       אני רציתי, והיתה יוזמה שלצערי הרב נכשלה בממשלה, להעביר את ישראל שעה אחת קדימה כל הזמן. אם אנחנו היום נמצאים בגריניץ' פלוס 2, מה שנקרא זמן יקום מתואם - למה, אדוני היושב-ראש, אני אומר את זה? כי אם מחר אתה תטוס לאתונה, תטוס שעתיים מערבה, לא תצטרך לשנות כלום בשעון שלך. אותו דבר גם בבוקרשט - אם אני אטוס לשם. מה התוצאה? שבאתונה ובבוקרשט קמים בחשכה יחסית.
       
היו"ר ראובן ריבלין:

       אבל לא כולנו טסים כל הזמן. זאת לא הבעיה שלנו.
       
אברהם פורז (שינוי):
       
       אתה לא טס לאתונה?
       
היו"ר ראובן ריבלין:

       כשאני טס לאתונה, דיה לצרה בשעת טיסתה. יש פה בעיות בארץ.
       
אברהם פורז (שינוי):
       
       טוב, לא משנה. אני רק רציתי להסביר, שמה שקורה באתונה ובבוקרשט ובכל ספרד, גם בספרד, שהיא מדינה באותו קו רוחב כמו שלנו, כאשר אתה קם בבוקר חשוך יחסית, אבל אתה נהנה מאור אחר-הצהריים.
       
       לכן, אדוני היושב-ראש, אני באתי בדברים עם חבר הכנסת אזולאי ויתר חבריו. אנחנו בשלב הזה בקריאה הראשונה נצביע על ההצעה as is, כשיש הבנה ביני לבין חבר הכנסת אזולאי, שנשתדל למצוא איזה מודוס ויוונדי. וכמובן, גם ניקח את הצעתו של חבר הכנסת אורון לקחת עוד קצת יותר ימים באפריל. 
       
היו"ר ראובן ריבלין:
       
       מאה אחוז. כמובן השר לשעבר ואחד מהלוחמים על שעון החורף והקיץ, חבר הכנסת - - - 
       
       אנחנו סיימנו בהסכמה מלאה את הדיון. 
       
נסים זאב (ש"ס):

       אדוני היושב-ראש, רק שיירשם שרציתי לדבר וויתרתי. 

היו"ר ראובן ריבלין:
       
       רבותי חברי הכנסת, חבר הכנסת אורון, קודם כול, אני מודיע לכולכם, שלא יעלה על דעת איש לחשוב שבפשרה הזאת היה משום ויתור, שמהווה תקדים מצד חבר הכנסת נסים זאב שלא לדבר על כל עניין העולה לפנינו בכנסת. הסכמתו בלחץ חבריו באה מתוך הבעת רצון טוב לשעון הקיץ ולשעון החורף על-פי מנייננו, ובא לציון גואל. תודה רבה. 
       
       רבותי חברי הכנסת, אנחנו עוברים להצבעה בקריאה ראשונה על הצעת חוק קביעת הזמן (תיקון) (מועדים קבועים להקדמת הזמן בישראל) התשס"ה-2004. נא להצביע - מי בעד? מי נגד? מי נמנע? 
       
הצבעה מס' 17
       
בעד ההצעה להעביר את הצעת החוק לוועדה - 38
נגד - אין
נמנעים – אין
ההצעה להעביר את הצעת חוק קביעת הזמן (תיקון) (מועדים קבועים להקדמת 
הזמן בישראל), התשס"ה-2004, לוועדת הפנים ואיכות הסביבה נתקבלה.
       
היו"ר ראובן ריבלין:
       
       38 בעד, אין מתנגדים, אין נמנעים. אני קובע שהצעת החוק עברה בקריאה ראשונה, והיא תעבור לוועדת הפנים ואיכות הסביבה של הכנסת על מנת להכינה לקריאה שנייה ושלישית, תוך ציון העובדה שחברי הכנסת הגיעו להבנה שצריך להגיע להסכמות, ואני מברך את חברי הכנסת על כך ומודה לכל המשתתפים בדיון על תרומתם הרבה להביא לקירוב לבבות בישראל ולא למחלוקת שניתנות לפתרון. תודה רבה. 
       
       אני מבקש מכבוד סגן יושב-ראש חבר הכנסת נודלמן לבוא ולהחליפני. אנחנו ממשיכים בסדר-היום. 
       	

הצעת חוק מבקר המדינה (תיקון מס' 35) (דוחות חסויים), התשס"ה-2005
       [רשומות (הצעות חוק, חוב' כ/62).]
(קריאה ראשונה)

היו"ר ראובן ריבלין:
       
       הנושא הבא בסדר-היום הוא הצעת חוק מבקר המדינה (תיקון מס' 35) (דוחות חסויים), של חברי הכנסת מתן וילנאי ורן כהן. יציג את הצעת החוק חבר הכנסת רן כהן. בבקשה, אדוני; אני מאוד מודה לו. 
       
רן כהן (יחד):
       
       אדוני יושב-ראש הכנסת, אדוני יושב-ראש הישיבה, חברות וחברי הכנסת, הצעת החוק היא פרי יוזמה של שתי הצעות חוק: האחת - של חברי הכנסת מתן וילנאי ויובל שטייניץ, והשנייה – שלי ושל חבר הכנסת חיים רמון. עניינה הוא לתקן את חוק מבקר המדינה, והיא גם פרי יוזמתו. 
       
       כפי שידוע לכם, חברי הכנסת, מבקר המדינה עורך גם דוחות בנושאים מאוד מאוד כמוסים שנוגעים לביטחון המדינה, ליחסי החוץ שלה וליחסי הסחר שלה עם העולם. הדוחות הללו, על-פי חוק מבקר המדינה, מותר ואפילו נהוג שהוועדה לענייני ביקורת המדינה מטילה עליהם חיסיון, והם נדונים רק בפני ועדת משנה לנושאי ביטחון, שגם מחליטה על אילו חלקים מהם להטיל חיסיון, וגם היא היחידה שדנה בתוכנם. 
       
       נוצר מצב, שעל-פי חוק מבקר המדינה כיום יש מצב לא סביר שבו מבקר המדינה מכין דוח בנושא ביטחון, שוועדה מוועדות המשנה של ועדת החוץ והביטחון עוסקת בו - נניח, נושאים שנוגעים לשירותים החשאיים, או נושא שנוגע לכוננות של צה"ל או של מערכות ביטחון רגישות אחרות - אבל הדוח הזה לא יכול לבוא בכלל לידיעתה של ועדת החוץ והביטחון, כי נכון להיום הוא נמצא רק בידי הוועדה לענייני ביקורת המדינה. 
       
       מוצע, על כן, בהצעת החוק הזאת, שמשלבת את שתי הצעות החוק, והיה לי הכבוד להיות בין היוזמים שלה כבר בכנסת הקודמת, לקבוע שדוח כזה יעביר מבקר המדינה ליושב-ראש הוועדה לענייני ביקורת המדינה וגם לידיעת יושב-ראש ועדת החוץ והביטחון, וזה יוכל ליידע את ועדת המשנה שעוסקת בנושא, והיא תוכל לדעת על מה שיש בדוח. כלומר, אם מבקר המדינה מצא ממצאים הנוגעים לנושא שוועדה מוועדות המשנה של ועדת החוץ והביטחון עוסקת בו, היא תוכל לדעת מה מבקר המדינה מצא. כך גם הדיון יהיה יותר סביר. כל סמכויות הדיון בדוח מבקר המדינה נשארות בידי הוועדה לענייני ביקורת המדינה, כפי שקבוע בתקנון עבודת הכנסת, אבל יהיה מצב יותר סביר, שוועדת החוץ והביטחון, או אותם חברים שעוסקים בנושאים הרלוונטיים, ידעו מה מצא מבקר המדינה באותו נושא. 
       
       העניין השני באותה הצעת חוק, אדוני היושב-ראש, הוא בנושאים שנוגעים לדוחות כמוסים ביותר, שהיום מבקר המדינה רשאי, על-פי החוק, להחליט שהוא בכלל, לאחר ששמע את הממשלה, לא מביא אותם גם לוועדה לענייני ביקורת המדינה. כלומר, בעצם אין עליהם פיקוח פרלמנטרי כלל. מוצע, על כן, בהצעת החוק הזאת, שדוחות כאלה יובאו לידיעת יושב-ראש הוועדה לענייני ביקורת המדינה, כמובן, וגם לידיעת יושב-ראש ועדת החוץ והביטחון, והם שניהם יוכלו לדון גם בנושאים הללו, הכמוסים ביותר, שעד היום מבקר המדינה לא מעביר אותם לכנסת כלל. לכן, הפיקוח הפרלמנטרי יהיה יותר ראוי, יותר נכון, כך צריך להיות במשטר דמוקרטי, שבו מבקר המדינה מוצא ממצאים גם בנושאים הכי כמוסים שיש במדינה, אבל הפרלמנט הוא זה שמפקח עליהם. 
       
       למעשה, מוקמת מעין ועדת שניים - שמורכבת מיושב-ראש ועדת ביקורת המדינה, שהוא גם יושב-ראש הוועדה, והחבר השני הוא יושב-ראש ועדת החוץ והביטחון. ממילא הוא מצוי בנושאים הכי כמוסים במדינה. וועדת השניים תדון בדוח כזה, שהוא, כמובן, חסוי מאוד. 
       
       זו הצעת החוק, ומוצע, כאמור, לקבל אותה על שני חלקיה. תודה רבה. 
       
היו"ר מיכאל נודלמן:
       
       תודה. יש פה רשימת דוברים, אבל אף אחד לא נוכח. 
       
       אני מעלה להצבעה בקריאה ראשונה את הצעת חוק מבקר המדינה (תיקון מס' 35) (דוחות חסויים), התשס"ה-2005. 

קריאה:
       
       שלושה חברי כנסת מקימים ועדה של שניים. 
       
       
הצבעה מס' 18
       
בעד ההצעה להעביר את הצעת החוק לוועדה - 3
נגד - אין
נמנעים – אין
ההצעה להעביר את הצעת חוק מבקר המדינה (תיקון מס' 35) 
(דוחות חסויים), התשס"ה-2005, לוועדה לענייני ביקורת המדינה נתקבלה. 
       
       
היו"ר מיכאל נודלמן:
       
       שלושה חברי כנסת בעד, אין נגד ואין נמנעים. אני קובע שהצעת החוק התקבלה בקריאה ראשונה ותעבור לוועדה לענייני ביקורת המדינה להכנה לקריאה שנייה ושלישית. 
       
       חברי הכנסת, תם סדר-היום. הישיבה הבאה תתקיים מחר, יום רביעי, כ"ד בטבת תשס"ה, 5 בינואר 2005, בשעה 11:00. ישיבת הכנסת נעולה. 
       
       הישיבה ננעלה בשעה 20:06.
     
עמוד 124 מתוך 124

