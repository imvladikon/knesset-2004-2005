    תוכן עניינים
הודעת יושב-ראש הכנסת	3
מסמכים שהונחו על שולחן הכנסת	4
מזכיר הכנסת אריה האן:	4
הצעות סיעות העבודה-מימד, ש"ס ויחד--חד"ש-תע"ל--בל"ד--רע"ם  להביע אי-אמון בממשלה בשל:	5
א. מדיניותה בתחום המדיני, החברתי והכלכלי;	5
ב. מדיניותה בתחום החברתי והכלכלי;	5
ג. מבצע צה"ל בעזה ותוצאותיו	5
אפרים סנה (העבודה-מימד):	5
הצעה לסדר	9
אופיר פינס-פז (העבודה-מימד):	9
הצעות סיעות העבודה-מימד, ש"ס ויחד--חד"ש-תע"ל--בל"ד--רע"ם  להביע אי-אמון בממשלה בשל:	10
א. מדיניותה בתחום המדיני, החברתי והכלכלי;	10
ב. מדיניותה בתחום החברתי והכלכלי;	10
ג. מבצע צה"ל בעזה ותוצאותיו	10
אליהו ישי (ש"ס):	10
שר התחבורה מאיר שטרית:	15
אליהו ישי (ש"ס):	35
שר התחבורה מאיר שטרית:	36
רומן ברונפמן (יחד):	38
קולט אביטל (העבודה-מימד):	44
חמי דורון (שינוי):	45
יעקב מרגי (ש"ס):	46
רן כהן (יחד):	48
גילה פינקלשטיין (מפד"ל):	50
יעקב ליצמן (יהדות התורה):	52
יעקב ליצמן (יהדות התורה):	53
מוחמד ברכה (חד"ש-תע"ל):	55
עמיר פרץ (עם אחד):	56
ג'מאל זחאלקה (בל"ד):	58
טלב אלסאנע (רע"ם):	60
מגלי והבה (הליכוד):	62
יגאל יאסינוב (שינוי):	64
צבי הנדל (האיחוד הלאומי - ישראל ביתנו):	66
צבי הנדל (האיחוד הלאומי - ישראל ביתנו):	69
דני יתום (העבודה-מימד):	70
גדעון סער (הליכוד):	73
שר התחבורה מאיר שטרית:	76
הצעת חוק לתיקון פקודת מס הכנסה (מס' 141), התשס"ד-2004	79
הצעת חוק השקעות משותפות בנאמנות (תיקון מס' 9), התשס"ד-2004	80
הצעת חוק הסדרת העיסוק בייעוץ השקעות ובניהול תיקי השקעות  (תיקון מס' 6), התשס"ד-2004	81
החלטה בדבר תיקוני טעויות בחוק התוכנית להבראת כלכלת ישראל  (תיקוני חקיקה להשגת יעדי התקציב והמדיניות הכלכלית  לשנות הכספים 2003 ו-2004), התשס"ג-2003,  ובחוק מיסוי מקרקעין (שבח, מכירה ורכישה)  (תיקון מס' 50 והוראת שעה), התשס"ב-2002	81
אברהם הירשזון (יו"ר ועדת הכספים):	82
הצעת חוק הרשות השנייה לטלוויזיה ורדיו (תיקון מס' 23) (הארכת  הזיכיון של הטלוויזיה הלימודית), התשס"ה-2004	83
ענבל גבריאלי (הליכוד):	83
רוני בר-און (הליכוד):	85
נסים זאב (ש"ס):	85
נסים זאב (ש"ס):	86
מוחמד ברכה (חד"ש-תע"ל):	87
מוחמד ברכה (חד"ש-תע"ל):	87
אבשלום וילן (יחד):	88
אופיר פינס-פז (העבודה-מימד):	89
אופיר פינס-פז (העבודה-מימד):	90
טלב אלסאנע (רע"ם):	90
יצחק הרצוג (העבודה-מימד):	91
בנימין אלון (האיחוד הלאומי - ישראל ביתנו):	92
עבד-אלמאלכ דהאמשה (רע"ם):	93
ישראל אייכלר (יהדות התורה):	95
מאיר פרוש (יהדות התורה):	96
    
       

       דברי הכנסת
       ב / מושב שלישי / ישיבות קס"ט—קע"א /
       ג'—ה' בחשוון התשס"ה / 18-20 באוקטובר 2004 / 2
       חוברת ב'
       ישיבה קס"ט




הישיבה המאה-ושישים-ותשע של הכנסת השש-עשרה
יום שני, ג' בחשוון התשס"ה (18 באוקטובר 2004)
ירושלים, הכנסת, שעה 16:01
       
       
       
הודעת יושב-ראש הכנסת
       
היו"ר ראובן ריבלין:
       
       כבוד השר מאיר שטרית, רבותי וגבירותי חברי הכנסת, היום יום שני, ג' בחודש חשוון התשס"ה, 18 בחודש אוקטובר 2004 למניינם. אני מתכבד לפתוח את ישיבת הכנסת. 
       
       הודעה ליושב-ראש הכנסת. הריני להודיעכם, רבותי חברי הכנסת, שקיבלתי מכתב ממזכיר הממשלה לאמור:  "נכבדי היושב-ראש, הנני מתכבד להודיעך, בהתאם לסעיף 9(א)(7) לחוק הממשלה, כי הממשלה החליטה היום, 17 בחודש אוקטובר 2004, בהתאם לסעיף 24(ב) לחוק-יסוד: הממשלה, לקבוע כי השר אילן שלגי, שר המדע והטכנולוגיה, ימלא את מקום השרה לאיכות הסביבה, בנוסף על תפקידו כשר המדע והטכנולוגיה, מאחר שנבצר מהשרה יהודית נאות למלא את תפקידה בשל מחלתה. בכבוד רב, ישראל מימון". לעניין זה מספיקה הודעת הממשלה, כבוד השר המקשר ושר התחבורה, ולכן לא צריכה להיות הצבעה. 
       
       רבותי חברי הכנסת, בסוף השבוע שעבר החל חודש הרמדאן, חודש הצום הקדוש למוסלמים. מצוות קיום הרמדאן מעוגנת בחמשת "עמודי התווך" של האסלאם ומסתיימת בעיד אל-פיטר. בשם כולנו אני מברך את חברינו, חברי הכנסת הערבים המוסלמים ואת תושביה המוסלמים של מדינת ישראל. אני שולח ברכה לשכנינו הפלסטינים ולמאמיני האסלאם בעולם כולו. מי ייתן וחג הרמדאן יעמוד השנה בסימן ההשלמה והפיוס בין תושבי הארץ, המוסלמים והיהודים, ויביא קץ לשפיכות הדמים. "כול עאם ואנתום בח'יר". תודה רבה. חג שמח לחברינו. 
       
       אני רוצה לומר, בהתאם להסכמה ביני לבין חברינו המוסלמים - כל יום בימי חודשי הרמדאן וימי הכנסת ובזמן הצום, בין השעה 16:45 לשעה 17:45 לא ייערכו הצבעות בכנסת, כדי לאפשר לחברינו לשבור את הצום, אלא אם כן יוסכם שיש עניין שאינו שנוי במחלוקת והחברים מסכימים שהוא יוצבע. 
       
       תודה רבה וחג שמח לכל חברינו, חברי הכנסת המוסלמים. 
       
       
מסמכים שהונחו על שולחן הכנסת

היו"ר ראובן ריבלין:
       
       רבותי חברי הכנסת, הודעה למזכיר הכנסת. 

מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת –
       
       לדיון מוקדם: הצעת חוק האפוטרופוס הכללי (תיקון - ייעוד כספי עיזבונות), התשס"ה-2004, מאת חברי הכנסת יולי תמיר, איתן כבל ועמרם מצנע; הצעת חוק הגנת הצרכן (תיקון - הטעיית צרכנים), התשס"ה-2004, מאת חבר הכנסת יעקב מרגי; הצעת חוק פיצוי וסיוע לנוסעים עקב עיכוב או דחייה בטיסה, התשס"ה-2004, מאת חבר הכנסת אילן ליבוביץ וקבוצת חברי הכנסת; הצעת חוק איסור הפסקת הספקת שירותים חיוניים בתקופות חגים (תיקוני חקיקה), התשס"ה-2004, מאת חבר הכנסת יגאל יאסינוב; הצעת חוק לתיקון פקודת התעבורה (מתן סמכות לשוטר לפסול רשיון נהיגה בעבירות תנועה חמורות), התשס"ה-2004, מאת חבר הכנסת איוב קרא; הצעת חוק הגבלת הפרסומת למוצרי טבק לעישון (תיקון - איסור הצבת מכונות למכירת סיגריות וטבק במקומות ייעודיים לילדים ובני נוער), התשס"ה-2004, מאת חבר הכנסת איוב קרא; הצעת חוק היערכות מוקדמת לרעידת אדמה, התשס"ה-2004, מאת חברי הכנסת אברהם הירשזון ומיכאל נודלמן וקבוצת חברי הכנסת; הצעת חוק מיחזור קרטונים (פיקדון והיטל), התשס"ה-2004, מאת חברת הכנסת מל פולישוק-בלוך; הצעת חוק הגנים הבוטניים, התשס"ה-2004, מאת חבר הכנסת אברהם הירשזון וקבוצת חברי הכנסת; הצעת חוק לתיקון פקודת התעבורה (מעצר ועונש מינימום לנוהג בפסילה), התשס"ה-2004, מאת חברת הכנסת ענבל גבריאלי. תודה רבה. 

היו"ר ראובן ריבלין:
       
       תודה למזכיר הכנסת. 

       
הצעות סיעות העבודה-מימד, ש"ס ויחד--חד"ש-תע"ל--בל"ד--רע"ם 
להביע אי-אמון בממשלה בשל:
א. מדיניותה בתחום המדיני, החברתי והכלכלי;
ב. מדיניותה בתחום החברתי והכלכלי;
ג. מבצע צה"ל בעזה ותוצאותיו

היו"ר ראובן ריבלין:
       
       ובכן, רבותי חברי הכנסת, אנחנו עוברים לסדר-היום: הצעות סיעות העבודה-מימד, ש"ס ויחד--חד"ש-תע"ל--בל"ד--רע"ם להביע אי-אמון בממשלה, כל אחת בתחומה: א. בתחום המדיני, החברתי והכלכלי - העבודה-מימד. ינמק חבר הכנסת אפרים סנה, בבקשה. אדוני השר ישיב על כולן יחד או כל אחת בנפרד? 
       
שר התחבורה מאיר שטרית:
       
       כן, על כולן יחד. 

היו"ר ראובן ריבלין:
       
       על כולן יחד. ובכן, לאחר מכן - חבר הכנסת אלי ישי. 

אפרים סנה (העבודה-מימד):
       
       אדוני היושב-ראש, חברי הכנסת, אדוני שר התחבורה, הגם שאני מציג הצעת האי-אמון, אני חייב לפתוח את דברי בהודעה כדי להסיר כל ספק. סיעת העבודה תתמוך בהצבעות בכנסת בתוכנית ההתנתקות ללא תנאי ובכל מצב. לא יהיה שום תירוץ פרלמנטרי לאי-ביצוע התוכנית הזאת. אני מבהיר את זה בצורה הברורה והחדה ביותר מלכתחילה. אני אומר, ללא תנאי וללא סייג.
       
        אבל, ישאלו השואלים, ויש תוהים על זה, למה אתם מציעים אי-אמון? אנחנו מציעים אי-אמון כי תוכנית ההתנתקות היא מעשה אחד נכון, בודד, במכלול של מדיניות רעה. ולא נמצא עד טוב יותר למדיניות הרעה הזאת מכמעט בעל הדבר עצמו; לא אריק שרון, אבל האיש הכי קרוב אליו, עורך-הדין דב וייסגלס, יועצו, שליחו לבית הלבן - אין מקורב ממנו. ומה הוא אומר בריאיון ההוא ל"הארץ"? "בניהול נכון הצלחנו להוריד את עניין התהליך המדיני מעל הפרק. חינכנו את העולם לכך שאין עם מי לדבר" - סוף ציטוט.
        
       מה קרה פה? ראש הממשלה, לא אגיד שהוא המציא, כי היה מישהו אחר כנראה שהמציא את זה, אבל אין ספק שהוא שכלל את התזה שאין עם מי לדבר והביא אותה לשיאים חדשים. לא רק זה, הוא דאג שלא יהיה עם מי לדבר. וכשהיה עם מי לדבר, הוא דאג שהוא לא יקבל שום דבר, שהוא ייפול. הוא לא הציע לו דבר, והדוגמאות ידועות - השבויים ששוחררו עבור נסראללה ולא שוחררו עבור אבו-מאזן, היציאה מעזה שניתנה ל"חמאס" ולא ניתנה לאלה שרצו לדבר אתנו. 
       
       אבל זה לא כל העניין - אין לראש הממשלה גם תשובה שלו למה שיהיה בעזה לאחר מכן. אין לו ערובה שלא תהיה שם "חמאסטן", כי הוא הרי לא רוצה לדבר עם אף אחד. שאלתי אותו השבוע בוועדת החוץ והביטחון - הוא מוכן לדבר על דברים נקודתיים, טכניים, בדרג השטח הנמוך ביותר; הוא לא רוצה לדבר עם הממשלה הפלסטינית, והוא צודק, כי אין לו מה להציע לה, כי החזון שלו, כפי שגם כן נחשף בדברי וייסגלס, זה חזון שבו הצד השני לא מקבל דבר. איך יהיה לו פרטנר? 
       
       והשבוע יצא צה"ל מעזה, יצא מאותם מחנות שבהם הוא נאלץ ללחום, והוא יחזור. והוא יחזור. והוא יחזור, כי הבעיה לא נפתרה. הוא השיג הישג צבאי מוגבל, אבל הוא יצטרך לחזור. אין לממשלה הזאת פתרון מדיני בכלל, ועל כן פתרונותיה הצבאיים הם מוגבלים ביותר. 
       
       ראש הממשלה בונה בזה הרגע 4,000 יחידות דיור בגדה. 4,000. מה זה אומר? הלוא זה משלים את מה שאומר דובי וייסגלס. הוא מוותר על עזה, שזה 1.25% מארץ-ישראל, כדי להשאיר בשליטתנו לתמיד עוד 3 מיליוני פלסטינים, להעמיק את ההתנחלויות, לרבות הבלתי-חוקיות; ועוד דבר, עוד גילוי: עם האמריקנים סוכם, שעד שהפלסטינים לא יהפכו לפינלנדים, לא ידברו על מאחזים בלתי חוקיים. ואני רוצה לגלות באוזניכם - הם לא יהפכו לפינלנדים. הם לא. אבל אומרים שיש איזו פרקליטה ידועת שם, גברת טליה ששון. כששאלנו את ראש הממשלה לפני כמה חודשים - הבטחת לנשיא בוש, לא יפה, לא עובדים על נשיא ארצות-הברית, הוא ענה - מינינו את טליה ששון. היא תפתור את הבעיה. 
       
היו"ר ראובן ריבלין:
       
       היא תהפוך את הפלסטינים לפינלנדים?
       
אפרים סנה (העבודה-מימד):
       
       לא, היא תביא לכך שהמאחזים הבלתי-חוקיים, לדעתי כ-100 במספרם, יורדו. והגברת ששון עוד לא הביאה לנו את הששון הזה, ואני לא בטוח אם היא תביא. ועל כל הדברים האלה, ראש הממשלה שנעדר פה עם חבריו, מאכיל אותם, מאכיל אותם, והם נושכים את ידו. האם הם יעצרו ביד? אני לא בטוח. הוא עושה את מלאכתם, והם משיבים לו רעה תחת טובה. אני שוב אצטט מהריאיון המונומנטלי הזה של דובי וייסגלס דברים שהוא אומר על המתנחלים - הם היו צריכים לצאת בריקודים סביב למשרד ראש הממשלה. 
       
       אתה מתאר לעצמך, אדוני היושב-ראש, איך אלפי מתנחלים עומדים ורוקדים סביב בניין ראש הממשלה? אבל הם לא רוקדים ריקודי שבח. הם רוקדים במקרה הטוב את מחול החרבות. את מחול החרבות. ופסק ההלכה - - -
       
היו"ר ראובן ריבלין:
       
       אדוני אומר שהם לא רוקדים לחלילו של וייסגלס. 
       
אפרים סנה (העבודה-מימד):
       
       הם רוקדים סביבו, לא בכדי אמרתי - את ריקוד החרבות, כי מקצתם מבקשים את נפשו. מקצתם מבקשים את נפשו. 
       
היו"ר ראובן ריבלין:
       
       חס וחלילה. 
       
אפרים סנה (העבודה-מימד):
       
       מה זה מקצתם? אני מכיר. יושב פה אורי אריאל. לא אליו אני מתכוון. 
       
אורי יהודה אריאל (האיחוד הלאומי - ישראל ביתנו):
       
       למה אתה מעז להגיד על מישהו שהוא מבקש נפשו של ראש הממשלה?
       
היו"ר ראובן ריבלין:
       
       חלילה, חלילה. חבר הכנסת אריאל. חבר הכנסת אריאל, אני הערתי. האם אדוני לא שמע שאמרתי חלילה?
       
אפרים סנה (העבודה-מימד):
       
       אני מנוע בדרך כלל, על-פי החוק, לצטט את הנאמר בוועדת החוץ והביטחון, אבל היות שזה כבר צוטט ברבים, אני יכול לחזור על כך. 
       
היו"ר ראובן ריבלין:
       
       לצטט את המקורות שציטטו. 
       
אפרים סנה (העבודה-מימד):
       
       לצטט את המקור, שאמר ראש שירות הביטחון הכללי, שיש עשרות אנשים שמייחלים באופן פעיל למותו של ראש הממשלה. איך אני צריך לפרש "מייחלים באופן פעיל"? ואני רואה, ראש הממשלה הולך פה בתוכנו, ובלב הכנסת, בלב הפרלמנט שלנו, עשרה מאבטחים ויותר הולכים סביבו, ולא נגד "הג'יהאד", ולא נגד ה"חמאס", ולא נגד "החזית העממית", ולא נגד ה"חיזבאללה". מפני מי הם שומרים על ראש ממשלת ישראל? מפני מי? אנחנו באוקטובר. איך אומרים הצרפתים? דז'ה-וו. מזכירים לנו האווירה הזאת והאוויר הזה תשע שנים אחורה. 60 רבנים אומרים לסרב פקודה. 60 רבנים. 
       
       אמרתי את כל זה, אדוני היושב-ראש, כנימוקים בקיצור מקוצר למה צריך להביע אי-אמון בממשלה הזאת. עדיין לא אמרתי דבר על העניין החברתי. והיות שהכול כבר נאמר, אז אני אספר סיפור מהיום. לידיד משותף לי ולראש הממשלה נולדו בשעה טובה תאומים, לו ולרעייתו, בניתוח קיסרי. ומספר לי האב המאושר -  וחבל ששר הבריאות איננו פה, אבל חלקו הלוא במחרימים ודאי - שולחים את היולדת, עם התפרים והתחבושות, אומרים לה, "אוגמנטין" - זו אנטיביוטיקה - תלכי תקני בבית-מרקחת, כי בתל-השומר אין. אין. למה הגענו? למה הגענו ששולחים אנשים - וזה לא המקרה היחיד. רק היום שמעתי סיפור נוסף. שולחים אנשים חולים לבית-המרקחת: תלכו תביאו, קנו בכספכם, כי אין בבית-החולים. למה הביאו את המדינה הזאת? 
       
       אדוני היושב-ראש, עם ישראל זקוק לתקווה, והממשלה הזאת לא תיתן לו אותה. תקווה יכולה להיות קודם כול בהחזרת המדינה למה שהיתה פעם - אחראית לרווחת אזרחיה. והיות שיש לנו שר אוצר שאמון על כלכלת השוק, גיליתי השבוע שבראש המדינות שאצלן מדד התחרות והיעילות הכי גבוה בעולם עומדות ארבע מדינות סקנדינביה, שהן מדינות רווחה לעילא ולעילא. בדיוק מהסוג ששר האוצר הנעדר, הנעדר בעי"ן לא בה"א, מנסה בשיטתיות להרוס. 

	צריך להחזיר את ישראל למה שהיתה, מדינה שדואגת לאזרחיה. צריך להציע לצד השני הצעה הוגנת, לדבר אתם. יש עם מי לדבר, אם יש על מה לדבר. והממשלה הזאת צריכה ללכת, כדי שלעם ישראל תהיה תקווה. 

היו"ר ראובן ריבלין:
       
       תודה לחבר הכנסת אפרים סנה, השר לשעבר.

       
הצעה לסדר

היו"ר ראובן ריבלין:
       
       לפני שאני נותן לחבר הכנסת אלי ישי את רשות הדיבור - חבר הכנסת אופיר פינס, הצעה לסדר לפי סעיף 53. בבקשה, אדוני. חבר הכנסת ישי, אדוני כבר יכול לעלות לדוכן. 
       
אופיר פינס-פז (העבודה-מימד):
       
       אדוני היושב-ראש, אדוני השר, נודע לי כי סיעת הליכוד החליטה שלא ליטול חלק בדיון באי-האמון ולא להשתתף בהצבעה. סיעת הליכוד, יכול להיות שגם סיעת המפד"ל, סיעות הקואליציה. 
       
טלב אלסאנע (רע"ם):
       
       כמה סיעות יש בתוך הליכוד?
       
היו"ר ראובן ריבלין:
       
       נא לא לקיים דיון עם טלב אלסאנע עכשיו.
       
אופיר פינס-פז (העבודה-מימד):

       
       לא, בעניין הזה הם התאחדו. אני רוצה לומר, אדוני יושב-ראש הכנסת, אני רואה בכך טעם לפגם. קודם כול, אני רואה בכך ביזוי של פרוצדורה מקובלת בכנסת. גם להפסיד צריך לדעת להתייצב. גם כשמפסידים צריך לדעת להתייצב, לא לברוח.
       
       דבר שני, אדוני היושב-ראש, אני לא יכול, כשאני רואה מולי את השר מאיר שטרית, אני לא יכול שלא להיזכר בדמדומי ימי ממשלת נתניהו, כשהשר שטרית היה אז יושב-ראש הקואליציה וסיעת הליכוד, והוא, כשהוא איבד את הרוב הפרלמנטרי, הודיע שהם מפסיקים להשתתף בהצבעות האי-אמון, ומהר מאוד מצאנו את עצמנו בתוך מערכת בחירות. אני לא רוצה להקדים את המאוחר, אבל אני רוצה למחות בתוקף על הדרך שבה הליכוד לא יודע לכבד את הפרוצדורה של הכנסת. 
       
היו"ר ראובן ריבלין:
       
       תודה רבה.
       
עבד-אלמאלכ דהאמשה (רע"ם):
       
       - - -
       
היו"ר ראובן ריבלין:
       
       הוא ביקש בתחילת הישיבה, כפי שכתוב בתקנון, אז אישרתי לו. אין הצעה אחרת. 
       
       

הצעות סיעות העבודה-מימד, ש"ס ויחד--חד"ש-תע"ל--בל"ד--רע"ם 
להביע אי-אמון בממשלה בשל:
א. מדיניותה בתחום המדיני, החברתי והכלכלי;
ב. מדיניותה בתחום החברתי והכלכלי;
ג. מבצע צה"ל בעזה ותוצאותיו

היו"ר ראובן ריבלין:
       
       חבר הכנסת אלי ישי יפרט את הצעתה של סיעת ש"ס להביע אי-אמון בממשלה בגלל מדיניותה בתחום החברתי והכלכלי. חבר הכנסת ישי - בבקשה, אדוני. 
       
אליהו ישי (ש"ס):
       
       אדוני היושב-ראש, חברי חברי הכנסת, לפני שאני אתחיל לנמק, וגם אני שמעתי, אופיר, שסיעת הליכוד או הסיעות בליכוד החליטו שלא להשתתף - אני, בשונה ממך, דווקא קצת מבין, אולי אפילו יותר מבין. כי יש כמה דרכים להפסיד: אפשר להפסיד בכבוד, אפשר להפסיד בלי כבוד, אפשר להפסיד בפחות כבוד. זה שהם לא באים לפגוש, זה מה שנקרא הרמת ידיים, כניעה. 
       
       אתה לא חייב, דווקא אם הם מעדיפים לא להיות פה, כשכל הטלוויזיה וכל העולם רואה אותם, את בושת הפנים, המבוקה והמבולקה, מה שהיה בשבוע שעבר, ואת המחלוקות הפנימיות - אני לא שמח לאידו של אף אדם. בשונה ממך, אני חושב שזכותם לא לבוא לפה ולהפסיד. אז אצלם זה היה הפסד בכבוד. אולי זה יביא מהר יותר לבחירות, אני לא יודע. אני הייתי מבין אותם. מבחינתי, האי-אמון צריך להתבצע, אף אחד לא צריך למשוך את האי-אמון שלו, וצריך לבצע את ההצבעה.
       
       אני רוצה להזכיר לך, שעל התקציב, אנחנו, כולנו, יצאנו החוצה במחאה, והם העבירו את התקציב 60 ומשהו מול אפס. וזה עבר על-פי כל הכללים, על-פי חוק. מה לעשות? דמוקרטיה, לא דמוקרטיה, יצאנו, כי הרגשנו שזה "עבודה בעיניים"; הרגשנו שיש פה אחיזת עיניים והרגשנו שאין עם מי לדבר, לאף אחד לא אכפת מהעם הזה - ומפה אני הולך לאי-אמון שלנו. 
       
       יש פה מה שנקרא מושג של התנתקות, מרגע הקמת הממשלה. התנתקות של הממשלה מההיבטים היהודיים, מהזהות היהודית; בעצם הקמת הקואליציה הזאת עם שינוי, הם התנתקו מעצם הזהות היהודית של מדינת ישראל. לאחר מכן, המפד"ל במו-ידיה תמכה בהתנתקות מתורת ישראל, נתנה לטומי לפיד את חקירת היהדות, את הדת ואת בתי-הדין, ומה לא? ומשם עברו להתנתקות מהעם בנושאים החברתיים. זה תהליך. כבר שמענו שמותר להיות אנטישמי נגד יהודי. אמר זאת פורז. אין משכורת, נעשה חוק שלא חייבים לשלם משכורות. איזה משטר זה? במשטר אפל כבר לא מעזים לדבר ככה. מחפשים דרכים אחרות ומדברים בצורה דמוקרטית, כאילו בצורה שוויונית, בצורה הגונה, אבל אחר כך, מלמטה, לא מעבירים את המשכורות.
       
       אדוני היושב-ראש, היו פה כל כך הרבה הצעות לסדר-היום, כל כך הרבה הצעות אי-אמון. השר שטרית, שר התחבורה, שאני מאוד מכבד ומעריך ומוקיר, אתה אמור להשיב לי. אני הייתי מציע, כמו שאתה יודע, אז כשאופיר אמר, ידעת לקום כיושב-ראש קואליציה אז ולומר: רבותי, אם אין קואליציה, לכו לבחירות. אמרת דוגרי, לא גמגמת ולא שיחקת ולא קרקרת. גם פה, אותו דבר. ישבנו פה באי-אמון אחר אי-אמון, אי-אמון אחר אי-אמון של כל סיעות הבית באופוזיציה. בעניין המועצות הדתיות, בעניין המשכורות לרשויות המקומיות, ואמרו: כן. או-טו-טו. והקימו ועדה ושר הפנים התקשט בנוצות לא לו. מתרברב ואחר כך מביא הצעת חוק שלא ישלמו משכורות בכלל ואין מושג כזה של הלנת שכר. אין מושג כזה שממשלת ישראל צריכה לטפל בעם ישראל. ממשלת ישראל צריכה לדאוג לעצמה, השרים של שינוי צריכים לדאוג ל"וולבו", לכיסאות. 
       
       איפה כתוב בחוק - אדוני היושב-ראש, תעזור לי - ששרי שינוי צריכים לדאוג לעם ישראל? למה? הם קמו על רקע של שנאה, על בסיס של קרע וקיטוב בעם. אז למה הם צריכים לדאוג למשכורות? מה פתאום כאב הראש הזה לשר הפנים? טירוף הדעת אחז אותו. מה פתאום שידאג למשכורות בשלטון המקומי, למועצות דתיות? למה, מה פתאום? איפה הוא חייב?
       
היו"ר ראובן ריבלין:
       
       אתה שאלת אותי שאלה רטורית?
       
אליהו ישי (ש"ס):
       
       לא, אני רוצה שתמתין עוד דקה, שאני אסיים. 
       
       איפה זה כתוב במצע של שינוי - לשלם משכורות לעובדי הרשויות המקומיות, להתמודד עם המצוקה, עם העוני, עם הרעב של הילדים? איפה שר הפנים? 
       
       אז בא טומי לפיד, אם היה חסר איזה קוריוז או הומור מעליב כל כך ומשפיל, כשיורדים "קסאמים" על שדרות הוא מציע בקבינט לתקן את הגגות. כן, לתקן את הגגות כיוון שזה על שדרות. אם זה היה מישהו אחר, הוא לא היה אומר את זה. רק על שדרות הוא אומר את זה. ואני מבקש ממנו שבאותה הזדמנות של תיקון ושיפוץ הגגות, שיכין מטריות בטון לכל הילדים והילדות. אותו ילד ואותה ילדה, ג'ומס, היית בהלוויה קורעת הלב. ראיתי אותך שם. באמת יפה מצדך. תסביר לי, איך אותה ילדה בת שנתיים ואותו ילד בן ארבע ייקחו מטריית בטון כשהם הולכים לשחק בחוץ, כי טומי לפיד אמר שצריך לתקן את הגגות. וכי קרה משהו לכאורה? כמעט שלא נחת בבניין, בעיקר זה היה בחוץ. זה היה בכביש, ששם נהרגו שניים, אדם בן 38-40, ועוד ילד קטן בן שש או בן ארבע, ועכשיו עוד ילדה וילד. אז זו הממשלה הווירטואלית?
       
       אני שואל לתומי, האם באמת הוא לא חייב? האם באמת יש תשובה? עם ישראל יושב שנה וחצי ושומע את האי-אמון שלנו. גדעון עזרא, חבל שהוא איננו פה, אומר: כל שבוע אתם חוזרים על אותו אי-אמון? אנחנו נחזור כל שבוע על אי-אמון, שפוגעים בשכבות החלשות, בילדים, ברעבים, במועצות הדתיות, ברשויות המקומיות. אני אחזור כל שבוע, עד שהממשלה האטומה תפקח את אוזניה ואת עיניה ותביט ותראה ותשמע מה קורה במדינת ישראל, עד לאן אנו מגיעים בהתנתקות. זה פטנט לא רע - התנתקות. מתנתקים מכל דבר. מתנתקים ונפתרה הבעיה. יש בעיה – מתנתקים. איפה יש בעיה – מתנתקים. מישהו לא בסדר - תתנתק ממנו. מישהו לא בסדר - תעשה לו ועדה קרואה. התנתקות.
       
       אדוני היושב-ראש, ביקשתי שבשבוע הבא, בדיון על ההתנתקות, נביא לפה מומחה ללשון ולדקדוק. אני לא צוחק. מה זה התנתקות? מה זה תלישה? מה כותב אבן-גבירול על זה? מה הבדל המשמעות בין עקירה, העתקה, פינוי או התנתקות. מה ההבדל מבחינה מילולית? הציבור לא יודע. רוצים משאל עם, אפילו העם לא יודע מה ההבדל בין פינוי יישובים, עקירת יישובים והתנתקות. סתם, שעם ישראל ידע. אם הולכים למשאל עם, לפחות שעם ישראל ידע מה זה התנתקות - האם זה דומה לפינוי, האם זה כמו עקירת יישובים? האם זה כמו היפרדות של ברק? האם זו לא היפרדות? אבל בשבוע הבא יהיה על זה דיון.
       
היו"ר ראובן ריבלין:
       
       האם זה הכול יחד?
       
אליהו ישי (ש"ס):
       
       נכון. בשבוע הבא יהיה על זה דיון, ואני הייתי מביא לפה מורה ללשון, שייתן לנו הסברים על כל דבר ודבר. לפחות, אם חברי הכנסת כל כך אינטליגנטים ומבינים מה זה - - -
       
היו"ר ראובן ריבלין:
       
       ב-1988 אמר לי חבר הכנסת חיים אורון - הוא לא אמר לי התנתקות, אבל הוא אמר לי שזה מה שיהיה. הוא לא קבע את השם, אבל הוא אמר שזה מה שיהיה.
       
אליהו ישי (ש"ס):
       
       טוב, ג'ומס הוא פרלמנטר חכם ומוכשר. הוא אמר גם לי הרבה דברים, והוא בדרך כלל יודע מה שהוא אומר. לא תמיד אני מסכים אתו, אבל בדרך כלל הוא בסדר. אני מצטרף למחמאה. בהרבה דברים - כן. אמרתי בפירוש שלא בכל דבר אני מסכים אתו, אבל זה קרה.
       
אורי יהודה אריאל (האיחוד הלאומי - ישראל ביתנו):
       
       - - -

אליהו ישי (ש"ס):
       
       אדוני היושב-ראש, אני אומר שהעם אינטליגנטי והוא מבין טוב. יכול להיות שאנחנו לא מבינים מספיק. אז לפחות לפני שעושים משאל עם לעם ישראל, שיסבירו אם מצביעים בעד התנתקות או נגד. אבל לפחות לנו, חברי הכנסת, לפני שאנחנו מצביעים, כי הרי ידוע שאחרי ההצבעה פה יבואו למשאל עם, ואם יהיה משאל עם, לפחות שיסבירו לחברי הכנסת מה המשמעות, אבל זו באמת נקודה אחרת. לא נדון בזה, זו באמת דילמה אמיתית. 
       
       אגב, אנחנו מאוד בעד תהליך מדיני, ואמרתי את זה בתקשורת, ואמרתי את זה מעל דוכן הכנסת לפני חודשים מספר, שאם יהיה הסכם, אפילו שאני באופוזיציה אני מוכן לתמוך. אנחנו בעד הסכם, אבל אני מתמקד בעיקר בהיבטים החברתיים. 
       
       אדוני השר, מכובדי השר מאיר שטרית, ישבו פה קודמיך ודיברו על העובדה שעשו חוק שיהיה אפשר להעביר משכורת למרות העיקולים. ואז קמתי ואמרתי פה: "עבודה בעיניים". קודמך אמר שזה עניין של כמה שבועות וזה יסתדר. קודמך אמר שיש תוכנית כלכלית שבתוך שנה נצא לצמיחה ונראה אותה. בינתיים, שום דבר - לא משכורות ברשויות המקומיות; לא במועצות דתיות. המצוקות הולכות וגדלות, העוני והרעב – קטסטרופה. ההתנתקות מעם ישראל, מהשכבות החלשות הולכת ומתרחבת. לא האמנו אי-פעם שממשלה תתנתק גם מהשכבות החלשות ביותר, הקשות ביותר בחברה הישראלית. גם לשם הגיעה ההתנתקות.
       
       מאיר, אתה משיב חדש פה, ואני מניח שלך אין תשובה על השאלות ששאלתי כבר לפני שנה וחצי ואני אמשיך לשאול עד שהממשלה הזאת תתחלף, כי זה תפקידי כאופוזיציה, לשאול ולשאול. שעם ישראל יקשיב טוב ויראה איזו ממשלה וירטואלית יש לו, עד שבסופו של דבר הממשלה תבין סוף-סוף שאין גיבוי מהעם ואז באמת נלך לבחירות.
       
       מכל מקום, אני מציע שתאמר באמת שהממשלה לא יודעת להתמודד עם זה, או שאין לך תשובות על השאלות שלי, או שהתשובות עד היום היו מתחמקות ואתה מקווה שיהיו תשובות אמיתיות וענייניות. זה לא מה שאני רואה, כי אני מבין שתהיה התנתקות של סיעת הליכוד מהכנסת בשעת ההצבעה. זו התנתקות מסוימת. הם מתנתקים מהצבעה, ולאחר מכן כנראה נמשיך את העבודה לקראת הבחירות הקרובות.
       
       לסיום, אדוני היושב-ראש, אני רוצה להביע את צערי וכאבי ואת הזעם והתסכול והמרירות של רוב אזרחי מדינת ישראל על המצב הכלכלי-החברתי הקשה שנקלענו אליו. אני מתפלל לקדוש-ברוך-הוא שבעזרת השם יעזור לנו ובעזרת השם בקרוב נלך לבחירות ועם ישראל יאמר את מה שיש לו לומר בבחירות. זה משאל העם הכי נכון, שעם ישראל יאמר את מה שיש לו לומר לכנסת ישראל לקראת הבחירות, אבל - להמתין בסבלנות. יש אזרחים סובלים, אי-אפשר לבקש מהם בעצם סבלנות. אין להם תרופות. אנשים מתים יום-יום, הקשישים שאין להם תרופות, חולים, ילדים רעבים שאין להם אוכל ודברים מינימליים. בשירותי הדת עובדים בלי משכורת. מה אתה יכול להגיד לאדם שלא קיבל משכורת שישה חודשים, סבלנות? על מה סבלנות? ניתקו לו את החשמל, את המים. אתה לא יודע מה לומר לו.
       
       דבר אחד אני כן יכול לומר – לדרוש סבלנות אני לא יכול, אבל לפחות אני יכול לומר להם שאנחנו אתם, שנמשיך הלאה לזעוק ולצעוק. אנחנו באופוזיציה, לא בפנים, אין לנו היכולת להשפיע מתוך הממשלה, אלא רק לצעוק ולזעוק, בתקווה שבעזרת השם, בקולות משותפים, בכוחות משותפים, זעקת העם, הקשישים והחולים, החד-הוריות, הילדים הרעבים, וכולם יחד, עם הנציגים פה באופוזיציה, עם הזעקה הזאת אולי בעזרת השם נראה שינויים בקרוב ונלך לבחירות. תודה.

היו"ר ראובן ריבלין:
       
       תודה לחבר הכנסת אלי ישי, סגן ראש הממשלה לשעבר. ישיב השר המתאם ושר התחבורה, חבר הכנסת מאיר שטרית. 

קריאות:
       
       - - -

היו"ר ראובן ריבלין:
       
       אתם, בוים ישיב לכם. 

נסים דהן (ש"ס):
       
       - - -

היו"ר ראובן ריבלין:
       
       בוים ישיב לכם. אתם בנפרד. קודם, על שתי ההצעות הראשונות, שהן מאותו סוג, ישיב השר המתאם, ועל הצעת האי-אמון שלכם ישיב סגן השר בוים, כי היא מדברת על הנושא הביטחוני. בבקשה.

שר התחבורה מאיר שטרית:
       
       אדוני היושב-ראש, רבותי חברי הכנסת, ראשית אני מבקש להתייחס להערה לסדר של חבר הכנסת אופיר פינס. 

נסים דהן (ש"ס):
       
       אולי כדאי לדחות את הישיבה.

היו"ר ראובן ריבלין:
       
       מדוע, אדוני?

שר התחבורה מאיר שטרית:
       
       חבר הכנסת דהן, אני מציע – לא צריך להיכנס לייאוש. 

היו"ר ראובן ריבלין:
       
       מדוע, אדוני? 

נסים דהן (ש"ס):
       
       אדוני היושב-ראש - - -

חיים אורון (יחד):
       
       הכנסת היא לא של הקואליציה, הכנסת היא של - - -

שר התחבורה מאיר שטרית:
       
       נכון. 

היו"ר ראובן ריבלין:
       
       רבותי, הזירה היא פה. אל תדברו לי על – מי שרוצה – אין אונס. חבר הכנסת דהן, אתה אומנם מנאמני המליאה, אבל לפעמים גם אתה הולך כשאתה רוצה.

נסים דהן (ש"ס):
       
       זה לא האיחור. הם החרימו את הישיבה - - -

קריאות:
       
       - - -

שר התחבורה מאיר שטרית:
       
       לא, זה לא נכון. 

היו"ר ראובן ריבלין:
       
       כל מי שהחרים זה עניינו ועל אחריותו. 


שר התחבורה מאיר שטרית:
       
       אדוני, אני עונה לעניין. 

רן כהן (יחד):
       
       השר שטרית - - -

שר התחבורה מאיר שטרית:
       
       עוד לא שמעו תשובה. 

רן כהן (יחד):
       
       ברשות היושב-ראש - - -

קריאות:
       
       - - -

היו"ר ראובן ריבלין:
       
       רק רגע, רק רגע. 

משולם נהרי (ש"ס):
       
       איך יש לך תשובה על כל דבר?

היו"ר ראובן ריבלין:
       
       מה זה בעמידה? חבר הכנסת נהרי. 

משולם נהרי (ש"ס):
       
       אני אגיד את זה בישיבה: איך יש לך תשובה על כל דבר? 

היו"ר ראובן ריבלין:
       
       השר עונה, ומייד אתן לך. 

שר התחבורה מאיר שטרית:
       
       אני אענה. 

משולם נהרי (ש"ס):
       
       אין דבר שאין לך תשובה עליו.

היו"ר ראובן ריבלין:
       
       האם אדוני מבקש שיפריעו לו?

שר התחבורה מאיר שטרית:
       
       לא לא, תן לי לענות קודם – בלי שאני עונה תשובה. אולי יש לי תשובה טובה? 

היו"ר ראובן ריבלין:
       
       אדוני יזכור שחבר הכנסת רן כהן רצה לשאול את השאלה. 

שר התחבורה מאיר שטרית:
       
       בהחלט. אני אתן לו לשאול. 

היו"ר ראובן ריבלין:
       
       כשיתפנה, אתה תודיע לי. 

שר התחבורה מאיר שטרית:
       
       אני אתן לו לשאול. 

רן כהן (יחד):
       
       - - - סיעת הליכוד החליטה להחרים את הכנסת - - -

שר התחבורה מאיר שטרית:
       
       אני אענה לך. אני עונה לך. חברים, אמרתי שאתייחס להערה של חבר הכנסת אופיר פינס, ואני בהחלט מסכים לדבריו של חבר הכנסת אורון: הכנסת היא הבית של חברי הכנסת, וזכותה של האופוזיציה לטרטר בכל שבוע את עצמה ואת הכנסת, שבוע אחרי שבוע, בהצבעות אי-אמון, בריטואל השבועי הזה, שחוזר על עצמו ללא שום תועלת. 
       
       זכותכם, אבל למה אנחנו חייבים להשתתף בזה? אילו בי היה הדבר תלוי, חבר הכנסת רן כהן – ואתה זוכר שעשיתי את זה כשהייתי ראש קואליציה, בתקופה של נתניהו – לא היו באים להצבעות כל הזמן בכלל, כי לפי החוק, מתי האי-אמון באמת מצליח? רק כשיש 61 חברים שמצביעים אי-אמון בממשלה. אם יש 60:0, האי-אמון לא הצליח, ולא משנה - - -

רן כהן (יחד):
       
       - - -

שר התחבורה מאיר שטרית:
       
       רגע, רגע, חבר הכנסת רן כהן, תן לי לסיים. 

רן כהן (יחד):
       
       אבל זאת שבירת הכלים הפרלמנטריים.

שר התחבורה מאיר שטרית:
       
       לא נכון. ואגב, בתקופת נתניהו עשיתי את זה לאורך כל הזמן. זכותכם לטרטר את עצמכם אם אתם רוצים לעשות זאת. 
       
       אגב, לגופו של עניין, סיעת הליכוד החליטה שלא להשתתף היום בהצבעה - -

אופיר פינס-פז (העבודה-מימד):
       
       השר שטרית, אתה זוכר איך זה נגמר?

שר התחבורה מאיר שטרית:
       
       - - וחברי הסיעה לא נמצאים פה מכיוון שעכשיו יש אצלנו, בסיעת הליכוד, דיון על תוכנית ההתנתקות ומשאל העם. הישיבה נמשכת שם עד 17:00, וכל חברי הסיעה נמצאים שם. זה לא שהחליטו כרגע ו-forever לא להשתתף - - 

יוסי שריד (יחד):
       
       השר שטרית - - -

שר התחבורה מאיר שטרית:
       
       - -  ההחלטה שהתקבלה היום היא לגבי היום. 

יוסי שריד (יחד):
       
       השר שטרית, אני מציע - - -
       
היו"ר ראובן ריבלין:
       
       נא לשבת, חבר הכנסת שריד.

יוסי שריד (יחד):
       
       יש לי הצעת ייעול ליושב-ראש.

היו"ר ראובן ריבלין:
       
       בבקשה, רק ישב, אדוני. 

יוסי שריד (יחד):
       
       אני רוצה להציע הצעת ייעול ליושב-ראש. אני מציע שהכיסא של ראש הממשלה יהיה מעתה ואילך כיסא מפלט. בכל פעם שהוא - - -

היו"ר ראובן ריבלין:
       
       אדוני, תהיה לו הזדמנות לומר את דבריו. 

שר התחבורה מאיר שטרית:
       
       ראש הממשלה נמצא בישיבת הסיעה יחד עם כל חברי הכנסת, ורבותי, אני אומר לכם – אני לא רואה בזה שום בעיה.

קריאה:
       
       - - -

שר התחבורה מאיר שטרית:
       
       נשמע, ועוד איך נשמע. לא נשמע שיגישו כל שבוע שלוש הצעות אי-אמון. איפה זה נשמע? זה הגיוני בעיני מישהו? 

אופיר פינס-פז (העבודה-מימד):
       
       למה אתה לא אומר את האמת, שאין לכם רוב ואתם לא מסוגלים להסיר את האי-אמון? תגיד את האמת. 


שר התחבורה מאיר שטרית:
       
       חבר הכנסת אופיר פינס - -

היו"ר ראובן ריבלין:
       
       חבר הכנסת פינס, הוא עונה לך. 

שר התחבורה מאיר שטרית:
       
       - - חבר הכנסת אופיר פינס, אתה יכול לשאול את חבר הכנסת גדעון סער – אני הצעתי לו לנהוג במדיניות הזאת מהרגע הראשון שהקואליציה הזאת קמה, כשהיה לנו רוב מוחלט להביס אתכם בכל הצבעה. 
       
       יכול להיות שעכשיו – בגלל הוויכוח בתוך הליכוד – יכול להיות שהיושב-ראש חושש שאולי לא יהיה לו רוב להביס אתכם בהצבעה. הוא לא רוצה לעמוד במצב שהוא צריך לרוץ אחרי החברים. זה בסדר גמור, זה תרגיל פרלמנטרי לגיטימי. 
       
       נכון שההחלטה התקבלה רק לשבוע הזה, אז זה עוד לא סופי. אם זה היה תלוי בי, ההחלטה הזאת היתה מתקבלת forever. זה בזבוז זמן של הכנסת, כל שבוע שלוש-ארבע שעות של דיון סרק שאין לו שום ערך. תעשו אי-אמון כשיש לכם רוב להפיל את הממשלה, אחרת זה סתם בזבוז זמן של הכנסת, במקום לעסוק בחוקים ולעסוק בדברים אחרים. עד כאן בנושא הזה, אדוני היושב-ראש.
       
       אני מבקש להשיב על הצעתו של חבר הכנסת – הנה הוא, בדיוק נכנס – ידידי אפרים סנה בעניין המדיני. חבר הכנסת סנה, ראשית אני שמח על ההודעה שלך, שסיעת העבודה תתמוך בלא תנאי בתוכנית ההתנתקות של ראש הממשלה. אני חושב שחשוב מאוד שהדבר הזה הובהר, ויהיה ברור שסיעת העבודה עומדת לימין הממשלה בביצוע תוכנית ההתנתקות, כי, כידוע לך - - -

רן כהן (יחד):
       
       אני כבר מוסר לך שגם כל סיעת יחד תתמוך - - -

שר התחבורה מאיר שטרית:
       
       אני מברך אתכם כי אני חושב שזה באמת חשוב, ואני חושב שטוב שראש הממשלה ידע שיש לצדו קבוצה של אנשים ממפלגות אחרות שתומכים בתוכנית ההתנתקות חרף ההתנגדות - -  

נסים דהן (ש"ס):
       
       - - -

שר התחבורה מאיר שטרית:
       
       - - שיש בתוך הבית הזה מכיוונים אחרים. ואני אישית, כידוע, מקווה שבשבוע הבא תוכנית ההתנתקות אכן תעבור.
       
       אני חושב שבסוף הדרך – חבר הכנסת סנה, אתה טוען שהתוכנית היא לא טובה; אולי היא לא מושלמת, אבל היא טובה – אתה מסכים אתי שלאורך זמן אני לא יודע מי מכם מאמין שאנחנו צריכים להישאר ברצועת-עזה forever. מישהו מאמין בזה? אני לא מאמין בזה. לא האמנתי בזה אז, ואני לא מאמין בזה היום. אין לנו מה לחפש ברצועת-עזה. אז אם בהסכם הקבע כל אחד מבין שלא צריכים להישאר שם, אני טוען שחבל להישאר שם במשך זמן ולשלם את המחיר היומיומי – מחיר הדמים, תרתי משמע, היומיומי. 
       
       ואם הגענו למצב שבו ראש הממשלה מציע תוכנית התנתקות – שהיא לא הסכם קבע עם הפלסטינים, אבל היא צעד אחד קדימה, שאולי יביא בעקבותיו התפתחות של המשא-ומתן המדיני – צריך לתמוך בזה, ללכת צעד קדימה ולא לחשוש. 
       
       אני מקווה שיהיו שם תהליכים שירגיעו את המצב ברצועה, והפלסטינים ישתלטו על עצמם ויהיו שם בסדר, ויחיו בשקט ובסדר וינהלו את החיים שלהם כהלכה, כדי להראות שאפשר להתקדם, אבל זה רק יביא ברכה כדי להתקדם בהמשך המשא-ומתן ביש"ע, ועם הפלסטינים, ולגבי המצב בגדה.
       
       אני רוצה לומר לך, בשבוע שעבר עניתי פה על הצעות לסדר-היום על דבריו של דב וייסגלס, מנהל לשכת ראש הממשלה. עניתי, וציטטתי מה באמת אמר דב וייסגלס - -

אחמד טיבי (חד"ש-תע"ל):
       
       הוא כבר לא - - -

שר התחבורה מאיר שטרית:
       
       - - כי מה שצוטט בעיתונים אינו נכון. דב וייסגלס אמר – אני ציטטתי מלה במלה את מה שהוא אמר, ודב וייסגלס הוא עורך-דין ידוע, הוא לא אומר שטויות כמו שמישהו פה אמר.

אורי יהודה אריאל (האיחוד הלאומי - ישראל ביתנו):
       
       - - - שקרן - - -

שר התחבורה מאיר שטרית:
       
       לא, הוא לא שקרן, הוא פשוט ציטט אותו לא נכון. אני ציטטתי פה, בכנסת, את דבריו, ואני רוצה לחזור על הציטוט – לא מלה במלה – אבל על התוכן. 
       
       דב וייסגלס אמר, שתוכנית ההתנתקות היא הערובה היחידה לכך ששום תוכנית מדינית אחרת לא תעלה על השולחן, לבד ממפת הדרכים. הוא אומר: זה שעכשיו עושים את תוכנית ההתנתקות, זה מבטיח שהתוכנית המדינית היחידה שתישאר על השולחן לדיון היא מפת הדרכים - -

חיים אורון (יחד):
       
       - - -

שר התחבורה מאיר שטרית:
       
       - -  ושום תוכנית מדינית - - -

אבשלום וילן (יחד):
       
       - - -

אפרים סנה (העבודה-מימד):
       
       - - -

קריאות:
       
       - - -

שר התחבורה מאיר שטרית:
       
       חברים, חבר הכנסת ד"ר אפרים סנה, חבר הכנסת זחאלקה הסביר לי בשבוע שעבר, שפורמלין, שעשוי מ-27% - - -

ג'מאל זחאלקה (בל"ד):
       
       - - -

היו"ר ראובן ריבלין:
       
       האם אדוני מוכן להיחקר חקירת שתי וערב על אמירתו זו? 

שר התחבורה מאיר שטרית:
       
       אני רוצה לומר, שחבר הכנסת זחאלקה אמר בשבוע שעבר שפורמלין הוא תמיסה שעשויה מ-27% פורמאלדהיד, תמיסה שמשמרת רקמה חיה. נכון? זה מה שאמרת? 

ג'מאל זחאלקה (בל"ד):
       
       אחרי שממיתים את הרקמה; ממיתים, ואחר כך שמים - - -

שר התחבורה מאיר שטרית:
       
       או.קיי., אבל פה אין כוונה להמית שום דבר. תוכנית מפת הדרכים באמת נמצאת היום - - -

חיים אורון (יחד):
       
       הוא צודק או לא צודק, דב וייסגלס?

שר התחבורה מאיר שטרית:
       
       תוכנית מפת הדרכים באמת נמצאת היום בפורמלין. אפשר להוריד את הפורמלין הזה כל רגע – ברגע שהפלסטינים - - -

חיים אורון (יחד):
       
       פורמלין לא יציל חיים - - -

קריאות:
       
       - - -

שר התחבורה מאיר שטרית:
       
       חברים, אז הדימוי שווייסגלס השתמש בו הוא לא נכון - -

חיים אורון (יחד):
       
       הוא יודע את זה, שמפורמלין - - -


שר התחבורה מאיר שטרית:
       
       - - וייסגלס הוא לא כימאי, והוא לא השתמש בדימוי נכון, אבל דבריו לא היו שתוכנית ההתנתקות מטרפדת תוכנית מדינית, אלא להיפך – שתוכנית ההתנתקות היא היחידה שמבטיחה שלא יעלו תוכניות מדיניות אחרות על השולחן - - - 

אחמד טיבי (חד"ש-תע"ל):
       
       היה צריך להגיד - - -

שר התחבורה מאיר שטרית:
       
       מדינות אירופה, יש להן תוכניות משלהן - - - 

אבשלום וילן (יחד):
       
       כבוד השר, אולי תסביר לנו אל מי כיוון דובי וייסגלס את דבריו? הוא רצה לשכנע את הימין? הוא רצה לשכנע את - - -

שר התחבורה מאיר שטרית:
       
       אל כולם. הוא אמר עובדות. 

היו"ר ראובן ריבלין:
       
       תודה. הרי השאלות הן שאלות רטוריות - - 

שר התחבורה מאיר שטרית:
       
       כל מדינה בעולם - - -

היו"ר ראובן ריבלין:
       
       - -  ולא דובי וייסגלס מעיד כאן; מעיד השר. הוא אומר איך הוא הבין אותו. 

שר התחבורה מאיר שטרית:
       
       כל המדינות בעולם  – כולם, אין להם שום דבר לעסוק בו, רק ישראל והפלסטינים. כל מדינה יש לה תוכנית משלה: תעשו א', תעשו ב', תעשו ג'. אז דב וייסגלס הבהיר – וגם ראש הממשלה – שהמחויבות היחידה של מדינת ישראל - - -


חיים אורון (יחד):
       
       לא רק כל מדינה, הוא מדבר על ז'נבה ועל המפקד הלאומי - - -

שר התחבורה מאיר שטרית:
       
       הוא צודק, הוא צודק. התוכנית היחידה שמחייבת את ממשלת ישראל, שעליה החליטה הממשלה, היא תוכנית מפת הדרכים, שהפלסטינים קיבלו אותה - - -

היו"ר ראובן ריבלין:
       
       כל שאר התוכניות כלולות במפת הדרכים, הסעודית - - -

שר התחבורה מאיר שטרית:
       
       אנחנו קיבלנו אותה.

אפרים סנה (העבודה-מימד):
       
       - - - 

שר התחבורה מאיר שטרית:
       
       הפלסטינים קיבלו אותה. אלא מה? הם לא ממלאים את החלק הראשון שבה, שהוא הפסקת הטרור בלא שום תנאי. זה לא קורה. שום רפורמה ממשלית לא קורית. איך אתה רוצה שיתקדמו?

אפרים סנה (העבודה-מימד):
       
       - - - 

שר התחבורה מאיר שטרית:
       
       אפרים, אתה היום היית מסכים להתקדם? מה אתה מציע לעשות? לסגת מהגדה? לברוח? מה לעשות?

אפרים סנה (העבודה-מימד):
       
       הייתי מציע לראש הממשלה דבר מאוד פשוט - - -

שר התחבורה מאיר שטרית:
       
       מה לעשות?

היו"ר ראובן ריבלין:
       
       רבותי, זו לא ישיבת ועדה פה. זו לא ישיבת ועדה. 

שר התחבורה מאיר שטרית:
       
       זו שאלה רטורית. 

היו"ר ראובן ריבלין:
       
       הוא שאל מה אתה מציע, באופן רטורי, מה שהצעת הוא כבר שמע. כבוד השר, אל תשאל אותם. 

שר התחבורה מאיר שטרית:
       
       אני מסכים, מאה אחוז. 

אפרים סנה (העבודה-מימד):
       
       - - - 

שר התחבורה מאיר שטרית:
       
       לכן אני חושב שראש הממשלה עושה נכון בזה שהוא מעז לעשות צעד. חבר הכנסת סנה, אני רוצה להזכיר לך, אתה היית שר בממשלת ברק. ממשלת ברק לא העזה לעשות מה שראש הממשלה עושה. הוא אומנם נפרד מלבנון, אבל הוא לא יצא מעזה. מי הפריע לו לצאת מעזה? מה, אנחנו הפרענו? היו לנו בסך הכול 19 מנדטים באופוזיציה. יכולנו להפריע? אפילו רובי, שמתנגד בכל תוקף לעניין הזה, לא היה יכול להפריע עם 19 מנדטים. אף אחד לא הפריע לו לצאת מלבנון. 

היו"ר ראובן ריבלין:
       
       אבל הייתי עושה כל מאמץ. 

שר התחבורה מאיר שטרית:
       
       נכון, הפרענו לו, ניסינו להפריע ליציאה מלבנון. לא הצלחנו. אילו רצה לצאת מעזה, אף אחד לא היה מפריע לו. לכן, מה הטעם לבקר ראש ממשלה, שבא מימין, שאומר בצורה הכי ברורה, אני מתכוון להתנתק מעזה, ועומד בלחץ אדיר בתוך הקואליציה שלו, בתוך המפלגה שלו. הוא מוכן לסכן הלכה למעשה את כיסאו כדי לעשות צעד קדימה בתהליך השלום. 

אפרים סנה (העבודה-מימד):
       
       הוא מוכן לסכן את חייו, לא את כיסאו. 

שר התחבורה מאיר שטרית:
       
       אני לא אומר שהמתיישבים צריכים לרקוד סביב משרד ראש הממשלה. אני חושב שאין להם שום סיבה לרקוד. אף אחד לא שמח שעוקרים אדם ממקומו. 

אורי יהודה אריאל (האיחוד הלאומי - ישראל ביתנו):
       
       - - -

שר התחבורה מאיר שטרית:
       
       זה תהליך כואב, פוגע מאוד. אנשים שחיו כל חייהם, נשלחו לשם על-ידי המדינה. ודאי שזה מאוד כואב. זה תהליך קורע. ועם זאת הגענו לרגע שהממשלה החליטה לעשות צעד, בניגוד לעמדת המתנחלים. כולנו, גם מימין וגם משמאל, צריכים לחבק אותם, לפצות אותם בנדיבות, לתת להם אפשרות לבנות את הבתים שלהם מחדש במקומות אחרים, לבנות את עסקיהם, ולצאת לשלום מעזה, ולתת לפלסטינים לבנות את החיים שלהם שם. 
       
       רבותי, אני רוצה להזכיר לעצמנו: מדינת ישראל החליטה, אסטרטגית: אנחנו רוצים להגיע להסכם שלום עם הפלסטינים. אני אומר לכם, לצערי הרב, אילולא ערפאת, שטרפד את כל העניין הזה - - -

עסאם מח'ול (חד"ש-תע"ל):
       
       אילולא העם הפלסטיני.

שר התחבורה מאיר שטרית:
       
       אילולא ערפאת - אני לא מאשים את העם הפלסטיני. לצערי, העם הפלסטיני לא יכול לעשות כלום. אין לו בחירות כל שנתיים, הוא לא יכול לעשות אי-אמון בערפאת כל שבוע, כמו פה. הוא לא יכול. הם לא יכולים לעשות כלום. 

היו"ר ראובן ריבלין:
       
       כבוד השר, אי-אפשר בגלל כל קריאת ביניים להתחיל את הנאום מחדש. אדוני מתבקש. 

שר התחבורה מאיר שטרית:
       
       לצערי, העם הפלסטיני נמצא בצרה צרורה, וערפאת הביא אותה עליו. הוא לא יכול להדיח את ערפאת, הוא לא יכול לעשות כלום. זו לא דמוקרטיה. אם זו היתה דמוקרטיה – אני אומר לך, כבר מזמן ערפאת היה בחוץ. אבל זו לא דמוקרטיה. ולכן העם הפלסטיני תקוע במצר כמונו. יש לו הנהגה - - 

עסאם מח'ול (חד"ש-תע"ל):
       
       הוא הערבי היחיד שנבחר בבחירות. 

שר התחבורה מאיר שטרית:
       
       - - שלא מבינה, שאילו היתה שומרת על דבר אחד, נלחמת בטרור ברצינות, מפסיקה את הטרור, מזמן היתה מדינה פלסטינית. 

עסאם מח'ול (חד"ש-תע"ל):
       
       הוא הערבי היחיד שנבחר במדינה דמוקרטית. 

שר התחבורה מאיר שטרית:
       
       מזמן היתה להם מדינה פלסטינית, מח'ול. אם אתה לא מכיר בזה - יש לך בעיה גדולה אם אתה לא מכיר במציאות הפשוטה הזאת. תכיר בה. 
       
       לכן, חבר הכנסת סנה, אני חושב שזה מוצדק שאתם תומכים בראש הממשלה בתהליך. אני מקווה – אולי יחד אתך – שזה יוביל בהמשך לצעד נוסף קדימה בכיוון השלום. 
       
       לדבריו של חבר הכנסת אלי ישי, לעניין החברתי. חבר הכנסת אלי ישי, תראה, ודאי שהחיים לא קלים. היית יחד אתי בממשלה כשר הפנים, בממשלה הקודמת, עם העבודה, ממשלה שבה התקבלו החלטות מאוד קשות בתחום החברתי: גם את הקיצוצים בקצבאות הקשישים קיבלנו אז, בניגוד לעמדתי, אגב; גם את הקיצוצים בקצבאות החד-הוריות קיבלנו אז. 

אליהו ישי (ש"ס):
       
       כאלה סדרי גודל לא היו בחיים. 

שר התחבורה מאיר שטרית:
       
       סליחה?

אליהו ישי (ש"ס):
       
       כאלה סדרי גודל מעולם לא היו.

שר התחבורה מאיר שטרית:
       
       תסלח לי, אלו קיצוצים שעשינו אז בממשלה. 

אליהו ישי (ש"ס):
       
       אצלנו לא קרה שבערב חג - - - 

שר התחבורה מאיר שטרית:
       
       לא, אני לא מדבר על הרשויות. אני מדבר על הקיצוצים בתחומים החברתיים, קיצוצי הביטוח הלאומי. 

אליהו ישי (ש"ס):
       
       הם מזעריים יחסית לאלה שעושים היום.

שר התחבורה מאיר שטרית:
       
       כל הקיצוץ בקצבאות החד-הוריות היה אז, כל הקיצוץ בקצבאות הקשישים היה אז. הצבעתם בשבילו גם בממשלה וגם בכנסת. 
       
       אגב, אני לא בא אליך בטענות. אתה יודע, חבר הכנסת אלי ישי, כתוב בהגדה: ויצעקו בני ישראל ותעל זעקתם אל האלוהים וייאנחו בני ישראל מן העבודה. 

אליהו ישי (ש"ס):
       
       שוועתם.

שר התחבורה מאיר שטרית:
       
       שוועתם. וכתוב: וייאנחו בני ישראל מן העבודה. הווי אומר - - - 

נסים זאב (ש"ס):
       
       הכוונה לא למפלגת העבודה.

שר התחבורה מאיר שטרית:
       
       כלומר, מתי אלוקים שמע את זעקתם? כשנאנחו מן העבודה. הרי אתה יודע כמוני, חבר הכנסת אלי ישי, והיית גם שר הרווחה, שבאמת אם כל מי שהיה מסוגל לעבוד היה הולך לעבוד –  רק מי שמסוגל, מי שבריא בגופו וברוחו היה הולך לעבוד – יכולנו לתת לחלשים באמת, לנכים, לקשישים, לחולים - - 

נסים זאב (ש"ס):
       
       זו דמגוגיה, אתם חוזרים על זה כל הזמן. 

שר התחבורה מאיר שטרית:
       
       - - פי כמה יותר. אלו עובדות. 

נסים זאב (ש"ס):
       
       אין עבודה, אין איפה לעבוד. 

שר התחבורה מאיר שטרית:
       
       עזוב, אתה קונה? 

נסים זאב (ש"ס):
       
       אנשים מפוטרים כמעט כל שבוע. 

היו"ר ראובן ריבלין:
       
       חבר הכנסת נסים זאב. 

נסים זאב (ש"ס):
       
       תפסיקו להגיד שאנשים לא רוצים לעבוד. אין להם עבודה. 

היו"ר ראובן ריבלין:
       
       חבר הכנסת נסים זאב. חבר הכנסת נסים זאב, אתה לא שומע אותי?

נסים זאב (ש"ס):
       
       תפסיקו להתל בציבור. 

שר התחבורה מאיר שטרית:
       
       שמעתי אותך, חבר הכנסת זאב. 

נסים זאב (ש"ס):
       
       מפעלים נסגרים.

היו"ר ראובן ריבלין:
       
       אתה לא שומע אותי, חבר הכנסת זאב. חבר הכנסת זאב, אדוני רוצה להפסיק?

עסאם מח'ול (חד"ש-תע"ל):
       
       - - -

היו"ר ראובן ריבלין:
       
       חבר הכנסת מח'ול, לפני שבוע אדוני היה בקובה, ולא צעק, ואפילו ב"גלי צה"ל" לא הבחינו וספרו אותו. 

שר התחבורה מאיר שטרית:
       
       בצעקות לא עושים אמת. אני מציע שתשאל את השר שלמה בניזרי, שר ממפלגתך. בקדנציה שעברה הוא היה שר הרווחה. הוא עשה מחקר, הוא לקח קבוצה של אנשים מובטלים ובדק אם באמת הם ראויים למענק אבטלה. תשאל אותו. הוא הביא את הנתונים לממשלה. הוא מצא שלמעלה מ-50% מהם עובדים במקומות אחרים. אחד מהם היה בעלים של בית-מלון. מה, אתה משלה את עצמך, אתה מרמה את עצמך? אני מציע לך, תעבור בשירות התעסוקה ותראה מה קורה שם. 
       
עסאם מח'ול (חד"ש-תע"ל):
       
       תשפוט אותם. תשפוט אותם, אל תאשים את המובטלים.

שר התחבורה מאיר שטרית:
       
       כל מי שמקבל דמי אבטלה, באמת לא יכול לעבוד? אתה רציני? 

היו"ר ראובן ריבלין:
       
       שב, חבר הכנסת ישי. 

שר התחבורה מאיר שטרית:
       
       הקבלנים מחפשים עשרות אלפי עובדים, לא מצליחים למצוא. 

היו"ר ראובן ריבלין:
       
       אם אדוני רוצה לומר דבר, ישב. 

שר התחבורה מאיר שטרית:
       
       העובדים בסיעוד – כל עובדי הסיעוד הם פיליפינים, זה בסדר בעיניך? 

עסאם מח'ול (חד"ש-תע"ל):
       
       אתה הבאת אותם. 

שר התחבורה מאיר שטרית:
       
       כל עובדי החקלאות פיליפינים או תאילנדים, זה בסדר בעיניך? מה קרה לערכי העבודה במדינת ישראל? מה קרה? מה קרה לדור ההורים שלנו, שעבדו? מה, הם לא עבדו? ההורים שלך לא עבדו? ההורים שלי ושלך לא עבדו בחקלאות, בבניין, בתעשייה, בכל דבר? 

נסים זאב (ש"ס):
       
       אז היתה עבודה עברית. לא יבוא.

היו"ר ראובן ריבלין:
       
       חבר הכנסת זאב. 
       
עסאם מח'ול (חד"ש-תע"ל):
       
       עבודה בעיניים. 

שר התחבורה מאיר שטרית:
       
       למה צריך את הסיפור הזה כל פעם מחדש? לכן, נודה על האמת, חבר הכנסת ישי, נודה על האמת, צריך לעשות צעדים מתקנים מבחינה חברתית. צריך לעשות צעדים מתקנים מבחינה חברתית, אבל בתנאי אחד: שמי שמסוגל לעבוד ילך לעבוד. אם זה היה, יכולנו בחצי התקציב של הקצבאות לתת פי - - -

נסים זאב (ש"ס):
       
       העובדים עובדים ולא מקבלים שכר. 

שר התחבורה מאיר שטרית:
       
       תקשיב טוב, זאב. 

היו"ר ראובן ריבלין:
       
       חבר הכנסת ישי רוצה להשיב. 

שר התחבורה מאיר שטרית:
       
       יכולנו לתת פי-שניים לקצבאות לחולים, לקשישים. 

משולם נהרי (ש"ס):
       
       אין עבודה. יש אנשים שעובדים ולא מקבלים משכורת. 

היו"ר ראובן ריבלין:
       
       חבר הכנסת ישי, אדוני לא יכול לדבר. כל סיעתו זועקת פה. חבר הכנסת ישי, מייד כשהוא יסיים אתה תדבר. 

שר התחבורה מאיר שטרית:
       
       אני אתן לך, חבר הכנסת ישי. תראה, חבר הכנסת זאב, כדאי שתכיר בעובדות כדי שלא תגיד דברים לא נכונים. בשנת 2002 המדינה שילמה קצבאות ביטוח לאומי – 53 מיליארד ש"ח. אולי יסביר לי כבודו למה אני צריך לשלם קצבאות ילדים לאמהות מוסלמיות חד-הוריות – שמעת פעם את המושג – שיולדות בכל שנה ילדים? לא שמעתי שדבר כזה קורה. לשלם ל-12,000 נשים פלסטיניות בשכם ובחברון עם 92,000 הילדים שלהן, כשמרכז חייהן לא בארץ. למה? תסביר לי למה אני צריך לשלם קצבאות אבטלה לאנשים שנתפסו מרמים את שירות התעסוקה, צולמו, נתפסו – וממשיכים לשלם להם קצבאות.
       
נסים זאב (ש"ס):
       
       את הרמאים תעניש, אבל מהעניים אל תגזול. 

היו"ר ראובן ריבלין:
       
       חבר הכנסת נסים זאב. חבר הכנסת נסים זאב, אתה לא שומע אותי?

שר התחבורה מאיר שטרית:
       
       חבר הכנסת זאב, לצערי, העניים באמת נופלים בין הכיסאות. מדוע? בגלל הפופוליזם החוגג הזה, שאין למערכות אומץ להוציא ממעגל מקבלי הקצבאות את מי שלא מגיעות להם קצבאות. העניים "אוכלים אותה" הכי קשה. כי כשמקצצים, הרי מקצצים לכולם. ואז העני, שבאמת חי מקצבתו, הוא הנפגע הגדול ביותר. 
       
       אילו היינו מעזים – כולנו, אני לא אומר רק אני ואתה, כולנו, כל הממשלות – אילו היינו מעזים לעשות צעדים נכונים ולהגיד שמי שמסוגל לעבוד, יעבוד – אני אומר לך שלא היו עניים בארץ. צר לי, זה מה שהכי כואב לי. משום שאנחנו לא מסוגלים לקבל אומץ להוציא את מי שלא זכאים לקבל קצבאות – בגלל זה מתהווים יותר ויותר אנשים עניים, לצערי, וחבל, חבר הכנסת ישי. 

עסאם מח'ול (חד"ש-תע"ל):
       
       פעם היה לכם אומץ להגיד - - -

היו"ר ראובן ריבלין:
       
       בבקשה, חבר הכנסת ישי. השר מסכים לשמוע את שאלתך. 

אליהו ישי (ש"ס):
       
       אני מודה לך על שאפשרת לי לדבר. ישבנו הרבה שנים יחד בממשלה. קודם כול, הערתי בהתחלה על אלה שעובדים. 

אליעזר כהן (האיחוד הלאומי - ישראל ביתנו):
       
       עוד תשבו יחד בממשלה. 

אליהו ישי (ש"ס):
       
       סליחה. עוד לא קיבלתי תשובה על אלה שעובדים במועצות המקומיות, בשלטון המקומי, ולא מקבלים. זה דבר אחד. 

       דבר שני - כתוב שכשבא המלאך להשחית, בסדום יוצא גם צדיק וגם רשע. בכל אופן, כשאני הייתי שר העבודה והרווחה לא התביישתי, ואמרתי אז לנתניהו, ראש הממשלה, שמי שלא עובד יקבל סירוב ולא יקבל משכורת. היה אצלי שיא של 10,000 סירובים. אבל מה הבעיה? 
       
שר התחבורה מאיר שטרית:
       
       אני מעיד שזה נכון. האמת היא שאני רוצה להזכיר לך, שכשהייתי שר האוצר ואתה היית שר העבודה והרווחה, עשינו את המהלך הזה ביחד. היו אז באמת 80,000 - - -
       
אליהו ישי (ש"ס):
       
       אבל מאיר מכובדי, שר התחבורה, תראה מה קרה. 
       
היו"ר ראובן ריבלין:
       
       מספיק עם הדו-שיח.
       
אליהו ישי (ש"ס):
       
       אני מסיים. תראה מה קרה. כשאתה מדבר על בטלנים שלא רוצים לעבוד - אל תיתן להם, אבל כשהמשחית מכה, אתם פה מכים גם צדיק וגם רשע. גם מי שרוצה לעבוד וגם מי שלא רוצה לעבוד - בחדא מחתא. אתם שופכים את התינוק עם המים. יש הרבה אנשים שרוצים לעבוד, ואין מקומות עבודה. כשאתה אומר למשל לא לתת משכורת לאם חד-הורית אם היא רוצה להביא ילד סתם כחד-הורית ולנצל את הקצבאות של הביטוח הלאומי, תחוקק חוק לצורך העניין, אבל אל תרעיב את כל ילדי ישראל. 
       
היו"ר ראובן ריבלין:
       
       תודה רבה לחבר הכנסת ישי. 
       
שר התחבורה מאיר שטרית:
       
       חבר הכנסת אלי ישי, קודם כול, אני מסכים אתך לגבי הצורך של מי שעובד לקבל משכורת. חובת הממשלה לתת תשובה לעניין המשכורות הללו. אני חושב שהממשלה נתנה ברוב המקרים תשובות – אחרי הרבה עינויים, אבל ניתנה תשובה. 
       
       חבר הכנסת אלי ישי, אני רוצה להזכיר לך, שבהסכם שאני עשיתי עם השלטון המקומי, ניתנו לשלטון המקומי בהסדר השנה 1.5 מיליארד שקלים לתוכניות הבראה, והחזרנו מהקיצוץ, מתוך 900 מיליון השקל שקוצצו, 700 מיליון שקל לבסיס המענק. עכשיו הממשלה הוסיפה עוד מיליארד ומשהו שקל תוספת לשלטון המקומי, דבר שאני מקווה שיפתור את הבעיה באופן טוטלי. 
       
       אדוני היושב-ראש, אני לא מטאטא אל מתחת לשולחן את העובדה שהתוכנית הכלכלית יוצרת גם קשיים לחלקים מסוימים באוכלוסייה, אבל כל הסוד הוא שאני מקווה שהתוכנית הכלכלית תביא לצמיחה יותר גדולה במשק וליצירת מקומות עבודה חדשים, כדי שהאנשים שהיום נמצאים מתחת לקו העוני ואין להם יכולת למצוא עבודה, יוכלו למצוא מקומות עבודה, להתפרנס בכבוד ולפרנס את ילדיהם בכבוד. 
       
       דבר אחרון, אדוני היושב-ראש, אם יורשה לי, למרות ההצעה הזאת, הצעת האי-אמון, חבר הכנסת אלי ישי, אספר משהו מתחום משרדי, כך שתהיה לפחות חדשה טובה אחת. ערב החגים, חבר הכנסת אלי ישי, יזמתי עם משרד התחבורה ועם משטרת התנועה מבצע שקראנו לו "מבצע חגי תשרי". אדוני היושב-ראש, אני האמנתי שככל שיותר שוטרים נוכחים בכבישים כך ההרתעה גדולה יותר. 
       
היו"ר ראובן ריבלין:
       
       יישר כוח. 
       
שר התחבורה מאיר שטרית:
       
       כולנו מבינים, שאם אנשים רואים שוטר מאחוריהם, הם מורידים את המהירות, מסתכלים על הספידומטר, לא מדברים בפלאפון, חוגרים חגורות וכן הלאה. ביקשתי ממשטרת התנועה בתקופת החגים להקדיש ימים ולילות, על חשבון ישיבה בבית בחגים, ולהביא את כל השוטרים לכבישים. היתה נוכחות גדולה פי-שלושה של ניידות בכבישים. 
       
היו"ר ראובן ריבלין:
       
       בשביל זה יש לנו אמון בשר התחבורה. 
       
שר התחבורה מאיר שטרית:
       
       כי אני האמנתי שנוכחות בכבישים תפחית תאונות. אדוני היושב-ראש, אני שמח לדווח על התוצאות של המבצע הזה בתום החגים. אני מבקש לספר לכנסת, שבתקופת החגים, בהשוואה לכל שנה קודמת, היתה ירידה של 35.3% בתאונות הקטלניות ושל 29.2% בתאונות חמורות. אם נדבר על סך כל התאונות, היתה ירידה של 34% מסך כל התאונות בהשוואה לשנה הקודמת וירידה של 38% בנפגעים בהשוואה לשנה הקודמת. 
       
אורי יהודה אריאל (האיחוד הלאומי - ישראל ביתנו):
       
       יש סיבה טובה - - -
       
היו"ר ראובן ריבלין:
       
       אני מודה לשר המקשר, אשר אפשר לשר התחבורה לומר מלים מספר. 
       
שר התחבורה מאיר שטרית:
       
       נדמה לי, אדוני היושב-ראש, שזאת לפחות חדשה טובה. אני מקווה שזה יימשך. אני מתכוון להמשיך להפעיל את משטרת התנועה ולתת לה כלים רבים יותר כדי שתהיה לה נוכחות רבה יותר בכבישים, כי נראה לי שזאת ממש הצלת נפשות. תודה. 

היו"ר ראובן ריבלין:
       
       יישר כוח. רבותי חברי הכנסת, כבוד השר, חבר הכנסת רומן ברונפמן יביא את הצעת האי-אמון בנושא הפעולה בעזה. אדוני השר ישיב, משום שסגן השר אינו נמצא פה, אלא אם כן הוא יבוא. אבל אדוני נמצא פה על מנת להשיב. 
       
יצחק כהן (ש"ס):
       
       איפה הממשלה?
       
שר התחבורה מאיר שטרית:
       
       הנה אני. 

היו"ר ראובן ריבלין:
       
       האם השר שטרית אינו ממשלה בעיניך?
       
יעקב מרגי (ש"ס):
       
- - -
       
יצחק כהן (ש"ס):
       
       - - -
       
היו"ר ראובן ריבלין:
       
       כמו שאני לא שואל איפה חבר הכנסת בניזרי או חבר הכנסת פרץ, למשל, אל תשאל אותי איפה חברי. חבר הכנסת יצחק כהן, אנחנו שמחים קודם כול שאתה נמצא פה. 
       
רומן ברונפמן (יחד):
       
       אדוני היושב-ראש, אדוני השר המקשר, כנסת נכבדה, לפני יום וחצי, כשהסתיימה כביכול הפעולה בעזה, אמר שר הביטחון שאול מופז – ואני מצטט מהעיתון – שהפעולה בעזה לא הסתיימה, אלא שצה"ל מפעיל מעתה אמצעים שונים וייחודיים לעומת אלה שהפעיל ימים קודם לכן. 
       
       ומה קרה ימים קודם לכן, אדוני השר המקשר, מי שיענה לי בשמו של שר הביטחון? אנחנו יודעים שבמהלך מבצע יחסית קצר, שנקרא "ימי תשובה", נהרגו ברצועת-עזה 129 אנשים, 86 מהם חמושים - -
       
שר התחבורה מאיר שטרית:
       
       יענה לך סגן שר הביטחון. 
       
רומן ברונפמן (יחד):
       
       - - 42 מהם אזרחים. נפצעו למעלה מ-500 איש ונהרסו למעלה מ-90 בתים, כ-60 מהם באזור ג'באליה. גם השטח החקלאי והתשתיות נהרסו - לפי הדיווחים מהשטח, למעלה מ-700 דונם, מהם שטחי חממה ובוסתנים. 
       
       אתה נכנסת באיחור, אדוני סגן שר הביטחון. אני ציטטתי את השר הממונה עליך, שאמר שהמבצע בעזה לא הסתיים, אלא הוא קיבל תפנית, ומעתה הצבא ישתמש בשיטות שונות וייחודיות, ואני מדגיש את זה. אני מסתכל על המבצע בעזה, שהסתיים כביכול כפי שהסתיים לפני יומיים, באור שונה. אם לצבא יש שיטות מיוחדות ואפקטיביות יותר כאשר הוא פרוס סביב מחנות הפליטים על הגבעות, ומגן על-ידי כך על מה שהוא אמור להגן - למה כל המבצע הזה היה מיועד? למה להוציא את חיילינו ולגרום להרג אזרחים, שחלק מהם אזרחים חפים מפשע?
       
       אנחנו לא מתווכחים על הצורך להגן על יישובי הדרום ושדרות ולמנוע בכל מחיר את יריות ה"קסאם". 
       
היו"ר ראובן ריבלין:
       
       זה המחיר. 
       
רומן ברונפמן (יחד):
       
       לא, אדוני היושב-ראש. שר הביטחון מגלה שיש גם שיטות אפקטיביות יותר. חזרתי ואמרתי ששר הביטחון מעלה ספקות בדבר נחיצותו של המבצע כפי שהוא התנהל, כי אם יש שיטות אפקטיביות לצבא, למה להיכנס פנימה ולמה להרוג אנשים? הרי אנחנו לא נמדוד את זה בטווח המיידי. 
       
       אדוני סגן שר הביטחון, אני בטוח שאתה יודע מה לענות לי מראש ובלי כל קשר למה שאני אומר, אבל בכל זאת הפרוטוקול מחייב שאתה גם תקשיב וחבר הכנסת אריאל לא יפריע לך. זה רק לצורך נימוס, לא לצורך שום דבר אחר. 
       
       לא נמדוד את הצלחת המבצע בתוך יומיים, שלושה ימים, אלא נמדוד את התוצרים של המבצע: האם מצד אחד יפסיקו לפעול "קסאמים", ומצד שני - מה אנחנו משאירים אחרי שאנחנו יוצאים מהרצועה. האם אנחנו משאירים רצון לשיתוף פעולה מצד האוכלוסייה האזרחית, שתמנע בעצמה הגעת אנשי "חמאס" ושליחת ה"קסאמים", או שאנחנו משאירים שנאה על גבי שנאה על גבי שנאה? זאת השאלה. 
       
       לאור זה, אני אומר לך מה דעתי. המבצע אולי עצר את שליחת ה"קסאמים" באותם ימים שהצבא היה בג'באליה, וגם זה היה בספק, כי היו פליטת רקטה אחת או שתיים, אבל הוא השאיר גם רצון לנקמה, נקמה, נקמה. אז אני שואל את עצמי, מי משני הצדדים יהיה זה שיפסיק את מעגל הדמים, מעגל השנאה, מעגל שאין ממנו יציאה, אלא אם יופיע צד אחד יותר חכם ויותר סבלני שלא יוסיף נדבך של שנאה על גבי שנאה? 
       
       לכן כל המבצע המהולל הזה, עם כל כך הרבה אבדות בנפש, בסופו של דבר בעיני גרם לדבר אחד: להעמקת הקרע בינינו לבין הפלסטינים, להמשך השנאה ההדדית, להמשך הטרור, ובסופו של דבר הוא לא הביא לשום תוצר חיובי בטווח הארוך.                               
       
היו"ר ראובן ריבלין:
       
       לכן אתה מבקש להביע אי-אמון בממשלה. כבוד סגן שר הביטחון – בבקשה, אדוני. 
       
יוסי שריד (יחד):
       
       מה המצב? הליכוד מחרים את הישיבה?
       
היו"ר ראובן ריבלין:
       
       אינני דובר הליכוד בשלב זה. אדוני יכול לשאול את השר. האם אדוני יודע ויכול להשיב?

סגן שר הביטחון זאב בוים:
       
       אדוני היושב-ראש, חברי הכנסת, אני מניח, חבר הכנסת שריד, שיושב-ראש סיעת הליכוד ויושב-ראש הקואליציה תהיה לו אולי הזדמנות והוא יבהיר את עמדת סיעת הליכוד. אני יכול מכאן להביע את מורת הרוח שנשמעה בסיעת הליכוד על הדרך המשונה שבחרה האופוזיציה, ולפיה במסגרת האין-קיזוזים, לא מקזזים גם אנשים שנמצאים בבתי-חולים או בשליחות המדינה. קודם כול, אנחנו מביעים מורת רוח, כי זו חריגה ממסורת שהיתה קיימת בכנסת הזאת, מסורת נכונה, לדעתי, אם כי יודעי דבר ותיקים אומרים לי שכבר היו דברים מעולם. 
       
היו"ר ראובן ריבלין:
       
       היו דברים מעולם משני הצדדים. 
       
סגן שר הביטחון זאב בוים:
       
       בכל זאת, מורת הרוח קיימת, ואת השאר נשאיר לידידנו, חבר הכנסת גדעון סער. 
       
יוסי שריד (יחד):
       
       - - - החולים - - -
       
סגן שר הביטחון זאב בוים:
       
       אל כולם. 
       
       אדוני היושב-ראש, חברי הכנסת, חבר הכנסת ברונפמן, שמעתי את ההערה שלך שקראה לי לסדר, והיא כשלעצמה היתה נכונה, כי עמית שלך, תוך כדי דבריך, לחש לי באוזן, אבל אני בא לומר לך שלא רק שהקשבתי למה שאמרת מרגע שנכנסתי, אלא שאני גם מתכוון לענות לך ישירות, ואני אפילו לא מתכוון לקרוא את כל מה שהכנתי מראש, הרצאת דברים ארוכה על כל הסוגיה. 
       
       בעניין המבצע – למה יצאו למבצע? אני חושב שהדברים כבר ידועים, הם נאמרו, הם נלעסו ונטחנו ואין צורך לחזור על זה. אולי כן. שמעתי פעם את יושב-ראש הכנסת, שציטט מפי גדול, ראש הממשלה מנחם בגין, זכרו לברכה, שאמר שהמובן מאליו ראוי שיחזור וייאמר. 
       
היו"ר ראובן ריבלין:
       
       חשוב. 
       
סגן שר הביטחון זאב בוים:
       
       חשוב שיחזור וייאמר. בכל זאת, במקרה הזה לפחות, אני לא אלך לפי הכלל הזה, אלא אגש ישר לאופי המבצע. ראשית, צריך לומר שהוא לא הסתיים, אלא שהוא שינה את המתווה שלו. אני רוצה לומר לך, שבמהלכו הוא שינה את המתווה כמה וכמה פעמים. ראשית, הוא לא נפסק. נכון מה שאמרת, שגם התפרסם, שהשתמשו ביותר אמצעים מתוחכמים ואמצעים אחרים כדי להבטיח שאכן ההישג הזה שהושג – הורדה דרסטית של אפשרויות שיגור ה"קסאמים" – יימשך. 
       
       בעיקרון, מהבחינה הצבאית, בתוך המבצע עצמו הגישה הצבאית היתה כזאת שלא מחזיקים בשטח, אוחזים בו ומתיישבים בו, ושנית, באותו הקשר, שתהיה תנודה, ניידות של הכוחות, שינוי הפורמציות, הכיוונים וגמישות רבה בהפעלת הכוח תוך שילוב אמצעים לא רק של כוחות בקרקע, אלא, כמובן, באוויר, בהליקופטרים ובאמצעים אחרים. הדגש שהושם עכשיו על שימוש נוסף או יותר באמצעים האוויריים המודיעיניים ויכולת הסיכול מהאוויר הוגבר אומנם, אבל זה לא מפסיק את המבצע ולא משהו יוצא דופן לעומת מה שהופעל לפני כן. 
       
       אתה מדבר על מעגל דמים. היום זה נראה מעגל דמים, והשימוש במטבע הלשון הזה מנצל באיזה מקום את העובדה שאולי לחלק מהציבור יש זיכרון קצר. במעגל אתה לא יודע איפה אתה מתחיל, מי ממשיך ואיפה זה נגמר. זה מעגל. אין לזה התחלה ואין לזה סוף. זה מעגל. למי שהזיכרון שלו קצר, בבית הזה ואצל הצופים, אולי כן ראוי להזכיר שזה לא מעגל שאין לו התחלה ואין לו סוף, אלא שזאת תגובה ותגובה על תגובה, כפי שאמרת. האמת לאמיתה היא שפעם אחת היתה לזה התחלה, ובעקבות ההתחלה הזאת, שמישהו מסוים התחיל בה, התחילו לבוא תגובות. 
       
       נכון, כאשר היום אתה מצלם ומתרכז בתמונה המצטיירת ברגע נתון כזה, זה נראה כך. הם משגרים "קסאמים", אנחנו עושים פעולה נגד. אם, לשיטתך, אנחנו עשינו פעולות לפני זה, הם משגרים "קסאמים" ושנאה על שנאה על שנאה. אבל בכל זאת מישהו התחיל. 
       
       מישהו החליט לפני ארבע שנים, בתוך תהליך של משא-ומתן, בתוך תהליך של התקדמות המשא-ומתן, התקדמות שאני באופן אישי לא כל כך אהבתי, כידוע לך, אבל ממשלת ישראל, ממשלה ריבונית, ניהלה משא-ומתן, ויש התחייבות של שני הצדדים מאז ימי אוסלו, התחייבות שאומרת שלא משנה מה יהיו חילוקי הדעות בינינו לבין הפלסטינים, אנחנו נפתור את חילוקי הדעות האלה סביב שולחן הדיונים.
        
       על-פי התפיסה מהסכם אחר – די לשפיכות הדמים. הרי זה היה הרעיון של אוסלו. ידעו שיהיו חילוקי דעות, ידעו שיהיו מכשולים בדרך, פרסו על ציר זמן כדי לבנות – איך אומרים? – צעדים בוני אמון. הנה, דווקא בצעד אחד גדול אולי מכולם, שניסה לעשות ראש הממשלה לשעבר שלנו, אהוד ברק, אולי הגדול מכולם לפי שיטתו ולפי שיטתם של אלה שאני לא מסכים אתם, דווקא אז הפרטנר, זוכה פרס נובל לשלום, מחליט לשבור את הכלים ואת הכללים ואת ההתחייבות שהוא עצמו נטל על עצמו –  לא משנה מה יהיו חילוקי הדעות, נשב למשא-ומתן וסביב שולחן הדיונים הזה נפתור את חילוקי הדעות. 
       
       הוא מחליט להשתמש בטרור כאמצעי להשגת מטרה אסטרטגית, ויש לו מטרות אסטרטגיות, לשיטתו. הוא רוצה את זכות השיבה ועוד ועוד. לא אני אומר את זה, חבר הכנסת ברונפמן, לא אני גיליתי את אמריקה בעניין הזה. מתוך הרשות הפלסטינית, מקרב שריו של ערפאת – אני מציע לך לפנות, לקרוא ולראות בדברי הפרוטוקול של הרשות הפלסטינית את דבריו של שר התקשורת דאז, מר פלוג'י, מתי הוחלט בהחלטה מסודרת, לא בלחץ, מראש, בהחלטה מתוכננת, לנקוט את המכשיר הזה, הטרור, כדי לאלץ את ישראל לקבל את תנאי הפלסטינים. 
       
       למיטב זיכרוני זה היה באפריל 2000, חצי שנה לפני שהצעד הזה ננקט, שלושה חודשים לפני ועידת קמפ-דייוויד. אז יש מישהו שהתחיל בזה, זה לא מעגל דמים. מישהו פתח במסע הטרור הנורא הזה. ועל זה אמרו חכמינו: ואידך זיל גמור. רבי עקיבא אמר את זה על התורה.
       
יוסף פריצקי (שינוי):
       
       רבי הלל. בשביל זה צריך חילונים בכנסת, שידעו את הדברים. 
       
סגן שר הביטחון זאב בוים:
       
       כן, הלל הזקן אמר: ואידך זיל גמור. סליחה שאני משתמש בביטוי, צריך להגיד "להבדיל". זאת התורה על רגל אחת של המלחמה שלנו במשך ארבע שנים נגד הטרור הרצחני, הבלתי-נתפס הזה. 
       
רומן ברונפמן (יחד):
       
       האם על-ידי מבצע שכזה אתה משיג את המטרה?
       
סגן שר הביטחון זאב בוים:
       
       חבר הכנסת ברונפמן, אני מסכים אתך בדבר אחד. יש לי בעיה, אין שם עם מי לדבר. אתה יודע את זה. אני לא אומר שבעקבות זה שאנחנו עושים מבצע אנחנו מוצאים מישהו לדבר אתו. לא אמרתי את זה. אבל אנחנו גם לא יכולים לעמוד מנגד, בחיבוק ידיים. יכול להיות שאנחנו במצב של סובב ומסובב, אבל תן לי כתובת. אין לי כתובת. 
       
       אמרנו במפורש, וכיוון שלא היתה כתובת ברורה אמרנו את זה בריש גלי לכל העולם, וקודם כול לפלסטינים: ברגע שייפסק ירי ה"קסאם", ייפסק המבצע. אמרנו את זה. האמירה הזאת מונחת לפתחם שם בעזה, ואני לא יודע מי הם. 
       
       זה כואב, זה מצער שנפגעים אזרחים, אבל אני אומר לך, כמו שעמדתי בכנסת בשבוע שעבר ואמרתי את הדברים הכי קשים בעניין ההרג של הילדה ברפיח, אני חוזר ואומר פה בכל זאת שלא נשכח את הקונטקסט, את הזירה שבה מתנהלת המלחמה הזאת. במגבלות הזירה המיוחדת הזאת, שלא אנחנו בחרנו בה, אלא משלחי ה"קסאם", הארגונים, אלה שמטמינים את המטענים, אלה שמשלחים פצצות אר.פי.גי'., הם בחרו את הזירה הזאת, המיוחדת, רוויית האוכלוסייה האזרחית הבלתי-מעורבת – אני מוכן להגיד "תמימה", חלק גדול ממנה בוודאי תמימה, אבל המושג "בלתי מעורבת" הוא הכי נכון – שאסור לפגוע בה. במסגרת המגבלות האלה, וחרף דברים קשים שקרו פה ושם, בודדים, לכל מי שקצת מבין מה זאת פעילות מהסוג הזה – אני חושב שאנחנו מצליחים לבדל ולהפריד בין החמושים הטרוריסטים לבין אוכלוסייה לא מעורבת, ועדיין צריך להצטער על האוכלוסייה הזאת, שחלק ממנה נפגע. חיי אדם אחד הם לא עניין לסטטיסטיקה, ובכל זאת, כשאנחנו עושים את הסטטיסטיקה, בלי להתווכח על המספרים, ואפילו המספרים שאתה העלית כאן – אני חושב שאנחנו מצליחים לעשות את הבידול הנדרש על-פי עולם המושגים שלנו. תודה רבה. 
       
היו"ר מיכאל נודלמן:
       
       תודה. אנחנו עוברים לדיון על הצעות האי-אמון. הדוברת הראשונה היא חברת הכנסת קולט אביטל, בבקשה. אחריה – חבר הכנסת רוני בר-און. 
       
קולט אביטל (העבודה-מימד):
       
       תודה. 
       
       אדוני היושב-ראש, חברי חברי הכנסת, אודה על האמת, התלבטנו היום, חברי לסיעה ואנוכי, אם להגיש הצעת אי-אמון ואיך להצביע. מצד אחד אנחנו יודעים מה הדרמה המתרחשת עכשיו בליכוד. אנחנו בעד ההתנתקות, אנחנו רוצים לחזק את ראש הממשלה בהחלטה הזאת. מצד שני, כשאנחנו רואים את המצב הכלכלי, אין ספק שאנחנו גם רוצים להפיל אותו. אבל ההתלבטות הזאת נגמרה כאשר לפני יומיים קראתי שוב בעיתונות את הסטטיסטיקות. קראתי שהלשכה המרכזית לסטטיסטיקה, במקום לפרסם את דוח העוני פעם בשנה, תפרסם אותו מעתה ואילך פעמיים בשנה. קראתי את הסטטיסטיקה המחפירה, שאומרת שיש עכשיו מיליון ו-480,000 עניים בישראל, ובהם 680,000 ילדים. 
       
       אנחנו מדינה נאורה, מדינה שאמורה להיות מדינתו של העם היהודי. הקשבתי בקשב רב לדברי ראש הממשלה לפני שבוע, כשהוא נאם מעל הבמה הזאת, וניסיתי להבין את מה שהוא אומר. נדהמתי, כי שאלתי את עצמי אם אני במקום הנכון, אם הוא במקום הנכון, אם הוא מתאר מציאות שאותה אני חיה, שאותה אנחנו חיים כאן יום-יום, שעה ששמענו אותו מספר בלהט רב על ההצלחות של הממשלה בתחום הכלכלי, על הצמיחה, על התחלת הגאולה, על התחלת הצמיחה הכלכלית. 
       
       נדהמתי, משום שבערים שבהן אני מסתובבת, בפריפריה, אני רואה מציאות אחרת. אני רואה את הילדים הרעבים, שלא זו בלבד שהוריהם אינם יכולים לספק להם מזון לבתי-הספר, ודאי שהם אינם יכולים לספק להם כסף - לא לספרים, לא לחוגים, לא ללימוד נוסף. נדהמתי, מפני שאני, כמו חברי כנסת אחרים, מסתובבת בפריפריה ורואה מה מצבם של הקשישים. אנשים רבים באים אלינו עם דמעות בעיניים, בסוף חייהם, לאחר שהקצבה קוצצה. לא זו בלבד שזקנים ערירים אלה אינם יכולים עוד לספק לעצמם את הצרכים, אינם יכולים להיכנס לבתי-אבות, כי אלה נסגרים, הם אינם יכולים מהקצבה הזאת לשלם לעצמם את התרופות שלהן הם זקוקים, ואין להם לאן לפנות, משום שאין מזור, משום שבקופות-החולים יש קיצוצים.
       
       אני רוצה להעלות כאן היום, שוב, גם את הנושא של העולים החדשים. 69,000 אנשים אינם יכולים היום לשלם משכנתה, וזאת לפי סטטיסטיקות שקיבלנו מהבנקים. אותם אנשים, שאינם יכולים עוד לשלם משכנתה, נמצאים ביום שלמחרת מחוץ לביתם, בלי קורת-גג. 
       
       ואותן אמהות חד-הוריות –  שלהן אמר שר האוצר שהוא יעזור, הציע להן לצאת לשוק העבודה, אבל כמובן עבודה אין – אותן אמהות חד-הוריות, שהתחילו את מחאתן לפני שנתיים, שלוש שנים בכך שנאלצו למכור כליות, היום המחאה הפכה לחשפנות. לא, זאת בוודאי לא הדרך שאני הייתי בוחרת, ואינני יכולה להבין אותה או להצדיק אותה, אבל אני כן חייבת להגיד שאילולא עשו זאת העיתונות כבר לא היתה שמה לב אליהן. אילולא עשו זאת, לא היינו מבינים עד כמה עמוקה מצוקתן. 
       
	לכן, לנוכח המצב הזה, ואחרי כל המצב שאנחנו רואים יום-יום, אני יכולה לומר רק דבר אחד: יש הבדל אדיר בין מה שראש הממשלה אומר לבין המציאות. הרחוב כבר אינו קונה זאת. אנחנו, עם כל הרצון הטוב, ועם כל הרצון לתמוך בהתחלת היציאה מעזה, מכיוון שאנחנו מאמינים שזאת הדרך להתחיל להתניע שוב תהליך מדיני כלשהו, איננו יכולים לתמוך בממשלה הזאת, איננו יכולים לבוא ובמצפון נקי לתמוך במדיניות שכל מטרתה היא להפוך את העשירים ליותר עשירים ואת המסכנים ליותר מסכנים. לכן, אדוני היושב-ראש, חברי חברי הכנסת, ניאלץ לעשות דבר והיפוכו: נתמוך בראש הממשלה בתוכניתו לצאת מעזה, אבל נמשיך וננסה להפיל אותו כשמדובר במדיניות כלכלית רעה וזדונית, במדיניות שבעצם אף אחד במדינת ישראל לא צריך לקבלה. תודה.

היו"ר מיכאל נודלמן:
       
       תודה רבה. חבר הכנסת רוני בר-און – אינו נוכח. חבר הכנסת חמי דורון, בבקשה. אחריו - חבר הכנסת יעקב מרגי, ואחריו - חבר הכנסת צבי הנדל.

חמי דורון (שינוי):
       
       אדוני היושב-ראש, חברי חברי הכנסת, זו פעדם נוספת שמפלגות בבית מגישות אי-אמון בממשלה דווקא על רקע פעולת הגנה, הפעולה של צה"ל בעזה.
       
       מאז פרוץ האינתיפאדה, לפני ארבע שנים, נורו יותר מ-300 רקטות "קסאם" לעבר שטח ישראל, ויותר מ-70 מהן נחתו בעיר שדרות. במהלך שנות האינתיפאדה, מה שנקרא "בתרגול על רטוב", הפלסטינים שיפרו את מערכת ה"קסאם", והיום ארגון ה"חמאס" מפתח רקטת "קסאם" שתהיה מסוגלת להגיע לטווח של כ-17 ק"מ. כל בר-דעת מבין את טווח האיום הזה, בעיקר אם הרקטות האלה יופעלו גם משטחי הרשות ביהודה ובשומרון. 
       
       בשל ירי ה"קסאם", ואך ורק בשל כך, החליט הדרג המדיני כי צה"ל יצא למבצע "ימי תשובה". במהלך המבצע נפגעו מחרטות רבות לייצור טילים ונפגעו מחבלים רבים. הצורך הראשוני בפעולה נבע מהירי הבלתי-פוסק של טילי ה"קסאם", ששיאו המחריד היה בערב סוכות, בהריגת שני הילדים, שני בני-הדודים, בשדרות.
       
       בסיור שערכה סיעת שינוי בעיר שדרות, כאשר נפגשנו עם תושבים ועם ראש העיר, עמדנו על הצורך הדוחק להשיב את הביטחון לתושבי שדרות. עמדנו על גבעה בקצה היישוב, וממול – בתיה של עזה, והמרחק כמטחווי יידוי אבן. ממש קרוב. כך שאין שום בעיה לשלוח "קסאם" אל תוך שטח העיירה ולפגוע בתושבים ובאזרחים שכל אשמתם היא שהם יהודים והם גרים שם. בעקבות הביקור התחזקה דעתי, כי גם אם תיושם תוכנית ההתנתקות, חובה על הדרג המדיני לשמור לצבא את היכולת להגיב ולפעול בעומק שטחי עזה ולהגיע לכל מקום שנמצאים בו מחבלים המבקשים לפגוע בילדים ולפעול נגדם ביד חזקה. 
       
        אתמול למעשה הסתיים המבצע, המבצע שעליו נסבה בעצם הצעת האי-אמון, וכבר הבוקר אנחנו עדים לניסיונות חבלניים באזור הרצועה, על-פי הפירוט שאני רוצה לקרוא, אדוני היושב-ראש: שני מחבלים הצליחו לחצות את גדר המערכת מרצועת-עזה; כוח צה"ל זיהה אותם בסביבות השעה 06:00 והצליח לרתק אותם בחילופי אש. ההערכה היא כי השניים הצליחו לחצות את הגדר דרומית למעבר סופה, הסמוך לקיבוץ חולית שבנגב המערבי, ותכננו לבצע פיגוע ירי באחד היישובים. הכוח לכד אותם במרחק של כ-100 מטר מחוץ לגדר וניהל אתם חילופי אש. אירוע שני – קצין צה"ל נפצע הבוקר באורח בינוני מאש שנפתחה לעבר כוח שנע צפונית למעבר כיסופים במרכז הרצועה. הכוח השיב אש לעבר החוליה, שהיו בה שני מחבלים נוספים.
       
       כלומר, אין ספק שבפעולה הזאת לא היה אפשר להגיע ל-100% הצלחה, כיוון שהטרור יימשך, והטרור יימשך משום שאנחנו מדברים על החלטה אסטרטגית של הרשות הפלסטינית, החלטה אסטרטגית של ערפאת, שליחיו ושלוחיו, שלוחי "הג'יהאד האסלאמי", שלוחי הג'יהאד העולמי, וכל הצטעצעות לא תעזור, כי אנחנו נמצאים היום במלחמת טרור, כאשר השטח כאן, רצועת-עזה, הוא בסך הכול המעבדה לניסוי כלים חדשים, להמצאות, לתחבולות מלחמה חדשות. צריך לזכור שההמצאה של המחבלים המתאבדים נולדה כאן, במעבדה של המזרח התיכון. 
       
       המאמץ של זרועות הביטחון ושל שירותי המודיעין צריך להתמקד לא רק בהפסקת איום ה"קסאם" משטח עזה, אלא גם במניעת החדירה של יכולת השיגור לשטחי יהודה ושומרון, מכיוון שברגע שיוכלו המחבלים לירות טילים מתוך שטחי יהודה ושומרון, מרבית מדינת ישראל תהיה בטווח הסכנה, ונצטרך לשוב ל"חומת מגן" 2, 3, 4, ואנה אנו באים. תודה. 

היו"ר מיכאל נודלמן:
       
       תודה. חבר הכנסת יעקב מרגי. אחריו - חבר הכנסת רן כהן.

יעקב מרגי (ש"ס):
       
       אדוני היושב-ראש, חברי חברי הכנסת, הגשנו היום הצעת אי-אמון בממשלה, שהולדתה באיסור, והיום הבית הזה צריך להביע את אי-אמונו בממשלה, כדי שתסיים את כהונתה מהר ככל האפשר, לפני שחס ושלום גם קבורתנו פה תהיה באיסור. 
       
       סוגיית ההתנתקות היא כנראה הפלטפורמה שעליה הממשלה הזאת צריכה ללכת הביתה. ממשלה שחרתה על דגלה את ה"לא" – לא לעם ישראל, לא לתורת ישראל ולא לארץ-ישראל, ממשלה שהתחילה את כהונתה בשתי רגליים שמאליות כנראה, הרגל החברתית והרגל היהודית. לא היתה בישראל ולו ממשלה אחת שפגעה כל כך קשה וכל כך באכזריות וכל כך בניכור בשכבות החלשות ובמעמד הביניים. לא היתה ממשלה שהרימה יד בתורת ישראל ובזהות היהודית כפי שעשתה הממשלה הזאת. לא היתה ממשלה שמינתה שרים שאין להם אפילו טיפה אחת של רגש וחמלה כלפי הנזקקים והחלשים. 
       
       שר בממשלה שיכול להגיד שמי שאין לו כסף לשלם בעבור מים שישתה מי גשמים; שר בממשלה שטוען שאין עניים ורעבים, שזו רק דמגוגיה; שר בממשלה שיכול להבין מדוע אין משלמים לעובדים את שכרם, המולן בידי מעסיקיהם; שר בממשלה שרוצה למנוע בחוק פיצויי הלנת שכר לעובדים שבמשך שנה שלמה צברו ריבית, עמלות והוצאות שונות ומשונות מפני שהמעסיק לא שילם את שכרם – סימפטום השר הזה מעיד על אטימותה של כל הממשלה. גזירותיה מעידות על תכונותיה. 
       
       ממשלה שהבטיחה לעם היושב בציון שתהיה צמיחה; ממשלה שהבטיחה 200,000 מקומות עבודה; ממשלה שהבטיחה להיטיב עם מעמד הביניים; ממשלה שהבטיחה לזוגות הצעירים תקווה ועתיד; ממשלה שהבטיחה לילדים תנאים טובים ובטוחים יותר לגדול בהם. הממשלה שהבטיחה – הבטיחה, אבל דהרה, תוך כדי דריסה ובלי להביט ימינה ושמאלה, לעבר מדיניות אגרסיבית שכנראה משרתת כ-6,000 משפחות בעם הזה ובמדינה הזאת, תוך כדי ריסוק עצמות למשק הישראלי. ממשלה שחוץ מיחצנות כלפי מדרגי הדירוג הכלכלי בעולם לא עניין אותה דבר. 
       
       ומה קיבלנו לאחר יותר משנה וחצי של כהונה והבטחות? בתמורה קיבלנו יותר מ-600,000 משפחות החיות מתחת לקו העוני; יותר ממיליון עניים במדינתנו; יותר מ-50,000 עסקים קטנים שנסגרו; יותר מ-300,000 מובטלים במוצהר ועוד יותר מ-200,000 מובטלים בדרכם לייאוש המושלם; יותר מ-70,000 משפחות שמתקשות להחזיר את תשלומי המשכנתה. האבטלה בקרב המבוגרים הפכה לבלתי הפיכה, וכל מבוגר שנפלט משוק העבודה לא נותר לו אלא להשלים עם מר גורלו. רבותי, זו הממשלה שלנו.

	חיילים משוחררים לאחר שירות צבאי ארוך ומתיש יוצאים לבטלה, ללא תקווה, ללא סיכוי. 13% מתובעי האבטלה באוגוסט היו חיילים משוחררים. אני אומר שזו לא בושה למדינה, זה אות קלון לממשלה ולחברה שלנו.
       
       אדוני היושב-ראש, חברי חברי הכנסת, עומד כאן שר התחבורה מאיר שטרית ואומר בכל הזדמנות, שלפי הנתונים של הלשכה המרכזית לסטטיסטיקה אין משק-בית שלא מתפרנס או משתכר בדרך כלשהי. מבחינתו של מאיר שטרית גם קצבה של 1,000 שקל מהמוסד לביטוח לאומי, או הבטחת הכנסה של 3,000 שקל לבית, שלפי הנתונים של הלשכה המרכזית לסטטיסטיקה צריך 7,000 או 8,000 שקל כדי להתקיים, בשבילו זה מספיק. אז תבינו, יושבת פה ממשלה עם אידיאולוגיה שהיא נעולה עליה, לא בודקת את הנתונים ורצה קדימה. 
       
       אבל, אדוני היושב-ראש, חברי חברי הכנסת, באותה נשימה אין בעיה לאוצר להזרים מיליונים בדרך של הטבות או ביטול היטלים לאותו מאיון עליון. 
       
       חברי חברי הכנסת, בתחילת הדרך עוד חשבתי שאולי הממשלה הזאת צודקת, אולי דרכה תביא ברכה, שהמהלכים שלה אכן יוציאו את המשק ממצבו הקשה ומהמיתון העמוק שבו הוא שרוי. אבל בתמורה מה אנחנו מקבלים? עוד אבטלה, עוד נזקקים, עוד עוני, עוד רעבים, עוד פינוי של חייבי משכנתאות מדירות.
       
       לכן, חברי חברי הכנסת, הממשלה הזאת לא תקבל היום אמון, ואנחנו ודאי שנצביע נגדה כדי להעבירה מן העולם וכמה שיותר מהר.
       
היו"ר מיכאל נודלמן:
       
       תודה. חבר הכנסת רן כהן, ואחריו - חברי הכנסת גילה פינקלשטיין, יעקב ליצמן, מוחמד ברכה ועמיר פרץ. 
       
 רן כהן (יחד):
       
       אדוני היושב-ראש, חברות וחברי הכנסת, קודם כול אני רוצה להוקיע, אבל בכל החריפות, את החלטת סיעת הליכוד להחרים את הכנסת. כשסיעה שמובילה את ממשלת ישראל, שנבחרה בבית הזה למשול, מחליטה להחרים את הכנסת, אין לזה שום משמעות אחרת אלא שבירת הדמוקרטיה. לא סתם שבירת הדמוקרטיה, אלא בכוחנות ובעריצות. אני מזהיר את חברי הליכוד: אתם הולכים בדרך מסוכנת מאוד מבחינת קיומנו כאן כחברה דמוקרטית נורמלית. 
       
       אדוני היושב-ראש, לכאורה הייתי צריך לבוא לכאן ולשעוט אל הבמה הזאת כדי להוקיע את הממשלה ולעשות הכול כדי להפיל אותה. מה צריך עוד לקרות? 1.5 מיליון עניים, בהם 700,000 ילדים מתחת לקו העוני, האבטלה לא יורדת, הפגיעות בשכירים והפגיעות במשפחות החד-הוריות נמשכות. 
       
       הנה, כאן בחוץ, מול משרד האוצר, עומדים הסטודנטים ומפגינים נגד העוני יחד עם האמהות לילדים נכים בעלי 100% עד 120% נכות, עם אילנה אזולאי מערד בראשם, אשר הלכה כל הדרך מערד עד הכנסת עם בנה יוסי. על מה הם זועקים? על זה שהיתה להם קצבה לילדים הללו, ילדים נכים, של 2,600 שקל, וירדו להם מזה 1,260 שקל - 50%. איזו עריצות של אוצר צריך כדי שזה ייעשה כלפי האנשים הללו? ומה הם עושים? חזרו שוב להפגין מול משרד האוצר.
       
       אדוני היושב-ראש, אני מוקיע את הממשלה הזאת על אטימותה החברתית והכלכלית. דרך אגב, גם אין לה שום סיכוי כלכלי. הנה, כבר עכשיו, במחצית השנייה של השנה, יש ירידה בצמיחה הכלכלית לעומת מחצית השנה הראשונה, משום שאין דבר כזה שעם יצמח כלכלית כאשר כוח הקנייה שלו, רמת הרווחה, התרבות וההשכלה נפגעים. 
       
       אלא מה? אדוני היושב-ראש, אני מאמין שהאמת צריכה להיאמר. כל חיי לא האמנתי לאריק שרון. אני אומר מעל הבמה הזאת, שאני מאמין שראש הממשלה אריאל שרון רוצה לקיים את ההתנתקות. רק אנשים חסרי כל ראייה אלמנטרית, בסיסית - - - 
       
יעקב ליצמן (יהדות התורה):
       
       אתה לא אומר אם זה יהיה, אתה רק רוצה שיהיה.
       
רן כהן (יחד):
       
       אני גם מאמין שהוא יעשה הכול שזה יהיה. אתה יודע מה, חבר הכנסת ליצמן, אני אעזור לו לעשות הכול כדי שזה יהיה. אתה יודע למה? כי אני מאמין לו בעוד דבר - שהוא עושה את זה הכי טוב שאפשר היום למען עם ישראל, כי בעצם כל אלה - בימין ובליכוד - שרודפים אותו היום, מה הם מציעים לאנשי שדרות? עוד "קסאמים"? עוד ירי? עוד הרג? עוד הרס בתים? עוד פעם כניסה של צה"ל? עוד הרג פלסטינים? שוב ירי? מה, הם מציעים את הפינג-פונג הזה שכבר היה נחלת קריית-שמונה? למדנו ממנו, אנחנו עם הספר. 
       
       המוצא היחיד לתושבי שדרות והאזור הוא ההתנתקות. אין דרך אחרת. מי שמציע היום לעצור את התהליך הזה בעצם מציע חוסר תקווה לעולם לתושבים אשר לאורך רצועת-עזה וצפון-השומרון. 
       
       לכן, אדוני היושב-ראש, אנחנו נעשה הכול כדי להצביע בעד ההתנתקות, לעזור לה ולא לאפשר לימין הקיצוני ולמורדי הליכוד לחבל במאמצי ההתנתקות. אנחנו לא עושים את זה מטעמים פוליטיים, כי היה פשוט ביותר לפעול להפלת שרון. זה הדבר הכי פשוט. יש לי לב כבד בעיקר על התוכנית הכלכלית והחברתית של הממשלה, על השחיתות בממשלה ועל הרבה דברים, והייתי רוצה שהיא תיפול, חוץ מאשר בדבר אחד - היום היא מציגה תוכנית אחת שיכולה לקדם את עם ישראל בפתרון הזה של ההתנתקות. בזה אסור לחבל. 
       
       לכן, אדוני היושב-ראש, אני חושב שהיום צריך להוקיע את הפלסטינים שיורים על שדרות, שהורגים את ילדיה ונשותיה, שפוגעים באזרחים הללו וביכולת שלהם לקיים חיים אלמנטריים ונורמליים. אני חושב - כפי שניתנה ההוראה על-ידי ראש הממשלה ושר הביטחון לצה"ל לצאת מרצועת-עזה - שככל שנקדים לצאת משם וככל שנוציא משם גם את האזרחים וגם את החיילים, כדי להפריד ולהפסיק את החיכוך, יש סיכויים יותר גדולים לאזרחי מדינת ישראל וגם לאזרחים הפלסטינים בצד השני לחיות חיים נורמליים. תודה רבה, אדוני.
       
היו"ר מיכאל נודלמן:
       
       תודה. חברת הכנסת גילה פינקלשטיין, בבקשה. אחריה - חבר הכנסת יעקב ליצמן.
       
גילה פינקלשטיין (מפד"ל):
       
       אדוני היושב-ראש, כנסת נכבדה, כשאני רואה את חברי צבי הנדל, תמיד יש לי עוד כמה משפטים להוסיף. 
       
צבי הנדל (האיחוד הלאומי - ישראל ביתנו):
       
       אל תספרי לאשתי.
       
גילה פינקלשטיין (מפד"ל):
       
       לפנינו הצעות של מפלגות העבודה-מימד, ש"ס, יחד, חד"ש, בל"ד ורע"ם. ההצעות שלפנינו מפתיעות מאוד. לנוכח כל התהליכים המדיניים שמבצעת הממשלה אין כלל יסוד מוצק לעצם הגשתן. 

       ניקח לדוגמה את הצעת האי-אמון של מפלגת העבודה בנושא: התנהלות הממשלה בתחום המדיני. לקרוא ולא להאמין. ממה לא מרוצים חברי מפלגת העבודה? לכאורה, מעולם לא היה טוב יותר מבחינה מדינית? על מה עוד יש לשמאל הישראלי לחלום במציאות המדינית הנוכחית? אני בטוחה שעד לפני שנה, לא היתה מסוגלת מפלגת העבודה להעלות בדעתה, שיקום ראש ממשלה שהתנגד לעקירת יישובים, יהפוך את עמדתו, ויעשה כל מאמץ לממש את המצע של חברי האופוזיציה לממשלתו. 
       
       מפלגת העבודה מדברת בשני קולות והרמוניה מהם והלאה. ביום שבו הרימו חברי העבודה את האצבעות שלהם לתמיכה בהודעתו המדינית של ראש הממשלה, בו ביום גם הניחו את הצעת האי-אמון להצבעה השבועית ביום שני הבא. 
       
       התנהלותם רצופה סתירות: הם גם תומכים בהתנתקות, שאומנם באה מ"בית-מדרשם", ועם זאת גם מתנגדים לתהליך המדיני המתקתק, ובזמנים קשים חוזרים ותומכים בהודעות הממשלה, בעת שחברי הקואליציה זונחים את מנהיגם. 
       
        נדמה שהזיגזוג הבולט של חברי העבודה נובע מן העובדה הגלויה שמנהיג המפלגה היריבה נטל את משנתם הפוליטית והמדינית, מוביל אותה ומוציא אותה אל הפועל, וכל שנותר להם כעת הוא לתור להם אחר מלבוש פוליטי חלופי שיאפשר להם קיום עצמאי משמאל לליכוד. 
       
       אין לי ספק שההסבר הזה עוד יקבל את חיזוקו הגדול עם תמיכתה הצפויה של מפלגת העבודה בהצעת האי-אמון הקיצונית והאטומה של חברי יחד והסיעות הערביות בדבר תוצאותיו של מבצע "ימי תשובה" ברצועת-עזה. 
       
       הצעות האי-אמון של יחד, הצעה שאין לה כל שיג ושיח עם סבלם של תושבי שדרות והדרום, היא הצעה שמתעלמת במתכוון מ-4,600 הפצמ"רים וה"קסאמים" שזרעו הרס ומוות בקרב מתיישבי גוש-קטיף. זאת הצעה שלא מבדילה בין דם מחבלים אכזרים לדם נשים, ילדים וזקנים תמימים. 
       
       אין צודק יותר מהיחלצות עם להגן על אזרחיו. אין טבעי יותר מלקום ולהשיב מלחמה. איני מבינה  כיצד אפשר לראות ב-140 המחבלים שנהרגו בפעילות צה"ל קורבנות שמתו על לא עוול בכפם. 
       
       צה"ל ימשיך לפעול ברצועת-עזה בצורה נקייה ויסודית, גם במחיר דם מחבלים אכזרים והרס בתים שמשלחים רוצחים לערי ישראל. 
       
       הכרה בזכותנו הלגיטימית להתמודד בנחישות ובעוצמה מול הטרור היא הכרה בזכותנו לחיות כאן בארץ-ישראל, באדמת ארץ-ישראל המובטחת לנו בתנ"ך. 
       
       אסור לנו להיתפס בשום אופן לציור מעוות שמנסה השמאל הישראלי להנחיל לתרבות הישראלית, ולפיו הקורבן תמיד צודק. כוחה הצבאי וחוסנה החברתי של מדינת ישראל אינם שומטים את הבסיס האמיתי והמוסרי תחתיה. 
       
       אם להאמין להערכות הביטחוניות, מבצע "ימי תשובה" הרחיק את טווח משגרי ה"קסאמים", והדבר עשוי לספק ביטחון עתידי לתושבי הדרום. אישית, איני מאמינה שבכך יסתיים פרק ה"קסאמים" מרצועת-עזה, אך די במטרה זו כדי לתת את הגושפנקה המוסרית למבצע הזה ולבאים, שבוודאי יופיעו במקביל לתוכנית ההתנתקות ההרסנית. 
       
       כאמור, תמיכת מפלגת העבודה בהצעה חמורה זו חושפת את ההקצנה שחלה בה עד כדי אימוץ עמדותיו ההזויות של השמאל הקיצוני. לפתע נעלמו מקרבה הביטחוניסטים והמטיפים ל"יד קשה" כנגד הטרור הפלסטיני. היא דוחה אפילו את התועלת הטמונה במבצע שיש לתוכנית שהיא עצמה מאמינה ודוגלת בה. גם בסיטואציה הזאת, גם במצב הזה, רואים עד כמה מפרפרת מפלגת העבודה ומחפשת את עצמה במרחב שבין תוכנית ההתנתקות של ראש ממשלת ישראל ובין מפלגות השמאל המנותקות מהמציאות. 
       
       אני מבינה את המצוקה והבלבול שבהם נתונה מפלגת העבודה, אך איני חושבת שהצעות האי-אמון עשויות לחלץ אותה מהמצב. במקום זה, ראוי לגבש משנה ביטחונית-מדינית חדשה בעלת קווי יסוד חדשים, שאולי תפטור אותה מהיצמדות נלעגת, פעם לליכוד ופעם לחד"ש. 
       
       אני מסיימת. גם הפעם נועדו הצעות האי-אמון לכסות על אובדן הדרך של מפלגת העבודה והשמאל, ולצערי שלא באשמתן אלא בשל "שפן ההתנתקות" ששלף ראש הממשלה באופן תמוה. 
       
       אני מקווה שההתנתקות המאיימת תיעלם כשם שהגיעה בהכרעה דמוקרטית, באמצעות משאל עם, ומפלגת העבודה תוכל לחזור למקומה הטבעי, לעמדות המוכרות משכבר הימים. תודה רבה. 
       
אלי בן-מנחם (העבודה-מימד):
       
       חברת הכנסת פינקלשטיין, גמרת לעשות סדר במפד"ל? אין לך בעיות משלך? קודם תעשי סדר אצלך בבית, אם יש לך שם בית. 
       
היו"ר מיכאל נודלמן:
       
       תודה. חבר הכנסת יעקב ליצמן, ואחריו - חברי הכנסת מוחמד ברכה, עמיר פרץ, ג'מאל זחאלקה וטלב אלסאנע. 
       
יעקב ליצמן (יהדות התורה):
       
       אדוני היושב-ראש, כנסת נכבדה, בראשית דברי אני רוצה לאחל לחבר הכנסת הרב יצחק כהן מזל טוב לנישואי הבן חיים כהן, שיושב ביציע המיוחד - שיהיה הרבה נחת; בורא העולם בקניין, השלם זה הבניין. 

אמנון כהן (ש"ס):
       
       זה נכנס להיסטוריה. 
       
אורי יהודה אריאל (האיחוד הלאומי - ישראל ביתנו):
       
       אפשר לבקש קידוש מאבא של החתן? 
       
יעקב ליצמן (יהדות התורה):
       
       אני מציע שנעשה הפסקה, ניכנס למזנון הכנסת והוא ייתן לנו לחיים. 
       
היו"ר מיכאל נודלמן:
       
       אתם יכולים לעשות את זה אחרי הנאום. 
       
יעקב ליצמן (יהדות התורה):
       
       אדוני היושב-ראש, כנסת נכבדה, חברי הכנסת של ש"ס, אני חושב שהגיע הזמן, חבר הכנסת הנדל, במקום להסביר למה אין  אמון בממשלה, צריך להתחיל להסביר - מי שיש לו אמון, שיסביר למה יש לו אמון. בדיוק הפוך. 27 מתוך 40, 23, אני לא יודע כמה, כי המונה דופק, עולה כל הזמן - לחברי הליכוד אין אמון, למפלגת העבודה - אין אמון, לש"ס - אין אמון, לאיחוד הלאומי - אין אמון, ליהדות התורה - אין אמון, לערבים - אין אמון. למי יש אמון? מי נשאר? 
       
יצחק כהן (ש"ס):
       
       אולמרט. לאולמרט יש אמון. 
       
צבי הנדל (האיחוד הלאומי - ישראל ביתנו):
       
       לאולמרט ועמרי. 
       
יעקב ליצמן (יהדות התורה):
       
       טומי לפיד הוא היחיד, שינוי. אלה שלא התביישו להגיד, שליהודי מותר להיות אנטישמי. איך מסתכלים על זה בעולם? אנחנו מגנים אנטישמיות בכל העולם, לא שמעתי שגינו את האנטישמיות כאן בארץ, בכנסת, בממשלה.  אנחנו עוד צריכים להסביר למה אי-אמון?  שיבואו להסביר כאן למה יש אמון. 
       
       דבר שני, אדוני היושב-ראש, ידוע לך שעד לרגע זה, בשונה מעובדי העיריות שרובם קיבלו את השכר, עובדי המועצות הדתיות לא קיבלו את שכרם עד לרגע זה. פתאום במשרד ראש הממשלה אין חשבון, לא יודעים למי מגיע, למה מגיע, איפה מגיע, אף שיש פסק-דין של בית-משפט. אלה שחרתו על דגלם כל הזמן, שצריך לשמוע לפסק בית-משפט, כאן פתאום לא שומעים את בית-המשפט, אין פסק-דין, לא צריך לקיים את פסק-הדין; אי-אפשר, נבדוק, מחר, מחרתיים. היה פסק-דין בבית-הדין לעבודה, שעד תחילת אוקטובר צריך לשלם את המשכורות. עד לרגע זה לא שולמו משכורות.  
       
       אני רוצה להמשיך עם משרד החינוך. במשרד החינוך פתאום העבירו את חוק ההזנה לבתי-הספר, לאלה שנמצאים במצב סוציו-אקונומי נמוך. בהצעת החוק העבירו רשימות ערים הזכאיות לקבל את הסיוע הזה. דבר יפה מאוד. אבל משום מה, אילו מקומות לא קיבלו? רק מקומות של חרדים. למשל בני-ברק, קריית-ספר היתה ברשימה, ביתר, אלעד, רכסים, הילדים שלומדים בחינוך עצמאי וב"מעיין החינוך התורני" בשדרות. כאילו אצלם לא נופלים "קסאמים", לא צריך לתת להם. את אלה הוציאו מהרשימה. 
       
יצחק וקנין (ש"ס):
       
       אפילו פרעה לא עשה ככה. 

יעקב ליצמן (יהדות התורה):
       
       אחרי שעשינו קצת בלגן כאן, בכנסת, ומחינו, אומרים שיחזירו את ביתר ואת קריית-ספר. אבל, אדוני היושב-ראש, זה לא אומר לי כלום. עיר כמו בני-ברק, העיר הענייה בארץ, בישראל – מחרימים אותה. לא נותנים שם. ולא שאני צר עין, חלילה, שנתנו לשני המקומות האלה. אדרבה, טוב שנתנו, אבל להחרים את בני-ברק? היא במקום השני מבחינה סוציו-אקונומית – העיר הענייה בישראל. אתמול ראינו שההכנסה הממוצעת שם היא 2,000 ש"ח בחודש, ואף אחד לא חושב שצריך – ועל זה מפלים, ולא מכניסים לתוך החוק הזה, רק משום שהם חרדים. 
       
       ואני לא רוצה לדבר על הנושא של "ליבה", ואני לא רוצה לדבר על המיצ"ב – שמכריחים אותנו, מתערבים לנו בחינוך שלנו, מה שכל גדולי ישראל, בפרט מועצת גדולי התורה של אגודת ישראל, הוציאו ואמרו כל הזמן שאסור להיכנע להם בזה. 
       
היו"ר מיכאל נודלמן:
       
       תסיים בבקשה. 
       
יעקב ליצמן (יהדות התורה):
       
       אני אסיים. אני אקח כמה דקות, מה שגם אחרים עברו. אני רוצה לדבר – ולסיים – גם בנושא של הגדלת העוני. יש עוני, ושר האוצר אומר לנו כל הזמן שיש צמיחה. יש פתאום אנשים בעולם – קונדוליסה רייס, אלן גרינספן – כולם מתעניינים. הכול בסדר. אני יודע דבר אחד, רבותי, האבטלה עולה; יש יותר אנשים שאין להם עבודה. אני יודע שחיפשו במקררים לקראת החגים, כל מפעלי החסד בארץ התגייסו כדי שיהיה לאנשים אוכל לאכול בחג, ויש – כביכול – אומרים שיש צמיחה. אולי יש, פה ושם, איזה מפעל שיש בו צמיחה, אבל האנשים בעולם ובארץ הם עניים יותר. העוני גדל, ואני לא רואה את הצעקה שמרימים כאן. כמעט על הכול עוברים לסדר-היום, כאילו לא כלום. 
       
       ולכן, אדוני היושב-ראש, אני מקווה, ומצפה מאוד, שמישהו יסביר לנו פעם אחת למה צריך לתת אמון בממשלה. אין סיבה אחת שאפשר להגיד שבגללה יש לתת בממשלה אמון. תודה. 
       
היו"ר מיכאל נודלמן:
       
       תודה. חבר הכנסת מוחמד ברכה, בבקשה. אחריו - חבר הכנסת עמיר פרץ, ואחריו - חבר הכנסת טלב אלסאנע.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, מסך העשן הסמיך שיצר ראש הממשלה באמצעות תוכנית ההתנתקות מבקש לכסות על שלטון מושחת וכושל שהמיט חורבן על כל תחומי החיים במדינת ישראל. 
       
       זו ממשלה אלימה, שרק בשבועיים האחרונים קיפחה את חייהם של עשרות פלסטינים במבצע שהיה בצפון רצועת-עזה – גם נשים, גם זקנים וטף, ואפילו ילדת בית-ספר תמימה שהפכה למטווח ולמתקן ירי, ואחרת שישבה על ספסל לימודיה ונורתה תוך כדי כך. זו ממשלה שמבצעת פשעי מלחמה על בסיס יומי; שמשחיתה את נפשם, את צלמם ואת עלומיהם של צעיריה שלה; שמפילה בתים על יושביהם, שהופכת חיי עם שלם לגיהינום תחת לשחרר אותו מכיבושה המתמשך; זו ממשלה שימיה נמשכים רק הודות לייאוש העמוק שיצרה, והוא שמזין ומקיים אותה; זו ממשלה שהסבילות, תחושת חוסר התוחלת והאין-אונים של הציבוריות הישראלית הם הבסיס להישרדותה. זו ממשלה שהעומד בראשה מתקשה לדבר אמת. 
       
       רק בשבוע שעבר הכחיש ראש הממשלה את דבריו של וייסגלס על כך שההתנתקות נועדה בעצם לקבור את הסיכוי לחידוש התהליך המדיני או לבצר את המפעל ההתנחלותי בגדה. והנה, רק אתמול הוא אמר בפגישתו עם ראשי המתנחלים, שההתנתקות נועדה לשמר כמה שיותר התנחלויות על כנן. החלטת הממשלה, שכנראה אנחנו אמורים להצביע עליה בשבוע הבא, גם היא נשענת על שלושה נספחים, והנספחים האלה הם חלק בלתי נפרד ממנה, ובאחד מהם מדובר מפורשות על כך שהמגמה היא לחזק את ההתנחלויות בגדה המערבית. יוצא אפוא, רבותי, שההתנתקות היא המס ששרון משלם כדי לתחזק את פשעי הכיבוש, הגדר וההתנחלויות, בזמן שההבדל בינו לבין חניכיו המתנחלים הוא שהם מסכימים עמו על הכול, למעט תשלום המס הפיקטיבי בדמות תוכנית ההתנתקות. 
       
       אדוני היושב-ראש, גם סיפורי הבדים על הכלכלה המתאוששת אינם מחזיקים מים, למרות ההצגות של שר האוצר והחנופה של בכירי הפרשנים הכלכליים. המציאות יותר חזקה מתעמולה. הצמיחה במשק היא קטנה מאוד ומגזרית מאוד. מפיקה תועלת מהצמיחה הזאת שכבה דקיקה בראש הפירמידה הפיננסית של בעלי ההון במדינת ישראל. אין לצמיחה הזאת שום היקש או השפעה על רוב האוכלוסייה. שיעור האבטלה הוא אסוני – 11%. תוסיפו לזה 800,000 איש שעובדים במשרה חלקית והכנסתם מגיעה ל-2,000 ש"ח; תוסיפו לזה עוד מיליון איש ואשה שאינם מגיעים כלל לסף המס ושכרם הוא שכר מינימום ומטה, ותבינו שאנחנו חיים על חבית של אבק שרפה חברתי. 
       
       וכמה מלים, אדוני היושב-ראש, על רעיון משאל העם. הרעיון הזה קרם עור בעצם כדי שישמש בידי המתנחלים והימין הקיצוני כמנוף להכשלת ההתנתקות ולהעלאת רעיונות גזעניים כגון רוב מיוחס. אבל רעיון משאל העם מאתגר בעיקר את הכנסת הזאת, ומציב סימני שאלה על הלגיטימיות של הכרעותיה ועל מעמדה כביטוי הכללי של רצון האזרחים וכריבון במדינת ישראל. 
       
       ומעבר לכל העיסוק הישראלי, אני מציע להפנות למה שכתבה שולמית אלוני ב-Ynet ב-14 בספטמבר השנה. היא כותבת כך: אין לנו שום זכות להחליט שאנחנו, הכובשים, נחליט במשאל עם בקרבנו שאנחנו ממשיכים לשלוט בעם אחר ולמנוע ממנו את זכותו לחירויות המעוגנות בהחלטת האו"ם, בחוק הבין-לאומי ובאמנות הבין-לאומיות. בעצם, מה רעיון משאל העם אומר? הרעיון אומר שצריך לשאול את האזרחים של המדינה הכובשת אם הם מעוניינים להמשיך בכיבוש. היו מצבים בעולם שהיו בהם משאלי עם – כמו בקנדה, כמו באלזס, שהיתה בין גרמניה לבין צרפת, כמו בסרי-לנקה – בכל מיני מקומות. מי שנשאל על גורל השטח לא היה הכובש; לא העם, הרוב, אלא האנשים שישבו באותו שטח. לשאול את האנשים בישראל או את המתנחלים – הימין הקיצוני במדינת ישראל – אם הם מוכנים, אם הם רוצים להמשיך לשלוט או לא, והעם הפלסטיני הוא מין חבית של נתינים שנמצאים בהסגר ובכלא – זה מנוגד לכל ערך אנושי ודמוקרטי. 
       
       הממשלה הזאת, אדוני היושב-ראש, צריכה ללכת, ומהר. היא כושלת, היא מושחתת, היא מנותקת. אנחנו מסרבים לתמוך בה, ולו גם באחדים ממהלכיה. יש לחתור להפילה, וכמה שיותר מוקדם. תודה רבה, אדוני.
       
היו"ר מיכאל נודלמן:
       
       תודה. חבר הכנסת עמיר פרץ, ואחריו - חבר הכנסת ג'מאל זחאלקה. 
       
עמיר פרץ (עם אחד):
       
       אדוני היושב-ראש, חברי הכנסת, אין ספק שהכנסת מקיימת היום את אחד הדיונים שכולנו יודעים שמקרבים אותנו לרגעי אמת מאוד מאוד משמעותיים בכנסת הזאת. מובן שההתרחשויות מחוץ למליאה הן התרחשויות מעניינות, אבל היינו מצפים שהמליאה בחודש הקרוב אכן תשים לב למתרחש. יש פה הליכים דמוקרטיים מאוד מסובכים ונושאים לא פשוטים. אני כמובן אתייחס לחלק מהנקודות. 
       
       דבר ראשון שעומד על הפרק הוא משאל העם. משאל העם הוא דבר שנשמע לכאורה דבר יפה, נקי, מחזירים את ההכרעה לעם ונותנים לציבור להחליט, אבל יש בזה מידה של חוסר אחריות מצד כנסת שקיבלה למעשה את הסמכות להיות הריבון ולהחליט בשיקול דעת. חלילה וחס לא אומר שלאזרחים אין שיקול דעת. יש להם שיקול דעת, אבל אפילו אנחנו, חברי הכנסת, לא בטוחים שיש לנו כל הכלים, כל האינפורמציה וכל הכללים כדי לדעת במדויק מה המצב בנושאים מאוד רגישים שצריך להחליט לגביהם, מה המשמעויות ומה התחזיות הדמוגרפיות וההשלכות השונות. 
       
       לבוא ולגלגל אחריות כזאת לידי הציבור, שעשוי להיות מושפע מאירוע חד-פעמי שיכול להתרחש ביום ההצבעה, חס וחלילה וחס ושלום? יכול פתאום להתרחש איזה אירוע ביטחוני ביום ההצבעה, ובבת-אחת דעת הקהל תשתנה באותו יום ותקבע את עתיד מדינת ישראל לדורי דורות? אז נבוא בטענות לאזרחים שהצביעו כך?
       
       אבל זה לא העניין. זה אומר שאנחנו מפקידים את עתיד מדינת ישראל בידי שני טרוריסטים, שיבינו שאם הם באים בבוקר של ההתנתקות ועושים מעשה התאבדות, הם יהיו אלה שיקבעו מה יקרה במדינת ישראל. אנחנו נוכל לומר משהו לאזרח, שיראה חלילה אוטובוס מתפוצץ - בלי לפתוח פה לשטן חלילה? ואחר כך נשאל למה הוא הצביע נגד - הצבעת אנטי של רגע מסוים? אנחנו נפקיד את עתיד מדינתנו ואת עתיד המזרח התיכון כולו בידי חוליות טרור?
       
       לכן, הכנסת נבחרה כדי לקבל החלטות. מי שאין לו אומץ לקבל החלטות, שיתפטר. הכנסת קיבלה את הריבונות שלה כדי להיות הריבון, ולא כדי להחליט שהיא מחזירה החלטות קשות לידי הציבור. למה לא, גם אני רוצה שיעשו משאל עם על התקציב. אם נעשה משאל עם על התקציב, אני מניח שהרוב נגד התקציב יהיה  הרבה יותר גדול מהרוב נגד ההתנתקות; אם יהיה רוב כזה, אם יהיה משאל עם על ההתנתקות וההצבעה תתקיים בקרוב. ברור לחלוטין שבנושאים אחרים אפשר להשיג רוב מוחלט. 
       
       אני לא מערער על הסמכות של הכנסת, גם אם אני לא אוהב את הרוב האוטומטי בכנסת שמצביע מעת לעת נגד עמדותי ונגד תפיסותי בעניין הגזירות שהוא מטיל על הציבור. גם אני הייתי יכול לומר: מי הסמיך את הכנסת לקחת מהמשפחות החד-הוריות, לקצץ בתקציבים ולפגוע במערכת החינוך? בואו נעשה משאל עם, למה לא?
       
       אני יודע שהמאבק שלי יותר קשה, יותר מסובך. צריך לשכנע את הסיעות, לשכנע את חברי הכנסת, ובדרך כלל אני יודע שהרוב הקואליציוני יצביע נגדי, ואני מקבל את הדין, כי כך החליט העם, זאת הכנסת שהוא בחר. אני יכול לשכנע את העם שבבחירות הבאות ינסה לבחור כנסת אחרת, להשיג רוב למה שאני מאמין. אני מקווה מאוד שכל האמירות שאנחנו שומעים ייעלמו מהר מאוד. 
       
       אני חושב שהחברים שמתנגדים להתנתקות, ואי-אפשר לזלזל בעמדתם, צריכים להוקיע בכל דרך את קריאות הסרבנות תרתי משמע שנשמעות מצד הרבנים. הסרבנות לשלום והסרבנות להתנתקות הן דבר אחד, אבל סרבנות דו-ראשית שמכמתת בתוכה גם סרבנות אידיאולוגית לגיטימית מול סרבנות בלתי לגיטימית לקרוא לחיילי צה"ל לא למלא פקודות, זאת סרבנות שפוגעת באלה שמתנגדים להתנתקות. אם מישהו חושב שעמדת הרבנים תורמת ומשפיעה על דעת הקהל לטובת אלה שמתנגדים להתנתקות, הוא טועה. 
       
       לכן אני פונה מתוך אחריות למדינת ישראל ואומר, שמי שייתן לגיטימציה לסרבנות מצד אחד, שלא יתפלא שהוא גורם לכך שסרבנות מצד שני תהפוך גם כן לגיטימית. אני מתנגד לסרבנות מכל סוג שהוא, לסרבנות  משמאל ולסרבנות מימין. סרבנות לפקודות צה"ליות היא מתכון להרס מדינת ישראל, ואין שום זכות לרב, יהיה רב מכובד ככל שיהיה, לפגוע באושיות מדינת ישראל. תודה. 
       
היו"ר מיכאל נודלמן:
       
       תודה. חבר הכנסת ג'מאל זחאלקה, ואחריו - חבר הכנסת טלב אלסאנע. 
       
ג'מאל זחאלקה (בל"ד):
       
       מכובדי היושב-ראש, רבותי חברי הכנסת, בתאריך 7 בספטמבר הופיעה קריקטורה בעיתון "וושינגטון פוסט" – בחלק הראשון מנוף ענק מעלה קרוון מאזור עזה, בחלק השני המנוף מעלה את הקרוון מעלה מעלה, בחלק השלישי המנוף מנחית את הקרוון בגדה המערבית. 
       
אורי יהודה אריאל (האיחוד הלאומי - ישראל ביתנו):
       
       אתה יכול לחזור על זה?
       
ג'מאל זחאלקה (בל"ד):
       
       מנוף ענק מעלה קרוון מעזה ומציב אותו באזור הגדה המערבית. זאת הקריקטורה. אם תרצו, זו תמצית תוכניתו של אריאל שרון. 
       
מגלי והבה (הליכוד):
       
       בגלל זה אתה מתנגד - - -
       
ג'מאל זחאלקה (בל"ד):
       
       בדיוק. יש דבר אחד חיובי בתוכנית של שרון, והוא פינוי ופירוק ההתנחלויות ברצועת-עזה. אם זה היה עומד לבדו, היינו מצביעים בלב שלם על ההצעה הזאת, על פינוי ההתנחלויות מרצועת-עזה, אם כי אנחנו רוצים שיפונו כל ההתנחלויות, גם בעזה וגם בגדה המערבית. אנחנו רוצים שיפונו כל ההתנחלויות וכל המתנחלים, עד האחרון שבהם. זה מה שצריך לעשות.
       
       בתוכנית שלפנינו יש פירוק ההתנחלויות ברצועת-עזה, ואמרתי שזה דבר חיובי, אבל מצד שני כל החלקים האחרים של התוכנית הזאת הם גרועים ביותר, ואפילו מסוכנים, כי תכליתם לחזק את הכיבוש הישראלי בגדה המערבית, להרחיב את ההתנחלויות ולמנוע תהליך של שלום, למנוע הסדר קבע, ולשים את כל העניין של השלום בפורמלין או בהקפאה עמוקה, כהצעתו וכהסברו גלוי הלב של דב וייסגלס בריאיון לעיתון "הארץ".
       
       אני שמעתי את השר שטרית, שאיננו כרגע. אני לא יודע למה לא נמצא כאן אף אחד מהממשלה. סיעת הליכוד מחרימה את הישיבה, אבל גם הממשלה מחרימה אותה? אני לא מבין. הוא אמר שזה צעד ראשון לכיוון תהליך השלום. זה לא נכון, זה אפילו לא הוצהר. גם אריאל שרון וכל תומכי התוכנית, אף אחד מהם לא אמר שהתוכנית באה כחלק מתהליך של שלום, אלא כחלק מהיערכות מחודשת, כדי שיהיה לישראל כיבוש יותר נוח. 
       
       מלכתחילה הסיפור של עזה לא היה בעיה. הרי מוסכם על הרוב המכריע, גם בכנסת ואפילו גם על חלק מהמתנגדים לתוכנית ההתנתקות, שבסופו של דבר מעזה צריך לצאת וצריך לפרק את ההתנחלויות ברצועת-עזה. עזה לא היתה שאלה בעייתית בסכסוך מבחינת פתרון הקבע או הפתרון הצפוי. הבעיה היתה הרצון של ישראל להחזיק יותר ממחצית הגדה המערבית ואת ירושלים והאזור שלה. זאת היתה הבעיה. לכן, להגיד שזה שנסוגים מעזה זה הישג עצום – זה לא הישג אם אנחנו מביאים בחשבון שברור שהיתה כוונה ישראלית כזאת. הבעיה נשארת בגדה המערבית, וכאן אריאל שרון מחזק את העמדה של הרחבת ההתנחלויות ברצועת-עזה וחיזוק הכיבוש שם. 
       
       לכן, אי-אפשר לקחת את התוכנית הזאת רק בחלק שמדבר על פירוק התנחלויות, אלא צריך לקחת אותה באופן כולל, כי היא מחזקת את הכיבוש בגדה וחוסמת לחלוטין את תהליך השלום למשך 10–15 שנים. כך נאמר אפילו באופן מוצהר. 
       
       דובר כאן על משאל עם בעניין ההתנתקות. השאלה הזאת היא לא שאלה ישראלית פנימית. לא משאל עם דרוש, אלא משאל העמים – שהעמים יחליטו. יש לגיטימציה בין-לאומית; יש החלטות של האו"ם – זאת שאלה של יחסים בין-לאומיים, לא שאלה שהמצביעים הישראלים מכריעים בה. אי-אפשר שברעננה יחליטו איך יחיו אנשים בשכם. זה לא יכול להיות. הדעת נותנת, וההיגיון, וההגינות, וכך בנויים היחסים הבין-לאומיים, שבעניינים כאלה הולכים למשאל העמים, ולא למשאל עם. 
       
       משאל העמים אומר – סוף לכיבוש, סוף לכל ההתנחלויות - - -

מגלי והבה (הליכוד):
       
       אתה מתנגד ליציאה מעזה - - -

ג'מאל זחאלקה (בל"ד):
       
       אני אתנגד לתוכנית של שרון. אנחנו נצביע נגד התוכנית הזאת. אנחנו מתנגדים לה בדיוק מהסיבות שאמרתי, שהיא בנויה כדי לחסום את תהליך השלום ולחזק את הכיבוש בגדה, ברצועה. אי-אפשר לדרוש ממני שאסכים להמשך הכיבוש הישראלי בתמורה לפירוק כמה התנחלויות ברצועת-עזה. בכללותה זוהי תוכנית גרועה ביותר, ומסוכנת, ונצביע נגדה. תודה רבה.

היו"ר מיכאל נודלמן:
       
       תודה. חבר הכנסת טלב אלסאנע, ואחריו - חבר הכנסת מגלי והבה.

טלב אלסאנע (רע"ם):
       
       אדוני היושב-ראש, חברי הכנסת, הוויכוח שקיים היום בין שרון לבין הליכוד, בין שרון לבין ההתנחלויות שהקים ובינו לבין המתנחלים שבהם השקיע, אינו ויכוח בין מחנה השלום לבין אנשי הימין. הוויכוח הוא, לדעתי, בין הימין הקיצוני הפנאטי לבין הימין הקיצוני החכם. כאשר הימין הקיצוני אומר: אני רוצה את הכול, כל זה שלי ואני לא מוכן לוותר על מאומה – לדעת שרון העמדה הזאת מסכנת את הכול, ולכן הוא בא עם היוזמה הזאת, של תוכנית ההתנתקות, שיש בה חסרונות אבל יש בה יתרונות. 
       
       אחד היתרונות הוא, שבפעם הראשונה בא ראש הממשלה – והוא לא ראש הממשלה של מרצ, ולא מטעם מפלגת העבודה, אלא מטעם הימין, וכל הזמן דגל בארץ-ישראל הגדולה, ארץ-ישראל השלמה, כל הזמן האמין בהתנחלויות ושיווק את ההתנחלויות כאילו הן מעניקות ביטחון למדינת ישראל – ומכריז שההתנחלויות הן נטל ולא נכס, והפתרון הוא לפרק את ההתנחלויות. לדעתי זה תקדים חשוב, שדווקא הימין, שהקים את ההתנחלויות, הוא אשר יתחיל את היוזמה הזאת. לדעתי זה יעודד את הממשלות הבאות להמשיך את התהליך. 
       
       הכיבוש כולו הוא יחידה אחת. אי-אפשר להפריד בין כיבוש ברצועת-עזה לבין כיבוש בגדה. זה אותו כיבוש, אלה אותן התנחלויות, ולכן דין הכיבוש בגדה יהיה בסופו של דבר כדין הכיבוש ברצועת-עזה. דין ההתנחלויות בגדה יהיה כדין ההתנחלויות ברצועת-עזה. אף אחד בעולם לא יהיה מוכן להשלים עם איזו אשליה, או לקבל אותה, כאילו ההתנחלויות האלה שונות, או הכיבוש בגדה הוא שונה - אותו מעמד מבחינת המשפט הבין-לאומי, אותו מעמד מבחינת הסכסוך המדיני, אותה תוצאה מבחינת הפתרון הסופי.
       
       לכן, עם כל החששות שלנו, וחוסר ההסכמה המוחלט שיש לנו כלפי אריאל שרון וחוסר האמון שלנו בהצהרות שלו, אנחנו, בסיעת רע"ם, החלטנו, לשם שינוי, להעמיד אותו במבחן. אנחנו בשום פנים ואופן לא רוצים כביכול להיות מי שיגיד: לא, הוא רוצה לפנות התנחלויות? ההתנחלויות יישארו ברצועת-עזה, והמתנחלים יישארו – כאילו אנחנו נותנים לגיטימציה להתנחלויות ונותנים לגיטימציה למתנחלים. רוצים לפנות? בבקשה, תפנו – בהצבעה שלנו נעזור לכם לפנות, כדי שלא תהיה לכם שום מלה ולא יהיה לכם שום תירוץ בעניין הזה.
       
       אלא מה? יש לי חשד שכל הסוגיה הזאת, וכל הצרה הזאת, המדומה, של ההתנתקות, היא ניסיון של הולכת שולל. ראש הממשלה, כמו בכל תחום אחר, אומר דבר ועושה את היפוכו. עד לידי כך הגיע המצב, שמי שרוצה להצביע בעד התהליך המדיני מצביע שרון, ומי שרוצה להצביע נגד התהליך המדיני מצביע ליכוד – כאילו יש שתי ממשלות. זה נובע מהמסר הכפול שהוא אימץ מאז הגיע לשלטון. הוא מדבר בעד פירוק התנחלויות בלתי חוקיות – ומחזק אותן; הוא מדבר על מדינה פלסטינית – ומקים את החומה שמפצלת אותה; הוא מדבר על התנתקות מעזה – ומתחבר לעזה עוד יותר. אנחנו שמים לב בהתנהלות שלו לכך שהוא אינו מתכוון למה שהוא אומר. כל המפקד המדומה הזה, משאל העם המדומה בקרב המתנחלים, שהוא שואל את המתנחלים מה הם רוצים, כאילו זה דבר שיש לו משמעות קונסטיטוציונית; במקום לפנות לכנסת, שהיא הריבון – ללכת למתפקדים של הליכוד. מעולם לא היה דבר כזה, שהמתפקדים של הליכוד קיבלו החלטה. 
       
       לכן, זה מעלה תהיות, נראה שהוא מנסה להוליך שולל, שהוא מנסה לרמות את העולם. הוא מנסה ליצור אשליה, כדי למנוע דיון מדיני ביוזמות מדיניות אחרות, ולהגיד שיש יוזמה מדינית – חכו תראו, אני לא רוצה שתפריעו לי – ובינתיים הוא ממשיך בהקמת התנחלויות.
       
       לכן, יש לי חשש כבד שבכל הסוגיה הזאת הוא אינו מתכוון ברצינות לבצע את מה שהוא אומר, אבל אני לא רוצה לתת לו את התירוץ לכך בהצבעה שלי, ולכן, אם תהיה הצבעה, אנחנו נתמוך. 
       
       התירוץ האחרון, כבוד היושב-ראש, הוא העניין של משאל העם. מה זאת אומרת משאל עם? זאת אומרת שאנחנו, חברי הכנסת, מביעים אי-אמון בעצמנו. זאת אומרת שאתה, צבי הנדל, אומר: אני נבחרתי כדי לקבל החלטות בסוגיות השוליות - -
       
צבי הנדל (האיחוד הלאומי - ישראל ביתנו):
       
       נכון - - -

טלב אלסאנע (רע"ם):
       
       - - בדברים של מה בכך אני אחליט, אבל אם יש סוגיה חשובה, אחזיר את הכדור לעם, כדי שהוא יחליט. אין לי אמון בעצמי; אין לי אמון בכנסת. אני נמצא כאן לא כדי לקבל החלטות, אלא כדי לקבל את המשכורת בסוף החודש. אם אתה לא מקבל החלטות, תעביר את המשכורת שלך לעם. מה אתה עושה כאן בכלל? מי צריך את הכנסת? 
       
       לכן, כל הסיכוי של משאל העם זה שהימין רוצה – לא מתוך שהוא דוגל בדמוקרטיה, אלא כדי לנטרל, לבטל ולטרפד את המהלך – זה ניסיון לעקוף את הכנסת, זה ניסיון לעקוף את הממשלה, זה תיק מילוט מקבלת החלטות ומקבלת הכרעות, ולדעתי זה יהיה פתח לאנדרלמוסיה שלטונית מוחלטת ובלי ספק לפסטיבל קיצוני גזעני נגד הציבור הערבי. לכן אנחנו מתנגדים לו. תודה רבה.

 היו"ר מיכאל נודלמן:
       
       תודה. חבר הכנסת מגלי והבה. אחריו - חבר הכנסת יגאל יאסינוב, ואחריו - חבר הכנסת צבי הנדל.

מגלי והבה (הליכוד):
       
       אדוני היושב-ראש, חברי חברי הכנסת, שמעתי בקשב רב את דברי חברי מהאופוזיציה, ובעיקר את דברי חברי חברי הכנסת הערבים. 
       
       שמעתי את עמדתך, חבר הכנסת אלסאנע, ואני מברך אותך על העמדה הזאת, שאתה תומך בתוכניתו של ראש הממשלה. אתה אומר: אני רוצה לתת צ'אנס לשנות את המצב. אם היית מתאמץ עוד יותר – מאוקטובר 2000 – והיית עומד על המשמר אז, היינו ממשיכים בתהליך שלום ולא מגיעים לשימוש באלימות ובטרור כדי להשיג מטרות מדיניות. 
       
       הפתיעו אותי דווקא אותם חברים מהמפלגות האחרות במגזר הערבי, שעדיין מתנגדים לתוכנית ראש הממשלה. זכותם, אבל זה אומר לנו, לכולנו, שהם רק כאילו רוצים שלום – כאילו רוצים הסדר. כי אין שום תירוץ בעולם, בשום מפלגה – אלא רצון לשרת אינטרסים לא ברורים – להתנגד לתוכנית כזאת. 
       
       הגדיל לעשות חבר כנסת שלא נמצא כאן, אחמד טיבי, במאמר מערכת שכתב לאחד העיתונים הערביים בצפון, שהכותרת שלו "הגנרל, הנענע ואימאן". הוא חושב שבאמת הציבור הישראלי לא קורא את העיתון, לא קורא את מילותיו. מעולם לא מצאתי חבר כנסת שמשתמש בדברים הכי בוטים, הייתי אומר, כדי להגדיל את השנאה ואת האיבה בין שני העמים. ציפיתי, ורציתי, שאותם חברי כנסת ייצגו את עמדות המגזר הערבי שרוצה שלום ודו-קיום, ולא יחגגו על הדם. זה בדיוק נוסח הדברים שנמצאים כאן אתי בעיתון. 
       
       חבר הכנסת טיבי קורא למדינות ערב: למה אתם יושבים בצד ולא קמים על מדינת ישראל? ככה הוא רוצה שיהיה. הרי מדינות ערב הבינו את הפרינציפ. כשאין הנהגה אחראית ברשות הפלסטינית, חלקם אומרים את זה בריש גלי, לא רוצים לתת תמיכה לרשות הפלסטינית. 
       
       היו במאמר הזה קטעים שהייתי אומר שאפילו חלק מהעיתונות הכי קיצונית בעולם הערבי לא היתה כותבת אותם. וזה חבר כנסת שנמצא כאן, וכשהוא יוצא ועומד על הבמה הזאת ומתחיל לדבר – כולם חושבים שהגיע מישהו שדוגל בשלום ורוצה את השלום. 
       
       חבר הכנסת אורי אריאל, אשמח לתרגם לך את כל תוכנו של המאמר בהזדמנות אחרת. במקום שיקרא לדו-קיום ולשלום, הוא מנסה להגדיל יותר את השסע, להגדיל יותר את הפער בין שני הצדדים. זה תפקידו של חבר כנסת? 
       
       אני חושב שמי שרוצה להיות דו-לשוני ודו-פרצופי, עדיף שיגיד את הדברים, איך שהוא אומר אותם, שיגיד אותם ויכתוב עליהם באותה תקשורת. אבל לא לנסות, בדרך של כתיבה, להקים עלינו את בני עמו בדרך זו או אחרת. זו לא הדרך. 
       
       לכן אני מנסה להגיד לחברים כאן, שראיתי עד כמה הדברים האלה שהוא מציין רק פוגעים בסיכוי, ואני מצפה שיהיה מי שיקום וידבר על אפשרות להביא את שני הצדדים לדבר שלום, ולא להיפך. 
       
       על הישגי הממשלה שלנו נאמר רבות. אנשים רק שוכחים איך התחלנו. אגב, בתחום הכלכלי היתה לנו צמיחה שלילית של 1.5%-, והגענו היום לצמיחה של 4%. התוכנית הכלכלית העקבית של הממשלה הזאת ודאי שהקשתה על השכבות החלשות, אבל היא שינתה את המאזן הכלכלי שלנו. התוכנית הזאת הצליחה להעביר הרבה: אלה שהיו תלויים רק בקצבאות התחילו להבין שבשביל להשיג פרנסה צריך לחשוב גם על דברים אחרים, וצריך לצאת לשוק העבודה. אספר רק על מספר אחד, שכולם יודעים: למרות המצב הכלכלי הקשה אנחנו יודעים על הוספת 80,000 עובדים לשוק העבודה, והם נכנסו ועובדים. אלו דברים שקיימים ואנחנו יודעים עליהם. התל"ג שלנו צמח, אפשר להגיד כל מה שרוצים. 
       
       בתקציב המתוכנן בשנה הבאה אנחנו, כחברי הכנסת, נעמוד על כמה עקרונות: סיוע לקשישים בעלי הכנסות נמוכות; נעשה הכול כדי לסייע למובטלים, גם כדי שיהיו להם מקומות עבודה וגם כדי שייקלטו בשוק העבודה; מפעל ההזנה בבתי-הספר, שהתחיל לעבוד בחלק מהמקומות –  נעודד אותו ונתמוך בכל החקיקה, ונביא אותה לאישור כאן, כדי שנשפר את המצב הכלכלי; וגם הרחבת סל התרופות. יש הרבה נושאים בתוכנית הכלכלית שיש בהם שינויים, וחשוב להגיד אותם. 

היו"ר מיכאל נודלמן:
       
       תסיים בבקשה. 

מגלי והבה (הליכוד):
       
       לכן אני אומר, עם כל הבעיות שאנחנו מתמודדים אתן כרגע, בסופו של דבר נעמוד מאוחדים גם מאחורי החלטות הממשלה וגם מאחורי התוכנית הכלכלית. תודה רבה. 
       
היו"ר מיכאל נודלמן:
       
       תודה רבה. חבר הכנסת יגאל יאסינוב, ואחריו - חבר הכנסת צבי הנדל. 
       
יגאל יאסינוב (שינוי):
       
       אדוני היושב-ראש, חברי חברי הכנסת, נציגי הממשלה – שלא נמצאים פה היום, מהסיבות הידועות לנו. קודם כול, אני רוצה להגיד: מחר יחול יום הזיכרון לשר התיירות לשעבר, רחבעם זאבי, גנדי, שנהרג על-ידי טרוריסטים כשהיה בתפקידו בממשלת ישראל כאחד מנבחרי העם. יום אחרי זה – סליחה, בשבוע שאחרי זה – אנחנו כולנו יודעים, יהיה יום הזיכרון לראש הממשלה ושר הביטחון יצחק רבין, שגם הוא נהרג על-ידי טרוריסטים, מהקצה השני. 
       
       אני רוצה שכולנו נבין: המלחמות בפוליטיקה יכולות להגיע לפגיעה פיזית באזרחים, ובאותה שנייה שמגיעים לאוזלת יד בעבודה הפרלמנטרית – כמו שאנחנו רואים בחלק מהצעות האי-אמון, שפשוט לא ברורות, כי המפלגות שבעד ההתנתקות מביאות הצעות אי-אמון בגלל ההתנתקות. לא הבנתי מכל הדוברים משמאל: אם ההתנתקות כל כך רעה, למה רוב השמאל בעד? או אם ההתנתקות כזאת טובה, למה חלק מהשמאל מתנגד, ואפילו כל סיעות השמאל הגישו היום אי-אמון? 
       
       אני לא מבין. מה אתכם? השתגעתם? לאן הגעתם? מה זה? במקום לדבר היום על הצלת הכלכלה, אתם אומרים: לא נתתם כסף לזה או לזה. חייבים להבין: אין למדינה יותר מדי. צריך להבין. או הדברים היומיומיים והחשובים לעתיד, או הרס ובזבוז. 
       
       אני גם רוצה להבין איך הגענו למצב שחלק מהקואליציה, או שהיא קואליציה או שהיא אופוזיציה. אני לא אומר מי טוב, מי רע, אם ההתנתקות או התוכנית הכלכלית טובות או רעות –  פשוט הכללים נשברו. מה קורה פה, איפה אנחנו נמצאים? למה בשנתיים האחרונות לא ראיתי אף הצעת אי-אמון על רקע זה שמערכת המשפט לא מגינה על אזרחים מפני גזענות, נגיד. 
       
יצחק וקנין (ש"ס):
       
       אז תגיש. 
       
יגאל יאסינוב (שינוי):
       
       אני לא יכול להגיש; אני חבר קואליציה, וחברי קואליציה לא מגישים הצעות אי-אמון. 
       
       אני רוצה להגיד לחברי הכנסת - לאלה שנמצאים ואולי לאלה שנמצאים בחדרים ואולי רואים את זה בטלוויזיה: האם אתם יודעים שפרקליטות המדינה קבעה, שחוק העונשין, פרק הגזענות, לא חל על גזענות נגד קבוצות על רקע מוצא? לדוגמה, אפשר לפגוע בקבוצת עולים.

אמנון כהן (ש"ס):
       
       השרים שלך - - -

יגאל יאסינוב (שינוי):
       
       זה לא עניין של שרים שלי או שרים לא שלי. העניין הוא שחוק העונשין לא חל על גזענות על רקע קבוצות מוצא, מקום מוצא. אני מזמין את כל חברי הכנסת לישיבת השדולה למען עולים שנפגעו מגזענות ואפליה שתתקיים  מחר, ואולי שם - לא פה בדיונים או בהצבעות אי-אמון, שלא הביאו לשום פתרון בעיה ולא הביאו לשום דבר. כל שבוע אותם נושאים, אותן מלים. ודרך אגב, אף אחד - הנה, הנציג היחיד של האופוזיציה ומגישי האי-אמון הגיע, משמאל התכוונתי. 
       
       זה לא הגיוני. אין באולם אף נציג של מפלגת העבודה. אתם הגשתם אי-אמון, אתם דרשתם את זה. אתם תומכים בהתנתקות, ומגישים אי-אמון. אז תגידו למצביעים שלכם את האמת: מפלגת העבודה לא רוצה שההתנתקות תצא לדרך. אתם לא רוצים, אז תהיו עקביים. 
       
       מרצ, או יחד - לא יודע איך המפלגה הזאת נקראת עכשיו - גם לא רוצה התנתקות - - 

היו"ר מיכאל נודלמן:
       
       תסיים בבקשה.

יגאל יאסינוב (שינוי):
       
       - - כי אם היו רוצים התנתקות, אז לא היו מגישים הצעות אי-אמון ולא היו מנסים להפיל ממשלה שרוצה לקדם התנתקות. 

היו"ר מיכאל נודלמן:
       
       תסיים בבקשה.

יגאל יאסינוב (שינוי):
       
       עוד דקה, אם אפשר.

היו"ר מיכאל נודלמן:
       
       דקה זה הרבה.

יגאל יאסינוב (שינוי):
       
       משפט אחרון. אני לא יודע אם חברי הימין ממש רוצים להפיל את חוק ההתנתקות, כי גם הם נלחמים האחד בשני. חברים, אם במדינה הזאת לא יהיה שלום - אז לא תהיה מדינה. תודה.

היו"ר מיכאל נודלמן:
       
       תודה רבה. חבר הכנסת צבי הנדל, בבקשה. אחריו - חבר הכנסת דני יתום, ואחרון – חבר הכנסת גדעון סער.

צבי הנדל (האיחוד הלאומי - ישראל ביתנו):
       
       מכובדי היושב-ראש, חברי חברי הכנסת - אין פה חברות כנסת היום. דעתי בנושא מצב הממשלה הרי ידועה, והיא שאין לי בה אמון. אני יכול להביא רשימה ארוכה-ארוכה ולדבר על זה חמש שעות ולא לחזור על מלה אחת פעמיים - זה דבר ברור.
       
       ברורה גם עמדתי בנושא המהלך ההזוי המטורף הזה של גירוש יהודים מאדמתם בלי שום סיבה. לא שאני צריך סיבה או שמשהו יכול להקל עלי את המחשבה, אבל אני יכול להבין - אף שאני אתווכח עם אנשי שמאל, שמאמינים באיזה מין דברים הזויים כאלה של שלום שאפשר לחתום עם ערפאת או חבר מרעיו, ואז הם באים ואומרים: תמורת שלום, תמורת שקט, תמורת ביטחון. אבל פה אין אחד שמאמין - ואפילו אומר או מעז להגיד, גם מי שמצדד במהלך: אולמרט, ראש הממשלה - אין אחד שאומר שזה יביא לרוגע, שזה יביא ביטחון, שיהיה שלום. מדברים על איזו מיסטיקה.
       
       להיפך. בחדרים סגורים, כשהוא ישב עם מצנע, הוא הסביר לו באריכות איזה נכס אסטרטגי זאת ההתיישבות בגוש-קטיף - ואני הרי לא יושב שם מפני שאני נכס אסטרטגי; אני יושב כי הממשלות חשבו שאני צריך לשבת שם והקימו שם יישובים לתפארת, ויש שם מתיישבים ממיטב החלוצים של הדור הזה, הטוב שבטוב. מיטב הנוער, כמו שאומרים, מלח הארץ. 
       
       אבל הוא הסביר למצנע איזה נכס אסטרטגי זה; הוא הסביר - ודאי גוש-קטיף, אבל אפילו נצרים היא נכס אסטרטגי יותר מתל-אביב, או יותר מנגבה. פתאום הכול התהפך, ופתאום כל מה שהוא הסביר למצנע - טווח הטילים לקצא"א, קו צינור הנפט, שיש שם מכלים מאוד מסוכנים - הוא הסביר לו: אם חס וחלילה ייפול שם טיל - כי אין התיישבות שתחסום את זה - אז הוא אומר, נצטרך לפנות את כל אשקלון ואולי אפילו את דרומה של אשדוד, שלא לדבר על תחנת הכוח "רוטנברג" שהיא הגדולה בארץ - 40% מהחשמל בישראל. הוא אומר: דמיין לעצמך - הוא מסביר למצנע באריכות - ששבועיים משתקים לי את התחנה הזאת, איזה נזק כלכלי אדיר. ופתאום הכול התהפך. אבל זאת סוגיה שדיברנו עליה הרבה.
       
       אני רוצה לעמוד כאן במשפטים ספורים על הרשעות, על הרוע שמלווה את ראש הממשלה וסביבתו בעת האחרונה, ואני חייב להודות - אין לי הסבר. 
       
       זה התחיל אחרי שנפלו פצצות על שדרות והוא כינס ישיבת ממשלה והעביר החלטה על עוטף-עזה, על סובב-עזה, שכל הקיבוצים ושדרות - וביושר ובצדק, ונכון הוא עשה - יקבלו עזרה הומניטרית. זה היה לפני הקיץ: קיטנות לילדים, פסיכולוגים לילדים, מיני פעילות חברתית-תרבותית, על מנת להוריד קצת מהמתח הזה שאנשים נמצאים בו. ואילו לא ידעתי שהיו שם שלושה שרים ששאלו אותו: רגע, עוטף-עזה, אתה אומר, מ"הקו הירוק" 6 קילומטרים או 8 קילומטרים; מה קורה עם גוש-קטיף שבפנים, שחוטף כל הזמן אלפי פצצות, אלפי מרגמות? ולחצו עליו קצת, מעבר למידה שהוא מרשה. הוא דפק על השולחן: הם לא יקבלו. 
       
       ריבונו של עולם. הילדים של גוש-קטיף, בפוליטיקה המלוכלכת שלך, הם לא זכאים לפסיכולוג? להם אין בעיות? אצלם זה עובר כך? לא מבין את זה. 
       
       כשישבתי אצל הנשיא וסיפרתי לו, הוא שאל אותי: אז מה ההסבר שלך? אמרתי לו: אני אומר לך בכנות, יש לי כל מיני הסברים, אבל באמת באמת באמת, אני לא יודע, לא מבין. לא מבין. זאת אומרת, זה לא נופל אצלי בשום משבצת של איזה הסבר אנושי נורמלי, גם אם ואף-על-פי שיש כל חילוקי הדעות בעולם. 
       
       ועכשיו, לפני שבוע או שבועיים, קיבלתי עוד איזה מידע מטורף, אני לא מסוגל להסביר אותו. יצא דוח של השב"כ - דוח תקופתי על המלחמה האחרונה - ויש שם פירוט מסודר איפה היה ומה היה ואיפה נפלו פצצות ואיפה נהרג, וכמה יריות היו כאן וכמה. גוש-קטיף - יוק. אין בגוש-קטיף. ביקשתי מראש המועצה שיבדוק עם צה"ל, אולי באמת זה לא נרשם ביומן. ביומן של צה"ל מופיעים פצצות מרגמה ו"קסאמים" - למעלה מ-4,500 - שזה יותר מכל דבר אחר. בדוח של השב"כ לא מופיע, לא נפל כלום. חשבתי, אולי יש טעות, קורה לפעמים, איזה חבל ארץ - - -

היו"ר ראובן ריבלין:
       
       אדוני פרופסור נודלמן, אדוני סגן יושב-ראש הכנסת, האם נספרו הדקות לחבר הכנסת הנדל? 


קריאה:
       
       יש עוד חמש דקות. 

מיכאל נודלמן (האיחוד הלאומי - ישראל ביתנו):
       
       - - -

היו"ר ראובן ריבלין:
       
       שתי דקות, נא לסיים. בבקשה.

צבי הנדל (האיחוד הלאומי - ישראל ביתנו):
       
       לא יצא דוח של השב"כ. אני לא סיפרתי לכם אפילו. בדוח של השב"כ לא מופיע, ואז יודעי דבר - - -

יעקב ליצמן (יהדות התורה):
       
       מילא ראש הממשלה - - - אבל גם השב"כ - - -?

צבי הנדל (האיחוד הלאומי - ישראל ביתנו):
       
       השב"כ סר למשמעתו. בדוח של הצבא מופיעות למעלה מ-4,500 פצצות. 

יעקב ליצמן (יהדות התורה):
       
       זה חמור מאוד.

צבי הנדל (האיחוד הלאומי - ישראל ביתנו):
       
       מה שאני אומר - תיקח את החוברת - זה שחור על גבי לבן. מישהו במשרד ראש הממשלה - והם אחראים על השב"כ, ראש הממשלה; לא הרמטכ"ל ולא שר הביטחון - מישהו שם היה לו עניין שבהיסטוריה לא יירשם שגרים שם גיבורי חיל. מישהו היה לו עניין - - -

היו"ר ראובן ריבלין:
       
       להנמיך, להנמיך.

צבי הנדל (האיחוד הלאומי - ישראל ביתנו):
       
       אני אנמיך את הקול. מישהו היה לו עניין שלא יוכלו להגיד שמי שלא הצליח לשבור - כל המחבלים והרוצחים והטרור לא הצליחו לשבור את האנשים הנפלאים האלה, שזה לא יופיע על דפי ההיסטוריה, בדוח רשמי של שירותי הביטחון הכללי, כי אולי עוד שנה-שנתיים ישכחו. לזה אני מתכוון.
       
       אדם, ראש ממשלה או ממשלה, שזאת צורת ההתנהלות שלהם מול ילדים שלא עשו חטא חוץ מהיותם גיבורים אדירים, שסופגים טרור לילה-לילה ולא מקבלים את הפסיכולוג שהקיבוצניק ליד מקבל. הקיבוצניק צריך לקבל – ואני לא נגד זה. 
       
היו"ר ראובן ריבלין:
       
       זה הקיבוצניק או איש שדרות?
       
צבי הנדל (האיחוד הלאומי - ישראל ביתנו):
       
       ואיש שדרות. 
       
היו"ר ראובן ריבלין:
       
       אל תבדיל בין המתנחלים לבין הקיבוצניקים. 
       
צבי הנדל (האיחוד הלאומי - ישראל ביתנו):
       
       כי בשדרות נפלו הרבה יותר מאשר בקיבוצים. 
       
היו"ר ראובן ריבלין:
       
       מה זה חשוב? הם בסכנה. 
       
צבי הנדל (האיחוד הלאומי - ישראל ביתנו):
       
       חשוב מאוד לדעת שאלה קיבלו וגוש-קטיף לא קיבל. לא נשכח – שרים העלו את זה, והוא אמר: לא. אין לי צל צלו של ספק – ובזה אסיים – שיש לעולם מנהיג; לא אריק שרון, אפילו לא בוש ואפילו לא עוד כאלה. יש מנהיג לעולם הזה, וגם אם בדוח זה לא מופיע, אצלו זה לא נסתר. מה לעשות, אני  יהודי מאמין. אין לי צל צלו של ספק, שבהתנהלות כזאת של ראש ממשלת ישראל בארץ-ישראל, מדינת העם היהודי, איש כזה לא יחזיק מעמד בהנהגה של המדינה, ותוכנית דורסנית כזאת, אין לי ספק שלא תעבור. 
       
היו"ר ראובן ריבלין:
       
       תודה לחבר הכנסת צבי הנדל, אשר עמד בלוח הזמנים בצורה מדויקת. יעלה חבר הכנסת דני יתום, אחרון הדוברים מטעם סיעת העבודה, ואחריו יסיים את הדיון חבר הכנסת גדעון סער, יושב-ראש הקואליציה ויושב-ראש סיעת הליכוד. לאחר מכן נעבור להצבעות על הצעות האי-אמון. 
       
בנימין אלון (האיחוד הלאומי - ישראל ביתנו):
       
       למה לא מכריעים את הדיון? הם אינם. 
       
היו"ר ראובן ריבלין:
       
       חבר הכנסת אלון, אני לא שם אדם, אלא צדיק, כל זמן שהוא לא הוכיח את ההיפך. אני מזמין אותו לדבר. חבר הכנסת והבה עמד בגאון מעל הבמה ודיבר, כפי שהוא מדבר פעמים רבות בשמה של מדינת ישראל ב-IPU, בצורה רהוטה – אם באנגלית, אם בעברית ואם בערבית – הוא מביא את דברה של כנסת ישראל. אני לא מדבר רק על מדינת ישראל, אלא בעיקר על כנסת ישראל, מקצה העולם ועד קצהו, ואנחנו מודים לו על כך. תודה רבה לחבר הכנסת והבה. בבקשה, אדוני, חבר הכנסת יתום. 
       
דני יתום (העבודה-מימד):
       
       תודה. 
       
       אדוני היושב-ראש, כנסת נכבדה, הממשלה בראשות ראש הממשלה שרון היא ממשלה גרועה, וצריך להצביע אי-אמון בה כדי להפילה. 
       
       נכון שאנחנו שומעים שהממשלה אינה ממשלה טובה גם מהספסלים הימניים של הקשת הפוליטית, בין אלה שיושבים כאן, בבית הזה, אבל גם לשיטתנו שלנו, מפלגת העבודה, כאשר אנחנו קוראים את הריאיון שנתן דובי וייסגלס, שופרו, יד ימינו ואיש מעשיו של ראש הממשלה שרון, עולה וצצה תמונה קשה של הדברים שמסתתרים באמת ובתמים מאחורי המלים, מאחורי הנאומים ומאחורי ההופעות. 
       
       המטרה של ראש הממשלה שרון היא לחבל בתהליך המדיני ולעצור כל אפשרות להגיע לשלום עם שכנינו. גם כך המצב קשה, גם כך הסיכויים קלושים, אבל מדינת ישראל, המדינה החזקה ביותר במזרח התיכון, 1,500 קילומטר מירושלים, היתה צריכה לנסות לעודד את תהליך השלום – גם עם הצד הפלסטיני וגם עם הצד הסורי. 
       
       והנה, כמה פעמים בשנה האחרונה פנה מעל בימה פומבית נשיא סוריה, בשאר אל-אסד, ועשה מה שאביו, שהלך לעולמו, והיה הרבה יותר חזק ממנו, לא העז לעשות במשך כל שנות שלטונו? הוא פנה וביקש לחדש את המשא-ומתן עם מדינת ישראל ללא תנאים מוקדמים. והיד שהושיטו הסורים הושבה ריקם. 
       
       למה אנחנו מחכים? מה התבונה במעשה המדיני הזה? נחכה לכך שסוריה, אולי, חלילה, תתחזק? סוריה נמצאת היום בשפל. היא מדינה חלשה, בין היתר בעזרת האמריקנים. היא נתונה תחת לחץ אדיר, לחץ של ארצות-הברית של אמריקה, לסלק את מפקדות המחבלים ולהוציא את כוחותיה מלבנון, וכאשר הנשיא אסד מסתכל לכיוון עירק הוא כבר אינו רואה את פרצופו המחייך של סדאם חוסיין, אלא את פרצופו חמור הסבר של הגנרל האמריקני שמפקד שם על הכוחות. למה אנחנו מחכים? 
       
יוסי שריד (יחד):
       
       דני, מכיוון שאני מסכים אתך, השאלה היא, פרצופו של מי נחשף בשפרדסטאון?
       
דני יתום (העבודה-מימד):
       
       יוסי, הייתי בשפרדסטאון, ואני לא רוצה להיכנס לעניין הזה. אשמח לדבר אתך עליו - -  
       
היו"ר ראובן ריבלין:
       
       אני מקווה שאנחנו לא מפריעים לכם. 
       
דני יתום (העבודה-מימד):
       
       - - אבל אשמח יותר אם תקרא את הספר שלי, שעומד להתפרסם עוד מעט, ואת גרסתי שלי על העניין. אני משוכנע שתמצא בו עניין. 
       
היו"ר ראובן ריבלין:
       
       חבר הכנסת יתום, עצרתי את השעון – אלא אם כן אנחנו מפריעים לכם. 
       
דני יתום (העבודה-מימד):
       
       תודה לך, אדוני היושב-ראש. אתה איש הגון. 
       
היו"ר ראובן ריבלין:
       
       אני אעשה הפסקה בישיבה ותוכלו לשוחח. כרגע אדוני נמצא באמצע דבריו. בבקשה, אדוני ימשיך. 
       
דני יתום (העבודה-מימד):
       
       הדבר הנוסף קשור למערכת יחסינו עם הפלסטינים. על איזו תבונה אנחנו מדברים? על כך שממשלת ישראל דחתה כל אפשרות לקדם – אולי – תהליך מדיני עם הפלסטינים? סייענו לאבו-מאזן לרדת מהבמה בקול ענות חלושה. אנחנו לא כל כך מסייעים לאחרים, ולא נכון לומר שמדינת ישראל צריכה לעמוד מנגד בידיים חבוקות, בידיים צמודות לחזה, ולא לעשות דבר. ככוח החזק ביותר, אדוני ראש הממשלה, במזרח התיכון, אנחנו חייבים לעודד את הגורמים המתונים בקרב הפלסטינים לחדש עמנו את המשא-ומתן – לצד המלחמה בטרור – והדבר הזה לא קורה. 
       
       כלכלית – מתגאים כאן, אדוני שר האוצר, בנתוני הלשכה המרכזית לסטטיסטיקה על כך שהצמיחה היא 4%? אבל אני קורא את המספרים אחרת. המדד השלילי, שזה לו לא החודש הראשון – מה שנקרא דפלציה – הוא מגמה מסוכנת בכלכלה, ואין לו אח ורע באף אחת מהמדינות המתועשות המתפתחות. אף אחת מהן אינה מתהדרת בכך שזה חודשים אחדים המדד שלה הוא שלילי. 
       
       המצב שלנו בעולם? אני לא מתגעגע למצב שלנו בעולם. בעבר היה מצבנו בעולם טוב הרבה יותר. אנחנו מנודים בחלק מהמקומות, יש מערכת יחסים מאוד קשה עם חלק ממדינות העולם, והייתי אומר שמדיניות החוץ שלנו אינה במיטבה. 
       
       כל הדברים האלה מביאים אותי לקרוא לפניכם להצביע אי-אמון בממשלה. 
       
       אני לא יכול לסיים, אדוני היושב-ראש, בלי לגעת בנושא שמעורר בי צמרמורת – אדוני ראש הממשלה – והוא קריאתם של הרבנים, ובראשם הרב שפירא, המנהיג הרוחני של הציונות הדתית. הוא לא עוד איזה עשב שוטה. הוא רב שבעבר היה הרב הראשי; הוא מנהיג של ישיבה חשובה; אחריו נוהים והולכים רבים מאלה שמשרתים בצה"ל בסדיר ובמילואים. לא יעלה על הדעת שקריאתו של הרב שפירא לסרב פקודה תישאר קריאה שבקושי אנחנו שומעים התייחסות אליה. מעל כל במה חייבים להוקיע את הקריאות האלה – לפילוג, לשסע, לסירוב פקודה – ולעשות הכול כדי שהמצב לא יידרדר. תודה. 
       
היו"ר ראובן ריבלין:
       
       תודה לחבר הכנסת דני יתום. אחרון הדוברים – חבר הכנסת גדעון סער. עומדות לרשותו שמונה דקות. בבקשה, אדוני. אחריו, אם הממשלה לא תבקש לסכם את הדיון, נעבור להצבעות. 
       
חיים רמון (העבודה-מימד):
       
       חבר הכנסת סער, חבר המרכז הרשה לך לעלות? חברי המרכז הרשו לך לעלות?
       
היו"ר ראובן ריבלין:
       
       חבר הכנסת סער שמע את שאלתך, ואם הוא ירצה הוא יענה לך. בבקשה. 
       
גדעון סער (הליכוד):
       
       אני אשיב לחבר הכנסת רמון. אני לא אתחמק מלהתייחס לזה, חבר הכנסת רמון. שמעתי אותך ביום רביעי האחרון, חבר הכנסת חיים רמון, ולבך דואב ודואג. 
       
חיים רמון (העבודה-מימד):
       
       בעיקר עליך. 
       
גדעון סער (הליכוד):
       
       בעיקר עלי. לנו, חברי סיעת הליכוד, שמוצאים לנכון בכל מקרה להשתתף באירועים - - 
       
חיים רמון (העבודה-מימד):
       
       הנפלאים, היוצאים דופן.
       
גדעון סער (הליכוד):
       
       - - הנהדרים, הטובים, של חברינו במרכז הליכוד. מה אני אגיד לך, כמעט התרשמתי. מאילת עד קריית-שמונה, עם השתמעויות שליליות כאלה ואחרות. 
       
חיים רמון (העבודה-מימד):
       
       חס וחלילה. פשוט, אתה לא עומד בעומס. 
       
גדעון סער (הליכוד):
       
       אנחנו נוסעים עד אילת ועד קריית-שמונה, ואתה נוסע למונקו. 
       
חיים רמון (העבודה-מימד):
       
       אני נוסע לכל מקום. 
       
גדעון סער (הליכוד):
       
       אתה נוסע לשמחות במונקו. 
       
חיים רמון (העבודה-מימד):
       
       גם אתה. 
       
גדעון סער (הליכוד):
       
       זהו שלא, אתה רואה את ההבדל בינינו. אנחנו נוסעים לקריית-שמונה ולאילת ולכל רחבי הארץ, ואנחנו מכבדים את זה שאתם נוסעים למונקו. תנסו לשאוב משם את המעיינות האלקטורליים שלכם להתמודדויות שבדרך. 
       
חיים רמון (העבודה-מימד):
       
       אין שרץ שלא תטהר.
       
היו"ר ראובן ריבלין:
       
       חבר הכנסת רמון, הוויכוח לא יימשך. 
       
גדעון סער (הליכוד):
       
       אני מחבב אותך. חולשה, חולשה. 
       
היו"ר ראובן ריבלין:
       
       חבר הכנסת שריד אומר ששניכם צודקים. 
       
יוסי שריד (יחד):
       
       מר נתניהו מעולם לא השתתף בשמחה - - - 
       
גדעון סער (הליכוד):
       
       אדוני היושב-ראש, אני רוצה להבהיר, לנוכח ידיעות שפורסמו באמצעי התקשורת. אנחנו בסיעת הליכוד התלבטנו היום הזה אם נכון להשתתף בהצבעות האי-אמון שיתקיימו בעוד שעה קלה. אנחנו עושים את זה בהתמדה מתחילת הכנסת הנוכחית. אנחנו יודעים שהלכה למעשה האופוזיציה לא הפנימה את המשמעות של האי-אמון הקונסטרוקטיבי, דהיינו שהאי-אמון הוא מכשיר שנועד להחליף ממשלה בתוך אותה כנסת. וכאשר באותו יום מצביעה האופוזיציה על מועמדותו של יושב-ראש האופוזיציה, חבר הכנסת פרס, ועל מועמדותו של חבר הכנסת אלי ישי, יושב-ראש ש"ס, ואולי גם על מועמדותו של יושב-ראש סיעת האיחוד הלאומי, ידידנו חבר הכנסת צבי הנדל וכך הלאה, היא עושה את זה מהטעם הפשוט והברור, שהיא יודעת וברור לה שלאף אחד מהם אין רוב. אחרת, מה לרן כהן ולאיחוד הלאומי? מה לש"ס ולמרצ? אין שום קשר. לכן, במידה רבה זה הפך למכשיר סרק. אמרנו: אם האופוזיציה רוצה לשחק, שתשחק עם עצמה. 
       
יולי תמיר (העבודה-מימד):
       
       אם יכולתם לנצח, לא הייתם אומרים את זה. 
       
גדעון סער (הליכוד):
       
       אבל נוסף על זה עוד טעם, והטעם הנוסף היה שהאופוזיציה סירבה לקזז חבר שעובר טיפול רפואי היום הזה, וחבר שנמצא בשליחות הכנסת כולה, לא במשלחת מטעם הליכוד, במשלחת מטעם כנסת ישראל. אינני יודע מה העלו מאמציך בעניין הזה, אדוני היושב-ראש. 
       
היו"ר ראובן ריבלין:
       
       חברת הכנסת דליה איציק הודיעה לי במפורש שחבר הכנסת איוב קרא יקוזז. היא תודיע לי לפני ההצבעה על-ידי מי היא מקזזת אותו. 
       
גדעון סער (הליכוד):
       
       אני מניח שמדובר במישהו שלא נמצא ברגע זה באולם. 
       
היו"ר ראובן ריבלין:
       
       כנראה. זאת זכותה המלאה. 
       
גדעון סער (הליכוד):
       
       ראינו מגמה שהמשמעות שלה היא לא לשחק משחק הוגן. והרי אנחנו יודעים שהאופוזיציה איננה יכולה לגייס 61 קולות – בזהירות אומר "היום הזה" – להצבעת האי-אמון. ולכן שקלנו את הנושא הזה. בסופו של יום החלטנו – ואנחנו לוקחים סיכון מסוים, אני מודה בזה שאנחנו לוקחים סיכון מסוים בדבר הזה – שלא נשתתף בהצבעות האי-אמון, בהצעות האופוזיציה, שמבחינה מעשית אין להן כל ערך. תודה רבה. 
       
היו"ר ראובן ריבלין:
       
       תודה לחבר הכנסת גדעון סער. כבוד השר מאיר שטרית, השר המקשר ושר התחבורה, מבקש לסכם מטעם הממשלה. בבקשה, השר שטרית. 
       
       חברת הכנסת איציק הבטיחה לי בבוקר לקזז את חבר הכנסת איוב קרא. אני מבקש לדעת מי מקזז אותו. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, ראיתי בתחילת הדיון שהאופוזיציה מאוד מודאגת מכך שחברי סיעת הליכוד והקואליציה לא יבואו להצבעות, אף שאמרתי שלדעתי – כמו שהנהגתי כשהייתי ראש הקואליציה – היו צריכים לעשות את זה לאורך כל השנה, כי הריטואל השבועי הזה הוא מיותר וחסר ערך. אתם רואים שאחרי הדיון שהעלו חבר הכנסת פינס וחברים אחרים, חברי הקואליציה השתתפו בדיון, חלקם גם משתתפים בהצבעה, ולכן - אין אונס. 
       
       צריך לזכור שהצבעת אי-אמון – אני אומר את זה לטובתו של הציבור, שלא תמיד מבין על מה המהומה – תופסת כהצבעת אי-אמון רק אם 61 חברי כנסת מצביעים אי-אמון בממשלה. גם אם התוצאה תהיה 60:0, הצבעת האי-אמון לא הצליחה. זה כנראה גם גורל הצבעות האי-אמון היום, ולכן אבקש מהכנסת לדחות את הצעות האי-אמון. 
       
היו"ר ראובן ריבלין:
       
       אדוני ראש הממשלה וחברי הממשלה, גבירותי ורבותי חברי הכנסת, נא לתפוס את מקומותיכם. 
       
       חברי הכנסת, אני רוצה לחזור על הודעה שמסרתי ועל ברכה שבירכתי בתחילת הישיבה, וברוב עם אני מבקש לחזור עליה. בסוף השבוע שעבר החל חודש הרמדאן, חודש הצום הקדוש למוסלמים. מצוות קיום הרמדאן מעוגנת בחמשת "עמודי התווך" של האסלאם ומסתיימת בעיד אל-פיטר. 
       
       בשם כולנו, אנו מברכים את חברינו המוסלמים, חברי הכנסת הערבים, ואת תושביה המוסלמים של מדינת ישראל. אני שולח ברכה לשכנינו הפלסטינים ולמאמיני האסלאם בעולם כולו. 
       
       מי ייתן וחג הרמדאן יעמוד השנה בסימן ההשלמה והפיוס בין תושבי הארץ, המוסלמים והיהודים, ויביא קץ לשפיכות הדמים. "כול עאם ואנתום בח'יר". חג שמח. 
       
       רבותי חברי הכנסת, אני מבקש מכם טובה אישית. אני מפעיל את ההצבעה. נא להצביע רק לצורך ניסיון. מי שנכווה ברותחין נזהר בצוננין. 
       
אילנה כהן (עם אחד):
       
       אני רק יכולה להגיד לך, שאי-אפשר להוציא מפה את התקע. 
       
היו"ר ראובן ריבלין:
       
       אל תוציאי, אל תנסי גם. קרוב לוודאי שיש מישהו שיכול ללמד אותך איך להוציא. 
       
       רבותי חברי הכנסת, אנחנו עומדים בפני שלוש הצבעות אי-אמון. חברת הכנסת דליה איציק, את לא מקזזת את חבר הכנסת איוב קרא? 
       
דליה איציק (העבודה-מימד):
       
       רומן ברונפמן. 
       
היו"ר ראובן ריבלין:
       
       רומן ברונפמן מקזז את איוב קרא. אני מאוד מודה לך, גברתי. 
       
אבשלום וילן (יחד):
       
       בכל שבוע אנחנו מקזזים את השרה יהודית נאות. 
       
היו"ר ראובן ריבלין:
       
       חבר הכנסת רומן ברונפמן מקזז את חבר הכנסת איוב קרא. תודה רבה. יושבת-ראש האופוזיציה מילאה אחר התחייבותה.
       
       רבותי חברי הכנסת, הצעת סיעת העבודה-מימד להביע אי-אמון בממשלה בשל מדיניותה בתחום המדיני, החברתי והכלכלי. נא להצביע - מי בעד, מי נגד ומי נמנע? 
       
הצבעה מס' 2
       
בעד הצעת סיעת העבודה-מימד להביע אי-אמון בממשלה – 54
נגד – 54
נמנעים – אין
הצעת סיעת העבודה-מימד להביע אי-אמון בממשלה לא נתקבלה.

היו"ר ראובן ריבלין:
       
       54 בעד, 54 נגד. אני קובע שהצעת האי-אמון לא נתקבלה. פעם נוספת אני מכריז: 54 בעד, 54 נגד. הצעת האי-אמון לא נתקבלה.
       
       רבותי  חברי הכנסת, אנחנו עוברים להצעת סיעת ש"ס להביע אי-אמון בממשלה בשל מדיניותה בתחום החברתי והכלכלי. רבותי חברי הכנסת, אני מבקש להצביע – מי בעד, מי נגד, מי נמנע. נא להצביע. 

קריאה:
       
       מי המועמד לראשות הממשלה?

היו"ר ראובן ריבלין:
       
       חבר הכנסת אלי ישי הוא המועמד לראשות הממשלה. 

קריאה:
       
       הלוואי אמן סלה. 



הצבעה מס' 3
       
בעד הצעת סיעת ש"ס להביע אי-אמון בממשלה – 54
נגד – 54
נמנעים – אין
הצעת סיעת ש"ס להביע אי-אמון בממשלה לא נתקבלה.

היו"ר ראובן ריבלין:
       
       ובכן, רבותי חברי הכנסת, 54 בעד, 54 נגד, אין נמנעים. אני קובעת שהצעת האי-אמון לא נתקבלה. 
       
       רבותי חברי הכנסת, אנחנו עוברים להצעת סיעות יחד, חד"ש-תע"ל, בל"ד ורע"ם להביע אי-אמון בממשלה בשל מבצע צה"ל בעזה ותוצאותיו. נא להצביע, חברי הכנסת - מי בעד, מי נגד, מי נמנע. 

קריאה:
       
       מי המועמד לראשות הממשלה?

היו"ר ראובן ריבלין:
       
       חבר הכנסת שריד. 

הצבעה מס' 4
       
בעד הצעת סיעות יחד--חד"ש-תע"ל--בל"ד--רע"ם להביע אי-אמון בממשלה – 17
נגד – 62
נמנעים – 20
הצעת סיעות יחד--חד"ש-תע"ל--בל"ד--רע"ם להביע אי-אמון בממשלה לא נתקבלה.

היו"ר ראובן ריבלין:
       
       17 בעד, 62 נגד, 20 נמנעים. אני קובע שהצעת האי-אמון של סיעות יחד, חד"ש-תע"ל, בל"ד ורע"ם לא נתקבלה.
       
       רבותי חברי הכנסת, תמו ההצבעות בנושא האי-אמון.
       
       
הצעת חוק לתיקון פקודת מס הכנסה (מס' 141), התשס"ד-2004
       ["דברי הכנסת", חוב' א', עמ'    .]
(קריאה ראשונה)

היו"ר ראובן ריבלין:
       
       אנחנו עוברים להצבעות על הצעות החוק שהוגשו בשבוע שעבר על-ידי שר האוצר והצבעתן נדחתה להיום. 
       
       האם שר האוצר רוצה להשיב? אני מבין שהשר מבקש לעבור להצבעה. 

       אנו מצביעים על הצעת חוק לתיקון פקודת מס הכנסה (מס' 141), התשס"ד-2004 - קריאה ראשונה. נא להצביע – מי בעד, מי נגד, מי נמנע? 
       
הצבעה מס' 5
       
בעד ההצעה להעביר את הצעת החוק לוועדה – 59
נגד – 44
נמנעים – 1
ההצעה להעביר את הצעת חוק לתיקון פקודת מס הכנסה (מס' 141), התשס"ד-2004, 
לוועדת הכספים נתקבלה. 

היו"ר ראובן ריבלין:
       
       59 בעד, 44 נגד, אחד נמנע. אני קובע שהצעת חוק לתיקון פקודת מס הכנסה (מס' 141), התשס"ד-2004, עברה בקריאה ראשונה ותועבר לוועדת הכספים להכנתה לקריאה שנייה ולקריאה שלישית. 
       

הצעת חוק השקעות משותפות בנאמנות (תיקון מס' 9), התשס"ד-2004
       ["דברי הכנסת", חוב' א', עמ'     .]
(קריאה ראשונה)

היו"ר ראובן ריבלין:
       
       אני עובר להצבעה על הצעת חוק השקעות משותפות בנאמנות (תיקון מס' 9), התשס"ד-2004 - בקריאה ראשונה. נא להצביע – מי בעד, מי נגד, מי נמנע? 
       
הצבעה מס' 6
       
בעד ההצעה להעביר את הצעת החוק לוועדה – 63
נגד – 40
נמנעים – 1
ההצעה להעביר את הצעת חוק השקעות משותפות בנאמנות (תיקון מס' 9), 
התשס"ד-2004, לוועדת הכספים נתקבלה. 


היו"ר ראובן ריבלין:
       
       63 בעד, 40 נגד, אחד נמנע. אני קובע שהצעת חוק השקעות משותפות בנאמנות (תיקון מס' 9) עברה בקריאה ראשונה ותועבר לוועדת הכספים להכנתה לקריאה שנייה ולקריאה שלישית. 
       

הצעת חוק הסדרת העיסוק בייעוץ השקעות ובניהול תיקי השקעות 
(תיקון מס' 6), התשס"ד-2004
       ["דברי הכנסת", חוב' א', עמ'     .]
(קריאה ראשונה)

היו"ר ראובן ריבלין:
       
       חברי הכנסת, אנחנו עוברים להצעת חוק הסדרת העיסוק בייעוץ השקעות ובניהול תיקי השקעות (תיקון מס' 6), התשס"ד-2004 - קריאה ראשונה. 
       
       נא להצביע, חברי הכנסת – מי בעד, מי נגד, מי נמנע? 
       
הצבעה מס' 7
       
בעד ההצעה להעביר את הצעת החוק לוועדה – 77
נגד – 22 
נמנעים – 4
ההצעה להעביר את הצעת חוק הסדרת העיסוק בייעוץ השקעות ובניהול תיקי השקעות 
(תיקון מס' 6), התשס"ד-2004, לוועדת הכספים נתקבלה. 

היו"ר ראובן ריבלין:
       
       77 בעד, 22 נגד, ארבעה נמנעים. אני קובע שהצעת חוק הסדרת העיסוק בייעוץ השקעות ובניהול תיקי השקעות (תיקון מס' 6) עברה בקריאה ראשונה ותועבר לוועדת הכספים של הכנסת להכנתה לקריאה שנייה ולקריאה שלישית. 
       

החלטה בדבר תיקוני טעויות בחוק התוכנית להבראת כלכלת ישראל 
(תיקוני חקיקה להשגת יעדי התקציב והמדיניות הכלכלית 
לשנות הכספים 2003 ו-2004), התשס"ג-2003, 
ובחוק מיסוי מקרקעין (שבח, מכירה ורכישה) 
(תיקון מס' 50 והוראת שעה), התשס"ב-2002 
       [נספחות.]

היו"ר ראובן ריבלין:
       
       אני מזמין את יושב-ראש ועדת הכספים של הכנסת לעלות ולהביא בפני הכנסת את תוכן ההחלטה בדבר תיקוני טעויות בחוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004), התשס"ג-2003.

אברהם הירשזון (יו"ר ועדת הכספים):
       
       אדוני היושב-ראש, רבותי חברי הכנסת, בהתאם להוראות סעיף 10א לפקודת סדרי השלטון והמשפט, התש"ח-1948, החליטה ועדת הכספים, לפי הצעת יושב-ראש הכנסת, על תיקוני טעויות בנוסח חוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004), התשס"ג-2003, ובנוסח חוק מיסוי מקרקעין (שבח, מכירה ורכישה) (תיקון מס' 50 והוראת שעה), התשס"ב-2002.
       
       מדובר בטעויות סופר וטעויות טכניות של הדפסה והשמטה מקרית.
       
       בהחלטה שלפניכם מבוקש לתקן את הטעויות האמורות ולקבוע את תחילתן ביום תחילתם של החוקים האמורים. תחילתו של התיקון לחוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004), התשס"ג-2003, יהיה ביום א' בתמוז התשס"ג, 1 ביולי 2003, ותחילתו של תיקון הטעות של חוק מיסוי מקרקעין (שבח, מכירה ורכישה) (תיקון מס' 50 והוראת שעה), התשס"ב-2002, יהיה ביום כ"א בחשוון התשס"ב, 7 בנובמבר 2001. 
       
       אודה לכם על אישור החלטת הוועדה על תיקוני הטעויות כאמור. תודה רבה, אדוני היושב-ראש.

היו"ר ראובן ריבלין:
       
       אני מודה ליושב-ראש ועדת הכספים. הבקשה נעשתה על-ידי הכנסת. תוך כדי הדפסה נגרמו כמה שיבושים. אלה הם תיקוני טעויות סופר.
       
       חברי הכנסת, נא לשבת. החלטה בדבר תיקוני טעויות בחוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004) - תיקוני טעויות סופר בשלושה חוקים. אני מבקש את הצבעתה של הכנסת. מי בעד התיקון? מי נגד? נא להצביע. אני אצרף את קולו של יושב-ראש ועדת הכספים. 
       

הצבעה מס' 8
       
בעד ההחלטה – 80
נגד – 3
נמנעים – 2
ההחלטה בדבר תיקוני טעויות בחוק התוכנית להבראת כלכלת ישראל (תיקוני חקיקה 
להשגת יעדי התקציב והמדיניות הכלכלית לשנות הכספים 2003 ו-2004), 
התשס"ג-2003, ובחוק מיסוי מקרקעין (שבח, מכירה ורכישה) (תיקון מס' 50 
והוראת שעה), התשס"ב-2002, נתקבלה.

היו"ר ראובן ריבלין:
       
       81 בעד, בצירוף קולו של יושב-ראש ועדת הכספים אברהם הירשזון, שלושה נגד ושני נמנעים. חבר הכנסת בייגה שוחט מצטרף לתומכים, אף שלא הצביע. אינני מצרף את קולו. תודה רבה. 
       

הצעת חוק הרשות השנייה לטלוויזיה ורדיו (תיקון מס' 23) (הארכת 
הזיכיון של הטלוויזיה הלימודית), התשס"ה-2004
       [רשומות (הצעות חוק, חוב' כ/54).]
(קריאה ראשונה)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום. על סדר-היום הצעת חוק הרשות השנייה לטלוויזיה ורדיו (תיקון מס' 23) (הארכת הזיכיון של הטלוויזיה הלימודית), של חברי הכנסת ענבל גבריאלי ורוני בר-און - קריאה ראשונה. תנמק חברת הכנסת ענבל גבריאלי. בבקשה, גברתי. 

ענבל גבריאלי (הליכוד):
       
       אדוני היושב-ראש, כנסת נכבדה, הצעת חוק זו היא תיקון לחוק הרשות השנייה לטלוויזיה ורדיו. לפני הדיון אני רוצה להתייחס לשני סעיפים. 
       
       סעיף 37א(2)(א) קובע, שעם הארכת הזיכיונות לכל בעלי הזיכיונות בערוץ-2 עד ל-31 באוקטובר 2005 יוארך גם הזיכיון שניתן לטלוויזיה הלימודית בהתאם לסעיף 55א לחוק. הזיכיונות הוארכו, וכך גם זיכיונה של הטלוויזיה הלימודית, ותוקפם של כל הזיכיונות יפוג באותו מועד.
       
       דבר נוסף שקובע החוק הוא, כי עד 30 בספטמבר 2004, כלומר עד לפני כשבועיים, היה על הרשות השנייה לפרסם מכרז למתן זיכיונות לשידורי הטלוויזיה בערוץ-2, והזיכיונות אמורים להיות לתקופת עשר שנים. בהצעת חוק זו מוצע לתקן את סעיף 55 לחוק ולקבוע כי המועצה תיתן לטלוויזיה הלימודית, ללא מכרז, זיכיון לשידורי טלוויזיה בערוץ-2 לתקופת הזיכיון האמורה בסעיף 34(ב)(1), היינו לעשר שנים. 
       
       היקף השידורים המדובר – מבחינה זו אין שינוי. היום הטלוויזיה הלימודית משדרת בהיקף של 8.5% מכלל השידורים האמורים, ומוצע שכך יהיה גם בזיכיון החדש. בעצם תוכן השידורים מוגדר בחוק. הסעיף מדבר על לימודים חינוכיים בלבד, ובשעות הצפייה של האוכלוסייה ששידורים אלה מיועדים לה. מי שמתמצא יודע שזה בדיוק מתואם בלוח השידורים – או בשעות הבוקר או בשעות אחר-הצהריים, לאחר שעות הלימודים. 
       
       לא נראה לי שאצטרך להאריך בדברים כדי לשכנע את חברי הבית לתמוך בהצעת החוק הזאת. נראה לי שכולנו, או לפחות רובנו, תמימי דעים לגבי תרומתה של הטלוויזיה החינוכית ולגבי הערך החינוכי והמוסרי הגבוה שיש לתכנים האלה. לשידורי הטלוויזיה החינוכית – מעבר לערך החינוכי – יש גם יתרון יחסי מסוים, או לפחות ערך בולט כלשהו – אני אומר את זה באופן מסויג. חלילה לי מלפגוע בשידורים של ערוצים אחרים. בעידן שבו הרייטינג הוא המלך, נראה לי שאם אנחנו באמת רוצים שתכנים חינוכיים ותכנים חשובים – תכנים שלא נוגעים בהם בערוצים אחרים מטעמי רייטינג – יגיעו בכל זאת לציבור הרחב, ונמלא את הערך של שידור חינוכי-ציבורי, בעצם הטלוויזיה החינוכית מספקת לנו את זה, ויש לה גם היכולת להגיע לאוכלוסייה גדולה הרבה יותר מזו שערוצים אחרים מגיעים אליה.
       
       אני מבקשת מחברי הבית לתמוך בהצעת החוק הזאת, שתבטיח, ללא תלות באינטרסים של הזכיינים בערוץ-2 ובשיקולי רייטינג, את שידורי הטלוויזיה הלימודית לעשר שנים נוספות. תודה. 
       
היו"ר יולי-יואל אדלשטיין:
       
       אני מודה למציעת החוק, חברת הכנסת ענבל גבריאלי. חברי הכנסת, כרגיל בקריאה ראשונה אנחנו עורכים דיון. עד עתה נרשמו 11 חברי הכנסת לדיון הזה. מי שמעוניין להירשם – נא לעשות זאת לאלתר אצל סגן המזכיר. רשימת הדוברים כרגע: רוני בר-און, אברהם רביץ, מגלי והבה, חיים אורון, נסים זאב, עסאם מח'ול, מוחמד ברכה, אבשלום וילן, אופיר פינס-פז, טלב אלסאנע ויצחק הרצוג. ראשון הדוברים הוא חבר הכנסת רוני בר-און, יושב-ראש ועדת הכנסת. בבקשה, אדוני.
       
רוני בר-און (הליכוד):
       
       אדוני היושב-ראש, אדוני ראש הממשלה, חברי חברי הכנסת, אני לא רוצה להרחיב ולהלאות בשעה הזאת. אני  מצטרף לדברי חברתי, שהציעה את הצעת החוק יחד אתי, חברת הכנסת ענבל גבריאלי. 
       
       מדובר במוסד שהוא בבת עינה של החברה הישראלית ככל שהדברים אמורים בחשיפה לתקשורת בטלוויזיה, במיוחד כשאנחנו  מסתכלים על הסביבה של הטלוויזיה המסחרית, על כל היתרונות שבה, אבל גם על החסרונות שבה, שמראית הכול בה היא המסחר, המכירה – הרייטינג. לפעמים אנחנו מוצאים את עצמנו די נבוכים כשאנחנו מתבוננים במסך ורואים שם דברים שאף אחד מאתנו לא היה רוצה, בלי הבדלים של השקפה, של דת, של גזע וודאי לא של מין.
       
       כך או כך, הטלוויזיה הלימודית צריכה להישמר, צריך לטפח אותה, ואני מזמין אתכם להצטרף להצעת החוק. תודה רבה. 
       
היו"ר יולי-יואל אדלשטיין:
       
       אני מודה מאוד לחבר הכנסת רוני בר-און. חברי הכנסת אברהם רביץ, מגלי והבה וחיים אורון – אינם נוכחים. חבר הכנסת נסים זאב, בבקשה. אדוני, כרגיל, נמצא. 
       
נסים זאב (ש"ס):
       
       אדוני היושב-ראש, כנסת נכבדה, בסביבות השעה 17:00 שמעתי בחדשות שהליכוד כועס וזועם ומחרים את הישיבה הזאת, כי האופוזיציה מעלה מדי שבוע הצעות אי-אמון בממשלה ופשוט כבר נמאס להם לשמוע כמה קשה לאופוזיציה לשאת את המחדלים של הקואליציה ושל הממשלה הזאת. דיברו גם על כך שיש חברי כנסת חולים ולא מתחשבים בזה ולא מוכנים להתקזז. 
       
       אדוני היושב-ראש, לא האמנתי שאפשר לשים ללעג ולקלס את חברי הכנסת ולבוז להם בתקשורת כאילו אנחנו הולכים כאן למין מאבק לא מוסרי ולא דמוקרטי ולא מתחשבים. אני חושב שבכל פעם שהיתה הצדקה להיעדרות של חבר כנסת מסוים, גם כשהיה לנו רוב להפיל את הממשלה, לא עשינו את זה. 
       
       אדוני היושב-ראש, ישב פה חבר הכנסת יאיר פרץ – וחשוב שהציבור ידע זאת – ומכיוון שחברת הכנסת גילה גמליאל לא יכלה להופיע להצבעה, הוא לא הצביע עם האופוזיציה, למרות הרוב שהיה לנו. שאלתי אותו למה הוא לא מצביע, והוא ענה לי שהוא חייב להתחשב. חשוב שהחברים ידעו שאנחנו לא הולכים למאבק בכל מחיר. לכן, להכפיש בתקשורת את חברי הבית זה דבר לא נכון, וחבל שכאלה הם היחסים. 
       
       זאת בעצם התגובה של הקואליציה ושל הממשלה הזאת, שלא יודעת איך לצאת מהמבוך ואיך להביע את הכישלון הצורב, שמתרחב מיום ליום. 

צבי הנדל (האיחוד הלאומי - ישראל ביתנו):
       
       אבל הם הצליחו לכופף אותנו. אם זה היה הפוך הם לא היו - - -
       
נסים זאב (ש"ס):
       
       אני מסכים אתך. במחשבה שנייה, אחרי כל הבוז ששידרו לנו בתקשורת, היינו צריכים לא לוותר, ולהצביע פה בצורה דמוקרטית כך שכל מי שנמצא בבית היה מצביע. היינו צריכים להנחיל לראש הממשלה עוד כישלון ולהראות לו שיש בבית הזה רוב נגדו.

ענבל גבריאלי (הליכוד):
       
       אולי בשניות שכבר לא נותרו לנו  תספר לנו אם אתה תומך או לא תומך. 
       
נסים זאב (ש"ס):
       
       אני אגיד לך במה אני תומך. אני בהחלט חושב שלטלוויזיה הלימודית יש מקום נכבד מאוד וצריך לשפר גם את הטלוויזיה הלימודית. חבר הכנסת בר-און מסביר, שהפרסומות שמראים בטלוויזיה והרייטינג - מראים שם כל מיני תמונות תועבה, גם לשיטתו, ודאי לשיטתי - וטוב שיש טלוויזיה לימודית. אני חושב שהטלוויזיה הלימודית גם צריכה להשתפר, יש הרבה מה לשפר מבחינת התכנים והמסרים החינוכיים שמעבירים לילדי ישראל. צריך לשמור על נשמותיהם של הילדים הרכים האלה. 
       
היו"ר יולי-יואל אדלשטיין:
       
       תודה רבה. 
       
נסים זאב (ש"ס):
       
       דבר נוסף, אדוני, בזה אני אסיים; עוד משפט אחד. שכחנו שלציבור הדתי כאן לקחו את הזכות שמגיעה לו להעביר את המסרים, את התכנים שהוא מאמין בהם. היום, לצערי הרב, כל השידורים הדתיים והחרדיים ננעלו בחוק. עד לרגע זה אין תשובה, אף שהממשלה הזאת הבטיחה שתעשה הכול. גם ערוץ. חבר הכנסת בני אלון, הם משדרים רק דרך האינטרנט, עדיין אין להם זכות דיבור. 
       
היו"ר יולי-יואל אדלשטיין:
       
       תודה רבה. בבקשה, חבר הכנסת עסאם מח'ול - איננו. חבר הכנסת מוחמד ברכה. אחריו - חבר הכנסת אבשלום וילן. אחרי חבר הכנסת אבשלום וילן - חבר הכנסת אופיר פינס-פז. בבקשה, אדוני. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני רוצה לפתוח את דברי בברכה עם חודש הרמדאן שהחל ביום שישי ובא עלינו לטובה. אני רוצה לאחל לכל הצמים, כל העמים, "כול עאם ואנתום בח'יר". 
       
       אני גם רוצה לברך את ציבור הסטודנטים, שאתמול התחיל את שנת הלימודים החדשה שלו בתנאים לא פשוטים מבחינה כלכלית, אומנם עם עלייה משמעותית במספר הסטודנטים - קרוב לרבע מיליון סטודנטים במוסדות להשכלה גבוהה, באוניברסיטאות ובמכללות האקדמיות. 
       
אורי יהודה אריאל (האיחוד הלאומי - ישראל ביתנו):
       
       חודש הרמדאן, סליחה על הבורות, זה חג? זה לא חג.  
       
מוחמד ברכה (חד"ש-תע"ל):
       
       זה חודש מצווה שמסתיים בחג. הוא עצמו לא חג. 
       
אורי יהודה אריאל (האיחוד הלאומי - ישראל ביתנו):
       
       כמו אצל היהודים, כמו יום כיפור או כמו תשעה באב? 
       
מוחמד ברכה (חד"ש-תע"ל):
       
       נכון. זה חודש מצוות, בסופו חוגגים, יש החג עיד אל-פיטר. המלה "פיטר" זה שבירת צום. 
       
       רבע מיליון סטודנטים מתחילים שנת לימודים חדשה בתנאים קשים, כשיש כרסום מתמיד בהשתתפות הציבורית בתקציבי ההשכלה הגבוהה דווקא לקראת השנה הבאה. אני חושש שהממשלה הקלוקלת הזאת אינה ממשלה של בשורות, והתקציב שיונח על שולחן הכנסת בשבוע הבא יכול להעיד על זה, על-פי מה שהבנו ומה ששמענו. אבל בכל זאת, זה לא אמור לפגום בחגיגיות של פתיחת שנת הלימודים לסטודנטים, במיוחד לתלמידי שנה א'; אני הייתי פעם שם, אני יודע מה זה. 

אופיר פינס-פז (העבודה-מימד):
       
       או-הו. 
       
מוחמד ברכה (חד"ש-תע"ל):
       
       מזמן, מזמן. אני מאחל להם הצלחה בלימודים ובחיים. 
       
       אדוני היושב-ראש, אני חושב שהצעת החוק היא טובה, אף שיש לי כל מיני ביקורות על הטלוויזיה החינוכית. אני לא יודע למה אתם קוראים לה לימודית, היא לימודית או חינוכית? בכל אופן, היו תוכניות מוגבלות שניתנו בערבית במסגרת שידורי הטלוויזיה הזאת, ודווקא הקיצוץ הראשון הוא שפגע בתוכניות האלה, בתוכניות המקוריות, אף שהתוכנית המרכזית היתה ברמה גבוהה ביותר. אני חושב שטוב שהדברים יחזרו לאיזון הנכון בערוץ כל כך חשוב. 
       
       אני חושב שהתמיכה בטלוויזיה החינוכית היא דבר שיכול להשלים - אולי להשלים - מה שחסר במערכת החינוך ובמערכת ההשכלה הציבורית הרחבה. תודה רבה. 
       
היו"ר יולי-יואל אדלשטיין:
       
       תודה. אני מודה מאוד לחבר הכנסת מוחמד ברכה. חבר הכנסת אבשלום וילן. אחריו - חבר הכנסת אופיר פינס-פז. 
       
אבשלום וילן (יחד):
       
       אדוני היושב-ראש, רבותי חברי הכנסת, החוק הזה ראוי וחשוב וכמובן אצביע בעדו. 
       
       אני רוצה להעלות את מה שהיה אתמול - פתיחת שנת הלימודים האוניברסיטאית. ציפיתי משרת החינוך והתרבות, שאגב, היא אחראית על הטלוויזיה הלימודית, החינוכית וכו', שתעמוד קבל עם ועולם, תביא את שני חתני פרס נובל בכימיה מהטכניון בחיפה ותקדיש את היום לדיון על עתיד החינוך הגבוה בישראל ואיך שומרים על ההישגים.  במקום זה, אדוני היושב-ראש, במה היתה עסוקה אתמול שרת החינוך? היא היתה עסוקה בנושא מאוד חשוב, לשכנע את ראש הממשלה שיסכים למשאל עם, ובתמורה היא תביא לכך שהנהגת המתנחלים תסכים לקבל את תוצאות משאל העם. 
       
       ואני שואל אותך, אדוני היושב-ראש, זאת שרת חינוך? איזה מין חינוך לאזרחות זאת, שקמה קבוצה, לטעמי קיצונית, לא הייתי אומר שהיא חסרת אחריות, אבל היא נוקטת צעד שהוא חסר אחריות בצורה מדהימה, ומקבלת את מלוא הגיבוי של שרת החינוך. מה זאת אומרת שמישהו אומר, אני מסכים להיות ילד טוב ולקבל את תוצאות משאל העם? מי בכלל שאל אותך? מי אתה שתגיד, אני אקבל או לא אקבל את תוצאות משאל העם? מה פירוש לא תקבל את תוצאות משאל העם? תאיים פה על מישהו?  תוביל למלחמת אזרחים? 
       
       עומדת שרת חינוך של ממשלת ישראל, ובמקום להגיד, חברים יקרים, עד כאן, אתם לוחמים על משאל עם, לגיטימי לגמרי, דרכים פוליטיות. אתם חושבים שנעשה לכם עוול נוראי? לגיטימי, ויכוח פוליטי. עצם החוצפה שקמה קבוצה בעם ואומרת, אם ככה, אני אסכים, אם לא כך, אלחם בכם. מה זה? 
       
       ואז אני שואל אותך, אדוני היושב-ראש, האם המדינה הזאת התהפכה על הראש? כמה פעמים בשנה המדענים במדינת ישראל זוכים בפרס נובל? לא מלה, לא חצי מלה. נכון, לא חילקו שם מדליות, נכון שלא עומדים על הסטנד של מספר אחת. למה ראש הממשלה, אדוני היושב-ראש, לא הרים אליהם טלפון לברך אותם? לגל פרידמן הוא טלפן. עם פיני גרשון הוא בדיאלוג מתמיד. מה קרה, זוכי פרס נובל בכימיה פחות חשובים מפיני גרשון? פחות חשובים מגל פרידמן? 
       
       אתה יודע מה, אדוני היושב-ראש? זה סדר העדיפויות המעוות של מדינת ישראל. שרת חינוך שעוסקת בחינוך קבוצה, שאם יקבלו את ההצעה שלה היא תסכים להיות ילדה טובה, ואם לא, אז לא; ראש ממשלה שהוא, "נעבעך", נשאר בלי אוויר, בלי חברים ובלי תמיכה פוליטית; ומדינה שכולה, הוא שולח אותה לעברי פי פחת. תחשבו על זה, אדוני היושב-ראש. 
       
היו"ר יולי-יואל אדלשטיין:
       
       תודה לחבר הכנסת אבשלום וילן; אנחנו ודאי נחשוב על זה. חבר הכנסת אופיר פינס-פז. אחריו - חבר הכנסת טלב אלסאנע. מכיוון שבינתיים אני לא רואה אותו, אזמין אחריו את חבר הכנסת יצחק הרצוג; אם חבר הכנסת טלב אלסאנע לא יהיה. חבר הכנסת פינס-פז, שלוש דקות. 

אופיר פינס-פז (העבודה-מימד):
       
       אדוני היושב-ראש, חברי חברי הכנסת, ראשית אני רוצה לברך את חברי הכנסת ענבל גבריאלי ורוני בר-און על הצעת החוק. אף שאני לא שלם אתה, אני חושב שהיא נותנת מענה במקום שצריך לתת מענה.  
       
       אני לא שלם אתה, משום שאני בכלל לא אוהב את המושג "פטור מחובת מכרזים". לא אוהב את זה. אני חושב שחוק חובת המכרזים נוצר לא כדי שכולם יקבלו ממנו פטור. 
       
ענבל גבריאלי (הליכוד):
       
       אלא רק מי שלא יכול לעמוד במלחמה שלהם על הרייטינג  ובתכנים. 
       
אופיר פינס-פז (העבודה-מימד):
       
       או, לכן אני מדבר.  מצד שני, ויש צד שני, הטלוויזיה החינוכית הפכה להיות שק חבטות של חצי מדינה, על לא עוול בכפה. אומרים שהיא ארגון לא יעיל; אז מותר לייעל, צריך לייעל. 

       אבל כמי שזוכר את הטלוויזיה החינוכית לטובה, אני חושב שזאת טלוויזיה חשובה, שיש לה מה לומר, יש לה תפקיד, יש לה אמירה ויש לה השפעה. לכל אלה שאין להם שום בעיה להרוס במחי יד כל דבר, בלי לחשוב מה האלטרנטיבה ומה קם במקום, אני אומר: לאט לכם, אל תיחפזו ואל תעשו מעשים נמהרים, כי בסופו של דבר את הטלוויזיה החינוכית הזאת הקימו – יש בה ניסיון עשיר, יש בה יכולת, יש בה מקצועיות אדירה – את הדברים האלה לא מחסלים בהינף קולמוס. 
       
       לכן אני תומך בהצעת החוק הזאת, שמאפשרת לטלוויזיה החינוכית להמשיך לתפקד – נדמה לי עד סוף 2005 – במתכונת הנוכחית. עד אז אני מבין שתהיה התרחשות כזאת או אחרת שתבטיח את מעמדה או את המשך פעילותה, ובכך אני תומך. כאמור, אני מאחל לכם שהחקיקה הזאת תסתיים גם בהצלחה וגם במהירות. 
       
היו"ר יולי-יואל אדלשטיין:
       
       תודה לחבר הכנסת אופיר פינס-פז. חבר הכנסת טלב אלסאנע – בבקשה, אדוני. אחריו - חבר הכנסת יצחק הרצוג. שלוש דקות לרשות אדוני. 
       
טלב אלסאנע (רע"ם):
       
       אדוני היושב-ראש, חברי הכנסת, אני מצטרף למברכים על הצעת החוק ואני תומך בה. 
       
       אני רוצה לנצל את ההזדמנות, אדוני היושב-ראש, כדי לברך את המוסלמים לרגל תחילתו של חודש הרמדאן. 
       
       (נושא דברים בשפה הערבית; להלן תרגומם לעברית:
       
       לרגל חודש רמדאן הנעלה, ברצוני למסור איחולי ברכה לבביים לכלל המוסלמים ולבני עמנו במדינה זו ולאחל להם שצומם יתקבל וחג רמדאן שמח.)
       
       אדוני היושב-ראש, שמעתי את דבריו של יושב-ראש הכנסת אשר בירך את המוסלמים לרגל חודש הרמדאן. אני מודה לו על הברכות. 
       
       אני סבור שכולנו צריכים לעשות חשבון נפש, כי בימים אלה יש עם שלם שבחודש הרמדאן סובל מתנאים תת-אנושיים – לא במקרה, אלא בגלל המדיניות של ממשלת ישראל. יש עם ברצועת-עזה, בגדה – אנשים שאין להם מה לאכול, אנשים שאין להם יכולת לספק בארוחה המפסקת ארוחה ואוכל לילדיהם, אנשים שחיים בתנאים מאוד-מאוד קשים. לכן, בזמן שאנחנו מברכים – וזה דבר טוב – צריך לעשות גם חשבון באיזו מידה אנחנו אחראים לסבלם, באיזו מידה אנחנו יכולים להקל את סבלם, באיזו מידה הסבל שלהם יכול להיות הסבל שלנו ובאיזו מידה הסבל שלהם יגרום לחוסר הביטחון שלנו. כשטוב לשכן שלנו – טוב לנו, וכשרע לו – רע לנו. לכן חשוב מאוד להתחיל להסתכל גם על התנאים שהשכן חי בהם, לשים את עצמנו במקומו ולראות באיזו מציאות קשה הוא נתון ואיך אפשר לעזור לו לצאת מהתנאים הקשים האלה. 
       
       כבוד היושב-ראש, אני רוצה לברך גם את הסטודנטים שחזרו ללימודיהם ולאחל להם שנת לימודים מוצלחת, ולברך גם את המרצים במכללות ובאוניברסיטאות. 
       
       אני מצטרף להצעת החוק ותומך בה. תודה רבה. 
       
היו"ר יולי-יואל אדלשטיין:
       
       תודה לחבר הכנסת טלב אלסאנע. חבר הכנסת יצחק הרצוג, ואחריו - חבר הכנסת עבד-אלמאלכ דהאמשה; מכיוון שהוא נעלם בינתיים, אם הוא לא יהיה, אחריו - חבר הכנסת בני אלון. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, ראשית, ברכותי לחברת הכנסת ענבל גבריאלי על פועלה המבורך בעניין הזה, שאני כמובן מלווה אותו ומאוד-מאוד תומך בו. אני רוצה גם לברך את חבר הכנסת שלום שמחון, יושב-ראש ועדת הכלכלה, שבסיועו המסיבי – וצריך לתת גם את הקרדיט הזה – הגיע החוק הזה היום בלוח זמנים מקוצר. אני רוצה לברך גם את הנהלת הטלוויזיה החינוכית, אני חושב שהיא עושה מאמצים כבירים, בראשות המנכ"לית יפה ויגוצקי, כדי לשקם את המפעל החשוב הזה. 
       
       יש לטלוויזיה החינוכית בעיה, בעיה של נישה, איך היא מגיעה לנוער ולקהלי היעד שלה. היא צריכה להגיע אליהם באמצעים שונים, והמדינה משאירה אותה במיטת סדום. מצד אחד היא אומרת: בסדר, ניתן לכם עוד כמה שנים, ומצד שני היא עושה הכול כדי לסרס אותה מהיכולת לתפקד. המדינה מקצצת לטלוויזיה החינוכית תקציבים, נאבקת בזמני השידור שלה ברצועות בערוץ-1 ובערוץ-2 ואינה מאפשרת לה למתג את הערוץ שלה כערוץ עצמאי – שזה דבר מסובך. אתה לא יכול לבנות ערוץ עצמאי בלי להשקיע בו. עובדה, אדוני היושב-ראש, שאנחנו רואים את ערוץ הכנסת ואת סיפור ההצלחה הזה – כמה זלזלו בו. 
       
       יש במדינת ישראל ביקוש גם לתרבות, גם לערכים וגם לידע כללי, וזה בדיוק מה שהטלוויזיה החינוכית מביאה. היה צריך לאפשר לה לעשות את זה – לא רק לקבוע את מה שהחוק החשוב הזה קובע, אלא גם לאפשר לה מעטפת קיום בסיסית, עם תקציבים בסיסיים ועם יכולת לשווק את עצמה, ואז לראות אם זה עובד – בעצם כמו PBS, כמו השירות הציבורי של השידור בארצות-הברית, שהוא ערוץ חשוב בצורה בלתי רגילה כדי לשמר איכויות, כדי לשמר תכנים וכדי להביא מסרים אחרים, לא רק מסרים זולים שהולכים למכנה המשותף הנמוך ביותר - שלצערנו כולנו, כהורים, אדוני היושב-ראש, מורטים את שערותינו ולא יודעים את נפשנו מרוב מבוכה לעומתם. 
       
       לכן אני מברך על היוזמה. אנחנו נתמוך בה, ונקווה שגם הטלוויזיה החינוכית תוכל לצאת למרחב. תודה רבה. 
       
היו"ר יולי-יואל אדלשטיין:
       
       תודה רבה לחבר הכנסת יצחק הרצוג. חבר הכנסת עבד-אלמאלכ דהאמשה – אינו נוכח. חבר הכנסת בני אלון - בבקשה, אדוני. אחריו - חבר הכנסת ישראל אייכלר, ואחריו - אחרון הדוברים, חבר הכנסת מאיר פרוש. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, החוק מטפל בבעיה זמנית שנוצרה עם חידוש הזיכיונות, תחרות על הזיכיונות של הצדדים המסחריים והמחויבות שהיתה לגבי ערוץ הטלוויזיה הלימודית במערכת. 
       
       הבעיה היא שאני לא חושב שזאת התמונה כולה. התמונה חייבת לכלול את היחס שבין הערוץ הראשון לערוץ השני; התמונה חייבת לכלול את מימון המערכת של הטלוויזיה הלימודית, לא רק  את אפשרות השידור; התמונה צריכה לכלול את היחס שבין המסחר והרייטינג, שהוא לא תמיד שלילי – עיינו ערך הסרטים, שבשל התחרות עכשיו הן עצמן, החברות המסחריות, יתחרו ביניהן מי ייתן יותר הפקות מקוריות – אבל הרבה פעמים הוא שלילי, לבין החלק הערכי, שלא צריך להתחרות על רייטינג. 
       
       כשהערוץ הראשון מתחרה עם הערוץ השני, כי הוא רוצה להוכיח שהוא יותר רייטינגי, ולכן הוא קונה כל מיני סדרות משעממות וזולות מחוץ-לארץ, או מנסה להשיג כל מיני שידורי ספורט, והתחרות היא על רייטינג, לא הרווחתי דבר. כשבטלוויזיה הלימודית – אני עד היום לא יודע מה החדשות של 17:00 עושות שם, מה זה קשור. 
       
ענבל גבריאלי (הליכוד):
       
       אתה מתכוון ל"ערב חדש". "ערב חדש" היא תוכנית שבמסגרת ההסדר החדש - - - 
       
בנימין אלון (האיחוד הלאומי - ישראל ביתנו):
       
       אבל את מסכימה אתי שזה לא קשור?
       
ענבל גבריאלי (הליכוד):
       
       בהחלט. 
       
בנימין אלון (האיחוד הלאומי - ישראל ביתנו):
       
       יפה, אבל זה חלק מהדינמיקה שנוצרת כשאין ראייה מערכתית. בראייה מערכתית – באנגליה, הערוצים המסחריים, במקום לשלם תמלוגים סתם לגורם אוצרי כלשהו, מחזיקים ערוץ לא רייטינגי; לא לשמונה שעות כמו הטלוויזיה הלימודית, אלא כל הזמן, והערוץ הזה מוחזק לגמרי בידי אותם ערוצים מסחריים. אז לא צריך את האגרה שלוקחים בכוח מהאזרח, כי התשלום נעשה בידי אותם ערוצים. זה כולל גם את הראייה של הטלוויזיה הלימודית. 
       
       אזכיר לחברת הכנסת גבריאלי, שהטלוויזיה הלימודית הוקמה ככלי לימודי ממש. חשבו שממש כך ילמדו בבתי-ספר כשאין מורה, או כשיש, וישתמשו בזה – וזה היה מאוד מתקדם. בינתיים הגיעו המחשבים והאינטרנט, ויש עוד הרבה דברים שקשה להתחרות בהם, והיו גם כל מיני שיקולים אחרים. 
       
       לכן אני אומר, אין לי מאומה נגד הניסיון שלך, מכובדתי, לתקן מצב שלא הדבר הקטן הזה שהיה לא רייטינגי - שהוא לא ייפול בדרך. אבל זה זמני. זה טיוח זמני. חייבים באומץ להתייחס מערכתית ליחס בין המסחרי והלא-מסחרי, ומקור המימון של הלא-מסחרי. והלא-מסחרי לא צריך להיות שמונה שעות בבוקר, בשעות הלימודים. הוא צריך להיות כל הזמן, וממומן על-ידי הגורמים המסחריים, ולא על-ידי אגרה שנגבית בכפייה, בצורה מאוד לא נעימה. 
       
       אין בדברי ביקורת על הניסיון המאוד-מאוד מעורר כבוד של ג'ו בראל להגיע בערוץ הראשון - והצליח להגיע - למצב כלכלי הרבה יותר טוב. אני מכבד אותו על זה, ואני לא מבין מדוע השר אולמרט לא יודע להעריך את זה; אני מדבר על ראייה מערכתית כוללת. תודה. 
       
היו"ר יולי-יואל אדלשטיין:
       
       תודה לחבר הכנסת אלון. אחריו - חבר הכנסת עבד-אלמאלכ דהאמשה. אחריו - חבר הכנסת ישראל אייכלר. בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, ממשלה שכרגיל איננה, גם בימים בלתי רגילים, אבל בכל אופן החיסרון ברור, חברי חברי הכנסת. 
       
היו"ר יולי-יואל אדלשטיין:
       
       אתה לא מתגעגע או משהו?
       
עבד-אלמאלכ דהאמשה (רע"ם):
       
       לא עניין של מתגעגע, אדוני, אבל יש מינימום של יחס ושל נוהל. 
       
היו"ר יולי-יואל אדלשטיין:
       
       אני מסכים אתך, במקרה זה.
       
עבד-אלמאלכ דהאמשה (רע"ם):
       
       לא יכול להיות שאף שר לא יהיה, גם לא שר מקשר, לא שר תורן, לא שר ממונה על החוק. הגברת הנכבדה חברת הכנסת ענבל גבריאלי יושבת פה, אבל זה לא פוטר את הממשלה. 
       
       אני רוצה לומר לאדוני היושב-ראש, שלא הצעת החוק מטרידה אותי. אף שבעיקרון אני בעד שיהיו מכרזים, שהכול יהיה פתוח ולא יהיה פטור מהנחת מכרזים - למה צריך להגיע לזה, ומי היה אמור להגיע לזה, אבל לא זה כל מה שמטריד אותי. מטריד אותי יותר המצב המדיני, הטלטלה, רעידת האדמה שאינה שוככת והיא הולכת ומתעצמת. כנראה כדור השלג שהתחיל להתגלגל הולך וצובר תאוצה, צובר גודל מעל ומעבר לכל מה שציפינו וציפו משגיחים או אפילו מומחים. 
       
       בכל אופן, אני חייב לומר מלה אחת בעניין ההתנתקות שראש הממשלה מביא. אני חושב שבסופו של דבר, אף כי הוא לא מביא את זה נכון, ואף שכאשר הוא עושה את זה, הוא לא עושה את זה כדי לקדם תהליך מדיני או שלום או פתרון של בעיות יסודיות הרבה יותר מעבר לפינוי יישובים ופינוי כיבוש, למרות כל זאת, לדעתי זה עדיין נשאר במישור החיובי ובמישור שראוי לתמיכה ולא במישור של הכשלה והפלה. 
       
       ואם מישהו רוצה ראיה, אין כמו יושבי הבית הזה שמעידים על עצמם. מי שמתנגד לזה הם הקיצונים הימנים ביותר של הבית, אשר עזבו את הממשלה, וחלקם שלא עזבו עומדים לעזוב אותה, ומתמרדי הליכוד. דווקא שני המגזרים האלה הם נגד התוכנית ונגד ההתנתקות, על כל קרביה וחסרונותיה. וכל יתר חלקי הבית, או כמעט כולם, הם בעד, כי אני חושב שככל שיחסר הכיבוש ותחסרנה ההתנחלויות, ונלך לקראת פינוי הכיבוש וההתנחלויות, אנחנו נתקרב יותר לשלום ולשקט ולעצירת שפיכות הדמים והמאבק העקוב מדם שמתמשך כבר, רק במעגל האחרון, ארבע שנים תמימות. 
       
       ברשותך, אומר כמה משפטים בערבית, ואברך גם את חברינו הצמים לרגל חודש הרמדאן.
       
        (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי שקיבלו את רמדאן בשבוע האחרון בכל מקום, כל המוסלמים והערבים במדינה זו וכל השומעים אותנו בעולם כולו, ברצוננו לברך אתכם לרגל חודש רמדאן הנעלה. אנו מבקשים מהאל יתגדל ויתעלה שיקבל את צומנו ואת מעשינו, ובשנה הבאה במועד זה נדע אנחנו, העולם המוסלמי והעולם כולו מצב טוב יותר, ונהיה קרובים יותר לשלום ולביטחון, הרחק מכל הסבל שחווינו בעבר ושאותו אנו חווים בייחוד בתקופה האחרונה בכל הקשור לשפיכות דמים, מלחמות, מעשי תקיפה וכיוצא באלה. תודה רבה.)
       
היו"ר יולי-יואל אדלשטיין:
       
       תודה. תודה לחבר הכנסת דהאמשה. חבר הכנסת ישראל אייכלר, ואחריו ינעל את רשימת הדוברים חבר הכנסת מאיר פרוש. 
       
ישראל אייכלר (יהדות התורה):
       
       אדוני היושב-ראש, חברי הכנסת, בהצעת החוק הזאת יש שתי נקודות שצריך להתייחס אליהן. בעצם הן לא נוגעות ישירות להצעה עצמה, אלא למפת התקשורת ושליטת כל כך מעט אנשים על עם שלם, על דורות שלמים של בני נוער ושל זקנים, של עולים ושל אנשים מכל העדות והחוגים. הנושא השני הוא תוכני החינוך, וזה העיקר. 
       
       על מפת התקשורת ושליטת מעט אנשים על כל כך רבים כבר דיברנו רבות ועוד נדבר, ולא אנצל את כמה הדקות בשביל העניין הזה, אלא במשפט אחד אומר, שכל זמן שאין תקשורת חופשית בארץ, שכל אחד יוכל לדבר ברדיו, לכתוב ולהדפיס עיתון וליצור טלוויזיה אם יש לו כלים ויש לו אנשים שרוצים אותה - תישאר מפת התקשורת בשליטה הבולשביקית של קבוצת אנשים. פעם זו הקבוצה הזאת, פעם קבוצה אחרת, בניגוד לרצון רוב העם. 
       
       אבל בעניין תוכני החינוך, אני רוצה להתייחס ולומר: אילולא קמה המדינה היהודית, ואילולא זה קרה בארץ-ישראל, וניצולי השואה, כמו גם יהודי ארצות ערב, היו מהגרים לא לארץ-ישראל אלא לארצות-הברית, או היו מתבוללים בארצותיהם במזרח ובמערב, אפשר היה להסתפק בתוכני חינוך על ברכי תרבות המערב או המזרח, כפי שאנחנו רואים היום במפת התקשורת. ואכן, היו מיליוני יהודים שהיגרו לאותן ארצות, גם לארצות-הברית, או נשארו ברוסיה, מתוך הבנה כי הפתרון לבעיה היהודית, כך הם חשבו, הוא התבוללות בתרבות הגויים. הם חשבו שבעיית היהודים היא ההתבדלות התרבותית בשם, בלבוש ובלשון ורצו להיות כמו כולם, ולכן הם נסעו לשם. 
       
       אבל מי שבא לארץ-ישראל ושילם ומשלם מחיר כבד על קיומה של מדינה יהודית, לא רוצה שהנכדים שלו יתבוללו כגוי בין הגויים. גם מי שלא דתי רוצה להבטיח לעצמו שנכדיו יישארו יהודים וירצו לחיות בארץ-ישראל. אני מניח שזה הרצון הבסיסי של כל אחד מאלה שחיים וסובלים בארץ-ישראל. 
       
       וכאן אני שואל, במה הטלוויזיה החינוכית או הכללית וכלי התקשורת בכלל תורמים או מחנכים את הנוער להיות ולהישאר יהודים? במה? הרי אותם תכנים, טובים או רעים, אפשר לראות בטלוויזיה בארצות-הברית או באירופה. האם יש למישהו מחשבה כאן בכנסת או בכל מקום אחר במערכות החינוך איך להבטיח בכל זאת שהדור הבא או שני הדורות הבאים ירצו להישאר יהודים כמו שרצו האבות המייסדים של המדינה, גם אם הם לא היו דתיים? זאת הבעיה המרכזית של מערכת התקשורת הישראלית. 
       
       וככל שהתקשורת נשלטת על-ידי קבוצה קטנה, אותה קבוצה קטנה, אני לא חושד בה שהיא עושה את זה בזדון, אבל היא רוצה רייטינג וכו', והיא חושבת בטעות, כי גם היא כבר פרי חינוך מוטעה, שהעם רוצה הפקרות. וככל שההפקרות גדלה, כך הרייטינג עולה. וככל שהרייטינג עולה, מורידים עוד את הסף של ההפקרות. ואני לא רוצה לפרט פה עד כמה. אני חושב שכל צופי הטלוויזיה יודעים יותר ממני עד היכן הידרדרה מפת התקשורת, עד כדי כך שהאנשים שרוצים לתת תוכני איכות, אפילו במובן הלא-דתי, חוששים שמא לא יהיה רייטינג לעניין הזה. על זה צריך לתת את הדעת, ויפה שעה אחת קודם.
       
היו"ר יולי-יואל אדלשטיין:
       
       תודה לחבר הכנסת ישראל אייכלר. חבר הכנסת מאיר פרוש, ואחריו - נעבור להצבעה. 
       
       חבר הכנסת אייכלר, להגנתה של הטלוויזיה החינוכית אני חייב לומר, שכאשר התחיל גל העלייה, היא היתה היחידה שקיימה שתי תוכניות, באחת מהן היה לי הכבוד והעונג גם להגיש, בנושא של מסורת וציונות וחגי ישראל, ודווקא עמדו בזה יפה, לפחות שנה-שנתיים. 
       
ענבל גבריאלי (הליכוד):
       
       - - -

מאיר פרוש (יהדות התורה):
       
       אדוני היושב-ראש, חברי הכנסת, אני מברך כל יוזמה של חברי כנסת שפועלים ומקדמים, אם כי אני לא יודע אם אני יכול לתמוך בדבר הזה באופן אישי, אבל לא זה הנושא שבגינו ביקשתי לעלות לכאן, לדוכן.
       
       אני מבקש לנצל את הדקות שיש לי במסגרת הצעת החוק הזאת כדי למחות ולהתריע נגד חילול בית-קברות של יותר מ-100 קברים שנעשה כרגע בעכו, והכול במימון מדינת ישראל, קרי משרד התחבורה וכמובן האחראים על רשות העתיקות, משרד החינוך.
       
       אני רוצה להבהיר את העמדה שלנו. כשאנחנו נשמע שארכיאולוגים אומרים שכמעט שלא גרו פה אי-פעם בארץ-ישראל יהודים - כי כשמוצאים קברים הם אומרים שזה לא של יהודים אלא של גויים, וכנראה קברים של גויים מותר לעקור. אני רוצה לומר, שאין כל סיבה שיעקרו קברים כאשר אדם קבור באדמה וקנה לו את חלקת האדמה. הוא קבור וזה לא משנה אם הוא יהודי או לא יהודי.
       
בנימין אלון (האיחוד הלאומי - ישראל ביתנו):
       
       איפה זה?

מאיר פרוש (יהדות התורה):
       
       בעכו, ברחוב רמז. שם משרד התחבורה מנסה לחפור מנהרה כדי להעביר את הרכבת מתחת לכביש הקיים ברחוב רמז. 
       
       התשובה שנותנים לי היא: כיוון שמדובר בגויים. אני ביקרתי שם למחרת צום גדליה, בד' תשרי, ואני ראיתי כ-100 ארכיאולוגים שעובדים והיום רואים כ-100 קברים, והתירוץ – כיוון שמדובר בגויים. אם נמצא מחר בית-קברות בהולנד, בית-קברות יהודי, יגידו ההולנדים: אנחנו הופכים את בית-הקברות מכיוון שמדובר ביהודים. אם אנחנו הופכים קברים של גויים, מדוע שהגויים לא יהפכו קברים של יהודים? 
       
       אבל גם העמדה הבסיסית של הארכיאולוגים, שמדובר בגויים, לא מקובלת עלינו, כיוון שאנחנו מכירים גם את אנשי המדע שטוענים שהעולם עומד 5 מיליוני שנים. אלה אותם מדענים שיגידו ש-5 מיליוני שנים עומד העולם, ואלה אומרים גם שמדובר בגויים.

ישראל אייכלר (יהדות התורה):
       
       עברה שנה אחת ולפני שנה הם אמרו 5 מיליוני שנים והיום זה עוד שנה.

מאיר פרוש (יהדות התורה):
       
       דבר נוסף, אדוני היושב-ראש, הדרך הברוטלית שבה פוגעים באלה שבאים למחות. כאשר אני באתי לשם למחרת שבת שובה, כאשר לא הכירו אותי בדיוק, מייד ניגשו אלי אנשי הביטחון ששומרים שם, ולא מדובר בצבא או במשטרה, ודחפו אותי, כאילו אפשר לחשוב שחלקת האדמה ההיא, מדובר באדמה פרטית. היום מתפרסמות באינטרנט תמונות איך מכים יהודים שבאים למחות בצורה הפוגעת ביותר, כאשר תופסים אנשים, בועטים בהם גם אחרי ששוטרים מחזיקים בהם ופוגעים בהם.
       
       אני חושב שכאן הכנסת צריכה למצוא את המקום למחות נגד עקירה של הקברים מהסיבות שמניתי. 
       
       אני רוצה לומר שפניתי לשר התחבורה, שמציג את עצמו כאדם מסורתי ושחשובה לו שמירת ההלכה והמסורת, והעברתי לו פסק הלכה של הגאון הרב עובדיה יוסף, שאומר שמי שיכול לקבוע אם מדובר בקברים של יהודים או גויים זה רק רב מוסמך ולא מישהו אחר. אף שהוא קיבל את פסק ההלכה הזה, היום הוא הודיע לי, לצערי, שהוא לא יחזור בו מההנחיה שנתן מנכ"ל משרד התחבורה להמשיך לעקור את הקברים, לפגוע במתים ולסגור את המנהרה. חבל שזה קורה. תודה.
       
היו"ר יולי-יואל אדלשטיין:
       
       תודה לחבר הכנסת פרוש. חברי הכנסת, היו צלצולים ואנחנו יכולים לעבור להצבעה. 
       
       הצעת חוק הרשות השנייה לטלוויזיה ורדיו (תיקון מס' 23) (הארכת הזיכיון של הטלוויזיה הלימודית), התשס"ה-‏2004 - קריאה ראשונה. חברי הכנסת ענבל גבריאלי ורוני בר-און הם המציעים. חברי הכנסת מתבקשים להצביע. מי בעד? מי נגד? ההצבעה החלה.
       
הצבעה מס' 9 
       
בעד ההצעה להעביר את הצעת החוק לוועדה – 11
נגד – אין
נמנעים – 2
ההצעה להעביר את הצעת חוק הרשות השנייה לטלוויזיה ורדיו (תיקון מס' 23) 
(הארכת הזיכיון של הטלוויזיה הלימודית), התשס"ה-2004, לוועדת הכלכלה נתקבלה.

היו"ר יולי-יואל אדלשטיין:
       
       חברי הכנסת, להלן התוצאות: בעד – 11, אין מתנגדים, יש שני נמנעים. הצעת החוק עברה בקריאה ראשונה ותועבר להמשך הטיפול בהכנה לקריאה שנייה ושלישית לוועדת הכלכלה של הכנסת.

שר הפנים אברהם פורז:
       
       הרשות השנייה זה ועדת החינוך.
       
היו"ר יולי-יואל אדלשטיין:
       
       החוק הוכן לקריאה ראשונה בוועדת הכלכלה, בראשות חבר הכנסת שמחון.
       
       חברי הכנסת, תם סדר-היום. הישיבה הבאה - מחר, יום שלישי, ד' בחשוון התשס"ה, 19 באוקטובר 2004, בשעה 15:30: ישיבה מיוחדת לזכרו של שר התיירות רחבעם זאבי, השם ייקום דמו, במלאות שלוש שנים להירצחו. ישיבה זו נעולה.
       
       הישיבה ננעלה בשעה 19:55.
     
     
עמוד 99 מתוך 99

