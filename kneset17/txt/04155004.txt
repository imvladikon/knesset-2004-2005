    תוכן עניינים
מסמכים שהונחו על שולחן הכנסת	4
מזכיר הכנסת אריה האן:	4
נאומים בני דקה	5
ישראל אייכלר (יהדות התורה):	5
אליעזר כהן (האיחוד הלאומי - ישראל ביתנו):	5
רוני בר-און (הליכוד):	6
עבד-אלמאלכ דהאמשה (רע"ם):	6
יוסף פריצקי (שינוי):	7
גילה פינקלשטיין (מפד"ל):	7
יעקב מרגי (ש"ס):	8
חיים כץ (הליכוד):	8
אילן ליבוביץ (שינוי):	8
ג'מאל זחאלקה (בל"ד):	9
אריה אלדד (האיחוד הלאומי - ישראל ביתנו):	10
יולי-יואל אדלשטיין (הליכוד):	11
אילן שלגי (שינוי):	11
מגלי והבה (הליכוד):	12
אהוד יתום (הליכוד):	12
איוב קרא (הליכוד):	12
מוחמד ברכה (חד"ש-תע"ל):	13
אתי לבני (שינוי):	14
הודעת יושב-ראש ועדת הכנסת	14
רוני בר-און (יו"ר ועדת הכנסת):	14
הצעות לסדר-היום	18
ציון יום כחול-לבן	18
עמיר פרץ (עם אחד):	20
עמיר פרץ (עם אחד):	24
דברי ברכה של יושב-ראש הכנסת למשלחת מחוקקים מדינתיים מארצות-הברית	25
הצעות לסדר-היום	26
ציון יום כחול-לבן	26
אורי יהודה אריאל (האיחוד הלאומי - ישראל ביתנו):	26
רוחמה אברהם (הליכוד):	28
רוחמה אברהם (הליכוד):	28
שר התעשייה, המסחר והתעסוקה אהוד אולמרט:	30
מל פולישוק-בלוך (שינוי):	34
נסים זאב (ש"ס):	35
הצעת חוק לתיקון דיני הרשויות המקומיות  (ייצוג הולם) (תיקוני חקיקה), התשס"ה-2004	36
אתי לבני (יו"ר הוועדה לקידום מעמד האשה):	36
משה גפני (יהדות התורה):	38
גדעון סער (הליכוד):	48
הצעת חוק למניעת הונאה בתפילין ובמזוזות (תיקון), התשס"ה-2004	50
יורי שטרן (יו"ר ועדת הפנים ואיכות הסביבה):	51
יורי שטרן (יו"ר ועדת הפנים ואיכות הסביבה):	51
יורי שטרן (יו"ר ועדת הפנים ואיכות הסביבה):	53
שאילתות ותשובות	55
998. סיוע ממשלתי למאחזים בלתי חוקיים	55
1485. נסיבות הריגתו של תושב הכפר טלוזה	57
2151. העשרה רוחנית דתית לחיילות בצה"ל	59
2227. פטור מגיוס לצעירים בדימונה	61
2228. העצורים המינהליים בכלא קציעות	62
2312. התקדמות בניית גדר ההפרדה	65
הצעת חוק איסור מימון טרור, התשס"ה-2004	66
ג'מאל זחאלקה (בל"ד):	67
מסמכים שהונחו על שולחן הכנסת	69
סגנית מזכיר הכנסת רות קפלן:	69
הצעת חוק איסור מימון טרור, התשס"ה-2004	69
מוחמד ברכה (חד"ש-תע"ל):	69
עסאם מח'ול (חד"ש-תע"ל):	71
הצעת חוק לעידוד מחקר ופיתוח בתעשייה (תיקון מס' 3), התשס"ה-2004	77
שר התעשייה, המסחר והתעסוקה אהוד אולמרט:	78
שר התעשייה, המסחר והתעסוקה אהוד אולמרט:	80
מוחמד ברכה (חד"ש-תע"ל):	82
איוב קרא (הליכוד):	83
אורי יהודה אריאל (האיחוד הלאומי - ישראל ביתנו):	84
עבד-אלמאלכ דהאמשה (רע"ם):	85
ויקטור בריילובסקי (שינוי):	86
יגאל יאסינוב (שינוי):	87
נסים זאב (ש"ס):	88
חמי דורון (שינוי):	89
ג'מאל זחאלקה (בל"ד):	92
מל פולישוק-בלוך (שינוי):	94
לאה נס (הליכוד):	95
מגלי והבה (הליכוד):	96
שר התעשייה, המסחר והתעסוקה אהוד אולמרט:	97
מסמכים שהונחו על שולחן הכנסת	99
סגנית מזכיר הכנסת רות קפלן:	99
הצעת חוק לעידוד השקעות הון (תיקון מס' 59), התשס"ה-2004	99
שר התעשייה, המסחר והתעסוקה אהוד אולמרט:	99
שר התעשייה, המסחר והתעסוקה אהוד אולמרט:	99
הצעת חוק לתיקון פקודת הנזיקין (מס' 10)  (פיצויים שאינם תלויים בנזק), התשס"ה-2004	101
רשף חן (שינוי):	101
אילן שלגי (שינוי):	103
יגאל יאסינוב (שינוי):	104
נסים זאב (ש"ס):	105
    
       

       חוברת י"א
       ישיבה קצ"ח
       
       
       
       
       
       
       
       
       
       
הישיבה המאה-ותשעים-ושמונה של הכנסת השש-עשרה
יום שלישי, ט' בטבת התשס"ה (21 בדצמבר 2004)
ירושלים, הכנסת, שעה 16:01
       
       
       
       
מסמכים שהונחו על שולחן הכנסת 
       
היו"ר ראובן ריבלין:
       
       רבותי וגבירותי חברי הכנסת, היום ט' בטבת התשס"ה, 21 בחודש דצמבר 2004. אני מתכבד לפתוח את ישיבת הכנסת. 
       
       הודעה למזכיר הכנסת. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק הרשויות המקומיות (משמעת) (תיקון מס' 4), התשס"ה-2004, שהחזירה ועדת הפנים ואיכות הסביבה. תודה רבה. 
       
היו"ר ראובן ריבלין:
       
       תודה למזכיר הכנסת.
       
       
נאומים בני דקה 
       
היו"ר ראובן ריבלין:
       
       רבותי חברי הכנסת, כמנהגנו מדי שבוע, על-פי התקנון, ביום שלישי אנחנו פותחים את ישיבת הכנסת בחצי שעה של נאומים בני דקה של חברי הכנסת. לצורך  עזרה, על מנת לקבוע מי ידבר ומתי, אבקשכם ללחוץ על כפתורי ההצבעה, על מנת לאפשר לי לראות מי מבקש להשתתף. ראשון הדוברים – חבר הכנסת ישראל אייכלר. 
       
ישראל אייכלר (יהדות התורה):
       
       אדוני היושב-ראש, בעקבות הסרת החסינות של חבר הכנסת יאיר פרץ, שאני משוכנע שהוא יצא זכאי במשפט, עלתה בדעתי הבעיה של אלפי עובדים שנאלצים לעשות כל מיני קומבינות ולהשיג כל מיני תעודות אקדמיות, כי עשו איזו פרה קדושה מתארים אקדמיים, ומי שרוצה לקבל משרה, גם אם היא לא שייכת ספציפית לתואר האקדמי שלו, צריך להביא תעודה, וזה גורם להרבה מאוד בעיות. חוץ מהעניין שחרדים רבים מנסים להשיג משרות ולא מתקבלים, כי יש להם רק השכלה תורנית – ואני אומר "רק", אבל אני חושב שזה הכי חשוב, והיא לא פחות חשובה מהשכלה כללית, ואי-אפשר לקבל משרה כזאת, ואחר כך אומרים להם: לכו לעבוד. 
       
       בכל מקרה, צריך וחייבים להתאים בין התפקיד לבין ההתמחות והידע באותו תפקיד. לא מי שיש לו תואר שני באוכל סיני, ובישול מרק מקש ותבן, יקבל משרה של מי שרוצה לעבוד קשה ולהצליח במשרתו. צריך לאפשר לכל אדם ללכת לכל משרה. אם הוא רוצה להיות רופא, מובן שהוא צריך לדעת רפואה. אם הוא רוצה להיות מהנדס, מובן שהוא צריך לדעת הנדסה. אם הוא רוצה להיות פקיד או דירקטור, אין שום סיבה שהשכלה כללית תורנית לא תהיה מחושבת, או בכלל – תרבות אנושית וידע אנושי בלי השכלה. 
       
היו"ר ראובן ריבלין:
       
       תודה רבה לחבר הכנסת אייכלר. חבר הכנסת אליעזר כהן, ואחריו – חבר הכנסת בר-און. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, אני מצטט את חברת הכנסת דליה איציק. ראש סיעת העבודה בכנסת אמרה בוועידת מפלגתה, שהליכוד זוחל אליהם: "הוא שמפרק את הימין ולא אנחנו. אחרי 30 שנה הם רואים כמה אנחנו, העבודה, צודקים. לנו אין סיבה להרגיש שפלי רוח. נצא החוצה ונאמר לכל ליכודניק: אתם קבלני הביצוע שלנו"; גמר ציטוט של דליה איציק. 
       
       זו האמת שהרגיזה את ראש הממשלה כל כך שהוא אפילו סיכן את המשא-ומתן הקואליציוני, רק על חמישה משפטים אלה. זו אכן אמת מרגיזה מאוד. אפילו פוליטיקאי ותיק ושועל קרבות כה מנוסה כמו ראש הממשלה, אחרי שקיבל 40 מנדטים, הצליח להוביל את הליכוד במתנה לידי העבודה, וגרוע מזה – ריסק לחלוטין את כל האידיאולוגיות של תנועתו. 
       
היו"ר ראובן ריבלין:
       
       תודה רבה לחבר הכנסת כהן. חבר הכנסת רוני בר-און, ואחריו – חבר הכנסת דהאמשה.
       
רוני בר-און (הליכוד):
       
       אדוני היושב-ראש, חברי חברי הכנסת, אני חשבתי שאתמול נחצו כל הגבולות בדברים המטורפים, ההזויים של פנחס ולרשטיין, שקרא לשבור את כל הקודים ואת כל המוסכמות בחברה הישראלית, אבל היום הבנתי שאף פעם אל תאמר שנשברו כל הגבולות. אחרי הטלאי הצהוב של היהודים, והטלאי הוורוד של ההומוסקסואלים, והטלאי האדום של הקומוניסטים, מבית-מדרשם של הנאצים, אנחנו נקבל עכשיו טלאי כתום, מבית-מדרשם של היהודים בארץ-ישראל. או ואבוי לאוזניים שכך שומעות. 
       
היו"ר ראובן ריבלין:
       
       תודה, חבר הכנסת בר-און. חבר הכנסת עבד-אלמאלכ דהאמשה, ואחריו – חבר הכנסת פריצקי. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני רוצה להתקומם מכל עומק נפשי על כך שבית-כנסת באיזו עיר במרוקו משמש לחתונות, וגם לדברי תועבה, ולפעמים גם כבית-זונות. בית-כנסת אחר באותה עיר משמש כרפת לבקר. בית-כנסת שלישי, גדול ומפואר בזמנו, אבל הוא נטוש עכשיו, משמש גם כן כאכסניה לאמנים וכל מיני דברים. מדובר אומנם לא בבתי-כנסת אלא במסגדים, בעיר צפת במדינת ישראל. 
       
       המצב הזה נמשך כבר שנים על גבי שנים. אני עוררתי את העניין לפני תקופת מה וחשבתי שמישהו יכול באמת לשים קץ לתועבה הזאת, אבל נראה שלא. אני עכשיו מתחיל עוד פעם בעניין הזה. לא יכול להיות שבמדינת ישראל ימשיכו מסגדים לשמש כבתי-זונות וכבתי-משחקים וכרפתות לבקר וכל הדברים האלה. חייבים לשים לזה קץ. תודה רבה. 
       
היו"ר ראובן ריבלין:
       
       כשמדברים דברי קודש, אני לא אוהב להפריע, אבל אתם צריכים להגביל את עצמכם. חבר הכנסת יוסף פריצקי, ואחריו – חברת הכנסת פינקלשטיין. 
       
יוסף פריצקי (שינוי):
       
       אדוני היושב-ראש, חברי חברי הכנסת, אינני מסכים לאף מלה שאמר פנחס ולרשטיין. אינני מסכים לדבריו. אני חושב שמה שהוא אמר אינו נכון. אבל, חברות וחברים, כאשר אדם מטיף למרי לא אלים, ומוכן לקבל על עצמו את הדין, כלומר, אומר: אני אלך לבית-הסוהר על דברי, זו נשמת אפה של הדמוקרטיה. 
       
       אנחנו בבית הזה מתחלקים בצורה מאוד משונה: אם בסרבני גיוס מדובר, אז הצד הזה של הבית הומה וזועק. ואם במישהו שחושב שאסור לפנות התנחלויות מדובר, אז הצד הזה של הבית הומה וזועק. ובכל הכבוד הראוי, שני הצדדים צבועים המה. מותר לאדם במדינה דמוקרטית, מותר לקרוא להפרת החוק באופן לא אלים, ובלבד שהוא נושא את הדין, וכך אמר מר ולרשטיין. הוא לא קרא למרי אלים. אני, שוב – אינני מסכים עם דבריו. הוא לא קרא למרי אלים, הוא קרא למרי לא אלים, כשהוא מוכן לשאת את הדין. 
       
היו"ר ראובן ריבלין:
       
       תודה לחבר הכנסת פריצקי. חברת הכנסת גילה פינקלשטיין, ואחריה – חבר הכנסת מרגי. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, אתמול הצטרפתי למשפחות נפגעות טרור שחגגו בר-מצווה לילדיהן. בירכתי אותם ומאוד חיפשתי את החיוך האמיתי והכן ולא ראיתי את זה על פניהם. אני חוששת מה יהיה אתם בהמשך. מתי נזכה לראות אותם מחייכים חיוך אמיתי וכן? 
       
       הבוקר שמענו על טיל "קסאם" שנפל על בית-כנסת בנצרים - שמונה פצועים. עד מתי יימשכו אוזלת היד והפגיעה החמורה בתושבי גוש-קטיף?  4,959 פצצות מרגמה נפלו עד כה על יישובי גוש-קטיף. כמעט כל יום נופלות פצצות. על חלקן אנחנו שומעים, וחלקן בכלל לא מגיע לתקשורת. כל יום נס חדש שמנע פגיעה בנפש. אנשים חיים על נסים. אנחנו שומעים את כל זה ולא מבינים: היכן צה"ל? מדוע לא נותנים לצבא לסכל את ירי הפצצות? האחריות שלנו היא לילדים ולמשפחות, ובעיקר כשאלה אזרחים נאמנים, מסורים, אידיאולוגים. תודה. 
       
היו"ר ראובן ריבלין:
       
       תודה. חברת הכנסת פינקלשטיין, להקפיד שזה יהיה דקה. חבר הכנסת יעקב מרגי, ואחריו – חבר הכנסת חיים כץ. 
       
יעקב מרגי (ש"ס):
       
       אדוני היושב-ראש, חברי חברי הכנסת, מפלגת העבודה בפתחה של הקואליציה; מפלגת העבודה, שנושאת על גבה את חזונו של דוד בן-גוריון, חזון הנגב. אני קורא למפלגת העבודה: עד היום הנגב לא זכה לתשומת לב או להתייחסות מצד ממשלות ישראל. לו תהי זו התקווה של הנגב בקואליציה הזאת, אכן להחזיר את המענקים לבנייה בפריפריה, בנגב ובגליל, ולקרוא לשר הביטחון לשנות את החלטתו ולהעביר את מוזיאון צה"ל לנגב.
       
היו"ר ראובן ריבלין:
       
       תודה.  חבר הכנסת חיים כץ, בבקשה. אחריו - חבר הכנסת אילן ליבוביץ.
       
חיים כץ (הליכוד):
       
       אדוני היושב-ראש, חברי חברי הכנסת, היום נחוג בכנסת יום כחול-לבן, ואנחנו במדינה מוכת אבטלה, שיש בה כ-300,000 מובטלים, דואגים להוציא עבודה לארצות חוץ ב-2.5 מיליארדי דולרים בשנה. אני בא לבית הזה ומבקש שישאירו את העבודה בבית. 2.5 מיליארדי שקלים הם 25,000 מקומות עבודה. במדינה מוכת אבטלה אין לנו הלוקסוס לייצא עבודה. צריך להשאיר בבית וללמוד מהאמריקנים: buy American style - קנו מכוניות, והכול כחול-לבן. אם נעשה את זה, יהיו לנו עוד כמה משפחות שיתפרנסו בכבוד בארץ הזאת. תודה רבה.
       
היו"ר ראובן ריבלין:
       
       תודה. אמרתי כך בכנס, שלצערי הרב רק שני חברי כנסת הואילו לבוא אליו, חברי הכנסת אליעזר כהן ומלי פולישוק-בלוך. אני יודע שיותר חברי כנסת השתתפו בישיבות הוועדה, ובעוד כחצי שעה אנחנו נפתח פה דיון מיוחד בנושא כחול-לבן, לציון יום כחול-לבן. לצערי הרב, חברי הכנסת אינם משתתפים באותם כנסים, אולי כי אנחנו מרבים בהם.
       
       חבר הכנסת ליבוביץ, בבקשה.
       
אילן ליבוביץ (שינוי):
       
       אדוני היושב-ראש, חברי הכנסת, בשבוע שעבר נתבשרנו מטעם משרד החינוך, שבכוונתו לבטל את בחינת הבגרות באזרחות. הבוקר קראנו בעיתונים, שבכוונת המשרד לשנות את הרכב ציוני הבגרות כך שהבחינה החיצונית תהיה בשיעור של 20% מציון הבגרות. אני מבקש להציע לשרת החינוך מהפכה חדשה, שאולי סוף-סוף תביא להצלחה בבחינות הבגרות: כל תינוק שנולד, יחד עם תעודת הלידה ייתנו לו תעודת בגרות. כך אולי ניפטר מהצרה הזאת של המרדף אחרי ציוני הבגרות, וסוף-סוף נתחיל לחנך את הנוער שלנו וללמד אותו את הדברים שצריך, ולא רק לרדוף אחרי הציונים בבגרות.
       
היו"ר ראובן ריבלין:
       
       תודה לחבר הכנסת ליבוביץ.  חבר הכנסת ג'מאל זחאלקה, בבקשה. אחריו - חבר הכנסת אלדד.
       
ג'מאל זחאלקה (בל"ד):
       
       כבוד היושב-ראש, אני רוצה לברך את האסיר המשוחרר האייל אבו-זיאד מהגולן הסורי הכבוש, שהנהלת בתי-הסוהר החליטה לשחרר אותו בגלל מחלתו הקשה. פניתי לשר לביטחון פנים ולגורמים אחרים, וגם עורכי-דין פעלו. עמדתו הנחרצת של הצוות הרפואי, שאמר שהחזרתו לכלא היא פשוט גזר-דין מוות שלו, גרמה לשחרורו. אני רוצה לברך אותו.
       
       אדוני היושב-ראש, באותו עניין אני רוצה להגיד - - -
       
חיים כץ (הליכוד):
       
       - - -
       
היו"ר ראובן ריבלין:
       
       חבר הכנסת חיים כץ, הוא משוחרר. הוא מברך אסיר ששוחרר - - -
       
ג'מאל זחאלקה (בל"ד):
       
       בגלל מחלה קשה, אם לא אכפת לך.
       
חיים כץ (הליכוד):
       
       בגלל שהוא חולה - - -
       
היו"ר ראובן ריבלין:
       
       חבר הכנסת חיים כץ, הוא לא שוחרר בפעולת חבלה. הוא שוחרר על-ידי ממשלת ישראל. אני לא מבין.
       

חיים כץ (הליכוד):
       
       הוא אמר: בגלל מחלה קשה.
       
היו"ר ראובן ריבלין:
       
       אבל, אדוני, הוא לא שוחרר באיזו פעולת טרור. הוא שוחרר על-ידי ממשלת ישראל.
       
חיים כץ (הליכוד):
       
       למה הוא בכלא?
       
היו"ר ראובן ריבלין:
       
       אני לא מבין בכלל מה הזעקה. חבר הכנסת חיים כץ, מישהו הפריע לך?
       
חיים כץ (הליכוד):
       
       לא.
       
ג'מאל זחאלקה (בל"ד):
       
       היום פורסם, שסוהרים הבריחו פלאפונים לאסירים, וכל ההמולה שהיתה, והידיעות שעורכי-דין מבריחים פלאפונים ושאנשים מבריחים פלאפונים בביקורים, התבררו כלא-נכונות. אני חושב שיש לבטל את כל הצעדים שננקטו, כמו קיר זכוכית בביקורי משפחות, ההגבלות שבאות בחוק שיונח בכנסת או שיהיה עליו דיון, בנושא פגישת עורך-דין עם אסיר. יש לבטל את כל זה, כי האמת, בסופו של דבר, יצאה לאור. הסוהרים הם שעשו את זה ולא עורכי-הדין או המשפחות.
       
היו"ר ראובן ריבלין:
       
       תודה רבה. חבר הכנסת אריה אלדד, בבקשה.  אחריו - חבר הכנסת אדלשטיין.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני  מבקש לברך את פנחס ולרשטיין על קריאתו להפר את חוק ההתנתקות במאבק לא אלים ולהיות מוכן  ללכת לכלא; דברים שחבר הכנסת בר-און כינה אותם בתואר "מטורפים והזויים". השאלה היא, האם מותר להפר חוק ולסרב לפקודה אם היא בלתי מוסרית בעיניו. אני מבקש לצטט: "אחד ממקורות הלגיטימציה להפעלת כוח הוא מה שביני לביני, מה שבין כל חייל וחייל, והוא הלגיטימציה הערכית המוסרית הבסיסית. יש דברים שאנחנו עושים, ויש דברים שאנחנו יודעים שלא נעשה לעולם". לא אריאל שרון ואפילו לא מהטמה גנדי או מרטין לותר קינג אמרו זאת. הרמטכ"ל יעלון אמר זאת, בשבוע שעבר, בהרצלייה. למען הגילוי הנאות, הדברים הוצאו מהקשרם, אבל הם נכונים.
       
היו"ר ראובן ריבלין:
       
       תודה רבה לחבר הכנסת אלדד. חבר הכנסת יולי אדלשטיין, בבקשה. אחריו - חבר הכנסת שלגי.
       
יולי-יואל אדלשטיין (הליכוד):
       
       אדוני היושב-ראש, חברי חברי הכנסת, אדוני שר החוץ, אני חייב לומר, שלקח לי שבועיים לחזור ולדבר על נושא יונתן פולארד, כי מאוד חששתי שהשמחה שלי על שחרור עזאם עזאם, שאני ודאי משתתף בה כמו כל עם ישראל וכל באי הבית הזה, איכשהו תיפגע. אני לא יכול להיפטר מאיזה רושם, שברוך השם הצלחנו להביא את עזאם עזאם, אבל פולארד, אחרי כל השנים, יותר מ-19 שנה, עדיין לא אתנו. אני קורא לכל אלה שהיו פעילים בשחרורו של עזאם עזאם לרכז עכשיו את כל המאמץ בנושא שחרורו של יונתן פולארד והבאתו לכאן, למדינת ישראל. תודה רבה.
       
היו"ר ראובן ריבלין:
       
       תודה לחבר הכנסת אדלשטיין.  חבר הכנסת אילן שלגי, בבקשה. אחריו - חבר הכנסת מגלי והבה.
       
אילן שלגי (שינוי):
       
       אדוני היושב-ראש, חברות וחברי הכנסת, אני מבקש להתריע על כך שגדר הביטחון, גדר ההפרדה, אינה נבנית בקצב הראוי. שר הביטחון וראש הממשלה, משיקולי יוקרה, אינם מביאים לאישור את התוואי של הקטע הדרומי. 80 ק"מ - מאשכולות מול קיבוץ להב וצומת להבים דרך אזור סמוע, יער יתיר ועד ים-המלח - התכנון שלהם הושלם ואיננו מובא לאישור הממשלה. כל זאת למה? משום שבקטע אחר באזור גוש-עציון יש מחלוקת בין מערכת הביטחון לבין משרד המשפטים. שר הביטחון וראש הממשלה משאירים את האזור הדרומי ללא תכנון, ולכן גם הביצוע לא יוכל להתחיל בזמן. דרום הארץ פרוץ, והמפגעים יוכלו להגיע לא רק לבאר-שבע אלא משם גם למרכז הארץ ולצפון הארץ.
       
היו"ר ראובן ריבלין:
       
       תודה לחבר הכנסת שלגי.  חבר הכנסת והבה, בבקשה. אחריו -  חבר הכנסת אהוד יתום.
       
מגלי והבה (הליכוד):
       
       אדוני היושב-ראש, שמעתי כמה התייחסויות להכרזתו של פנחס ולרשטיין בנושא הפרת החוק. אני קורא לזה: אי-שמירה על החוקים והדמוקרטיה במדינה. מהרגע שהתקבל חוק, ברוב, במוסד הזה, שאנחנו נמצאים בו, אף אחד לא מוסמך להפר את החוק ואף אחד לא מוסמך לקרוא תיגר ולהמריד אנשים עם מוכנות לעמוד לדין ולמשפט. 
       
       חבר הכנסת פריצקי, שמעתי אותך. הדמוקרטיה לא זקוקה לממרידים שיפירו את החוק כדי שהדמוקרטיה הזאת תאסור אותם. שלא לדבר על כך שהאחרים עלולים לשמוע את ההמרדה הזאת ולהגיע למצבים שאף אחד לא רוצה אותם בבית הזה.
       
היו"ר ראובן ריבלין:
       
       תודה לחבר הכנסת והבה. חבר הכנסת אהוד יתום, בבקשה. אחריו - חבר הכנסת איוב קרא.
       
אהוד יתום (הליכוד):
       
       אדוני היושב-ראש, חברי שר החוץ וסגן ראש הממשלה, כמי שמתנגד בתוקף לתוכנית ההינתקות, אני קורא מכאן לפנחס: פנחס, חזור בך מהדברים. מועצת יש"ע, תמשיכו בדרך המאבק שלכם, אבל לא בדרך שבה אתם אומרים: ניכנס לכלא - ניכנס לכלא. זה אומר שאתם יודעים מראש שאתם עומדים לעשות מעשים בלתי חוקיים. 
       
       לכל הוגי הרעיון של מגן-דוד כתום על דש הבגד בגוש-קטיף: הסירו את הדבר הזה מעל בגדיכם. זה לא מוסיף לכם שום דבר. אל תערבו את השואה הנוראה, שפקדה את כולנו, עם הסמליות הזאת. בשום פנים ואופן לא.
       
היו"ר ראובן ריבלין:
       
       תודה לחבר הכנסת אהוד יתום. חבר הכנסת איוב קרא, בבקשה. אחריו – חבר הכנסת ברכה. 
       
איוב קרא (הליכוד):
       
       אדוני היושב-ראש, חברי חברי הכנסת, עקבתי אחרי ההתבטאויות ביממה האחרונה בנושא החנייה לתושבי תל-אביב. צר לי שמנסים לפגוע בתושבים, במאסה של אנשים שצריכים לקבל את הדברים האלמנטריים, כמו חנייה ליד הבית. אני חושב שמדינת ישראל צריכה למצוא הסדר חנייה לכל תושב, לכל בית שבו מתגוררים תושבי תל-אביב. 
       
       בעקבות הקריאה שהיתה בתל-אביב החלטתי להניח על שולחן הכנסת הצעת חוק, שמחייבת את מדינת ישראל לאפשר חנייה של רכב אחד לפחות לכל תושב בכל מקום בארץ. תודה. 
       
יוסף פריצקי (שינוי):
       
       ליד הבית?
       
היו"ר ראובן ריבלין:
       
       זה קצת בעייתי, נכון. 
       
       חבר הכנסת מוחמד ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, זה עתה הסתיימה ישיבה של הצוות המיוחד בוועדת הכספים לטיפול באיצטדיון של סח'נין. 
       
היו"ר ראובן ריבלין:
       
       זאת היתה ישיבה ראשונה?
       
מוחמד ברכה (חד"ש-תע"ל):
       
       לא, זו ישיבת מעקב אחרי ההתקדמות, ויש התקדמות, אגב. אבל הבעיה בעניין הזה היא, שאין הסכום הסופי שיאפשר את קבלת האישורים הדרושים של הבטיחות ושל החנייה, ואי-אפשר לפתוח את האיצטדיון. העבודה מתקדמת, ואני באמת רוצה לשבח את כל העוסקים בעניין במשרד ראש הממשלה, וגם את מינהל הספורט במשרד החינוך, אבל עדיין משרד החינוך לא נותן את חלקו, משרד התחבורה לא נותן את חלקו. משרד השיכון נתן, אבל הוא יכול לתת עוד, לדעתי. אנחנו כפסע לפני סיום העבודות, ואני חושב שיש מקום להפנות קריאה למשרדים הרלוונטיים, גם לשבח את ההתקדמות, אבל גם לדרוש שהדברים יסתיימו.
       
        חשבנו שבאמצע העונה הזאת כבר יתחילו לשחק שם, אבל כנראה עד סוף העונה אנחנו לא נספיק, ואנחנו רוצים לפחות להבטיח שבעונה הבאה קבוצת סח'נין תשחק בסח'נין. תודה רבה. 
       
היו"ר ראובן ריבלין:
       
       תודה רבה לחבר הכנסת ברכה. חברת הכנסת אתי לבני, אחרונות הדוברים. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, גם אני רוצה לדבר על הטלאי הכתום שתושבי גוש-קטיף עומדים לענוד מחר על דש בגדם. 
       
       נזכרתי שלפני כמה שבועות, באחד הנאומים, עלה חבר הכנסת אריה אלדד ידידי והתחיל לקרוא שמות של מפונים מגוש-קטיף. ההשוואה היתה מצמררת, לגירוש שעשו הנאצים ליהודים - האינטונציה, השמות, הכול. 
       
       פניתי ליושב-ראש הכנסת ופניתי לוועדת האתיקה וביקשתי לקבוע כלל שלא ישתמשו בזכר השואה, בביטויים מהשואה, בהשוואות שלנו, של חברי הכנסת, של הצבא, של עם ישראל, לנאצים ולמעשי הנאצים. דבר לא נעשה עד היום הזה, ואני מבקשת מיושב-ראש הכנסת שיקרא לא לעשות שימוש בהשוואות הנלוזות האלה. תודה. 
       
היו"ר ראובן ריבלין:
       
       תודה לחברת הכנסת אתי לבני. רבותי חברי הכנסת, תמו הדוברים אבל יש לנו עוד שש דקות. האם יש מישהו מהחברים הנמצאים כאן שמבקש לנאום נאום בן דקה ועדיין לא דיבר? אין. 

       
הודעת יושב-ראש ועדת הכנסת

היו"ר ראובן ריבלין:
       
       אני מזמין את יושב-ראש ועדת הכנסת למסור הודעה, ואחריה הצבעה לאישור ההודעה. בבקשה, אדוני.
       
רוני בר-און (יו"ר ועדת הכנסת):
       
       אדוני היושב-ראש, שלוש ההודעות הבאות טעונות אישור הכנסת. 
       
       הכנסת החליטה, בישיבתה ביום ד' בכסליו התשס"ה, 17 בנובמבר 2004, להעביר את הצעת חוק לטיפול והובלת חומרים מסוכנים (תיקוני חקיקה), התשס"ג-2003, פ/625, הצעת חבר הכנסת אורי יהודה אריאל, לדיון בוועדת הפנים ואיכות הסביבה.
       
       יושב-ראש ועדת הכלכלה, חבר הכנסת שלום שמחון, ביקש להעביר את הצעת החוק הנ"ל מוועדת הפנים ואיכות הסביבה לדיון בוועדת הכלכלה, מן הנימוק שהטיפול בחוק שירותי הובלה ובפקודת התעבורה מצוי בתחום עניינה של ועדת הכלכלה וכולל בתוכו את הטיפול בחומרים מסוכנים.
       
       ועדת הכנסת החליטה בישיבתה היום להמליץ לכנסת לשנות את ההחלטה ולהעביר את הצעת החוק האמורה לדיון בוועדת הכלכלה, לשם הכנתה לקריאה ראשונה.
       
       אבקש את אישורה של הכנסת להמלצה זו. 
       
היו"ר ראובן ריבלין:
       
       רבותי חברי הכנסת, מי בעד אישור ההודעה? מי נגד? מי נמנע?
       
הצבעה מס' 2
       
בעד הצעת ועדת הכנסת – 11
נגד – אין
נמנעים – אין
הצעת ועדת הכנסת להעביר את הצעת חוק לטיפול והובלת חומרים מסוכנים 
(תיקוני חקיקה), התשס"ג-2003, מוועדת הפנים ואיכות הסביבה לוועדת הכלכלה נתקבלה. 
       
היו"ר ראובן ריבלין:
       
       11 בעד, אין מתנגדים ואין נמנעים. אני קובע שההודעה אושרה. 12 בעד, בצירוף קולו של יושב-ראש ועדת הכנסת, חבר הכנסת בר-און, הנמצא על דוכן הנואמים. 
       
רוני בר-און (יו"ר ועדת הכנסת):
       
       ההודעה הבאה הטעונה אישור הכנסת היא ההודעה הבאה: הכנסת החליטה בישיבתה ביום י"ח בכסליו התשס"ה, 1 בדצמבר 2004, להעביר את הצעת חוק רשות השידור (תיקון - פטור מתשלום אגרת טלוויזיה לנכים), התשס"ג-2003, פ/856, הצעתם של חברי הכנסת עבד-אלמאלכ דהאמשה וטלב אלסאנע, לדיון בוועדת הכלכלה.
       
       יושב-ראש ועדת הכספים ביקש מוועדת הכנסת להעביר את הצעת החוק הנ"ל מוועדת הכלכלה לדיון בוועדת הכספים, לאור העובדה כי נושא תשלום האגרות נמצא בתחום  סמכותה של ועדת הכספים.
       
       ועדת הכנסת החליטה בישיבתה היום להמליץ לכנסת לשנות את החלטתה ולהעביר את הצעת החוק האמורה מוועדת הכלכלה לדיון בוועדת הכספים, לשם הכנתה לקריאה ראשונה.
       
       אבקש את אישורה של הכנסת להמלצה זו.

היו"ר ראובן ריבלין:
       
       רבותי חברי הכנסת, אנחנו מצביעים פעם נוספת על הודעת ועדת הכנסת, כפי שנמסרה על-ידי יושב-ראש הוועדה. נא להצביע - מי בעד? מי נגד? מי נמנע?
       
הצבעה מס' 3
       
בעד הצעת ועדת הכנסת – 13
נגד – אין
נמנעים – 1
הצעת ועדת הכנסת להעביר את הצעת חוק רשות השידור (תיקון - פטור מתשלום 
אגרת טלוויזיה לנכים), התשס"ג-2003, מוועדת הכלכלה לוועדת הכספים נתקבלה. 
       
היו"ר ראובן ריבלין:
       
       14 בעד, בצירוף קולו של יושב-ראש ועדת הכנסת, חבר הכנסת רוני בר-און, באין מתנגדים ונמנע אחד, אני קובע שהודעתו של יושב-ראש הוועדה, בשם הוועדה, נתקבלה. 
       
       בבקשה, אדוני.
       
רוני בר-און (יו"ר ועדת הכנסת):
       
       ההודעה האחרונה הטעונה אישור היא הודעה שלפיה ביום כ"ה בכסליו התשס"ה, 8 בדצמבר 2004, העבירה מליאת הכנסת את הצעת חוק הגנת הפרטיות (תיקון – הסדרת פרסום באמצעות דיוור ישיר), התשס"ד-2003, פ/1487, הצעת חבר הכנסת רשף חן וקבוצת חברי הכנסת, לדיון בוועדת החוקה, חוק ומשפט.
       
       יושבי-ראש ועדת החוקה, חוק ומשפט וועדת המדע והטכנולוגיה מבקשים להעביר את הצעת החוק הנ"ל, שעניינה העברת "דואר זבל" באמצעות האינטרנט, מוועדת החוקה, חוק ומשפט לדיון בוועדת המדע והטכנולוגיה, מן הנימוק שנושאי המידע והמחשוב נמצאים בתחום אחריותה של ועדת המדע והטכנולוגיה, על-פי סעיף 13(12) לתקנון הכנסת.
       
       ועדת הכנסת החליטה בישיבתה היום להמליץ לכנסת לשנות את החלטתה ולהעביר את הצעת החוק האמורה מוועדת החוקה, חוק ומשפט לדיון בוועדת המדע והטכנולוגיה.
       
       אבקש את אישורה של הכנסת להמלצה זו.
       
היו"ר ראובן ריבלין:
       
       חברות וחברי הכנסת, אנחנו עוברים להצבעה על אישור הודעת הוועדה, כפי שהובאה על-ידי יושב-ראש הוועדה, חבר הכנסת רוני בר-און. נא להצביע - מי בעד? מי נגד? מי נמנע? 
       
הצבעה מס' 4
       
בעד הצעת ועדת הכנסת – 12
נגד – אין
נמנעים – אין
הצעת ועדת הכנסת להעביר את הצעת חוק הגנת הפרטיות (תיקון – הסדרת פרסום באמצעות 
דיוור ישיר), התשס"ד-2003, מוועדת החוקה, חוק ומשפט לוועדת המדע והטכנולוגיה נתקבלה. 
       
היו"ר ראובן ריבלין:
       
       13 בעד, בצירוף קולו של חבר הכנסת רוני בר-און, יושב-ראש הוועדה, הניצב על הדוכן, אין מתנגדים ואין נמנעים. אני קובע שגם הודעה זו של ועדת הכנסת אושרה. 
       
       
רוני בר-און (יו"ר ועדת הכנסת):
       
       תודה, אדוני היושב-ראש, חברי חברי הכנסת, אלה הן הודעות לידיעה בלבד. ועדת הכנסת קבעה את הוועדות הבאות לדיון בהצעות חוק ובהצעה לסדר-היום, כדלקמן: 
       
       ועדת הכספים תדון בהצעת חוק ביטוח בריאות ממלכתי (תיקון – תקרת תשלום משפחתית לחולים כרוניים), התשס"ד-2004, פ/2656, הצעת חבר הכנסת חיים אורון וקבוצת חברי הכנסת, לשם הכנתה לקריאה ראשונה. 
       
       ועדת המדע והטכנולוגיה תדון בהצעת חוק הגנת הפרטיות (תיקון – מניעת פניות בלתי מוזמנות), התשס"ד-2004, פ/2757, מאת חבר הכנסת רומן ברונפמן, לשם הכנתה לקריאה ראשונה. 
       
       ועדת הפנים ואיכות הסביבה תדון בהצעות לסדר-היום בנושא: היערכות מדינת ישראל להתמודדות עם מכת הארבה, הצעות חברי הכנסת איוב קרא וגילה פינקלשטיין. תודה לך, אדוני היושב-ראש. 
       
היו"ר ראובן ריבלין:
       
       תודה ליושב-ראש ועדת הכנסת. 

       
הצעות לסדר-היום
ציון יום כחול-לבן

היו"ר ראובן ריבלין:
       
       רבותי חברי הכנסת, רבותי השרים, אדוני ממלא-מקום ראש הממשלה ושר התעשייה, המסחר והתעסוקה, חבר הכנסת אהוד אולמרט, אדוני סגן ראש הממשלה ושר החוץ, חבר הכנסת סילבן שלום. 
       
שר התעשייה, המסחר והתעסוקה אהוד אולמרט:
       
       הסגן הראשון. 
       
היו"ר ראובן ריבלין:
       
       עדיין לא הובאה אלי הצעת חוק פרטית בעניין זה, וגם הממשלה עוד לא ביקשה. אבל, כבוד ממלא-מקום ראש הממשלה, היו דברים מעולם, וחבריך לשכונה יכולים לספר לך. פעם היה דן מרידור מצדו של שמיר וחבר אחר מהשכונה מצדו של דוד לוי, והיה לנו ויכוח מר ונוקב בעניין סגן ראשון. זה היה בהיסטוריה של הפרלמנט הישראלי. 
       
שר התעשייה, המסחר והתעסוקה אהוד אולמרט:
       
       מזלי הטוב, שאני לא מתמצא בדברים האלה. 
       
היו"ר ראובן ריבלין:
       
       אני מוכרח לומר לזכותו של סגן ראש הממשלה, סילבן שלום – כי אני רציתי לומר סטיבן – שהוא מעולם לא ראה חשיבות בעניין הזה. 
       
       יושב-ראש ההסתדרות החדשה, חבר הכנסת עמיר פרץ, נשיא התאחדות התעשיינים בישראל, מר עודד טירה, חברי הכנסת בהווה ובעבר, אם יש ראשי ערים בינינו, אנשי תעשייה וכלכלה, אורחים נכבדים, אנו מציינים היום את יום כחול-לבן לעידוד רכישת מוצרים מתוצרת הארץ.
       
       קפד ראשה של המלה תעשייה, ותמצא את תוכנה - עשייה, כי בעשייה כוחה של התעשייה. בזכות התעשייה הפכנו מארץ רעבה למזון לארץ המספקת מזון לעמים ולארצות קרובים ורחוקים. התעשייה והחקלאות הגשימו את חזון הפרודוקטיביזציה של העם היהודי, להפוך עם שלפני דורות לא רבים היה מנותק ברובו המכריע מכל עבודה יצרנית לעם המשתבח הן בייצור והן במוצר. 
       
       הכיתוב "Made in Israel", נוצר בישראל, היה למבוקש בשוקי העולם. התעשייה הישראלית על מגוון מוצריה האיכותיים כבשה שווקים רבים ברחבי העולם, אך לא תמיד הצליחה לכבוש את לב הצרכן שלנו. 
       
       מאות אלפי אנשים מוציאים לחמם יום-יום בתעשייה. הישגיה הם תוצאה של מאמץ משותף של העובד ושל התעשיין. לאנשים בסרבלי העבודה, שאינם אורחי הכנסת כאן היום, אני רוצה להביע ביום זה, המוקדש למוצרי כחול-לבן, את תודתנו והוקרתנו, וזאת אני עושה ברשותו של יושב-ראש ההסתדרות החדשה, ואני מקווה שאני לא לוקח את תפקידו. 
       
       אחים יקרים, נחדש את ססמת העבר: "מה טוב לכולנו? תוצרת שלנו!"
       
       אדוני ממלא-מקום ראש הממשלה, אני מבקש להודות לעובדי משרד התעשייה, המסחר והתעסוקה, להסתדרות החדשה, אדוני יושב-ראש ההסתדרות החדשה, ולראשי התעשייה הישראלית. כה לחי ובהצלחה. 
       
       רבותי חברי הכנסת, קבענו סדר דיון: שלוש הצעות לסדר-היום בנושא ציון יום כחול-לבן, מס'  5274, 5349 ו-5368. אחת היא, והראשונה, של חבר הכנסת עמיר פרץ, ואחריו - חבר הכנסת אורי אריאל וחברת הכנסת רוחמה אברהם. בבקשה. 
       
שר התעשייה, המסחר והתעסוקה אהוד אולמרט:
       
       חבר הכנסת פרץ, אתה לא בישיבת מרכז? 
       
היו"ר ראובן ריבלין:
       
       הוא ראה בכחול-לבן חשיבות יתירה על פני ישיבת מרכז. האם לפליאה היא בעיניך, אדוני?
       
שר התעשייה, המסחר והתעסוקה אהוד אולמרט:
       
       המרכז הוא לא כחול-לבן שם?
       
רוני בר-און (הליכוד):
       
       לא, הוא אדום.
       
היו"ר ראובן ריבלין:
       
       המרכז הוא כחול-לבן, אבל אין עליו הרבה קונים. 
       
רוני בר-און (הליכוד):
       
       אצלנו המרכז כחול-לבן. 
       
בנימין אלון (האיחוד הלאומי - ישראל ביתנו):
       
       גם אצלכם לא. 
       
היו"ר ראובן ריבלין:
       
       חבר הכנסת בר-און, הרבה מהצבעים השתנו בארץ, תאמין לי. מה שהיה כחול כבר לא כחול, ומה שהיה צהוב-שחור כבר לא צהוב-שחור, וגם מה שאדום הוא כבר לא אדום. 
       
עמיר פרץ (עם אחד):
       
       אדוני היושב-ראש, חברי הכנסת, כבוד ממלא-מקום ראש הממשלה ושר התעשייה, המסחר והתעסוקה - - - 
       
שר התעשייה, המסחר והתעסוקה אהוד אולמרט:
       
       בינתיים: והתקשורת. אם כבר, אז כבר. 
       
עמיר פרץ (עם אחד):
       
       והתקשורת, אדוני שר התי"וים – תקשורת, תעשייה ותעסוקה.  
       
שר התעשייה, המסחר והתעסוקה אהוד אולמרט:
       
       שר התתים...
        
חמי דורון (שינוי):
       
       מ"מ מספר אחת. 
       
היו"ר ראובן ריבלין:
       
       חבר הכנסת פרץ, אם אתה תמנה את כל תפקידיו של ממלא-מקום ראש הממשלה, לא יישאר לך הזמן המוקצב לך לדיבור. 
       

עמיר פרץ (עם אחד):
       
       רבותי חברי הכנסת, אנחנו מתכנסים היום כדי לציין את יום כחול-לבן במדינת ישראל. אנחנו צריכים לשאול את עצמנו היום, האם אנחנו רוצים רק לנסות לחשוף את ההצלחות הגדולות, שאין ספק שהתעשייה הישראלית יכולה להתברך בהן, האם אנחנו רוצים רק לבוא ולהציג בפני העם את כל אותם עובדים מסורים ונאמנים, שאכן הצליחו להגיע להישגים בלתי רגילים. ראינו היום דוגמה קטנה של דור העתיד, של ממציאים צעירים שהגיעו לכנסת, על מנת להציג המצאה שלהם ולהוכיח לכולנו כמה יצירתיים יכולים להיות ילדים בכיתה ה' כאן, במדינת ישראל. 
       
       אבל תרשו לי לבוא ולומר דברים קצת פחות נעימים. אני רוצה לומר לממשלת ישראל, אמרתי זאת קודם ואני אומר זאת גם עכשיו, שלצערי הרב, אין גורם שמשדר לציבור הישראלי, שהעדפת כחול-לבן בישראל היא ערך לאומי - כפי שעושה זאת ממשלת ישראל, בכל תחום, בכל נושא. מראש משדרים, כביכול, שאנחנו פחות טובים, אנחנו פחות יעילים, אנחנו פחות איכותיים. משדרים זאת בעשייה היומיומית. אדוני ראש התי"וים - - -
       
היו"ר ראובן ריבלין:
       
        רבותי, יש לנו גם אורחים שהם פרלמנטרים מארץ הפרלמנטים. 
       
שר התעשייה, המסחר והתעסוקה אהוד אולמרט:
       
       לא, לא מארץ הפרלמנטים. 
       
היו"ר ראובן ריבלין:
       
       ארצות-הברית היא ארץ של כולם. 
       
רן כהן (יחד):
       
       אולי נפסיק עם זה? 
       
היו"ר ראובן ריבלין:
       
       אני אברך אותם מייד אחרי זה. 
       
רן כהן (יחד):
       
       דרך אגב, גם הנושא הוא די רציני.
       
היו"ר ראובן ריבלין:
       
       בהחלט. 
       
עמיר פרץ (עם אחד):
       
       אני רוצה לומר, שלצערי, פעם אחר פעם אנחנו מופתעים מהיכולת של ממשלת ישראל כמעט לתת - מה שנקרא וכמו שאומרים החבר'ה - סטירה בפרצוף לתעשייה הישראלית. ראינו זאת במאבק על "לבידי ישראל". כמה מדהים, מפעלים מפוארים, עובדים שהרוויחו שכר מינימום, ענף שלם. בתי-משפט בישראל באו ואמרו: אנחנו מוכנים לעשות מעשה חריג, לקחת שלושה מפעלים, אחד מאשקלון, אחד מטבריה, אחד מפרדס-חנה, לאחד אותם בהחלטת בית-המשפט, כדי שיהיה מפעל אחד שמייצר לבידים בישראל. כי הרי ברור לכולם שברגע שייעלמו הלבידים לחלוטין, כל האיזון שהיה בין הייצור המקומי ליבוא ייעלם. אז כולם פתאום יופתעו שהיבוא יותר יקר ממה שייצרו קודם במדינת ישראל. 
       
       אבל בוא ניקח את דגלי הלאום שלנו. אדוני היושב-ראש, תאמין לי, יש לי הצעה, שנסכים לחוקק לפחות חוק ייצור דגלי הלאום. למה אני צריך לקבל דגל "Made in China"? גם דגלים אנחנו לא יודעים לעשות? נו, אז נשלם עוד חצי שקל בשביל הדגל. חצי שקל, הגאווה הלאומית שלנו לא שווה חצי שקל? אי-אפשר אפילו את הדבר הנהדר הזה, שכולנו רוצים להזדהות אתו, לשמור כחלק מתוצרת הארץ?
       
       למה נלין אנחנו על האזרחים כאשר המשרד לביטחון פנים קונה את המעילים לשוטרים בכל מיני מקומות לא ידועים? ידועים מאוד יכול להיות, אלה שהולכים לבדוק את סוג המעילים יודעים ומכירים אותם יפה מאוד. נכון, פחות סימפתי לנסוע למפעל בירוחם ולבדוק את מצב המעילים שם. מדוע שוטרים בישראל צריכים להסתובב עם מעילים שאינם תוצרת הארץ? אל יגידו לי שאין מי שייצר זאת. בוודאי, אם לא ניתן את העדיפות הראויה, נמצא את עצמנו מאבדים עוד ענף ועוד ענף.
       
       מי שחושב שזה ייתקע בטקסטיל טועה. היום מפעלי "אסם" נאלצים להזמין פסטה, כי אם הם ישווקו רק את הפסטה שלהם ורק את הספגטי שלהם, הם לא יוכלו לעשות שקלול של העלות באותו שיווק, כדי להצליח לעמוד בתחרות בשוק המקומי. ואז יש ספגטי שהם מייצרים ועוד ספגטי שהם מייבאים, כדי ליצור את האיזון. אין להם ברירה. אני יכול לעבור מפעל אחר מפעל ולומר לממשלה, שלפני שהם מטיפים לציבור הישראלי ואומרים לו לבדוק כל מוצר אם מוטבע עליו תו תקן של כחול-לבן, שיבדקו מה הם עושים בעצמם.
       
       ראינו כולנו את פתיחת נתב"ג-2000. יושבים פה חברים ותיקים - יושב פה עודד טירה, חברי דורון - וכולם יודעים איזה מאבק היה כדי שיסכימו להכניס למכרזים לבניית נתב"ג-2000 גם את הזכות של קבלנים ישראלים להשתתף בבנייה. בסוף עשו טובה וחייבו את החברות הקבלניות, שלפחות חלק מהתכנון ההנדסי יעשו מהנדסים ישראלים. רוב העבודה התבצעה על-ידי גורמים זרים, כי הכניסו למכרז סעיף שאומר, שבמכרז תשתתף רק חברה שיש לה ניסיון בעשר השנים האחרונות בבניית שדות תעופה. מי שכתב את הסעיף הזה ידע מראש שאין חברה ישראלית כזאת. לא יכולה להיות חברה כזאת, כי בעשר השנים האחרונות לא בנו שדות תעופה בישראל. אז איך מישהו רצה שישראלים ישתתפו במכרז?
       
       הדוגמה האחרונה ממש מקוממת. אנחנו צריכים הולנדים שיסבירו לנו איך מחזירים מובטלים לעבודה? מה, תוכנית ויסקונסין היא איזו דרמה ענקית כזאת? אי-אפשר למצוא מוח יהודי שיכול לבנות מודל כדי לתת הכשרה מקצועית, לעשות תיאום עם המפעלים? בואו נדבר בעוד שנה. תוכנית ויסקונסין תיכשל כישלון חרוץ. במקרה הטוב היא תצליח לגרום לצמצום היקף התשלומים להבטחת הכנסה, אבל מספר האנשים שישלימו את התהליך הזה ויעברו לתעשייה ולמקומות קבועים יהיה קטן ביותר. אני חושב שיש מספיק גורמים ישראליים שהיו מוצאים את הדרך לשתף פעולה עם התעשייה הישראלית ולפתח מודל יותר טוב מאשר המודלים שפיתחו בארצות סקנדינביה או בארצות-הברית.
       
       דבר אחרון, יושבת פה משלחת מכובדת מארצות-הברית. אמריקה הקפיטליסטית לא מתביישת להגן על התוצרת שלה. אני לא רוצה לדבר על התעשייה האווירית ועל ה"פלקון", כי אולי יש פה שאלות מאוד רגישות. בארצות-הברית לא מתביישים להסביר ליבואנים שמנסים למוטט להם ענפים שלמים. לפני עשר שנים האמריקנים הסבירו בעדינות ליפנים, שאם הם יגזימו וימוטטו להם את תעשיית הרכב האמריקנית, הם לא יתביישו לחוקק חוקים שיגנו על התוצרת שלהם. לצערי הרב, אנחנו מפקירים כאן חלקה אחר חלקה אחר חלקה. 
       
       אני פונה לכבוד השר, זה רגע חשוב, אני לא רוצה להיכנס לדבר חסר ההיגיון שמצוי בעצם קיומו של התיק שלך. אני מאוד מעריך אותך באופן אישי, ואני יודע שאתה מגלה אחריות רבה. אני גם יודע שאתה מנסה לשמור על אובייקטיביות, אבל לפי ההיגיון לא יכול להיות שר מסחר ותעשייה שהוא גם שר התעסוקה. זה ניגוד מוחלט. זה לא קיים בשום מקום בעולם.
       
מל פולישוק-בלוך (שינוי):
       
       רק בהסתדרות רואים את העובדים - - - 
       
היו"ר ראובן ריבלין:
       
       הוויכוח הוא בוועדות ולא כאן.

שר התעשייה, המסחר והתעסוקה אהוד אולמרט:
       
       לא רק שאני יכול להיות שר התעשייה - - - 
       
עמיר פרץ (עם אחד):
       
       כבוד השר, אינני מעיר הערה אישית. חלילה, דווקא העובדה שזה אתה מקלה עלי לקבל את העניין. אבל במבנה צריך להיות שר מסחר ותעשייה שהוא שר התעשיינים ואינטרסנט רק בכל הנוגע לתעשיינים. צריך גם שיהיה שר עבודה, שהוא אינטרסנט בכל מה שקשור לעובדים. צריך להתקיים מאבק ביניהם כדי למצוא את האיזון הנכון. 

היו"ר ראובן ריבלין:
       
       השר יוסיף את הפרק הזה בנאומו.
       
עמיר פרץ (עם אחד):
       
       אני מדבר על עניין עקרוני. אני יודע שהשר משתדל מאוד לשמור על האינטרסים של התעשיינים מצד אחד ועל האינטרסים של העובדים מצד אחר. אני יודע שהוא משתדל לשמור על האיזון הנכון, אבל באופן עקרוני, זה בנוי לא נכון. 
       
       לכן, אני מאוד מקווה, שהכנסת היום אכן תכריז שהיא מתכוונת לחוקק את חוק כחול-לבן, שהיא מתכוונת לקבוע נורמות שבהן יש עדיפות לכחול-לבן, שלפחות האמירות שלנו יהיו רשומות ומוטבעות בספר החוקים של מדינת ישראל. אולי כך כולנו נתיישר על-פי החקיקה שהכנסת תקבע. תודה רבה, אדוני.
       
היו"ר ראובן ריבלין:
       
       תודה רבה לחבר הכנסת וליושב-ראש ההסתדרות החדשה עמיר פרץ. אני מוכרח לציין לשבח את חבר הכנסת רן כהן, לשעבר שר התעשייה והמסחר, אשר לא נפקד מקומו ולו פעם אחת מישיבותיה של הכנסת הנוגעות בנושא כחול-לבן. הוא באמת ראוי לציון.
       
רן כהן (יחד):
       
       אדוני היושב-ראש, אם כבר הזכרת, כשהציעו לי להיות שר התעשייה והמסחר, ביקשו להעביר את עודד טירה - - -  שמו את הסוציאליסט ואת נציג העובדים וזה יהיה אסון - - - 

היו"ר ראובן ריבלין:
       
       נא לא לשאול את אורחינו ביציע, כי אין להם רשות דיבור והם לא יכולים להכחיש את מה שאתה אומר, שזה דבר עוד יותר חמור. 
       

דברי ברכה של יושב-ראש הכנסת למשלחת מחוקקים מדינתיים מארצות-הברית
       
היו"ר ראובן ריבלין:
       
       חברי הכנסת, אנו שמחים לארח במליאת הכנסת משלחת מארצות-הברית, שחברים בה נשיא הסנאט של קולורדו, ג'ון אנדרוז, יושב-ראש האספה הכללית של ניו-יורק, שלדון סילבר, ומנהיגי הרוב והמיעוט מהמדינות ג'ורג'יה ואוקלהומה, דונלד בלפור וריצ'ארד ליוטה. 
       
       ידידינו מארצות-הברית, כאשר אתם כאן, אתנו, ובמרחק כמה עשרות קילומטרים מכאן, מירושלים, סופגים בימים אלה אנשים, נשים וטף טילים על ספי בתיהם, המזכירים לכולנו כי גם אם יש מי שמבקש להתנתק מעזה, בעזה לא מוכנים להתנתק מישראל. 
       
       ארצות-הברית, בעלת הברית הנאמנה ביותר של ישראל, נפגעה אף היא מטרור רצחני, ועל כן היא מהבודדות בעולם המבינות שישראל ניצבת לבדה במזרח התיכון, כחיץ בין העולם המערבי וערכי הדמוקרטיה שהוא מייצג ובין הפונדמנטליזם המאיים על שלום כולנו ומפעיל טרור מרחוק בכל רחבי העולם החופשי. 
       
       כנסת ישראל עומדת היום בפני החלטות והכרעות קשות, שתוצאותיהן חותכות בבשר החי של החברה הישראלית. הקושי, כפי שהסברתי לכם במשרדי, הוא עצום ורב. זו שעתה של הדמוקרטיה, וזה מבחן לא פשוט לדמוקרטיה הישראלית. ההחלטות המתקבלות, אף על חודו של קול אחד, כפי שקרה כאן, הן הכרעות הרוב, ועל כולם לקבלן. אבל, צריך לנסות, עד כמה שניתן, להקשיב לכול, להקשיב גם למיעוט ולא לרמוס את זכויותיו של כל מיעוט. 
       
       אני מקדם אתכם בברכה למקדש הדמוקרטיה הישראלית ומאחל לכם דיונים פוריים בפגישותיכם עם פרלמנטרים ישראלים, חברי כנסת ישראל. Welcome to Jerusalem, capital of Israel, welcome to the State of Israel and welcome to our Parliament, the Knesset, shrine of the Israeli democracy. Thank you very much. 
       


הצעות לסדר-היום
ציון יום כחול-לבן

היו"ר ראובן ריבלין:

       רבותי חברי הכנסת, אנחנו ממשיכים. חבר הכנסת אורי אריאל לעניין כחול-לבן, אדוני יבוא וישמיע את דבריו. אחריו - חברת הכנסת רוחמה אברהם.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני שר התעשייה, התעסוקה, התקשורת, ובעיקר ממלא-מקום ראש הממשלה. 
       
מל פולישוק-בלוך (שינוי):
       
- - -

אורי יהודה אריאל (האיחוד הלאומי - ישראל ביתנו):
       
       אני מבקש לא להתפרץ כי תיכף יהיו שלושה. אמר לי שר התעשייה, מר אולמרט, שלא היו לו ימים טובים מאלה, שעכשיו ברור לכולם מי ממלא-מקום ראש הממשלה. אני מברך אותו על זה, אני רוצה לברך על תפקידיו, על תוארו, ובעיקר על פועלו בתחום התעשייה. אגב, אני אקצר כי אני יודע שממלא-מקום ראש הממשלה עסוק מאוד, ולא הייתי רוצה להחזיק אותו כאן. הממוצע יחד עם ידידי חבר הכנסת פרץ יצא בסדר.
       
       כיהודים - הצדקה היא ערך, היא ערך גדול אפילו, חשוב מאוד. המלה צדקה באה מהמלה צדק.  לעתים, מי שלא יודע מספיק טוב עברית, מייחס לה מין משמעות כלאחר יד, משהו שאפילו לא ראוי. אבל, חכמים אומרים שהצדקה הכי גדולה היא לא לתת צדקה במובן של מטבע של כסף, אלא לתת לאדם עבודה כדי שיתפרנס בעצמו ובכבוד. זוהי המשימה הראשונה במעלה שאנחנו, או המחוקקים, בית-הנבחרים, צריכים למלא. זו המשימה הראשונה שהממשלה צריכה למלא, וממלאים אותה כל יום ויום התאחדות התעשיינים, כמו גם סקציות אחרות. 
       
       כחול-לבן זה לא רק תעשייה, זה גם חקלאות וזה גם שירותים. זה בכל התחומים, וכל עבודה מכבדת את בעליה. מה שלא מכובד זה לא לעבוד. אמרו חכמים: הבטלה היא אם כל חטאת, ואנחנו רואים את זה מול עינינו כל יום, הייתי אומר שעה-שעה.
       
       יש פה צורך להבדיל, כי יש כאלה, ואני מכיר חלק מהם, שרוצים לעבוד ואין בידם האפשרות לעבוד, כי אין מספיק מקומות עבודה, כי יש בעיות אחרות שאינני רוצה כעת להיכנס אליהן, וצריך לעודד אותם. חובת הממשלה ליצור יותר מקומות תעסוקה, והדבר אפשרי. 
       
       יש כאלה, וצריך לומר את כל האמת, שאינם רוצים לעבוד. גם הם קיימים, אם כי הרבה פחות. הם השוליים של הקבוצה הזאת, אבל הם שוליים שמכבידים על כל הקבוצה ועל כל המערכת בישראל ונותנים דוגמה רעה שראוי בהחלט לעקור אותה מהשורש. 
       
       היכולת ליצור מקומות עבודה, אדוני ממלא-מקום ראש הממשלה, היא בתחרות. מעבר לנושאים רבים אחרים, צריך ליצור תחרות יותר גדולה ממה שעשיתם עד כה, ממה שנעשה עד כה במשק. זה לא אומר שזה במחיר או בכל מחיר בפגיעה בעובדים. החוכמה היא האיזונים והמידתיות. חשוב שבעניין הזה, חבר הכנסת פרץ, ההסתדרות שעושה את זה, תעשה יותר, בגדר אין מזרזים אלא למזורזים, ותאפשר תחרות, כי התחרות יוצרת מקומות עבודה. היא יוצרת תעסוקה, היא מביאה להגדלת התל"ג, וממילא לאפשרויות השקעה בכל התחומים האחרים שכולנו רוצים בהם - רווחה, חינוך, ביטחון וכן הלאה. התל"ג בישראל צומח, אבל הוא צומח פחות ממה שהיה אפשר. צריך לחזק את זה. 
       
       לצערנו, פגשנו בשנים האחרונות קבוצת יהודים שפועלים נגד אחיהם היהודים כדי להחרים אותם בקניית סחורות. על זה כבר אמר הכתוב: "מהרסיך ומחריביך ממך יצאו". לא צריך את הגויים בשביל זה כי יש לנו כחול-לבן, תוצרת בית, כאלה שיורים לאחיהם ישר ללב. הם לא מחכים, הם לא כלום, אלא ישר. 
       
       בעקבות זה, בעקבות דברים אחרים, גם האיחוד האירופי ואחרים הצטרפו ללהקה הזאת שמנסה לפגוע במתיישבי יש"ע ובתעסוקתם ובמפעלם. נעשתה עבודה חשובה על-ידי התאחדות התעשיינים, על-ידי השר אולמרט ואחרים, בניסיון להקטין ולמזער את הנזקים, ואני מקווה שנגיע לתוצאות שלא יפגעו בתעסוקה כחול-לבן, שנמצאת ביש"ע בשפע רב. ראו את החקלאות בחבל-עזה, ראו את אזור התעשייה ברקן, ראו את כל היהודים בבקעת-הירדן, שמייצאים ירקות, ראו את הגולן, ראו את כל מדינת ישראל, ארץ זבת חלב ודבש. תודה. 
       
היו"ר ראובן ריבלין:
       
       חבר הכנסת אריאל, נדמה לי שהפסוק "מהרסיך ומחריביך  ממך יצאו" מופיע בנבואת נחמה, שבה אומר הנביא שלא יהיו בנו יותר מהרסים ומחריבים שיוצאים מאתנו. לכן, כדאי לבדוק אם בהקשר זה צריך לבוא ולדבר על מהרסייך.
       
חיים אורון (יחד):

       אבל, אם מדברים על דברים  אקטואליים, אז טול קורה מבין עיניך. 
       
אורי יהודה אריאל (האיחוד הלאומי - ישראל ביתנו):
       
       חבר הכנסת אורון, כדי לסיים בדבר תורה, כמו שהיושב-ראש עשה, אכן זה נמצא בנבואת נחמה. אבל, שני הפירושים קיימים אצל מפרשינו. אתה יודע שאצלנו בוחרים בדרך כלל כל אחד לפי - - -
       

היו"ר ראובן ריבלין:
       
       אבל, כתלמיד חכם, יש הרבה דוגמאות אחרות לתת. נדמה לי שזה בהקשר של נבואת נחמה. 
       
       אני מתכבד להזמין ודאי נחמה, את רוחמה אברהם. לרעייתי קוראים נחמה, כך שלא אמרתי זאת בזלזול. אמרתי זאת בהערכה ובהערצה, חברת הכנסת. 
       
רוחמה אברהם (הליכוד):
       
       להיפך, אני תמיד מעריכה את דברי כבודו, ואתה יודע את זה. 
       
היו"ר ראובן ריבלין:
       
       חברת הכנסת רוחמה אברהם היא אחרונת הדוברים לפני שישיב ממלא-מקום ראש הממשלה ושר התעשייה והמסחר וכו'. 
       
רוחמה אברהם (הליכוד):

       אדוני היושב-ראש, אדוני ממלא-מקום ראש הממשלה, שר התעשייה, המסחר, התעסוקה והתקשורת, השר אהוד אולמרט, חברי חברי הכנסת, יושב-ראש התאחדות התעשיינים, מר עודד טירה, ראשי חברות ונציגים ארגוניים המייצגים את התוצרת הישראלית הנפלאה, אני מברכת אתכם על המבצע החשוב הזה, והוא: עידוד רכישת תוצרת כחול-לבן.  
       
       אדוני היושב-ראש, כל ישראל ערבים זה לזה. חשיבותו של הפתגם הזה גדולה לאין ערוך לתעשייה, לכלכלה ולגאווה הלאומית. אם נפנים את הפתגם הזה, שבתוכו חבויים ערכים חשובים כמו ערבות הדדית, שותפות גורל והטיית שכם אחד לשני, התרומה תהיה יותר הצלחה לתעשייה, יותר הצלחה לכלכלה ויותר הצלחה לגאווה הלאומית. 
       
       העדפת תוצרת כחול-לבן מסייעת למשק בכל התחומים. מכירות של תוצרת כחול-לבן במיליון שקלים יוצרות אחד-וחצי מקומות עבודה לתקופה של שנה - זה בדוק. רכישת תוצרת כחול-לבן מחזקת את הפריפריה על-ידי מתן עבודה למפעלים ותורמת לפיזור האוכלוסייה. רכישת תוצרת כחול-לבן מחזקת את הכלכלה, משפרת את מאזן התשלומים ומבססת את מעמדה של ישראל כמעצמה טכנולוגית. 
       
       אדוני היושב-ראש, נאה דורש, אך נאה גם  מקיים. על משרדי הממשלה, חברות ממשלתיות וציבוריות, שתפקידם לעודד את התעשייה המקומית, להעדיף תוצרת כחול-לבן, אם בחקיקה ואם בהגבלת מכרזים ממשלתיים וציבוריים. זאת אף שאנחנו נמצאים בעידן שבו כל העולם כולו הופך לכפר אחד משותף, עידן שבו מוצרים ומידע חוצים גבולות ויבשות. במקום שכזה, שבו המדינות המתקדמות והחזקות בעולם מגינות על התוצרת המקומית שלהן, גם אנחנו חייבים להגן על התוצרת שלנו. 
       
       אנחנו צריכים לעשות הכול כדי שהתעשייה הישראלית תשגשג ותמכור, אם במסגרת הכללים הבין-לאומיים הקיימים כדי לתרום לכך, ואם בעידוד הנורמה הזאת, במיוחד לאור המצב הכלכלי הקשה שמדינת ישראל נתונה בו, וזאת במטרה להביא גם שינוי חברתי-תרבותי. 
       
       המסר שצריך לחלחל יותר ויותר אל החברה הישראלית הוא, שכל אחד ואחד מאזרחי המדינה יכול להשפיע ולתרום לחיזוק התעשייה והכלכלה. עלינו להחדיר לתודעת הציבור, שברגע שקונים מוצר ישראלי, מסייעים לתעשייה ולכלכלה. עלינו לחנך את ציבור הצרכנים לצריכה שבבסיסה עומדות מצד אחד איכות המוצר ומצד שני גאווה לאומית. עלינו להדגיש את היתרונות של המוצרים המקומיים על פני מוצרים אחרים.
       
       הקריאה לאזרחי ישראל להעדיף את תוצרת הארץ, יחד עם פעולות לזיהוי המוצר הישראלי עם איכות, יעילות, בטיחות ושמירה על איכות הסביבה, יבטיחו את עתידה של התעשייה הישראלית ויסייעו למשק כולו. הן גם יבטיחו שהקריאה הזאת לא תישמע כקריאה לוויתור על איכות או להורדת הרמה, אלא להיפך, זו קריאה לרכישת תוצרת מובחרת, מן המעלה הראשונה, תוצרת שמתחרה במיטב התוצרת בעולם כולו. התוצרת הישראלית מונחת בכבוד על מדפי החנויות המובחרות ביותר בניו-יורק, בלונדון, בפריס וכמעט בכל רחבי העולם. אין כל סיבה שאת התוצרת שמהווה מקור גאווה לאומית לכולנו לא יצרכו גם בארץ.
       
       כשיסתיים תהליך ההפנמה, שבו כל אזרח ירכוש מוצרים כחול-לבן, הוא ידע שבכוחו גם לסייע לתעשייה הישראלית להמשיך לבנות ולהיבנות, גם לסייע לתעשייה לכבוש שווקים חדשים, ובסופו של דבר לסייע למשק כולו. 
       
       אדוני היושב-ראש, לקריאה זו להעדפת מוצרים שהם תוצרת כחול-לבן יש גם בסיס במקורותינו. בפרק כ"ה בספר ויקרא נאמר: "וכי תמכרו ממכר לעמיתך או קנה מיד עמיתך", וחז"ל פסקו כי האמור בפסוק זה הוא מצווה. כאשר אדם מבקש לעשות עסק או לרכוש חפץ, הוא מצווה להעדיף את אחיו בעשיית עסקים.
       
       אני רוצה לסיים בנימה אישית, כיושבת-ראש הוועדה לעסקים קטנים ובינוניים, ולהדגיש שהמגזר של העסקים הקטנים והבינוניים הוא עמוד השדרה של כל כלכלה מתקדמת, ובמיוחד בישראל. אין ספק שחיזוק הנורמה הזאת, של קניית מוצרים כחול-לבן, מחזק עוד יותר את עמוד השדרה שלנו, את העסקים הקטנים והבינוניים. כמי שעניינה לחזק את המגזר הזה, אני קוראת לכל המשרדים הממשלתיים, לכל המוסדות, הציבוריים והפרטיים כאחד, ולכל אזרחי המדינה, להיות שותפים מלאים ופעילים במאמץ הלאומי החשוב הזה. 
       
       תודה רבה, ושוב תודה רבה מכאן ליושב-ראש התאחדות התעשיינים עודד טירה על כל המאמץ שאתה עושה עבורנו.
       
היו"ר ראובן ריבלין:
       
       אני מאוד מודה לחברת הכנסת רוחמה אברהם, ומזמין את ממלא-מקום ראש הממשלה, ושר התעשייה המסחר וכו', לעלות ולומר את דבריו.
       
שר התעשייה, המסחר והתעסוקה אהוד אולמרט:
       
       אדוני היושב-ראש, חברי חברי הכנסת, אורחים נכבדים שמלווים אותנו במשך היום במסגרת הדיונים שקיימנו כאן בנושא חיזוק התודעה לגבי תוצרת כחול-לבן, התוצרת שאנחנו מייצרים כאן בארץ.
       
       אדוני היושב-ראש, פעם חיינו בעולם מושגים שונה. מה שהיה תוצרת חוץ-לארץ היה נחשב לתפארת היצירה. היתה בארץ תקופה שבה משפחות רבות התקיימו מהחבילות ששלחו להן קרוביהן מאמריקה. זה היה חלק מהווי החיים של ציבור לא מבוטל במדינה. איכשהו, בתהליך הזה  היה לנו רושם – אולי כחלק מסוג של פרובינציאליות שאפיין את המדינה בשנותיה הראשונות – שאם משהו מחוץ-לארץ, הוא חייב להיות טוב. ברוך השם, היום אנחנו יכולים לומר, במרבית המקרים, שמה שהוא תוצרת הארץ הוא טוב, אמין, אסתטי, יפה.
       
היו"ר ראובן ריבלין:
       
       זה היה בימים שהיינו משיחיים, שהאמנו.
       
שר התעשייה, המסחר והתעסוקה אהוד אולמרט:
       
       אדוני היושב-ראש, אני לא הייתי אף פעם משיחי, ואדוני היושב-ראש לא חדל להיות משיחי.
       
היו"ר ראובן ריבלין:
       
       אדוני נולד כבר למדינה. אלה שנולדו לפני המדינה היו משיחיים כשהאמינו - להאמין שמ-400,000 איש תקום מדינה, זה היה לא פשוט. 
       
שר התעשייה, המסחר והתעסוקה אהוד אולמרט:
       
       אני מתנצל על גילי הרך, אדוני היושב-ראש, ואני משתחווה אפיים ארצה בפני גילך המתקדם.
       
היו"ר ראובן ריבלין:
       
       נהפוך הוא, זה רק יתרון. אני מתקנא בגילו הרך של אדוני.
       
רן כהן (יחד):
       
       מזל עוד שגדלתם באותה ערוגה.
       
שר התעשייה, המסחר והתעסוקה אהוד אולמרט:
       
       פחות או יותר.
       
היו"ר ראובן ריבלין:
       
       אבל הוא כבר היה ריאליסט, אני עוד הייתי מהמשיחיים.
       
מל פולישוק-בלוך (שינוי):
       
       אתה עדיין מהמשיחיים.
       
חיים אורון (יחד):
       
       יש בעיה עם הערוגה.
       
היו"ר ראובן ריבלין:
       
       היינו שרים "התקווה שנות אלפיים", "להיות עם חופשי בארצנו, ארץ ציון ירושלים" – אתם יודעים איזו משיחיות? זה ממש מגוחך. 
       
       רבותי, אני קורא את יושב-ראש הכנסת לסדר, הוא מעיר הערות פוליטיות. בבקשה, אדוני.
       
שר התעשייה, המסחר והתעסוקה אהוד אולמרט:
       
       אני מודה ליושב-ראש, שמאפשר לי להמשיך לקיים את חובתי. 
       
היו"ר ראובן ריבלין:
       
       מתוך אהבה והערכה רבה. הרי ביקורת מופנית רק כלפי אנשים שאנחנו מעריכים את דעתם.
       
שר התעשייה, המסחר והתעסוקה אהוד אולמרט:
       
       תודה רבה. אדוני היושב-ראש, ברוך השם, תוצרת הארץ אין כמוה. כפי שאמרה כאן בכוח שכנוע רב חברתי, חברת הכנסת רוחמה אברהם, כל מיליון שקל של ייצור במפעלים ישראליים אלה מקומות עבודה. היות שהצריכה הפנימית בארץ היא של 70 מיליארד דולר, אם נצליח לשנות במדינה את הפרופורציה בצריכה בין מה שמיוצר בארץ לבין מה שמיובא לארץ, ממילא נוכל להגדיל באופן דרמטי את מספר המועסקים ביצירת המוצרים הללו, שהם יהיו נשוא הצריכה של התושבים. 
       
       זה, בתמצית, תפקידו וייעודו של המאמץ הזה, שאנחנו מדברים עליו, לחזק את התעשייה הישראלית, לייצר מקומות תעסוקה לישראלים, לחזק את הכלכלה הישראלית, ובסופו של דבר לחזק את החברה הישראלית.
       
       שמעתי את נאומו המונומנטלי של חברי, יושב-ראש ההסתדרות החדשה, עמיר פרץ. לרגע היה לי רושם שהוא נישא על כנפי הרטוריקה שלו בישיבת המרכז של המפלגה שהוא טרם השתלב בה לחלוטין. נדמה לו שהוא מנהל עכשיו את הוויכוח עם שמעון פרס על ההצטרפות לממשלה. רציתי לומר לו: למה לבזבז כל כך הרבה עוצמה רטורית על עניין שיש לגביו הסכמה? למה לא להשאיר את כל הלהט הזה, את כל העוצמה הזאת, את כל כושר השכנוע הזה, לרגע המכריע שבו תצטרך להכריע שאתה מצטרף, מתחבק עם השר נתניהו בתוך מליאת הכנסת. הרי יגיע הרגע הזה, והלוואי שיגיע הרגע הזה.
       
חיים אורון (יחד):
       
       זה יהיה דקה אחת אחרי שאתה תתחבק עם ביבי. 
       
שר התעשייה, המסחר והתעסוקה אהוד אולמרט:
       
       אין לי שום בעיה, אני מוכן להתחבק עם עמיר פרץ אפילו היום.
       
חיים אורון (יחד):
       
       לא עם עמיר, עם ביבי. 
       
שר התעשייה, המסחר והתעסוקה אהוד אולמרט:
       
       עם ביבי אני מחובק, זה כבר קודם לכן. 
       
       אדוני היושב-ראש, מטיבן של התלהבויות כאלה - - - 
       
עמיר פרץ (עם אחד):
       
       אהוד, בשביל לשמור על האינטרסים שלך, אני לא מתכוון להתחבק עם ביבי.
       
שר התעשייה, המסחר והתעסוקה אהוד אולמרט:
       
       טוב, האינטרס שלי הוא שיהיה שיתוף פעולה בין ההסתדרות החדשה לבין האוצר בהגשמת מדיניות כלכלית-חברתית ראויה למדינת ישראל.
       
       אדוני היושב-ראש, אנחנו נפעל כך שבכל משרד ממשלתי יהיה אחראי לנושא הזה של כחול-לבן. אנחנו נפעל כדי שהאכיפה של כללי קניות הגומלין תהיה הרבה יותר הדוקה. אנחנו שדרגנו את המעמד של הרשות לשיתוף פעולה תעשייתי, שחבר הכנסת רן כהן ודאי מכיר אותה היטב מתקופתו כשר התמ"ת, וזאת כדי להבטיח שבכל מכרז  ממשלתי שלנו, שזוכה בו חברה זרה, תהיה התחייבות מפורשת של החברה הזרה לרכש גומלין. 
       
       אנחנו הצלחנו לאחרונה לשכנע את הוועד הפועל של ה-WTO לאשר לישראל להמשיך שנה נוספת שבה קניות הגומלין שלנו יהיו 30%; כלומר, שחייבים לרכוש מאתנו 30% בקניות גומלין. אנחנו נפתח במשא-ומתן כדי להמשיך את הרמה הזאת עוד כמה שנים. זה דבר שהוא מאוד משמעותי לישראל. חברות זרות זוכות במכרזים ממשלתיים של ישראל בקלות יחסית, וחברות ישראליות מתקשות מאוד בזכייה במכרזים ממשלתיים בארצות אחרות. לכן, הדרך היחידה לפצות את עצמנו על המכרזים שאנחנו לא זוכים בהם בחוץ-לארץ היא בחיובן התקיף של חברות זרות שזוכות במכרזים בארץ לקניות גומלין. לא מעט מקיימות את זה. אני יכול לספר לכם, ש-1.7 מיליארד דולר מכלל היצוא התעשייתי של ישראל מתבצע דרך קניות הגומלין של ישראל. זה אחוז לא מבוטל מתוך 22 מיליארד הדולר של היצוא התעשייתי שלנו, כמעט 10%. כך זה צריך להיות, ויותר מזה. 
       
       מכל מקום, אני בהחלט ממליץ שהנושאים הללו שהועלו על-ידי חברי הכנסת יועברו לדיון בוועדה שתחליט עליה ועדת הכנסת, ושם נחשוב על יצירת הכלים המעשיים, יחד עם התאחדות התעשיינים, יחד עם ההסתדרות החדשה, יחד עם ארגוני הצרכנים וארגוני המתנדבים, כדי לחזק את התודעה הציבורית בישראל לגבי רכישת תוצרת ישראלית, כחול-לבן, מתוך שאיפה שזה יביא ליצירת מקומות עבודה חדשים ולחיזוק התעשייה הישראלית. תודה רבה.

היו"ר יולי-יואל אדלשטיין:
       
       אני מודה מאוד לשר התעשייה, המסחר והתקשורת, ממלא-מקום ראש הממשלה, חבר הכנסת אהוד אולמרט. אם כן, השר הציע להעביר את הנושא לדיון בוועדה. יש גם הצעות אחרות. חברת הכנסת מלי פולישוק-בלוך, בבקשה. 

מל פולישוק-בלוך (שינוי):
       
       אדוני היושב-ראש, אדוני השר, ממלא-מקום ראש הממשלה, מר אהוד אולמרט, כחול-לבן זה אכן קודם כול תעשייה, ואני מצהירה כאן שאני העדפתי, מעדיפה ואעדיף תמיד לרכוש תוצרת ישראל. כחול-לבן זה גם שירותים, וצריך לזכור את זה. לדוגמה, תוכנות ישראליות, זה גם תעשייה וגם שירותים. אותו גוף ענק, הקניין העיקרי, ממשלת ישראל, מעדיף לדאוג לאבטלה בגרמניה ולרכוש שלה ולא של ישראל, ולא לפתח את תעשיית ההיי-טק הישראלית. דווקא שר התמ"ת אמון גם על הנושא הזה. 
       
       ניקח נושא אחר. אני ראיתי בעיתון מכרז לאישורים סטטוטוריים להנחת צנרת גז. נאמר שם: דרושה חברה בין-לאומית. מה יותר ישראלי מהשגת אישורים סטטוטוריים להנחת צנרת גז? מחפשים אותם בחוץ-לארץ. לפני שבוע ראיתי מכרז אחר - הנחת צנרת גז יבשתית. מה דורש המכרז? חברה בין-לאומית. הכי מפתיע, מכרז לפיקוח על תשתיות רכבת. לקחו חברת מהנדסים מחו"ל, בהיקף של 1.5 מיליון שקלים, כדי שתפקח על תשתיות בארץ. אין מהנדסים ישרים בישראל. חוצפה. צריכים לשנות את זה. 

היו"ר יולי-יואל אדלשטיין:
       
       תודה רבה. בכנסת הקודמת היה תיקון לאחד החוקים ברוח הדברים שאת הצעת, ושר המשפטים דאז הודיע שזה מנוגד לעקרונות ליברליים במדינה דמוקרטית. חבל מאוד. אני מסכים עם כל מלה שאת אמרת כאן. 
       
       חבר הכנסת נסים זאב, בבקשה.  

נסים זאב (ש"ס):
       
       אדוני היושב בראש, לא כחול ולא לבן. הצבעים האלה מזמן חלפו ממדינת ישראל, לצערי הרב. מפעלי טקסטיל נסגרים. הם עוברים לירדן או למצרים. היום התחרות בשוק היא תחרות על מינימום, ולכן  לא משתלם לאותם מפעלים לייצר בעזרת כוח-אדם ישראלי. הם מעדיפים לייבא את הכול מהודו, מסין ומכל מקום אחר בעולם בפחות דולר, פחות סנט אחד, כדי לעמוד בתחרות של השוק. כל עוד לא יהיה מצב שבו הנושא הזה יבוא לידי עשייה, כך שמפעלים שהיום קיימים לא ייסגרו, נוכל להרצות מפה ועד להודעה חדשה ולא יעזור שום דבר. 

היו"ר יולי-יואל אדלשטיין:
       
       תודה רבה לחבר הכנסת זאב. 
       
       אנחנו נעבור להצבעה. בעד - דיון בוועדה, כפי שהציע השר, ונגד - זה להסיר מסדר-היום.

הצבעה מס' 5
       
בעד ההצעה להעביר את הנושא לוועדה – 13
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה.  
       
היו"ר יולי-יואל אדלשטיין:
       
       13 בעד, ואין מתנגדים או נמנעים. לאיזו ועדה תעבור ההצעה?
       
מל פולישוק-בלוך (שינוי):
       
       לוועדת הכלכלה.
       
רוחמה אברהם (הליכוד):
       
       לוועדת הכספים.
       
היו"ר יולי-יואל אדלשטיין:
       
       ועדת הכנסת תכריע במחלוקת הקשה הזאת. 
       

הצעת חוק לתיקון דיני הרשויות המקומיות 
(ייצוג הולם) (תיקוני חקיקה), התשס"ה-2004 
       [מס' כ/59; "דברי הכנסת", חוב'  ט', עמ'    , וחוברת זו, עמ'    ;  נספחות.]
(קריאה שנייה וקריאה שלישית)


היו"ר יולי-יואל אדלשטיין:
       
       הנושא הבא: הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004. תציג את החוק יושבת-ראש הוועדה לקידום מעמד האשה, חברת הכנסת אתי לבני. 
       
אתי לבני (יו"ר הוועדה לקידום מעמד האשה):
       
       אדוני היושב-ראש, חברי הכנסת, אני מתכבדת להביא לקריאה שנייה ושלישית את הצעת החוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, של חבר הכנסת גדעון סער. 
       
       כידוע, חובת מתן ביטוי הולם לייצוגם של בני שני המינים מוסדרת היום בחקיקה במגוון של חוקים. כך סעיף 18א לחוק החברות הממשלתיות מטיל חובת ביטוי הולם בעת מינוי לדירקטוריון של חברה ממשלתית. סעיף 15א לחוק שירות המדינה (מינויים) קובע חובה דומה לגבי עובדים בשירות המדינה. סעיף 6ג לחוק שיווי זכויות האשה מחייב ביטוי הולם לבני שני המינים בגופים ציבוריים בכלל ובוועדות המכרזים והמינויים של גופים אלה בפרט. מטרתה של הצעת חוק זו היא לקבוע חובת מתן ייצוג הולם לבני שני המינים בגופים המנהלים ובדירקטוריונים של תאגידים עירוניים ושל חברות עירוניות מיוחדות.
       
       בדומה להוראה הקבועה בחוק שיווי זכויות האשה, גם כאן לא תחול החובה על נבחרי ציבור. במלים אחרות, החובה לתת ביטוי הולם לייצוגם של בני שני המינים לא תחול רק על נציגים שאינם חברי המועצה ברשות המקומית. 
       
       על מנת לסייע בהגשמת הוראות החוק המוצע, החליטה הוועדה לקבוע, כי בסמוך לפני מינוי נציגים לאותם גופים מנהלים, תונח בפני מועצת העירייה, שהיא הגורם הממנה, חוות דעתו של היועץ המשפטי של העירייה בדבר יישום הוראות החוק. 
       
       לבסוף, מוצע להחיל את החובה למתן ייצוג הולם לבני שני המינים לא רק בעיריות, אלא גם במועצות המקומיות ובמועצות האזוריות. 
       
       ראוי לציין, שהנוסח המונח לפניכם משקף את החלטת המליאה מאתמול, לחלק את הצעת החוק בהתאם לסעיף 121 לתקנון.
       
       אני מבקשת שתתמכו בקריאה השנייה ובקריאה השלישית בנוסח שהוחלט עליו פה-אחד בוועדה, תוך דחיית ההסתייגויות שהגיש חבר הכנסת גפני.
       
היו"ר יולי-יואל אדלשטיין:
       
       אני מודה מאוד ליושבת-ראש הוועדה לקידום מעמד האשה, חברת הכנסת אתי לבני. אנחנו רואים שיש הסתייגויות לחוק הזה. חבר הכנסת משה גפני.
       
קריאה:

	- - -

היו"ר יולי-יואל אדלשטיין:
       
       הסתייגותו החשובה של חבר הכנסת משה גפני. משה גפני נמצא? כבודו רוצה לנמק את ההסתייגות שלו?
       
אילן שלגי (שינוי):
       
       היושב-ראש לא צריך להביע את דעתו.
       
היו"ר יולי-יואל אדלשטיין:
       
       אני מודיע לפרוטוקול שטרם קראתי את ההסתייגות, ולכן - - -
       
יעקב מרגי (ש"ס):
       
       - - -
       
היו"ר יולי-יואל אדלשטיין:
       
       לכן, כ-façon de parler, אמרתי בלועזית שההסתייגות היא חשובה, ואני לא מביע שום דעה לגבי תוכן ההסתייגות.
       
משה גפני (יהדות התורה):
       
       למה? מה היה?
       
היו"ר יולי-יואל אדלשטיין:
       
       ההערה היתה כלפי, ולא כלפיך, חבר הכנסת משה גפני. בבקשה, אדוני, עד חמש דקות לרשותך.
       
משה גפני (יהדות התורה):
       
       אדוני היושב-ראש, רבותי חברי הכנסת, הצעת החוק של חבר הכנסת גדעון סער, שהוגשה בתחילתה באשר לחברות עירוניות ודירקטורים ברשויות המקומיות, הצעת החוק הזאת כפי שהיא קיימת עתה לקריאה שנייה ושלישית, נוספו לה גם סעיפים שמדברים על ועדות הרשות ברשויות המקומיות, ששם יהיה ייצוג הולם לשני המינים. אני ביקשתי ממציע החוק, חבר הכנסת גדעון סער, ואני אומר מה היתה בקשתי אליו. ראשית, אני רוצה להודות לחבר הכנסת גדעון סער, שנעתר לבקשתי, וליושבת-ראש הוועדה, חברת הכנסת אתי לבני, שקיבלה את בקשתו של חבר הכנסת גדעון סער, והחוק פוצל אתמול במליאת הכנסת, ועכשיו הוא מובא כחוק מפוצל, ואני רוצה להסביר מה כוונתי. 
       
       אין לי התנגדות לחוק. אמרתי שיש מספר מועט מאוד של רשויות מאוד מוגדרות שהן רשויות חרדיות; כל חברי המועצה הם חברים חרדים. למשל, מודיעין-עילית או ביתר-עילית. בגלל צניעות, הנוהג הוא שאשה לא תסכים לשבת יחד עם גברים.
       
מל פולישוק-בלוך (שינוי):
       
       תעשו רק נשים.
       
משה גפני (יהדות התורה):
       
       או. אז עכשיו תתמכי בהסתייגות שלי.
       
מל פולישוק-בלוך (שינוי):
       
       לא, רק אם - - -
       
משה גפני (יהדות התורה):
       
       בסדר, אני אסביר לך. אמרתי שאדם ליברלי - - -
       
רשף חן (שינוי):
       
       בחיפה - - -
       
משה גפני (יהדות התורה):
       
       יושבים, להיפך, יש גם נשים חרדיות. הסברתי. חבר הכנסת רשף חן, אתה ישבת - - -
       
רשף חן (שינוי):
       
       - - -
       
משה גפני (יהדות התורה):
       
       חבר הכנסת רשף חן, אתה היית בוועדה ואתה שמעת את הסברי.
       
רשף חן (שינוי):
       
       - - -
       
משה גפני (יהדות התורה):
       
       אז אני אומר: להיפך - - -
       
אילן שלגי (שינוי):
       
       אתם גם לא שולחים נשים לכנסת.
       
משה גפני (יהדות התורה):
       
       נכון. חבר הכנסת אילן שלגי, אתה רוצה להכריח אשה חרדית להידרדר לכנסת?
       
אילן שלגי (שינוי):
       
       להכריח, בטח לא.
       
משה גפני (יהדות התורה):
       
       אז אין אשה חרדית. אבל הנושא הוא רציני.
       
רן כהן (יחד):
       
       חבר הכנסת, אתה הידרדרת לכנסת?
       
משה גפני (יהדות התורה):
       
       זה היה בהומור.
       
היו"ר יולי-יואל אדלשטיין:
       
       חברי הכנסת, אני מאוד שמח שהנושא מעורר גלים כאלה.
       
משה גפני (יהדות התורה):
       
       בהומור, בהומור.
       
רן כהן (יחד):
       
       - - -
       
היו"ר יולי-יואל אדלשטיין:
       
       חבר הכנסת רן כהן, תודה רבה.
       
משה גפני (יהדות התורה):
       
       לא, לא.
       
מל פולישוק-בלוך (שינוי):
       
       הגישה הזאת מדרדרת את הכנסת.
       
היו"ר יולי-יואל אדלשטיין:
       
       חברת הכנסת מלי פולישוק-בלוך.
       
משה גפני (יהדות התורה):
       
       די, אני חוזר בי.
       
רן כהן (יחד):
       
       - - -
       
משה גפני (יהדות התורה):
       
       חבר הכנסת רן כהן, חשבתי שאני אדבר אתך בארבע עיניים, והם לקחו אותי ברצינות.
       
אילן שלגי (שינוי):
       
       - - -
       
היו"ר יולי-יואל אדלשטיין:
       
       חבר הכנסת אילן שלגי, אל תאלץ להחזיר אותך לשולחן הממשלה, שם לא קראת קריאות ביניים. כאן קשה לנהל את המליאה מאז שאתה חבר כנסת.
       
אילן שלגי (שינוי):
       
       - - -
       
משה גפני (יהדות התורה):
       
       חבר הכנסת שלגי, תן לי לומר. הנושא הוא לא כל כך מסעיר, ואני רוצה להסביר בשתי דקות. 
       
       יש רשויות שבהן גברים ונשים לא יושבים יחד, זה טבע הדברים. 
       
רשף חן (שינוי):
       
       - - -
       
משה גפני (יהדות התורה):
       
       חבר הכנסת רשף, אל תפריע, אני מדבר פעם אחת ברצינות.
       
רשף חן (שינוי):
       
       תמיד אתה מפריע.
       
רן כהן (יחד):
       
       - - -
       
משה גפני (יהדות התורה):
       
       אני מעוניין להסביר לרן כהן ולחברי כנסת אחרים שרוצים לשמוע את ההסבר. 
       
רוני בר-און (הליכוד):
       
       מותר להצביע קודם?
       
משה גפני (יהדות התורה):
       
       אדם ליברלי לא ייכנס אלי הביתה ויגיד לי איך להתנהג בנושאים הללו, כמו שאני לא אכנס למישהו אחר. אני לא מדבר על רשויות מעורבות, שזה הרוב המוחלט במדינת ישראל, ושם גם יושבות בדירקטוריונים נשים חרדיות. אבל במקום הזה, זה בפירוש התערבות של המחוקק באורח החיים של רשות חרדית.
       
אילן שלגי (שינוי):
       
       אתם רוצים אוטונומיה.
       
משה גפני (יהדות התורה):
       
       לא אוטונומיה. אני מציע בהסתייגות שתי חלופות.
       
רן כהן (יחד):
       
       חבר הכנסת גפני, אני מקשיב לך במלוא הרצינות. אתה רוצה לומר לי, שעל-פי ההלכות שלכם - - 
       
משה גפני (יהדות התורה):
       
       לא על-פי ההלכה.
       
רן כהן (יחד):
       
       - - אסור שאשה תשב במוסד כזה?
       
משה גפני (יהדות התורה):
       
       לא אמרתי את זה, להיפך; ואמרתי את זה גם בוועדה. אמרתי שהנוהג אצלנו, בגלל צניעות, שלא תשב אשה בוועדה או בחברה כשכולם חרדים. היא לא תשב יחד.
       
קריאות:
       
       - - -
       
חמי דורון (שינוי):
       
       תסדרו לה כיסא על-יד.
       
משה גפני (יהדות התורה):
       
       אוי, באמת.
       
היו"ר יולי-יואל אדלשטיין:
       
       חבר הכנסת משה גפני, יש לי בקשה אישית: אני עוצר את השעון. תן לאנשים 30 שניות לומר מה שעל לבם. אני לא רואה דרך אחרת.
       
משה גפני (יהדות התורה):
       
       בסדר.
       
מל פולישוק-בלוך (שינוי):
       
       האם שאלת את הנשים שלך אם הן מסכימות לכך?
       
משה גפני (יהדות התורה):
       
       התשובה היא כן.
       
היו"ר יולי-יואל אדלשטיין:
       
       לא, אל תענה, זה כרגע 30 שניות של קריאות ביניים.
       

מל פולישוק-בלוך (שינוי):
       
       - - -
       
חמי דורון (שינוי):
       
       אדוני היושב-ראש, יש סתירה פנימית בדבריו של חבר הכנסת גפני. הרי לא ייתכן שבערים מעורבות תשב אשה חרדית, ולעומת זאת - - -
       
היו"ר יולי-יואל אדלשטיין:
       
       תמו 30 שניות, תודה רבה. כרגע חבר הכנסת משה גפני מקבל ממני דקה ומדבר ברצף. מי שיפריע יוצא מן האולם.
       
משה גפני (יהדות התורה):
       
       לא משנים דבר ולא חצי דבר, ההתנהלות היא אותה התנהלות. אני יודע, היות שאני מכיר מעט את היישובים החרדיים ואת הציבור החרדי, שזה יהיה חוק שלא יעמדו בו. מה שיקרה הוא שהגופים האלה לא יתכנסו. הצעתי אחת משתי החלופות: או שיבואו בני שני המינים, ובכלל הגופים המנהלים של התאגידים, דהיינו אם יש שניים, שלושה, ארבעה גופים, יהיו שניים - אני מדבר רק על היישובים החרדיים - שינהלו אותם רק נשים - -
       
רשף חן (שינוי):
       
       איך הגדרת - - - 
       
היו"ר יולי-יואל אדלשטיין:
       
       לא, תם פרק קריאות הביניים.
       
משה גפני (יהדות התורה):
       
       - - ויהיו שניים שיתנהלו על-ידי גברים. אני מדבר רק על יישוב חרדי, שזה אורח החיים שלו.
       
מל פולישוק-בלוך (שינוי):
       
       לא הבנתי, יהיו שני גופים נפרדים?
       

היו"ר יולי-יואל אדלשטיין:
       
       תם פרק קריאות הביניים. תודה.
       
משה גפני (יהדות התורה):
       
       יש ארבע חברות, שתיים ינוהלו רק על-ידי נשים - גוף כלכלי שיתנהל רק על-ידי נשים, וגוף כלכלי שיתנהל רק על-ידי הגברים, או בהתחשב באופיה של העיר ובאורח החיים בה.
       
היו"ר יולי-יואל אדלשטיין:
       
       תודה רבה.
       
משה גפני (יהדות התורה):
       
       אני לא חושב שאדם ליברלי, נאור, יבוא אלי - אני לא מדבר על המסגרת הארגונית החוקית - ויגיד לי איך להתנהל בדברים שאצלי, בגלל אורח החיים שלי ושל אשתי או של הנשים ושל הגברים, שהמחוקק יגיד: תתנהל כך. הצעתי את ההסתייגות הזאת, ואני מודה לחבר הכנסת גדעון סער שהסכים לפצל את החוק, חזר לחוק המקורי, ונמצא את הניסוח המשפטי - כך סוכם בוועדה אצל חברת הכנסת אתי לבני - לגבי ועדות הרשות, כדי שהגופים האלה יתנהלו בסדר, וזה יהיה על-פי אורח החיים. אני מודה לך, חבר הכנסת רשף חן, על ההקשבה.
       
היו"ר יולי-יואל אדלשטיין:
       
       תודה רבה. מי שיהיה מעוניין גם יוכל לעשות מחקר השוואתי מרתק איזה גוף כלכלי יצליח יותר, זה שמנוהל על-ידי נשים או זה שמנוהל על-ידי גברים.
       
רשף חן (שינוי):
       
       על-ידי נשים.
       
היו"ר יולי-יואל אדלשטיין:
       
       חברי הכנסת, אנחנו עוברים להצבעה. הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004. לשם החוק אין הסתייגויות. אנחנו נוכל להצביע על שם החוק בנוסח הוועדה. מי בעד? מי נגד? נא להצביע.
       


הצבעה מס' 7
       
בעד שם החוק - 24
נגד - אין
נמנעים - אין
שם החוק נתקבל. 
       
היו"ר יולי-יואל אדלשטיין:
       
       בעד - 24, אין נגד, אין נמנעים. שם החוק אושר בקריאה שנייה כנוסח הוועדה. 
       
       לסעיף 1 קיימת הסתייגותו של חבר הכנסת משה גפני, שזה עתה נימק אותה. אנחנו מצביעים על ההסתייגות של חבר הכנסת משה גפני. מי בעד ומי נגד? נא להצביע.
       
       
הצבעה מס' 8
       
בעד ההסתייגות - 6 
נגד - 17
נמנעים - 1
ההסתייגות של חבר הכנסת משה גפני לסעיף 1 לא נתקבלה.
       
היו"ר יולי-יואל אדלשטיין:
       
       בעד - 6, 17 נגד, אחד נמנע. ההסתייגות הוסרה. 
       
       אנחנו מצביעים כרגע על הסעיף הראשון כנוסח הוועדה. מי בעד? מי נגד? נא להצביע.
       
הצבעה מס' 9
       
בעד סעיף 1, כהצעת הוועדה – 20
נגד – אין
נמנעים – 3
סעיף 1, כהצעת הוועדה, נתקבל.

היו"ר יולי-יואל אדלשטיין:
       
       בעד - 20, אין מתנגדים, שלושה נמנעים. סעיף 1 אושר כנוסח הוועדה. 
       
       כרגע מצביעים על סעיף 2, שאין עליו הסתייגויות. מי בעד? מי נגד? נא להצביע.
       
מוחמד ברכה (חד"ש-תע"ל):
       
       תוסיף אותי.
       
הצבעה מס' 10
       
בעד סעיף 2 – 22
נגד – אין
נמנעים – 3 
סעיף 2 נתקבל.


היו"ר יולי-יואל אדלשטיין:
       
       בעד - 23, לרבות חבר הכנסת ברכה, אין מתנגדים, שלושה נמנעים. החוק אושר בקריאה שנייה כנוסח הוועדה, לכן אנחנו יכולים לעבור גם לקריאה שלישית. 
       
       אנחנו מצביעים בקריאה שלישית. מי בעד? מי נגד? נא להצביע. 

הצבעה מס' 11
       
בעד החוק – 22 
נגד – אין
נמנעים – 4
חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, נתקבל.
       
היו"ר יולי-יואל אדלשטיין:
       
       הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, קריאה שלישית - התוצאה היא 22 בעד, אין מתנגדים, ארבעה נמנעים. אני קובע כי החוק אושר בשלוש קריאות כנדרש. יוזם החוק, חבר הכנסת גדעון סער, או יושבת-ראש הוועדה - - -
       
אתי לבני (יו"ר הוועדה לקידום מעמד האשה):
       
       גדעון סער.
       
היו"ר יולי-יואל אדלשטיין:
       
       חבר הכנסת גדעון סער, בתיאום עם יושבת-ראש הוועדה, יגיד כמה מלים על הצעת החוק, בוודאי גם מילות תודה. בבקשה, אדוני.
       
חיים אורון (יחד):
       
       תזכיר את מי שהביא את החוק הראשון, על מעמד של נשים בדירקטוריונים.
       
גדעון סער (הליכוד):
       
       אם הייתי יודע מי, הייתי מזכיר.
       
היו"ר יולי-יואל אדלשטיין:
       
       יכולת לנחש, אדוני.
       
גדעון סער (הליכוד):
       
       איך לא הצלחת להעביר את זה, חבר הכנסת אורון?
       
חיים אורון (יחד):
       
       העברתי חוק בחברות הממשלתיות. זאת היתה פריצת הדרך.
       
היו"ר יולי-יואל אדלשטיין:
       
       לא להפריע. חבר הכנסת גדעון סער, יוזם החוק, כרגע ברשות הדיבור.
       
גדעון סער (הליכוד):
       
       אדוני היושב-ראש, כנסת נכבדה, אני רוצה קודם כול להודות לכל חברי הכנסת שתמכו בהצעת החוק. בסופו של דבר הוא עבר ללא התנגדות בבית. אני חושב שגם זה מסר חשוב. 
       
       אני רוצה להודות ליושבת-ראש הוועדה לקידום מעמד האשה, חברת הכנסת אתי לבני, שפעלה בנושא הזה בצורה הטובה ביותר וקידמה את החוק. כל ארבע הקריאות: הטרומית, הראשונה, השנייה והשלישית -  כולן היו במושב הזה, כשבסך הכול אנחנו נמצאים קצת יותר מחודשיים בו. אני רוצה להודות לך על קידום הנושא ועל הגישה העניינית.
       
       אני רוצה להודות גם לעורכת-הדין הלית מגידו, היועצת המשפטית של הוועדה, ולכל צוות של הוועדה על כל הסיוע.
       
       אני רוצה לומר קודם כול מלה לחבר הכנסת גפני, שלא יטעה בכך שהסכמנו לפצל את נושא ועדות הרשות כדי להשלים במהירות את לב החוק, שלא הסכמנו להסכים. 
       
משה גפני (יהדות התורה):
       
       הסכמנו שיהיה ניסוח.
       
גדעון סער (הליכוד):
       
       הסכמנו שיהיה דיון.


משה גפני (יהדות התורה):
       
       דיון וניסוח.
       
גדעון סער (הליכוד):
       
       אם אתה חושב שאנחנו מסכימים, אני לא בטוח שאנחנו מסכימים, כי הגישה שבאה לידי ביטוי בהסתייגות שלך היא לא גישה שזכתה לרוב בהצבעה שהתקיימה עכשיו, ולא בכדי.
       
משה גפני (יהדות התורה):
       
       אתה לא מתכוון להשתמש בדורסנות הרוב כדי לשנות לי אורח חיים.
       
גדעון סער (הליכוד):

       חבר הכנסת גפני, עליתי רק להודות ולא להתפלמס - -
       
היו"ר יולי-יואל אדלשטיין:
       
       אני מציע לא לקיים דיון מהותי כרגע.
       
גדעון סער (הליכוד):

       - - אמרתי את הדבר הזה רק למען הפרוטוקול. אני בהחלט חושב שגם בוועדות רשות צריך להיות שוויון בין המינים. 
       
       אני רוצה לומר, ראשית, שהחוק הזה הוא חוק חשוב ביותר לשוויון בין המינים. הוא המשך, כפי שהעיר חבר הכנסת אורון, שיזם את החקיקה בחברות הממשלתיות, בדירקטוריונים, או החלה של אותו עיקרון שנקבע בחוק על החברות הממשלתיות גם על התאגידים והחברות העירוניות בתחום המוניציפלי. זה אפילו קצת הפתיע אותי, כאשר בדקתי את הנושא, איך זה לא קרה עד היום, או איך עברו כל כך הרבה שנים בין הדברים. 
       
       צריך להבין שייצוג הולם לנשים הוא לא מתת חסד שמישהו נותן, אלא הוא בסופו של דבר מבטא את עקרון השוויון, ויישום העיקרון הזה של השוויון הוא אינטרס משותף של כל בני החברה, כי הוא מאפשר לחברה ליהנות מהכישורים, מהיכולות ומהתרומה של כל בני החברה, ולכן נמשיך ביחד לקדם את הנושא הזה של שוויון בין המינים, אשר יש לו רוב או קונסנזוס רחב בבית הזה, שבו אנחנו עדיין רחוקים מהמצב האופטימלי. תודה.
       

היו"ר יולי-יואל אדלשטיין:
       
       אני מודה מאוד לחבר הכנסת גדעון סער, יוזם החוק, אף שלא אמר גם מלה טובה ליושב-ראש הישיבה, שניהל את ההצבעות ביד רמה.

גדעון סער (הליכוד):
       
       אני מודה ליושב-ראש הישיבה.

       
הצעת חוק למניעת הונאה בתפילין ובמזוזות (תיקון), התשס"ה-2004
       [מס' כ/56; "דברי הכנסת", חוב' ז', עמ' ;  נספחות.]
(קריאה שנייה וקריאה שלישית)

היו"ר יולי-יואל אדלשטיין:
       
       חברי הכנסת, הצעת חוק למניעת הונאה בתפילין ובמזוזות (תיקון), התשס"ה-2004, קריאה שנייה וקריאה שלישית. יציג את הצעת החוק יושב-ראש ועדת הפנים ואיכות הסביבה, ד"ר יורי שטרן. בבקשה, אדוני.
       
יורי שטרן (יו"ר ועדת הפנים ואיכות הסביבה):
       
       כבוד היושב-ראש, חברי הכנסת, אני מתכבד להביא לפניכם לקריאה שנייה ולקריאה שלישית את הצעת החוק למניעת הונאה בתפילין ובמזוזות (תיקון), התשס"ה-2004. הצעת חוק זו של חבר הכנסת משה גפני בעצם מכניסה לספר החוקים שלנו, כעבירה על החוק, את הנושא של זיוף ספרי תורה ומגילות.
       
       עד היום החוק טיפל בזיוף של מזוזות ותפילין, ובאחרונה התפתח וממשיך להתפתח שוק של ספרי תורה ומגילות. יש יותר קונים: יש אנשים שרוכשים את זה כמתנות, כאוסף פרטי. עד היום לא הוסדר הנושא מבחינת האחריות על הצגת ספר תורה או מגילה, כאשר לא מדובר בעבודה שנעשתה לפי כל ההלכות ונכתבה על-ידי סופר סת"ם. מדובר על זיוף קלפים שעליהם כתובות המגילות וכן הלאה.
       
       ההצעה הזאת קובעת, שזיוף ספרי תורה ומגילות, יותר נכון, הצגתם ככשרים כאשר הם אינם כשרים לפי דין תורה, הופכת להיות עבירה לפי החוק. יש עונש ונקבע קנס כמו בחוק המקורי, והיום הוא עומד על  26,100 שקלים. החקיקה הזאת מסדירה את השוק המתפתח הזה בדומה למה שהיה קודם.
       
       בדיונים ניסינו ליצור מנגנון פיקוח, וחשבנו שיחידת הפיקוח של הרבנות הראשית היא זו שיכולה לפקח ולהיות אותה אינסטנציה שתפסוק אם מדובר אכן בספר תורה כשר או במגילה כשרה. בסופו של דבר ויתרנו על הסעיף הזה, כי הגענו למסקנה שבאמצעים הדלים שיש היום לרבנות הראשית, ובהעדר משרד הדתות, אין במדינת ישראל שום גוף שיכול לפקח בצורה מועילה על העבירות האלה או על שמירת החוקים, ולכן מי שיתלונן, תהיה עליו חובה להוכיח שלא מדובר בדבר שנעשה על-פי דין תורה. 
       
       גם במגבלות האלה אנחנו מכניסים קצת סדר לשטח שעד כה הוא לא מוסדר, די פרוע, הוא מביא יותר ויותר זיופים, מעשי רמאות. תקוותי שהחקיקה הזאת תסייע להכניס קצת יותר סדר וחוק.
       
היו"ר יולי-יואל אדלשטיין:
       
       תודה רבה ליושב-ראש ועדת הפנים ואיכות הסביבה. 
       
יורי שטרן (יו"ר ועדת הפנים ואיכות הסביבה):
       
       כרגיל – יש פה הסתייגויות. אני מבקש לדחות אותן. 
       
היו"ר יולי-יואל אדלשטיין:
       
       תודה רבה ליושב-ראש ועדת הפנים ואיכות הסביבה. 
       
       חברי הכנסת, אנחנו עוברים להצבעה על הצעת חוק למניעת הונאה בתפילין ובמזוזות (תיקון), התשס"ה-2004. לשם החוק אין הסתייגויות, לכן נצביע על שם החוק כנוסח הוועדה. מי בעד? מי נגד? נא להצביע. 
       
הצבעה מס' 12
       
בעד שם החוק - 17
נגד - אין
נמנעים - אין
שם החוק נתקבל. 
       
היו"ר יולי-יואל אדלשטיין:
       
       בעד- 17, אין מתנגדים או נמנעים. שם החוק אושר כנוסח הוועדה. 
       
       לסעיף 1 אין הסתייגויות. לסעיף 2 יש הסתייגות של חבר הכנסת דוד אזולאי, אך הוא לא נמצא במליאה, לכן לא נצביע על ההסתייגות. לסעיף 3 אין הסתייגויות. לכן, ההצבעה כרגע היא על סעיפים 1-3 כנוסח הוועדה. מי בעד? מי נגד? ההצבעה החלה. 
       
       
הצבעה מס' 13
       
בעד סעיפים 1-3 - 15
נגד - אין
נמנעים - אין
סעיפים 1-3 נתקבלו. 
       
היו"ר יולי-יואל אדלשטיין:
       
       בעד – 15, אין מתנגדים או נמנעים. סעיפים 1-3, קרי - החוק כולו, אושר בקריאה שנייה, ואנחנו עוברים להצבעה בקריאה שלישית. 
       
       מי בעד? מי נגד? נא להצביע. אנחנו מצביעים על הצעת חוק למניעת הונאה בתפילין ובמזוזות (תיקון), התשס"ה-2004, בקריאה שלישית. 
       
הצבעה מס' 14
       
בעד החוק - 17
נגד - אין
נמנעים - אין
חוק למניעת הונאה בתפילין ובמזוזות (תיקון), התשס"ה-2004, נתקבל. 
       
היו"ר יולי-יואל אדלשטיין:
       
       בעד החוק - 17, אין מתנגדים או נמנעים. החוק אושר בשלוש קריאות. 
       
       מי עם פרק התודות, יושב-ראש הוועדה או יוזם החוק? מספיק אחד. חבר הכנסת יורי שטרן, בבקשה. 
       
יורי שטרן (יו"ר ועדת הפנים ואיכות הסביבה):
       
       בדברי התודה שלי אני רוצה, קודם כול, לברך את חבר הכנסת משה גפני, שהוא אחד המחוקקים המוצלחים בכנסת זה כבר כמה כנסות. 
       
מל פולישוק-בלוך (שינוי):
       
       - - - 
       
יורי שטרן (יו"ר ועדת הפנים ואיכות הסביבה):
       
       לא, אני פה רוצה לציין את העובדה, שלא קל בכנסת הזאת להעביר חקיקה שהנושא שלה הוא ענייני דת. האווירה היא לא תמיד ידידותית לחקיקות אלה. 
       
מל פולישוק-בלוך (שינוי):
       
       - - -
       
יורי שטרן (יו"ר ועדת הפנים ואיכות הסביבה):
       
       סליחה, תרשו לי. לכן אני מציין במיוחד את כשרונו של חבר הכנסת גפני לאתר ולקדם נושאים שאינם שנויים במחלוקת, או לא מעירים את ההסתייגויות ולא יוצרים מתחים מיותרים, מלחמות דת, שלא חסרות לנו בשנים האחרונות. 
       
       אז ברכותי, וכמובן, אני רוצה להודות  - - -
       
זאב בוים (הליכוד):
       
       עוד כמה משפטים הוא יהיה בסוף שר, ככה. תמשיך קצת. 
       
יורי שטרן (יו"ר ועדת הפנים ואיכות הסביבה):
       
       אם הוא יהיה שר, הוא יהיה ראוי לתפקידו של שר. 
       
היו"ר יולי-יואל אדלשטיין:
       
       אבל אז הוא לא יזכה למילות ברכה מחבר הכנסת שטרן. 
       
יורי שטרן (יו"ר ועדת הפנים ואיכות הסביבה):
       
       אני הייתי מעדיף שהממשלה הזאת לא תתקיים כלל. 
       
היו"ר יולי-יואל אדלשטיין:
       
       בבקשה, עוררת את הדובים, אדוני סגן שר הביטחון. 
       
יורי שטרן (יו"ר ועדת הפנים ואיכות הסביבה):
       
       זו  ממשלה שהולכת לגרש יהודים, לעשות דפורטציה של יהודים, כמה דורות של יהודים שגרו ברשות בחבל-עזה. הממשלה הזאת הולכת לגרשם. אני לא מבין את יהדות התורה, איך אנשים יהודים דתיים יכולים להצטרף אליה, אבל זה לא שייך להצלחות - - -
       
היו"ר יולי-יואל אדלשטיין:
       
       רצית בוודאי להודות ליועצת המשפטית ולמנהלת הוועדה. 
       
יורי שטרן (יו"ר ועדת הפנים ואיכות הסביבה):
       
       אני מודה לסגן השר זאב בוים, שנתן לי באמת הזדמנות להביע פעם נוספת את דעתי השלילית ביותר על תוכניות הממשלה הנוכחית, על השיגעון הזה של ראש הממשלה, אבל כעת אנחנו מדברים על חקיקה אחרת, ולכן אני רוצה להודות לצוות ועדת הפנים, שאכן עושה עבודה גדולה מאוד, ולא במקרה צוין במחקר שעשו עבור יושב-ראש הכנסת, שהוועדה הזאת היא המועילה מבין הוועדות. זאת בזכות הצוות שלה – יפה שפירא, המנהלת, שוש וליאת המזכירות, מירי פרנקל-שור, היועצת המשפטית, עידו, המתמחה. הצוות הזה באמת מצליח, בתוך זמן קצר, להעביר חקיקות מסובכות ופשוטות, וזאת תחת עומס כללי כבד מאוד. לכן, באמת, מגיעות להם מילות תודה רבות, ואולי אפילו יותר חזקות מאלה שהשתמשתי בהן. 
       
היו"ר יולי-יואל אדלשטיין:
       
       תודה ליושב-ראש הוועדה.
       
       
שאילתות ותשובות

היו"ר יולי-יואל אדלשטיין:
       
       נעבור לשאילתות שהופנו לשר הביטחון. ישיב סגן שר הביטחון, חבר הכנסת זאב בוים. בבקשה, אדוני. 
       
998. סיוע ממשלתי למאחזים בלתי חוקיים
       
חבר הכנסת עזמי בשארה שאל את שר הביטחון
       ביום ו' בטבת התשס"ד (31 בדצמבר 2003):
       
       ב-23 בדצמבר 2003, בהופעתו בפני הוועדה לביקורת המדינה בנושא הבנייה במאחזים הבלתי-חוקיים, אמר סגן שר הביטחון, חבר הכנסת זאב בוים, כי "יש מאחזים בלתי מאושרים שמקבלים סיוע ממשרדי הממשלה, באבטחה ובדרכים נוספות".
       
       רצוני לשאול:
       
       1. מה היא רשימת המאחזים הבלתי-חוקיים שמקבלים סיוע ממשלתי?
       
       2. מאילו משרדים ממשלתיים הם מקבלים סיוע זה ומה אופיו?
       
       3. מה הוא הסיוע המתקבל "בדרכים נוספות"?
       
סגן שר הביטחון זאב בוים:
       
       אדוני היושב-ראש, חבר הכנסת בשארה, חברי חברי הכנסת, בימים אלה מתנהלת עבודת מטה בראשות עורכת-הדין טליה ששון לעניין הסוגיות המשפטיות הכרוכות בטיפול במאחזים הבלתי-מורשים. עבודת המטה אמורה אף להתייחס לשאלות שהעלית, חבר הכנסת בשארה, בשאילתא. על כן אני ממליץ כי נמתין לסיומה, בטרם אשיבך בעניין. 
       
היו"ר יולי-יואל אדלשטיין:
       
       שאלה נוספת לחבר הכנסת עזמי בשארה. 
       
עזמי בשארה (בל"ד):
       
       יש מועד לסיום עבודתה? אנחנו שומעים על זה כבר הרבה זמן. 
       
סגן שר הביטחון זאב בוים:
       
       היה מועד אחד, והיא ביקשה דחייה. זו עבודה רצינית וכבדה. 
       
היו"ר יולי-יואל אדלשטיין:
       
       חבר הכנסת בשארה - בבקשה, אדוני. 
       
עזמי בשארה (בל"ד):
       
       אדוני היושב-ראש, אדוני סגן השר, תודה, אבל השאילתא הזאת נוגעת להצהרה שלך מלפני שנה בדיוק, כלומר 3 בדצמבר 2003, ואני שאלתי על בסיס הצהרה שלך, שאז ידעת שיש מאחזים בלתי חוקיים שמקבלים סיוע ממשלתי בתחומים שונים. עברה שנה מאז. אתה לא יכול לסבר את אוזנינו בשום דבר – לא לגבי מספרם ולא לגבי סוג הסיוע? שום דבר? עד שהוועדה תגמור? הרי אתה הסתמכת על משהו כשאמרת את זה. 
       
סגן שר הביטחון זאב בוים:
       
       אתה צודק, אני לא מתכחש לדברים שאני אמרתי, ואני עומד מאחוריהם גם עכשיו. אגב, בעקבות הדברים שאני אמרתי, בין השאר – זאת אומרת, לא אני, אבל מכיוון שהיה ברור שיש פה איזה דבר שלא נכון שיהיה, או לפחות ראוי לבדיקה, הטיל ראש הממשלה על עורכת-הדין טליה ששון לעשות בדיקה מקיפה של כל הסוגיה. זו עבודה גדולה מאוד; באמת עבודה גדולה. נדמה לי שהיא היתה אמורה עד החודש הזה להגיש, והיא ביקשה ארכה, וקיבלה ארכה. אני לא זוכר איזו ארכה היא קיבלה, עד מתי. העבודה הזאת תסתיים. ברגע שהיא תסתיים אני אוכל להביא תשובה מפורטת בעניין. 
       
היו"ר יולי-יואל אדלשטיין:
       
       תודה לסגן שר הביטחון. 
       
אילן שלגי (שינוי):
       
       האם סגן השר יכול - - - שהמדינה שומרת על המאחזים הבלתי-חוקיים? 
       
סגן שר הביטחון זאב בוים:
       
       בוודאי, זה לא חידוש, חבר הכנסת שלגי. את זה כבר אמרנו. הייתי אומר ככה: משרד הביטחון, בוודאי. הבעיה היא לא כל כך משרד הביטחון, לפי דעתי, ואני חושב שעל זה חבר הכנסת עזמי בשארה אפילו לא היה שואל שאילתא. משרד הביטחון, אמרתי את זה יותר מפעם אחת בהזדמנויות שונות, לא רק בקשר לשאילתות, שאנחנו, בכל מה שקשור להגנה על אזרחי מדינת ישראל – זה תפקידה של מערכת הביטחון, קו נטוי – הצבא, לתת הגנה לתושבים, ואנחנו נותנים הגנה לאזרחי מדינת ישראל, גם כאשר הם יושבים במאחזים בלתי מורשים. זו לא הבעיה. 
       
אילן שלגי (שינוי):
       
       - - -
       
היו"ר יולי-יואל אדלשטיין:
       
       לא, לא, לא. חבר הכנסת אילן שלגי, אתה מוזמן להפנות שאילתא אחרת, בהזדמנות. 
       
1485. נסיבות הריגתו של תושב הכפר טלוזה
       
חבר הכנסת עזמי בשארה שאל את שר הביטחון
       ביום כ"א באייר התשס"ד (12 במאי 2004):
       
       ב-23 באפריל 2004 נהרג ד"ר יא"ל - שמו המלא מופיע במקור - מירי כוח צה"ל בחלקת אדמה המרוחקת 100 מטר מביתו בכפר טלוזה שליד שכם. לפי תחקיר צה"ל, הנ"ל נורה בשוגג כשנקלע לחילופי אש. משפחתו טוענת שלא היו במקום חילופי אש. 
       
       רצוני לשאול:
       
       1. מה הן נסיבות האירוע?
       
       2. אילו מהלכים ננקטו אחרי פרסום התחקיר?
       
       3. האם היו חילופי אש במקום?
       
       4. האם נוצר קשר עם משפחתו, והאם הוצעו לה פיצויים? 
       
סגן שר הביטחון זאב בוים:
       
       1-3. חבר הכנסת בשארה, נסיבות מותו של יאסר אבו-ליימון נחקרו, וכעת נבחנים הדברים על-ידי גורמי הפרקליטות הצבאית. 
       
       4. לגבי העניין של הגשת תביעה כלפי מי וכדומה – אם בכלל. 
       
       אשר לשאלה בדבר מספר הנפגעים החפים מפשע שנהרגו מתחילת 2004, אציין כי נכון לאוקטובר 2004 עומד נתון זה על  91. אני לא יודע אם להגדיר "חפים מפשע". זו הגדרה שאתה הגדרת. הייתי אומר: בלתי מעורבים. זו הגדרה, נדמה לי, יותר נכונה. בסיום הבדיקה לגבי השאלה הספציפית של הפרקליטות, אני  אעדכן אותך. 
       
עזמי בשארה (בל"ד):
       
       אדוני היושב-ראש, אדוני סגן שר, זה לגבי שתי השאילתות. בשתי השאילתות קיבלתי תשובה שהוא יעדכן אותי. האם אצטרך להגיש עוד שאילתא כדי שתעדכן אותי, או שלגבי שתי השאילתות כשתהיה אינפורמציה אתה תעדכן את הכנסת כתשובה על השאילתא הזאת? אני שואל באמת. אצטרך להגיש עוד שאילתא או שאקבל תשובה בכתב על שתי השאילתות?
       
       אני רוצה להזכיר לאדוני סגן השר, ששתי השאילתות הוגשו: אחת - לפני שנה, ואחת - לפני שמונה חודשים. דרך אגב, זו גם הערה למזכירות הכנסת.
       
היו"ר יולי-יואל אדלשטיין:
       
       תודה.
       
סגן שר הביטחון זאב בוים:
       
       אינני מתווכח לגבי משך הזמן, וזה נכון, אבל זה כרוך בחקירות, וזאת הסיבה לכך שזה לוקח כל כך הרבה זמן. החקירות לוקחות הרבה זמן. אבל, אני מבטיחך, ללא צורך בשאילתא. יושב פה עוזרי הנאמן, היועץ שלי, אסף, והוא ירשום זאת לפניו. ברגע שתהיה לנו התשובה, ללא צורך בשאילתא נוספת אעביר זאת.
       
היו"ר יולי-יואל אדלשטיין:
       
       תודה לסגן שר הביטחון. עתה שאילתא מס' 2151, מאת חבר הכנסת רשף חן: העשרה רוחנית דתית לחיילות בצה"ל.
       
2151. העשרה רוחנית דתית לחיילות בצה"ל
       
חבר הכנסת רשף חן שאל את שר הביטחון
       ביום י"ט בחשוון התשס"ה (3 בנובמבר 2004):
       
       פורסם ב"במחנה" ב-15 באוקטובר 2004, כי רבנית נותנת "הרצאות העשרה רוחנית בקריה" לחיילות כדי "להעשיר את העולם הפנימי של החיילות".
       
       רצוני לשאול:
       
       1.  האם הידיעה נכונה? 
       
       2. אם כן – מי יזם את האירוע?
       
       3. האם צה"ל עוסק בהעשרה דתית של חייליו וחיילותיו?
       
       4. מה היא המדיניות לגבי זהות מרצים ותוכני הרצאות?
       
       5. האם יימשך סוג זה של פעילות?
       
סגן שר הביטחון זאב בוים:
       
       1-5. אדוני היושב-ראש, חבר הכנסת רשף חן, הידיעה שהוצגה בעיתון "במחנה" נכונה. מבדיקה שנערכה נמצא, כי כלל המרצים הם בעלי השקפה ציונית יהודית התואמת את ערכי צה"ל ומסריו. צה"ל מחויב לקיים פעילות מעין זו עבור חיילים דתיים מכוח פקודות הצבא. יש להדגיש כי הפעילות נעשית ביוזמת החיילות ומרצונן בלבד, והן עמדו מאחורי ארגון יום זה.
       
היו"ר יולי-יואל אדלשטיין:
       
       שאלה נוספת לחבר הכנסת רשף חן.
       
רשף חן (שינוי):
       
       אדוני סגן השר, אני מבין שאמרת שזו פעילות דתית לחיילים דתיים.
       
סגן שר הביטחון זאב בוים:
       
       כן.
       
רשף חן (שינוי):
       
       איך צה"ל מבחין בין חיילים דתיים ללא-דתיים ומקיים להם את הפעילות הדתית הזאת? מה מבחין בין זה לבין מצב שבו בעצם מנסים לשכנע חיילים שאינם דתיים, שזה אורח חיים יותר טוב מאשר אורח חיים אחר? למה לא לשכנע אותם, באותה מידה, למשל, באורח חיים קונסרבטיבי, רפורמי או אתאיסטי, רחמנא ליצלן? למה זה בכלל עניינו של הצבא להיכנס לסוג כזה של העשרה רוחנית? אני בהחלט מקבל שחייל דתי צריך שיהיה לו בית-כנסת כדי להתפלל. אבל למה אנחנו צריכים לחנך את החיילים שלנו לאורח חיים דתי כזה או אחר? ממתי זה תפקידו של הצבא?
       

היו"ר יולי-יואל אדלשטיין:
       
       תודה.
       
סגן שר הביטחון זאב בוים:
       
       אני אומר שוב, שפה לא מדובר על כלל החיילים. מדובר על איזו העשרה רוחנית או דתית לחיילים שמבקשים זאת, לחיילים דתיים. יש פעם רצון כזה, ואם יש רצון כזה, וזה בא, כפי שאמרתי, ביוזמת החיילות, אני לא רואה פגם בעניין. יש מערכת מובנית דתית בתוך הצבא, שחלק משירותי הדת לחיילים דתיים ניתנים על-ידי הצבא. באותה מידה, במסגרת שירותי הדת, למשל, יש בית-כנסת. על בית-כנסת אתה לא מתפלא, וזה אולי הצד הפיזי של העניין, או הצד הפיזי משולב ברוחני. על אותו משקל בדיוק, לפי צורך של החיילים, כצורך של חיילים דתיים - לך כאיש לא-דתי או כאיש שמגדיר את עצמו כחילוני קשה אולי להבין את הצורך הזה, ואני לא דתי ולא שומר תרי"ג מצוות אבל אני אולי יותר מסורתי ממך, ואני קצת יכול להבין זאת - כנראה הוא ישנו, וכאשר הוא ישנו ויש פנייה כזאת, הצבא רואה לנכון לתת מענה לצורך הזה.
       
היו"ר יולי-יואל אדלשטיין:
       
       תודה. עתה שאילתא מס' 2227 מאת חבר הכנסת יצחק הרצוג - הוא לא נמצא.
       
2227. פטור מגיוס לצעירים בדימונה
       
חבר הכנסת יצחק הרצוג שאל את שר הביטחון
       ביום ד' בכסליו התשס"ה (17 בנובמבר 2004):
       
       לאחרונה נטען, כי צה"ל מרבה להעניק פטורים גורפים משירות צבאי לצעירים בני 18 ממשפחות בעלות רקע סוציו-אקונומי נמוך בעיר דימונה.
       
       רצוני לשאול:
       
       1. האם הדבר נכון?
       
       2. מה היא מדיניות צה"ל לגבי גיוס צעירים ממשפחות עם רקע סוציו-אקונומי נמוך?
       
       3. מה הם נתוני הפטור במחזורי הגיוס האחרונים מסיבות סוציו-אקונומיות?

תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. הגיוס לשירות חובה נעשה מתוקף חוק שירות ביטחון, לכלל אזרחי מדינת ישראל באשר הם. בתהליך הגיוס צה"ל בוחן את נתוני המיועדים לשירות ביטחון, ובכלל זה את נתוניהם האישיים והאיכותיים, נתוניהם הרפואיים, מצבם המשפחתי וכדומה. ככלל, צה"ל, כצבא העם, פועל לגייס רבים ככל הניתן. בבדיקת הנתונים נבחן כל מקרה לגופו, וכל מלש"ב מרואיין באופן אישי בטרם מתקבלת ההחלטה על גיוסו או על מתן פטור. המבחן היחיד הינו התאמתו לשירות בצה"ל ולא מעמדו הסוציו-אקונומי, מוצאו העדתי או מקום מגוריו.
       
       אין ולא היתה מדיניות של פטורים גורפים. כל מיועד לשירות ביטחון עובר תהליך זהה מתוך מטרה לגייסו.
       
היו"ר יולי-יואל אדלשטיין:
       
       שאילתא מס' 2228 מאת חבר הכנסת דהאמשה: העצורים המינהליים בכלא קציעות. בבקשה.
       
2228. העצורים המינהליים בכלא קציעות
       
חבר הכנסת עבד-אלמאלכ דהאמשה שאל את שר הביטחון
       ביום ד' בכסליו התשס"ה (17 בנובמבר 2004):
       
       בקרב 700-750 העצורים המינהליים המוחזקים בכלא קציעות, יש מי שההארכות של מעצרם המינהלי הגיעו ל-40 חודשים ויותר. נטען, כי ההארכה היא אוטומטית וכל הליך הערר הוא עקר וחסר כל שיקול דעת.
       
       רצוני לשאול:
       
       1. מה ייעשה בנדון, ומה היא מדיניות משרדך בעניין?
       
       2. האם יופסק השימוש במעצרים מינהליים?
       
       3. האם ייבחן מחדש עניין העררים על המעצר המינהלי?
       
סגן שר הביטחון זאב בוים:
       
       אדוני היושב-ראש, חבר הכנסת דהאמשה, מעצר מינהלי הינו כלי לגיטימי ומוכר, המעוגן בדין הבין-לאומי. אני מדגיש "הדין הבין-לאומי", לא רק משום שחזקה עלינו לפעול על-פי דין בין-לאומי, אלא גם משום שאתה וחבריך מרבים להשתמש בסוגיות שונות תוך הישענות על הדין הבין-לאומי. העניין הזה של מעצר מינהלי מעוגן בדין הבין-לאומי, בדין הישראלי ובתחיקת הביטחון החלה באזורים שונים. בכלי זה עושות שימוש מדינות מערביות נוספות הנדרשות להתמודד עם  תופעת הטרור. הליכי המעצר המינהלי מופעלים בהתאם לאמות מידה משפטיות, וכל מעצר ספציפי כפוף לביקורת שיפוטית.
       
       לא למותר לציין, כי במסגרת עשרות עתירות לבג"ץ שהוגשו מטעם באי-כוחם של עצורים מינהליים בשנתיים האחרונות כנגד החלטות בתי-המשפט הצבאיים, אושרו על-ידי בג"ץ צווי המעצר המינהלי שנתקפו.
       
היו"ר יולי-יואל אדלשטיין:
       
       האם יש שאלה נוספת?
       
עבד-אלמאלכ דהאמשה (רע"ם):
       
       כבוד היושב-ראש, מכובדי סגן השר, אני מאוד מודה לך, אבל, לעניות דעתי, אתה הרצית בפנינו באופן כללי על מה זה מעצר מינהלי. לא התייחסת לשאילתא ולשאלות עצמן. אני שואל על 700-750 עצורים מינהליים בכלא קציעות בתוך מדינת ישראל. אני טוען שהמעצר שלהם הוארך באופן אוטומטי עד כדי כך שהם הגיעו למסקנה שזה לא יהיה בפני ועדות ערר. האם הדברים האלה נחקרו? האם יש אמת בטענות האלה? האם זה נכון או לא? מה אתם עושים? מהי המדיניות? האם יופסק השימוש במעצר הזה ומתי? האם תיבחן המדיניות של המעצר המינהלי לגבי אנשים אלה ובכלל? מה התשובה על השאלות האלה? שאלתי גם שאלות קונקרטיות.
       
היו"ר יולי-יואל אדלשטיין:
       
       תודה.
       
סגן שר הביטחון זאב בוים:
       
       אתה קיבלת תשובה עקרונית על עניין המעצר המינהלי. נתתי לך תשובה יותר ספציפית לגבי העובדה שהמעצרים האלה, לרבות ההארכה שלהם, שאתה אומר שהיא הארכה אוטומטית, והיא לא אוטומטית - - -
       
עבד-אלמאלכ דהאמשה (רע"ם):
       
       אז תגיד את זה.
       
סגן שר הביטחון זאב בוים:
       
       כל עציר מינהלי, מרגע שפג תוקף המעצר שלו ויש צורך מצד מערכת הביטחון או מחשבה שראוי להמשיך את המעצר, מובא בפני שופט. מביאים את הנתונים בפניו ובוחנים את הסוגיה הזאת ואת ההמלצות לכאן ולכאן, ובהתאם לזה מאריכים או לא מאריכים.
       
עבד-אלמאלכ דהאמשה (רע"ם):
       
       אתה יודע כמה מגיעים?
       
סגן שר הביטחון זאב בוים:
       
       שאלת, אבל זה לא עניין לדיון בינינו. אני רק עונה לך על השאילתא שלך. דרך אגב, יש  עצורים מינהליים שאחרי התקופה הראשונה, ברגע שהיא תמה הם משתחררים. אני יכול להגיד לך יותר מזה: יש עצורים מינהליים שמשחררים אותם עוד לפני תום התקופה שנקצבה להם על-ידי השופט. הכול לפי העניין ולפי החוק, לא רק החוק הישראלי אלא החוק הבין-לאומי.
       
היו"ר יולי-יואל אדלשטיין:
       
       תודה לסגן השר.
       
עבד-אלמאלכ דהאמשה (רע"ם):
       
       סליחה.
       
סגן שר הביטחון זאב בוים:
       
       חשבתי שאתה משחרר אותי.

היו"ר יולי-יואל אדלשטיין:
       
       לא. בשמחה הייתי משחרר.
       
עבד-אלמאלכ דהאמשה (רע"ם):
       
       אדוני היושב-ראש, אני מבקש בכל זאת.
       
היו"ר יולי-יואל אדלשטיין:
       
       לא, אין שאלה. אולי יש ממלא-מקום שני לראש הממשלה, אבל אין שאלה שנייה בשאילתא.
       
עבד-אלמאלכ דהאמשה (רע"ם):
       
       אין פה התרסה. הוא מדבר על הנחות. אני רוצה נתונים. כמה מהם? - - -
       
היו"ר יולי-יואל אדלשטיין:
       
       אתה יכול לשאול עוד שאילתא. אדוני היה סגן יושב-ראש הכנסת, ואתה יודע שנשיאות הכנסת אינה אמונה על תוכן התשובה על שאילתא. אם יש לך תלונות, תפנה למזכירות הממשלה.
       
עבד-אלמאלכ דהאמשה (רע"ם):
       
       תשובה על השאילתא עצמה צריכה להיות.
       
היו"ר יולי-יואל אדלשטיין:
       
       טוב. עתה השאילתא האחרונה, שאילתא מס' 2312, מאת חבר הכנסת אבשלום וילן: התקדמות בניית גדר ההפרדה.
       
2312. התקדמות בניית גדר ההפרדה
       
חבר הכנסת אבשלום וילן שאל את שר הביטחון
       ביום י"ח בכסליו התשס"ה (1 בדצמבר 2004):
       
       לאור האי-בהירות בעניין מצב בניית גדר ההפרדה ולאור הנחיצות הביטחונית, רצוני לשאול:  
       
       מה מצב ההתקדמות של בניית גדר ההפרדה? 
       
סגן שר הביטחון זאב בוים:
       
       אם חבר הכנסת דהאמשה יבטיח לי שהוא לא יוסיף - בדרך כלל זו דרכו, ותמיד יהיה לו משהו להגיד - אגיד רק מלה אחת. הסתכלתי על השאילתא שלך. לא ראיתי שם שאתה ביקשת מספרים. אז לפחות בזה שנדייק.
       
       לגבי השאילתא של חבר הכנסת וילן בעניין גדר ההפרדה - סטטוס ביצוע העבודות בגדר הביטחונית הוא ברגע זה כדלקמן: א. גדר מופעלת מבצעית - 213 ק"מ - שרובה ככולה בחלק מצפון ועד למרכז, עד לאזור אלקנה, ועוד שני קטעים באזור ירושלים, עוטף-ירושלים, בחלק מהעוטף; ב. גדר בביצוע - 82 ק"מ; ג. צפי לתחילת ביצוע במהלך 45 הימים הקרובים - עוד 106 ק"מ.
       
       אנחנו מעריכים, כי עד סוף שנת 2005, תחילת 2006, הגדר תושלם עד מצודות-יהודה, כאשר בתוך 2006 יסתיים השלב האחרון, ממצודות-יהודה למצוקי מדבר יהודה.
       
היו"ר יולי-יואל אדלשטיין:
       
       שאלה נוספת לחבר הכנסת וילן.
       
אבשלום וילן (יחד):
       
       אדוני סגן שר הביטחון, האם באזור גוש-עציון נפתרה בעיית התוואי, ועד כמה אתם מתרחקים מ"הקו הירוק", וכך גם בכל הקטעים מהנקודה שהגדר מתחילה לטפס לכיוון ירושלים? בעקבות פסיקות בג"ץ, כמה אתם מתקרבים ל"קו הירוק", וכמה אתם ממשיכים להתעקש על הכללת כפרים ערביים מעבר לגדר ויצירת הבעיות הידועות?
       
היו"ר יולי-יואל אדלשטיין:
       
       תודה לחבר הכנסת וילן. אדוני סגן השר. 
       
סגן שר הביטחון זאב בוים:
       
       באופן כללי לעניין סוגיית התוואי בגוש-עציון, עוד לא התחילו שם בעבודות. למעשה, כבר יש גיבוש של התוואי על-ידי מערכת הביטחון, שיבוא לאישור הממשלה. 
       
אבשלום וילן (יחד):
       
       שאלתי גם כמה רחוק מ"הקו הירוק". 
       
סגן שר הביטחון זאב בוים:
       
       עכשיו אני רוצה לענות לך על זה. בעניין הזיקה בין "הקו הירוק" לגדר, העמדה של מערכת הביטחון ידועה וגם פסיקת הבג"ץ ידועה. בעקבות פסיקת בג"ץ, שנגעה בעיקר לשטחים באזור פרוזדור יהודה, מאזור אלקנה לכיוון מחנה עופר - ששם נקבעו העקרונות של המידתיות הנכונה בין פגיעה ברכוש פרטי, באדמות פרטיות, לבין צורכי הביטחון - בחנה מערכת הביטחון מחדש את התוואים גם באזור זה, וגם על-פי הכללים האלה קבעה את התוואי באזורים הדרומיים. בהתאם לכך הוסג התוואי המקורי של הגדר לכיוון "הקו הירוק". במקומות מסוימים, בפרוזדור ירושלים, הוא בחלקו עובר על תוואי "הקו הירוק", ובחלקים אחרים הוא עובר בין התוואי המקורי ובין "הקו הירוק", מזרחית ל"קו הירוק". מובן שבשאילתא הזאת ובמציאות הזאת אני לא יכול לתת לך בפירוט וברזולוציות מדויקות את הקטעים. אם תרצה, אני אוכל לשבת אתך עם מפה ולהראות לך בדיוק מה זז ולאן זז. בגדול, אפשר לומר שפסיקת בג"ץ הסיגה את הגדר מכיוון מזרח לכיוון מערב, ובדרך כלל הגדר בין התוואי המקורי ובין "הקו הירוק", בחלקים מסוימים גם על "הקו הירוק". 
       

היו"ר יולי-יואל אדלשטיין:
       
       הפעם אנחנו באמת מודים לסגן שר הביטחון, חבר הכנסת זאב בוים, ולאותם חברי כנסת שהצביעו במהלך הדיון אני מזכיר, מבחינת הפרוצדורה, שבשאילתא בעל-פה קיימת אפשרות של שאלה נוספת על-ידי שני חברי כנסת שהם לא בעלי השאילתא. בשאילתא רגילה רק מי שהפנה את השאילתא לשר יכול גם לשאול שאלה נוספת. זאת הפרוצדורה ואין בלתה. 

       
הצעת חוק איסור מימון טרור, התשס"ה-2004
       ["דברי הכנסת", חוב' י', עמ'    .]
(קריאה שנייה וקריאה שלישית)

היו"ר יולי-יואל אדלשטיין:
       
       אנחנו עוברים לנושא הבא: הצעת חוק איסור מימון טרור, התשס"ה-2004, קריאה שנייה וקריאה שלישית - גמר הנמקת ההסתייגויות. יש לנו כאן רשימת דוברים: חברת הכנסת זהבה גלאון - איננה, ומאבדת את זכות ההסתייגות. חבר הכנסת יוסי שריד, אותו דין. חבר הכנסת חיים אורון, אותו דין. חבר הכנסת רן כהן, חבר הכנסת רומן ברונפמן, ואפילו חבר הכנסת אבשלום וילן מיהר לצאת. חבר הכנסת אליעזר כהן - איננו. חבר הכנסת ג'מאל זחאלקה, חמש דקות לרשות אדוני. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אדוני היושב-ראש, אתה מנית כמה חברי כנסת שלא היו במליאה. זאת הנקודה הראשונה שאני רוצה להתייחס אליה. אני חושב שאחת הסיבות לכך שהם אינם במליאה היא שאנחנו דנים היום בחוק ולא מצביעים עליו. לכן חברי כנסת רבים חושבים שאם אין הצבעה ואין הכרעה היום, אין טעם לבוא. זאת בעיה קטנה, אבל הבעיה הגדולה היא ההפרדה בין דיון לבין הצבעה בכל חוק שהוא, לא בחוק הזה דווקא, שמעוותת את התהליך הדמוקרטי בכנסת, כי למה נועד מכשיר ההסתייגויות של חברי הכנסת? לאחר שהחוק עבר בקריאה טרומית, בקריאה ראשונה, עובד בוועדה, נשארו אי-אלו נושאים שיש הסתייגות עליהם, ולחבר כנסת יש רשות לעלות לדוכן ולנסות לשכנע את חברי הכנסת בהסתייגויות שלו, כדי שיצביעו עבורן. אדוני היושב-ראש, את מי אני אשכנע עכשיו? את הכיסאות הריקים?
       
היו"ר יולי-יואל אדלשטיין:
       
       אולי את יושב-ראש הישיבה. 
       
ג'מאל זחאלקה (בל"ד):
       
       אדוני היושב-ראש, אני אשכנע אותך, אבל מרבית חברי הכנסת, 90% מאלה שיצביעו על החוק, לא ישמעו את ההסתייגויות שלי; לא רק שלי, גם של אחרים. זו שיטה לרוקן מתוכן את הדיון בכנסת. אתה יודע, פעם זה נעשה כמקרה חריג, אבל כמעט כל שבוע וכמעט כל יום שיש דיונים בכנסת, ההצבעה במועד אחר. מה זאת הצבעה במועד אחר? אז בשביל מה אנחנו מקיימים דיונים? בשביל הפרוטוקול? אז מה אם יש ישיבת מרכז של מפלגת העבודה? אז שלא יהיו דיונים בכנסת. 
       
       אדוני היושב-ראש, אני אפנה ליושב-ראש הכנסת. יכול להיות שיש חמישה, שישה חברי כנסת עכשיו באולם, ואם אתה כולל גם אותי, שבעה חברי כנסת. יכול להיות שחלק מהם אפילו לא יהיו באולם ויבואו 50 חברי כנסת להצביע. 

אורי יהודה אריאל (האיחוד הלאומי - ישראל ביתנו):
       
       דרך אגב, הם יהיו בעולם, הם לא יהיו באולם. 
       
ג'מאל זחאלקה (בל"ד):
       
       אין לי בעיה בין אל"ף לעי"ן. 
       
אורי יהודה אריאל (האיחוד הלאומי - ישראל ביתנו):
       
       אנחנו מאחלים לכל חברי הכנסת אריכות ימים. 
       
ג'מאל זחאלקה (בל"ד):
       
       אדוני היושב-ראש, בכל מקרה, אני לא חושב שזאת שיטה. 
       
       בשביל מה להיכנס לפרטים בכל נושא? ככה סתם לדבר? אני אפילו לא מנסה. אפילו חברי כנסת שלא יסכימו לדעתי, לפחות יבינו ויראו שיש כאן בעיה. אדוני היושב-ראש, יש מקרים רבים, מניסיוני רק בשבועות האחרונים, שאני עליתי לדוכן והיו חברי כנסת שרצו להצביע באופן מסוים, ואחרי שהם שמעו אותי ואת הנימוקים שלי, הם החליטו להצביע באופן אחר. אדוני היושב-ראש, גם לי זה קרה שישבתי באולם, עלה לדוכן חבר כנסת, שמעתי את נימוקיו והבנתי שיש לו נימוקים משכנעים, ואז שיניתי את דעתי לעומת מה שחשבתי להצביע בהתחלה. 
       
       הפרלמנט נפגע פגיעה קשה מההפרדה הזאת בין דיון להצבעה. אני לא אומר אפילו שחברי הכנסת ישכחו את הנימוקים. הם לא נמצאים, הם לא ישמעו אותם בכלל. לא יכול להיות שאת הנימוקים ישמעו הכיסאות הריקים, והידיים המורמות או האצבע יהיו בשר ודם, שיחליטו בלי לשמוע, לא רק את נימוקי, את נימוקיהם של אחרים. 
       
היו"ר יולי-יואל אדלשטיין:
       
       עכשיו הזמן תם. 
       
ג'מאל זחאלקה (בל"ד):
       
       אדוני היושב-ראש, אני רוצה רק להפנות את תשומת לבך לכך שזאת הפעם השנייה שיש דיון בנושא הזה. אני דיברתי חמש דקות בפעם שעברה, ונאמר שהיום או בפעם הבאה יתאפשר לנו, כי יש לנו הרבה הסתייגויות. לא מגיעות לי רק חמש דקות, כי יש לי כמה הסתייגויות - או שאדוני ירצה שאני אעלה כל פעם או שאני אסיים עכשיו. 
       
היו"ר יולי-יואל אדלשטיין:
       
       אני חושב שסיימת את הזמן שהוקצב לך. יש צדק רב בטענה שלך. אני רק חייב לומר לך ולשאר חברי הכנסת הנמצאים, שאני עד כל פעם בנשיאות הכנסת - וחבר הכנסת ברכה יאשר זאת – שיושב-ראש הכנסת נלחם נגד התופעה הזאת של בקשות הממשלה לדחות את ההצבעות למועד אחר. לכן, גם אתה מוזמן לפנות ליושב-ראש וגם אני וסגני יושב-ראש אחרים נפנה אליו בנושא הזה.
       
ג'מאל זחאלקה (בל"ד):
       
       בהחלט, חבל לשכנע את הכיסאות הריקים.
       
היו"ר יולי-יואל אדלשטיין:
       
       תודה לחבר הכנסת ג'מאל  זחאלקה. 
       
       
מסמכים שהונחו על שולחן הכנסת
       
היו"ר יולי-יואל אדלשטיין:
       
       הכרזה לסגנית המזכיר, בבקשה. 
       
סגנית מזכיר הכנסת רות קפלן:
       
       ברשות יושב-ראש הישיבה, הנני מתכבדת להודיע, כי הונחה היום על שולחן הכנסת החלטת ועדת האתיקה בנושא הקובלנה של שרת החינוך, התרבות והספורט לימור לבנת נגד חבר הכנסת עסאם מח'ול. תודה רבה. 
       

הצעת חוק איסור מימון טרור, התשס"ה-2004
(קריאה שנייה וקריאה שלישית)

היו"ר יולי-יואל אדלשטיין:
       
       חבר הכנסת ואסל טאהא - אינו נוכח. חבר הכנסת מוחמד ברכה - בבקשה, אדוני, חמש דקות לרשותך.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני רוצה להמשיך מהמקום שבו סיים חברי חבר הכנסת זחאלקה בכל הנוגע להתייחסות לחוקים. אני מבין שהממשלה מייחסת לחוק הזה חשיבות רבה. הוא יכול להיכנס כאחד המרכיבים של ספינת הדגל של הממשלה הזאת בכל מה שקשור לנושא החקיקה האנטי-דמוקרטית. יש להם קרדיט לא קטן בכל הנוגע לעניין הזה. אם הממשלה מייחסת חשיבות כל כך רבה לחקיקה הזאת, המינימום הראוי הוא לבוא ולשמוע אילו טענות יש לחברי הכנסת, את ההסתייגויות, את הביקורת. הרי בסופו של דבר אנחנו מדברים על דיני נפשות ולא על אירוע כזה או אחר שהוא שולי, שאין לו מקום בסדר-היום הציבורי. לכן, גם היעדרותה של הממשלה מהדיון על ההסתייגויות וגם הכפפת סדר-היום של הכנסת לנוכחות הקואליציונית, זה דבר שאינו מתקבל על הדעת. 
       
       הצעת חוק מועלית כדי שיצביעו עליה ולא כדי שאנשים יוציאו קיטור ובזמן ההצבעה אף אחד לא יודע מה נאמר ומה לא נאמר, על מה מצביעים ועל מה לא מצביעים. יש מכונת הצבעה אוטומטית אם זה נוגע לקואליציה ויש גם מכונת הצבעה אוטומטית כשזה נוגע להסתייגויות שלנו, של חברי הכנסת הערבים וחברי כנסת שיש להם גישה נאורה ודמוקרטית להצעות חוק שונות, במיוחד להצעת החוק הזאת.
       
       בשבוע שעבר דיברתי על הסמכות הדרקונית שניתנת בידי יחידים על מנת לקבוע אם הארגון או האדם או הקבוצה נמנים עם הטרור. עצם הקיטלוג הזה הוא קיטלוג ממשלתי, של גוף פוליטי. הממשלה או ועדת השרים או שר הביטחון קובעים על-פי התקנות לשעת-חירום איזה ארגון או איזה אדם נמנים עם ארגון טרור וכו'. זה דבר שאינו מתקבל על הדעת. זה פתח מאוד מסוכן - יכול להיות שלא היום, אולי מחר - לחיסול חשבונות פוליטיים עם קבוצות מסוימות. 
       
       הדוגמה שעומדת לנגד עינינו היא מעצרה של הנהגת התנועה האסלאמית. הם שבתו רעב במשך תשעה ימים. הם הפסיקו את שביתת הרעב ביום ראשון, לאחר הפנייה של הנהגת הציבור הערבי. ביום שישי האחרון ביקרתי אצלם וקראתי להם להפסיק את השביתה. הם אמרו שהם מפקידים את ההחלטה הזאת בידי הנהגת הציבור הערבי, ואכן הנהגת הציבור הערבי פנתה והם נענו. ידוע שלשביתת הרעב לא היה סדר-יום, כלומר לא היתה רשימה של דרישות, אלא רצו להפנות את תשומת הלב להמשך המעצר הזה, שנמשך 550 יום ללא הכרעה משפטית. 
       
       בית-המשפט העליון נותן פעם אחר פעם גושפנקה חוקית להמשך המעצר השרירותי. כבוד השופט לינדנשטראוס, שעומד בראש בית-המשפט, כבר פנה וזימן את הצדדים אליו לחדר וביקש לסגור את התיק הזה. הוא ביקש להגיע להבנה עם הנאשמים ולסגור את התיק. הוא יודע שחומר שמונח לפניו הוא לא חומר משפטי. יש כל מיני דברים עמומים, יש כל מיני שקרים שאחר כך חוזרים מהם. 
       
       השיא היה בזה שהביאו "מומחה", כביכול, כדי להעיד על מהותו של האסלאם. קוראים לו פרופסור רפי ישראלי. הוא אחד שידוע שהוא איש ימין קיצוני ביותר. הוא בא לומר, שלא מספיק שנהרגו 13 אזרחים באירועי אוקטובר 2000. הוא בא לומר, שהאסלאם מטבעו הוא דת שקוראת לאלימות וטרור. איזה מין דברים נחותים אלה? איזה מין רמה ירודה זו? הדברים האלה מובאים על-ידי איש אקדמיה כביכול, שבא לייצג את המדינה; כלומר, הדברים האלה כביכול נאמרים גם בשם המדינה. זה סוג של דברים, של תפירת תיק, הכרזה על קבוצת אנשים כארגון טרור. 
       
       אחרי החקיקה הזאת, שתופעל רטרואקטיבית, זה יהיה פשוט עניין מטורף לשפוט אנשים על עבירות שלא היו עבירות בזמן שהם לא עשו, לא בזמן הזה ולא בזמן ההוא. הדברים האלה מקוממים. 
       
       אני חושב שהחוק הזה הוא חוק אנטי-דמוקרטי בעליל. הוא חוק שבא להכשיר שרצים ולהיות מעין מכשיר פוליטי בידי ממשלה פוליטית, שמורכבת ממפלגות פוליטיות, ללא אישור משפטי כלשהו, ולהוציא אנשים אל מחוץ לחוק. ההאשמה העיקרית כביכול נגד אנשי התנועה האסלאמית היא, שהם כאילו תמכו באנשים שהם תומכי טרור. הדברים נמצאים אצל רשויות המדינה, אדוני היושב-ראש. יש להם רשימות של יתומים ושל משפחות שהם תומכים בהם מדי חודש. זה על-פי רשימות שנמצאות בידי השב"כ, לאור השמש, ועל אף זאת מעמידים אותם למשפט על תמיכה בטרור. 
       
       אם סיוע ליתומים ולאנשים חסרי מגן כלכלי זה פעילות טרור, לי יש כבוד רב להימנות עם הפעולה הזאת. אני אכן מממן אישית ערבות חודשית לשלושה ילדים יתומים, שלא פגשתי בהם מעולם ואני לא מכיר אותם, רק יודע את שמותיהם. לא מעניין אותי מי אבא שלהם ומי אמא שלהם. הם ילדים חסרי כול. אם זו עילה למשפט, בבקשה, שיפתחו בהליכים. תודה רבה, אדוני.
       
היו"ר יולי-יואל אדלשטיין:
       
       תודה רבה לחבר הכנסת מוחמד ברכה. חבר הכנסת עסאם מח'ול, בבקשה, חמש דקות לרשותך.
       
עסאם מח'ול (חד"ש-תע"ל):
       
       חמש דקות לכל הסתייגות?
       
היו"ר יולי-יואל אדלשטיין:
       
       לא, חמש דקות לנאומך.


אורי יהודה אריאל (האיחוד הלאומי - ישראל ביתנו):
       
       תן לו עוד דקה על חשבון השבוע הבא.
       
עסאם מח'ול (חד"ש-תע"ל):
       
       אני מציע לנשיאות הכנסת לא ללכת לכיוון שמנסה להשתיק את הוויכוח, במיוחד כאשר מדובר בנושא כזה.
       
היו"ר יולי-יואל אדלשטיין:
       
       אני לא מעלה על הדעת שנשיאות הכנסת תשתיק ויכוח כלשהו בבית הזה. בנשיאות הכנסת מיוצגים ימין, שמאל, אופוזיציה וקואליציה כאחד. 
       
עסאם מח'ול (חד"ש-תע"ל):
       
       מה זאת אומרת הסכמה בהצעת חוק כזאת? יש אופוזיציה? אם יש לי הסתייגויות ואני מבקש להסביר אותן, איזו זכות יש לקואליציה ואופוזיציה למנוע ממני זאת?
       
היו"ר יולי-יואל אדלשטיין:
       
       אתה צודק מאוד. במקרה יש לך נציג, יושב-ראש הסיעה שלך, שיושב יחד אתי בנשיאות הכנסת. אני חושב שדרכו אתה יכול להפנות תלונה. 
       
עסאם מח'ול (חד"ש-תע"ל):
       
       אני רוצה להסביר את ההסתייגויות שלי, שכולן לעניין. אני חושב שהשאלה של טרור וניסיון להפעיל טרור דווקא על-ידי ובשם האתיקה, זה חלק מהעניין שצריך להעסיק אותנו, אדוני היושב-ראש. ההצעה הזאת אינה הראשונה שדנה בנושא. 

       אני הגשתי עם חברי לסיעה הצעת חוק לתיקון הפקודה למניעת טרור, שבמסגרתה אנחנו מבקשים שני דברים: להוציא מההגדרה של טרור את אלה שנאבקים למען שחרור לאומי ואת אלה שנאבקים למען  שחרור מכיבוש; ולהכליל בהגדרה של טרור, טרור ממלכתי וטרור של מדינה, גם אם הוא נעשה באמצעים משוכללים ובמטוסים ובפצצות של טונה. מי שלא עושה את ההבחנה הזאת, מי שלא משנה את ההגדרות בכיוון הזה, לא מטפל בצורה אמינה ואמונה בשאלה האמיתית של הטרור. 
       
       אני חושב שלטרור יש גם צורות יותר אלגנטיות. אני רואה את החלטת ועדת האתיקה שהודיעה עליה כרגע סגנית מזכיר הכנסת, ואני חושב שיש דבר לא אתי וצריך להגיע לכל הפרלמנטים בעולם, בכך שעומד בראש ועדת האתיקה בכנסת אדם בעל תפיסת עולם גזענית, טרנספריסטית, פאשיסטית קלאסית, והוא לא מתבייש בכך. הוא מחליט להשתמש בוועדת האתיקה ככלי לחסימת ויכוח פוליטי, וויכוח פוליטי כואב ונוקב אתו אישית.
       
היו"ר יולי-יואל אדלשטיין:
       
       חבר הכנסת עסאם מח'ול, בתור מי שישב בוועדת האתיקה במספר רב של ישיבות, הדברים לא מקובלים עלי.
       
עסאם מח'ול (חד"ש-תע"ל):
       
 	קודם כול, השעון עדיין עובד? 

היו"ר יולי-יואל אדלשטיין:
       
       השעון עובד. אני חושב שהדברים שלך - - -
       
עסאם מח'ול (חד"ש-תע"ל):
       
       למה אתה לוקח לי את הזכות לדבר? 
       
היו"ר יולי-יואל אדלשטיין:
       
       אני גם יכול להוריד אותך אם תמשיך בסגנון הזה. לאף אחד אין זכות מעל הבמה כאן במליאה, בשפה עממית "לרדת" על ועדת האתיקה. יושבים שם אנשים הכי אמונים בבית הזה.
       
עסאם מח'ול (חד"ש-תע"ל):

       יש זכות, אני אגיד לך. 
       
יחיאל חזן (הליכוד):

       רק לך, חבר הכנסת מח'ול, מותר.
       
עסאם מח'ול (חד"ש-תע"ל):
       
       אין לאף אחד, גם לא לוועדת האתיקה, הזכות לשחק בזכות חבר הכנסת לדבר. להשתיק חברי כנסת זה רק עם טנקים, ולא על-ידי החלטות של ועדת אתיקה.  
       
       עומדת כאן שרה, אני מדבר, ועל זה אני נשפט - לאסור עלי לדבר עשרה ימים בכנסת. וכי למה? כי בדיון שהיה על שביתת המצילים אני אמרתי, שאחרי ששמונה אזרחים של מדינת ישראל טבעו בים, ואני אומר שזה הפך להיות ים המוות, על שם ספרו של ז'ורז' אמאדו. יושבת כאן שרת תרבות שלא יודעת מי ז'ורז' אמאדו ומה ספרו. היא קמה והיא אומרת: מה זה ים המוות? אני אומר שממשלה שאני מטיל עליה אחריות לאיבוד חייהם של שמונה אזרחי מדינת ישראל, היא ממשלת מוות. ומי שיש לו ויכוח עם זה שיתווכח עם זה. מי אמר שזה אסור? אני אומר שממשלה שמתעלמת מזה שאזרחיה מתים וטובעים בים, היא ממשלת מוות. 
       
אורי יהודה אריאל (האיחוד הלאומי - ישראל ביתנו):
       
 - - -

עסאם מח'ול (חד"ש-תע"ל):
       
       זה מזכיר לי את פרופסור ליבוביץ שנסע מחיפה ביום סגריר וצעיר שישב לידו אמר לו: סגור, אדוני, את החלון של האוטובוס. הוא אומר לו: וכי למה? אומר לו: כי קר בחוץ. אז ליבוביץ אומר לו:  טיפש,  ואם אני אסגור את החלון יפסיק להיות קר בחוץ? ואני שואל אתכם, אם אתם תמנעו ממני להגיד שזאת ממשלת מוות, היא תפסיק להיות ממשלת מוות? על מה אתם מדברים? על איזה אתיקה אתם מגינים?
       
        אני פונה אל יושב-ראש הכנסת, אני אומר שהוא האחראי ונשיאות הכנסת האחראית, לא יושב-ראש ועדת האתיקה. 
       
היו"ר יולי-יואל אדלשטיין:
       
       תודה, זמנך תם.
       
עסאם מח'ול (חד"ש-תע"ל):
       
       פרלמנט שמרשה שאדם כזה, עם דעות כאלה, ישב בראש ועדת האתיקה, הוא פרלמנט שעושה פעולה לא אתית. 
       
היו"ר יולי-יואל אדלשטיין:

       תודה רבה.
       
עסאם מח'ול (חד"ש-תע"ל):
       
       אני חושב שזאת השאלה שצריך לדון בה היום, ולא השאלה של טרור באופן כללי, אלא ניסיון לנצל את המעמד כדי לחסום את פיותיהם של חברי הכנסת. 
       
היו"ר יולי-יואל אדלשטיין:
       
       תודה רבה.
       
עסאם מח'ול (חד"ש-תע"ל):

       אני חושב שדבר כזה לא נעשה, ודבר כזה לא ייעשה במשטר מתוקן ובמדינה מתוקנת. יש ניסיון להעלות ולרמוס ברגל גסה את הדמוקרטיה הישראלית, והכלים כבר מוכנים, כולל יושב-ראש ועדת האתיקה. 
       
יחיאל חזן (הליכוד):

       אתה דואג לדמוקרטיה הישראלית, אתה דובר של הפלסטינים.
       
עסאם מח'ול (חד"ש-תע"ל):
       
       אתה לא מכיר מה זה דמוקרטיה. אתה יצור שלא שווה לדבר אליו. 
       
היו"ר יולי-יואל אדלשטיין:
       
       חבר הכנסת מח'ול, אני קורא אותך לסדר בפעם הראשונה. 
       
עסאם מח'ול (חד"ש-תע"ל):
       
       אתה  יצור שלא צריך להתייחס אליו.

היו"ר יולי-יואל אדלשטיין:
       
       חבר הכנסת מח'ול, אני קורא אותך לסדר בפעם השנייה. 
       
עסאם מח'ול (חד"ש-תע"ל):
       
       אתה יצור שלא צריך להתייחס אליו.
       
היו"ר  יולי-יואל אדלשטיין:
       
       חבר הכנסת מח'ול, פשוט לא הספקתי לקרוא אותך לסדר בפעם השלישית, אחרת בעונג רב הייתי מוציא אותך מן האולם על התנהגות לא ראויה. 
       
ג'מאל זחאלקה (בל"ד):

       למה בעונג רב? 
       
היו"ר יולי-יואל אדלשטיין:

       על התנהגות כזאת בעונג רב, כי בושה לכנסת ההתנהגות הזאת. גם הדברים האלה על ועדת האתיקה, שיושבים בה חברים שנבחרו אישית על-ידי יושב-ראש הכנסת, כידועים בהגינותם. דברים מסוג זה, מפי אדם שקיבל נזיפה, לא יישמעו במליאת הכנסת. לא יישמעו במליאת הכנסת דברים כאלה. 
       
ג'מאל זחאלקה (בל"ד):

       זו דעתך.
       
עסאם מח'ול (חד"ש-תע"ל):

        העולם ישפוט ולא אתה.
       
היו"ר יולי-יואל אדלשטיין:
       
       לא יישמעו במליאת הכנסת דברים כאלה. אני קורא אותך לסדר בפעם השלישית, נא לצאת מהאולם. 

אורי יהודה אריאל (האיחוד הלאומי - ישראל ביתנו):

       זה רעיון טוב.
       
היו"ר יולי-יואל אדלשטיין:
       
       נא לצאת מהאולם, אני קראתי אותך לסדר בפעם השלישית.

אורי יהודה אריאל (האיחוד הלאומי - ישראל ביתנו):
       
       אולי תשחרר אותנו כבר.
       
ג'מאל זחאלקה (בל"ד):
       
       מה שאתה עושה זה נקמנות.
       
היו"ר יולי-יואל אדלשטיין:
       
       חבר הכנסת אחמד טיבי - אינו נוכח. חבר הכנסת אופיר פינס-פז - לא נוכח. חברי הכנסת, אכן, גמר הדיון בהצעת חוק איסור מימון טרור. 
       
       חבר הכנסת מח'ול, אני קראתי לך לצאת מהאולם אחרי שלוש קריאות לסדר. 
       
אורי יהודה אריאל (האיחוד הלאומי - ישראל ביתנו):

       אני הייתי מצטרף לסדרנים, אבל זה לא יאה. מח'ול, סע לחו"ל.
       
היו"ר יולי-יואל אדלשטיין:
       
       אתה אפילו לא יכול להגיש תלונה לוועדת האתיקה, כי עומד בראשה פאשיסט לשיטתך.
       
עסאם מח'ול (חד"ש-תע"ל):
       
       אני לא אגיש, אני לא מכיר בוועדת אתיקה כזאת. זו ועדה אנטי-אתיקה.
       
היו"ר יולי-יואל אדלשטיין:
       
       בבקשה, נא לצאת מהאולם. 
       
       			(חבר הכנסת עסאם מח'ול יוצא מאולם המליאה.)
       

היו"ר יולי-יואל אדלשטיין:

       חברי הבית, אני מאוד מצטער על התקרית הזאת. אני חושב שהיא לא מוסיפה כבוד למליאה. ודאי שהדברים ששמענו, בלשון המעטה לא מוסיפים כבוד למליאה. 
       

הצעת חוק לעידוד מחקר ופיתוח בתעשייה (תיקון מס' 3), התשס"ה-2004
       [רשומות (הצעות חוק, חוב' מ/141).]
(קריאה ראשונה)

היו"ר יולי-יואל אדלשטיין:
       
       הנושא הבא שלנו הוא הצעת חוק לעידוד מחקר ופיתוח בתעשייה (תיקון מס' 3), התשס"ה-2004, קריאה ראשונה. יציג את ההצעה שר התעשייה, המסחר והתעסוקה. אבל הוא איננו. סגנית המזכיר, האם הוא בבניין? חברי הכנסת, אני אפתיע אתכם, אבל גם הנושא הבא אמור להיות מוצג על-ידי השר. הנושא הבא הוא הצעת חוק לעידוד השקעות הון (תיקון מס' 59), התשס"ה-2004 - נושא מס' 9 בסדר-היום -  גם כן בקריאה ראשונה, וגם כן יציג את הנושא שר התעשייה, המסחר והתעסוקה. לצערי הרב - איננו. 
       
       חבר הכנסת רשף חן לפחות נמצא? 
       
ג'מאל זחאלקה (בל"ד):

       אני מציע להכריז על הפסקה או על תום הישיבה.
       
היו"ר יולי-יואל אדלשטיין:

       אנחנו לא נזדקק להפסקה. חברי סיעת שינוי יודעים לאתר את חבר הכנסת רשף חן? השר אולמרט כאן, אנחנו נמתין שנייה לבואו של שר התמ"ת וממלא-מקום ראש הממשלה. 
       
שר התעשייה, המסחר והתעסוקה אהוד אולמרט:
       
       אדוני היושב-ראש, חברי הכנסת, אני חייב להתנצל על ההשהיה הזאת של שתי דקות - - -
       
היו"ר יולי-יואל אדלשטיין:
       
       קיבלנו את התנצלותך.
       
שר התעשייה, המסחר והתעסוקה אהוד אולמרט:
       
       פשוט מקובל שהזמן מנוצל תוך כדי ישיבות גם לעבודה. ביקשתי שיודיעו לי בלשכה.
       
היו"ר יולי-יואל אדלשטיין:
       
       אני מוחה על תוכן דבריך. גם הישיבות כאן הן עבודה. עבודה נוספת, אתה מתכוון.
       
שר התעשייה, המסחר והתעסוקה אהוד אולמרט:
       
       לא, עבודה נוספת שלי בענייני המשרד. 
       
       רבותי חברי הכנסת, החוק הזה היה מלכתחילה צריך לעלות במסגרת חוק ההסדרים, אבל הגענו למסקנה שמן הדין שיידון כהצעת חוק נפרדת, וכך הוא מוגש. הוא יידון בצורה נפרדת, ואני מקווה שהוא יאושר על-ידי הכנסת בשלוש קריאות עוד לפני תום השנה הנוכחית.
       
       השינוי המהותי שעליו אני רוצה לדבר בהצגת החוק נוגע לאפשרות לייצא אל מחוץ למדינת ישראל את מה שנקרא בלשון המקצועית המקובלת intellectual properties, זאת אומרת זכויות יוצרים. במשך שנים, במצב המשפטי הקיים, כל פרויקט של מחקר ופיתוח שמדינת ישראל, באמצעות המדען הראשי, היתה מעורבת בפיתוחו, בטיפוחו, במימונו, לא ניתן היה להוציאו ממדינת ישראל. 
       
       מובן שהחובה שלא להוציא את זכויות היוצרים החוצה יש בה יתרונות מסוימים. היתרונות הם בראש ובראשונה בכך, שאפשר להבטיח שאם הזכויות הללו מבשילות לכלל מוצר, שיש לו שווקים פוטנציאליים, אז הייצור שלו יתקיים במדינת ישראל. זה כמובן מספק מקומות תעסוקה, יש לכך כל היתרונות שנובעים מן העובדה שהמוצר הזה מפותח בארץ ומיוצר בארץ ומיוצא מן הארץ לחוץ-לארץ. 
       
       אלא שהגענו למסקנה, שבמציאות הכלכלית הקיימת, ככל שהליכי הגלובליזציה הולכים ומתרחבים, מה שנראה היה בשקלול של הגורמים כיתרון מסוים, הופך להיות חולשה, שמחייבת בדיקה מחדש של הנושא הזה. 
       
       אנחנו מעוניינים למשוך למדינת ישראל השקעות חוץ. בדרך כלל ההשקעות שבאות מחוץ-לארץ, בתחומים כאלה של מחקר ופיתוח, הן השקעות של חברות גדולות, משום שהן פוטנציאל להשקעות מסיביות, כאשר הכספים של המדען הראשי, חשובים ככל שיהיו, ממנפים השקעה בהיקפים הרבה יותר גדולים, באמצעות ההשקעות שבאות מבחוץ.
       
       אלא שכשחברה רב-לאומית גדולה משקיעה בפיתוח מוצר חדש במסגרת המסלול הזה, היא כמובן רוצה גמישות הרבה יותר גדולה כשזה מגיע לשלב ההבשלה והייצור, משום שחברות מהסוג הזה פועלות בהיקפים גלובליים. אני יכול להביא לכם דוגמאות של חברות כאלה שפועלות בארץ, נניח חברת "אינטל", או חברת IBM , או חברת "סימנס", או חברת "סיסקו", חברות ענק, שיש להן כבר היום ברחבי העולם במקומות שונים בסיסי ייצוא, משם שהשיווק שלהן נעשה ללמעלה מ-100 מדינות, והאסטרטגיה שלהן היא גלובלית. 
       
       הם מעוניינים להיות מסוגלים לייצר ולשווק את המוצר שהם השקיעו בפיתוחו על-פי האסטרטגיה השיווקית שלהם, שלא צמודה למקום אחד או למדינה אחת. הם יכולים להשקיע בפיתוח מוצר בישראל, אבל אם הם לא יוכלו לייצר את המוצר לאחר מכן בשום מקום אחר זולת ישראל, אז לפעמים לא כדאי להם להשקיע כאן. הם יעשו את ההשקעה הזאת במחקר ופיתוח במקום אחר, או, מה שעלול להיות הרבה יותר חמור מבחינתנו, הם יעדיפו לעשות את ההשקעה במחקר ופיתוח במקום כלשהו ולייצא אליו את אלה שעוסקים במחקר ופיתוח אצלנו. יפתו את החוקרים או את היזמים בפיתויים כספיים, שהם בהחלט מושכים, ויעבירו אותם לעבוד בסינגפור או באירלנד או בהודו או בסין, ואנחנו נפסיד את כוח-האדם המעולה, שהוא היתרון היחסי היחיד כמעט שיש למדינת ישראל על פני מדינות אחרות. 
       
       אנחנו מוכרחים לחשוב על איזו אסטרטגיה כזאת שבה כדאי יהיה לחברות מבחוץ להשקיע בישראל במחקר ופיתוח, ולנו כדאי יהיה לאפשר להן לייצא את זכויות היוצרים הללו למקומות נוספים, ועם זה נוכל להבטיח את האינטרסים שלנו בכל מה שקשור גם לכוח-האדם המקצועי, שאנחנו מעוניינים לשמור אותו כאן, וגם נוכל לקבל פיצוי הולם על ההשתתפות שלנו בפיתוח המוצר הזה, שלאחר מכן לא תמיד ייוצר רק בישראל, אלא יכול שייוצר גם במקומות אחרים, ועל-ידי כך לכאורה נפסיד את שוקי היצוא, שאלמלא כן היינו יכולים ליהנות מהם. 
       
       הצעת החוק הזאת באה לפתור את הבעיה. הסעיף שמדבר על כך בעיקרו הוא סעיף 3 להצעת החוק כפי שהיא מוגשת כאן. נאמר בו: "על אף האמור בסעיף קטן (א), רשאית ועדת המחקר, במקרים מיוחדים, לאשר במהלך ביצוע התוכנית או לאחר סיומה, לפי בקשה מאת מקבל האישור, העברה של ייצור או של זכויות ייצור של מוצר שפותח במסגרת התוכנית או הנובע ממנה אל מחוץ לישראל, שבשלה יפחת שיעור הייצור בישראל משיעור הייצור המקורי האמור בסעיף קטן (א), ובלבד שיתקיים אחד מאלה" - וכאן רשימת התנאים המהותיים, שבאה לאזן את ההפסד שעלול להיגרם לנו כתוצאה מכך שניתן אישור לייצא את המוצר, אישור לייצר את המוצר הזה מחוץ לישראל.
       
       קודם כול, מקבל האישור יחויב בתשלום תמלוגים בשל העברת הייצור, בשיעורים ובתנאים שנקבעו לפי הוראות סעיף 21(ג). אין טעם שאכנס לכל פירוט התנאים הספציפיים הללו. בעיקרון זה אומר, שאם מישהו יוכל לקבל אישור לייצר את המוצר הזה בחוץ-לארץ, הוא יצטרך לפצות את מדינת ישראל על-פי איזו נוסחת חישוב, כשמביאים בחשבון את ההפסדים שייגרמו למדינה כתוצאה מזה שהייצור יהיה במקום אחר.
       
       נוסף על כך, במסגרת חישוב נוסחת הפיצוי - - - 
       
ג'מאל זחאלקה (בל"ד):
       
       כיצד תחייב את הקרטל הבין-לאומי? 
       
שר התעשייה, המסחר והתעסוקה אהוד אולמרט:
       
       יהיה הסכם חוזי, וההסכם החוזי הזה הוא שפיט. אפשר לתבוע על-פיו, אם הם לא יעמדו בהתחייבות. אגב, זה לא מה שמדאיג אותי, הם יעמדו בהתחייבות. מדובר בקונצרנים יותר מדי גדולים, בעלי אינטרסים  גדולים מכדי שיהיה כדאי להם לרמות.
       
ג'מאל זחאלקה (בל"ד):
       
       מוצר אחד היום מייצרים בעשרה מקומות בעולם.
       
שר התעשייה, המסחר והתעסוקה אהוד אולמרט:
       
       על זה לא מדובר. 
       
ג'מאל זחאלקה (בל"ד):
       
       מדובר על חלק שיש בארץ, יש השתתפות ממשלתית פה.
       
שר התעשייה, המסחר והתעסוקה אהוד אולמרט:
       
       חבר הכנסת זחאלקה, תראה. מה שאני מדבר – אני מדבר על תוכנית חדשה שבה המדען הראשי משקיע יחד עם משקיע מבחוץ במוצר חדש. אז זכויות הייצור של המוצר הזה הן דבר מוגדר, מזוהה, מאותר ומובחן מדברים אחרים. אלה דברים שאפשר גם לפקח עליהם וגם לאכוף אותם. בוא, אין טעם שניכנס לוויכוח על הצד הטכני, האופרטיבי. אני מדבר על הצד העקרוני. 
       
       לאחר מכן נאמר: "כנגד העברת הייצור אל מחוץ לישראל, יועבר לישראל ייצור או זכויות ייצור של מוצר ברמה טכנולוגית דומה או גבוהה יותר מהמוצר נושא הבקשה להעברה - - - ובלבד שהיקף התעסוקה ויצירת מקומות העבודה בישראל - - -", וכו' וכו', יהיו כאלה שיספקו אותנו, שיעמדו בקריטריונים מסוימים. 
       
       במלים אחרות, לפעמים במקום תשלום תמלוגים יהיה תשלום שווה כסף. מה שווה כסף? שהם יעבירו לישראל ייצור של - אותה חברה, שיש לה זכויות יוצרים על מוצרים נוספים, אחרים, תעביר לישראל ייצור של המוצרים הללו, באופן שיוסיף מקומות עבודה או תעסוקה בהיקף שייקבע, על-פי קריטריונים שיוגדרו בתקנות, ואשר התועלת שתנבע מהם למדינת ישראל ניתנת לאומדן או להערכה, באופן שמאזן את ההפסד שנגרם כתוצאה מהייצור של המוצר ההוא שיועבר לחוץ-לארץ. 
       
       יש פה עוד כל מיני סעיפי משנה, שאין טעם שאני אכנס אליהם. מה שחשוב לפי דעתי הוא העיקרון שאומר, שיש אפשרות לייצא את זכויות היוצרים הללו, ויש אפשרות על-ידי כך ליצור מרחב גמישות הרבה יותר גדול מכפי שהיה קיים היום, דבר שללא ספק יהיה גורם משמעותי ביותר בקבלת ההחלטות של חברות גדולות מחוץ-לארץ, שרוצות להשקיע בישראל. 
       
       אנחנו עשינו את זה, בין היתר, משום שראינו שהדברים הללו משפיעים על היקף ההשקעות בישראל בתחומי המחקר והפיתוח. זה התחום שבו למדינת ישראל יש יתרון משמעותי כמעט על פני כל מדינה אחרת. בכל המפגשים שיש לי עם קהיליות העסקים במדינות אחרות, זאת כמעט השאלה הראשונה שאני נשאל, וכשאני אמרתי שאנחנו מתכוונים לחוקק את החוק הזה, בדרך כלל זה עודד מאוד חברות עסקיות בחוץ-לארץ להיכנס למשאים-ומתנים על התקשרויות עם חברות ישראליות, במסגרת המסלולים האלה ואחרים של תוכניות המדען הראשי שלנו. 
        
       יש פירוט בהצעת החוק לגבי כל ההסדרים, לגבי כל ההתקשרויות, גם עם חברות רב-לאומיות. נדמה לי שהשינוי הזה הוא שינוי מתבקש. אני חייב לומר, אגב, שחברות היי-טק רבות עודדו אותנו ללכת בכיוון הזה, גם קרנות הון הסיכון כמובן היו מעוניינות בכך, משום שזה מייד משפיע על מידת הנכונות של גורמים מחוץ-לארץ להשקיע בקרנות הון סיכון, שיכולות לעסוק בהשקעות במחקר ופיתוח בישראל. 
       
       מכל הטעמים האלה אני מבקש שהצעת החוק הזאת תאושר על-ידי מליאת הכנסת ותועבר לדיון לצורך הכנה לקריאה שנייה ושלישית במסגרת ועדת המדע והטכנולוגיה של הכנסת. 
       
היו"ר יולי-יואל אדלשטיין:
       
       אני מודה מאוד לממלא-מקום ראש הממשלה, השר אהוד אולמרט. אנחנו, כרגיל, בקריאה ראשונה, עוברים לדיון, עם רשימת דוברים ארוכה יחסית, והראשון שבהם הוא חבר הכנסת מוחמד ברכה, ואחריו - חברי הכנסת עסאם מח'ול, אחמד טיבי, חיים אורון, מאיר פרוש, אורי יהודה אריאל וכן הלאה. בבקשה, אדוני, שלוש דקות לכל דובר. 
       
מוחמד ברכה (חד"ש-תע"ל):
       
        אדוני היושב-ראש, רבותי חברי הכנסת, בעיקרון, הצעת החוק הזאת יש לה מקום. ידע זה נכס, וחשוב שכל ייצוא יעבור מיסוי ראוי, גם על מנת להפיק תועלת למימון פרויקטים חברתיים. 
       
       לפני קצת יותר משנה הזדמן לי להיות בביקור בסין, ובין השאר היינו בעיר שנחאי. שם סיפרו לנו שהם שוקדים על בניית שלושה נמלים: נמל ימי – מלאכותי, בתוך הים, על מנת לחסוך בחופים ולא לקלקל את החופים - נמל אווירי ענק, והנמל השלישי הוא נמל אינפורמציה. אתה זוכר, אורי? 
       
אורי יהודה אריאל (האיחוד הלאומי - ישראל ביתנו):
       
       כן. 
       
מוחמד ברכה (חד"ש-תע"ל):
       
       אני חושב שהמושגים האלה הם מושגים שצריכים להיכנס באמת לחקיקה, בהתאם לרוח הזמן. לכן, אם יהיו אלו ההסתייגויות מנוסח החוק, אנחנו נעשה את זה אחרי הקריאה הראשונה, לפני הקריאה השנייה והשלישית, אבל אני רוצה לדבר על מיסוי מסוג אחר. 
       
       הבוקר היה דיון בוועדת הכספים, אדוני היושב-ראש, על מיסוי זכיות והגרלות. לכאורה כל רווח צריך לעבור מיסוי. אם הרווח מהעבודה יש עליו מיסוי, אין שום סיבה שרווח ממקור אחר, שלא כרוך בעבודה, לא יהיה עליו מיסוי. אבל, אנחנו עמדנו בפני התלבטות קשה. מפעל הפיס, למשל, מימן פרויקטים חברתיים. הפחתת ההכנסות שלו עלולה להפחית את יכולתו לממן את הפרויקטים האלה. הכסף, המיסוי, שייכנס לאוצר, הממשלה עלולה להשתמש בו כפי שהיא משתמשת בו בתקציב המדינה, לצרכים שהם לא רלוונטיים לתחומי הרווחה והחברה, כמו למשל הנוהג הנפסד של שר האוצר להקל על בעלי ההון בצורה שלא תיאמן. דווקא בשנה שיש בה יותר מ-100,000 עניים נוספים – והמספר מגיע למיליון ו-427,000 - יש עלייה ברווחי הבנקים בשיעור של 75% במשך תשעה חודשים, ויש כמעט הכפלה של החברות הגדולות. לכן יש לנו חשדות, אם זה ייכנס לאוצר, שזה לא ילך ליעדים חברתיים. 
       
       ההתלבטות היא בין העיקרון של מיסוי רווח לבין הייעוד. וחשבנו, אדוני היושב-ראש – אני מסיים - היות שעל-פי תקציב המדינה, בתקציב משרד החינוך אמורים לבנות כ-700 חדרי לימוד נוספים, והוטל על מפעל הפיס לבנות 500 ומשהו כיתות, דווקא לדרוש ממפעל הפיס שיעלה את מספר הכיתות הנבנות. במקום 550, נגיד, שזה יהיה 800, וועדת הכספים לא תקבל את המיסוי ושהמיסוי יהיה כפי שהוא. 
       
       אני מקווה שנמצא מחר את הדרך להגיע למסקנה הזאת. תודה רבה. 
       
היו"ר יולי-יואל אדלשטיין:
       
       רעיון מעניין. תודה לחבר הכנסת מוחמד ברכה. חבר הכנסת עסאם מח'ול - איננו. חבר הכנסת אחמד טיבי - איננו. חבר הכנסת חיים אורון – איננו. חבר הכנסת מאיר פרוש – איננו. ולכן, חבר הכנסת איוב קרא, בבקשה. 
       
       לידיעת העוקבים אחר הרשימה, חברי הכנסת אורי יהודה אריאל ואיוב קרא החליפו את התור שלהם בהסכמה. 
        
קריאה:
       
       - - -
       
היו"ר יולי-יואל אדלשטיין:
       
       פשוט ראיתי שחבר הכנסת נסים זאב לא מבין מה קרה כאן, אז זו פשוט החלפת תור בהסכמה. 
       
איוב קרא (הליכוד):
       
       לא אכפת לי להחליף עם אורי אריאל במאבקו העיקש על הדברים. 
       
       אדוני היושב-ראש, חברי חברי הכנסת, נסים זאב היה שותף שלנו למאבקים חשובים מאוד. 
       
       בקשר להצעת החוק, מדובר בהצעת חוק טובה ומאוד חשובה. אני חושב שצריך להסתכל עליה לא רק בהקשר של מחקר. המציאות שבה חי התיעוש - ואנחנו מעריכים את פועלך ואת הדברים החדשים שאתה מביא אתך מאז כניסתך לתפקיד, אדוני שר התמ"ת, ויש דברים שצריך להוסיף. אין לי ספק שנעשים הרבה דברים במשרד מאז נכנסת לתפקיד, אבל יש הרבה דברים שצריך להביא אותם בחשבון. 
       
       העומס של התיעוש באזור המרכז היום, לעומת העומס בפריפריה, צריך להיות מובא בחשבון. זה שנתיים-שלוש לא משקיעים בפריפריה בכלל. לא מביאים למצב שבו יש השקעת הון באזורים הללו. זה נובע מהלחץ שאנחנו נמצאים בו, בעקבות המצב הכלכלי הקשה בשנים האחרונות. שר התמ"ת הגיע לביקור בעיר הכרמל והבטיח הבטחות, שאני מקווה שיישאו פרי בקרוב. לפחות הכוונות טובות והחשיבה היא חיובית. 
       
       ביישוב של 25,000 תושבים לא מצאה מדינית ישראל במשך 50 שנה את הצורך להשקיע במפעל לחיילים משוחררים, או ללכת לכיוון של תיעוש או אזור תעשייה. הדבר הזה צריך להדיר שינה מעינינו. אני מקווה שעוד בתפקידך הנוכחי, ממלא-מקום - ובעזרת השם תישאר ממלא-מקום ללא ממלא-מקום שני, את זה אני מבטיח ואעשה מה שביכולתי - תביא את הבשורה לעיר הזאת בתחום התיעוש, וגם למגזר. אני הייתי שותף לסיור יפה שעשית. גם שם היו כוונות מאוד חשובות מצד היועצים והעוזרים שלך, ללכת ולפעול בירכא, באזור הגליל המערבי. אני מקווה שנדע בשורות טובות, כי המצב קשה מאוד. אין לי ספק שזה מצריך כוונה טובה וחשיבה חיובית, ואין לי ספק שמסביבך, אדוני שר התמ"ת, יש דבר כזה, אבל צריך להעביר את זה מהלכה למעשה, כך שנראה בשורות טובות לאזור בכלל ולחיילים המשוחררים באזורים הללו. תודה.  
       
היו"ר יולי-יואל אדלשטיין:
       
       חבר הכנסת אורי אריאל, בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני ממלא-מקום ראש הממשלה, ראשית אני רוצה להתייחס להתפרעות של חבר הכנסת מח'ול על הבמה. התקפותיו הפרועות על ועדת האתיקה ועל היושב-ראש, אין להן על מה לסמוך. ידוע שוועדת האתיקה מקבלת את החלטותיה רק כאשר הן פה-אחד. ידוע שבוועדת האתיקה יושבים חברים משמאל ומימין. מה מצא לו חבר הכנסת להשתלח בחברים אחרים בוועדה מכובדת של הבית הזה? אני מציע שלא לאפשר לו את ההשתלחות בפעם הבאה. שמעתי את הערותיך, אדוני היושב-ראש, הן היו במקום. הדברים האלה ראוי שייפסקו מהר. אומרים אצלנו, כדאי להרוג דברים כאלה כשהם קטנים; לא את האנשים, אלא את העניין. 

	אדוני ממלא-מקום ראש הממשלה, אני רוצה לנצל את ההזדמנות הזאת בעניין קצת שונה, בעניין חוק פינוי-פיצוי, או בשמו היותר עממי, חוק הגירוש. בינתיים, עד שדנים ועד שאתם מנסים לקדם אותו, ומי יודע אם דרכו תצלח, אם תהיה לכם קואליציה ויהיה עוד ממלא-מקום, אתם פוגעים בפרנסתם של יהודים רבים, אולי שלא ברצונכם. אני מעריך שלא ברצונכם, אבל אתם לא מאפשרים ליהודים רבים ולבני משפחותיהם חיים תקינים. 

	למשל, הממשלה שאתה חבר בה נותנת סיוע לכל היישובים שנקראים סובב-עזה, ובדין. שדרות נפגעת, כפר-עזה, נחל-עוז, ועוד רשימה ארוכה של יישובים. אותו סיוע בדיוק אתם מסרבים לתת לתושבי חבל-עזה, כאשר כל שעה קורה שם אירוע אש. מדוע אתם מפלים בין אזרחים? עד כדי כך זה קשה לכם? מדוע לא תיתנו להם עדיפות כמו לשכניהם הקיבוצניקים, המושבניקים, העירונים, שבדין מקבלים את הסיוע הזה? הדברים האלה הם התעללות שאין לה מקום במקומותינו. אני פונה אליך, אדוני השר, כשם שאתה רוצה להניע את החוק ההוא, תפעל לתת להם חיים סבירים, לא פחות מאשר לאחרים. 

	בשלב זה הדרג המדיני עוצר את הצבא מלבצע בחבל-עזה תוכנית שתוריד את איום הפצמ"רים וה"קסאמים". אני אומר לך דברים בדוקים שנאמרים בצורה ברורה. אם לא ייעשה שם מבצע דגם "חומת מגן", האמירה שלכם, ש"כל דבר כבר ניסינו", אין לה ידיים ואין לה רגליים. בנושא הזה של פיקוח נפש, האחריות היא עליכם ושלכם, ובשלב זה, גם בזה אתם מפשלים.

היו"ר יולי-יואל אדלשטיין:
       
       חבר הכנסת עבד-אלמאלכ דהאמשה, בבקשה. 

עבד-אלמאלכ דהאמשה (רע"ם):
       
       כבוד היושב-ראש, שר התעשייה והמסחר, חברי חברי הכנסת, אין לי בעיה עם החוק. אני חושב שהוא יכול להיות מאוד חיובי ולמלא מקום של דברים חסרים. נקודה אחת הטרידה אותי בסוף דברי ההסבר, שם מדובר על כך שהחוק יחול רטרואקטיבית. אומנם מדובר בחוק מסחרי ובדברים שבתחום האזרחי, אבל המלה "רטרואקטיבית" תמיד הטרידה אותנו כמשפטנים, ובתחום הפלילי היא היתה גם מקוממת, כי נהוג וידוע שלא מחוקקים חקיקה רטרואקטיבית. גם בתחום האזרחי זה קצת מטריד. אני לא יודע למה זה צריך לחול רטרואקטיבית. מה היא התועלת? למה לא חוקק החוק בזמן הנכון, ואם לא חוקק בזמן הנכון, אז שיחול מיום חקיקתו.

שר התעשייה, המסחר והתעסוקה אהוד אולמרט:
       
       ברגע מסוים שבו החוק אושר, יש תוכניות שהן בתהליך. מה הוא הנזק? אם הגענו למסקנה שזה ראוי, אז למה לא להחיל את זה על מה שנמצא בתהליך בעת שהחוק אושר?  
     
עבד-אלמאלכ דהאמשה (רע"ם):
       
       אני מניח שלא ייגרם נזק אלא תהיה תועלת, כי אחרת זה לא היה צריך להיות כך. זה מביא אותי לחשיבה יותר מורחבת, למדיניות. אדוני הזכיר גם את המדיניות הכלכלית, וכאן אנחנו ודאי נהיה חלוקים: המדיניות הכלכלית של הממשלה הזאת - כפי שאמרתי זאת לא אחת - איננה מדיניות נכונה. יכול להיות שיש בה מרכיבים נכונים ומרכיבים ראויים מבחינה כלכלית, אבל במכלול, בתוצאות ואיך שזה חוזר לציבור, יש בה הרבה קלקולים והרבה עושק. 
       
       המדיניות הכלכלית היא שהביאה לקיצוצים, ועדיין מאיימת להמשיך לקצץ ולהעמיק את העוני. בו-זמנית היא מעמיקה - או יותר נכון מפריחה, מגדילה, מעשירה, את האחוז הקטן של העשירים, של המאיון העליון והאלפיון העליון. אינני יודע איך מדיניות כלכלית גורמת לכזאת חלוקה בלתי נסבלת ומאוד קיצונית, גורמת לעשירים ביותר להמשיך להיות יותר עשירים, ולעניים ביותר - גם למגזר הבינוני - להידרדר ולרדת מתחת לקו העוני. אם זו המדיניות והמכלול, אז ודאי שלמדיניות הזאת התנגדנו ונמשיך להתנגד; אבל שוב, לחוק עצמו, גרידא, אני לא אתנגד. תודה רבה.
       
היו"ר יולי-יואל אדלשטיין:

       תודה לחבר הכנסת דהאמשה. חברי הכנסת דניאל בנלולו, מגלי והבה, ישראל אייכלר - לא נמצאים. חבר הכנסת ויקטור בריילובסקי - בבקשה, אדוני. אחריו - חבר הכנסת יגאל יאסינוב.
       
ויקטור בריילובסקי (שינוי):
       
       אדוני היושב-ראש, אדוני ממלא-מקום ראש הממשלה, כנסת נכבדה, הצעת החוק לעידוד מחקר ופיתוח (תיקון מס' 3) היא הצעה טובה. היא מציעה פתרון לכמה בעיות ספציפיות שקשורות בהוצאת ידע אל מחוץ לישראל. הצעדים האלה יכולים להקל ולפשט שיתוף פעולה בין חברות ישראליות לחברות זרות, ואפילו לעודד השקעות זרות בישראל. זה דבר חשוב, ואין על מה לדבר. לצערי, החוק הזה, כמו עוד כמה הצעות חוק בתחומים האלה, נוגע לבעיות מאוד ספציפיות, ולא נוגע בכלל לבעיה יסודית במחקר ופיתוח, ובעיה יסודית זה מימון, ובעיה יסודית זה כסף. 
       
       אני מסכים עם טענתו של שר האוצר, שבשביל לצאת מהמשבר הכלכלי אנחנו צריכים לעשות קיצוצים; אני לא מסכים שאנחנו צריכים לעשות קיצוצים כל כך דרסטיים בתחום שכל עתידה של מדינת ישראל תלוי בו. ואני מתכוון לתחום הטכנולוגיה, המחקר והפיתוח. אנחנו יודעים שקרן המדען הראשי של התמ"ס קוצצה במחצית, ובמקום 1.8 מיליארד שקלים חדשים ב-2002, זה הגיע עכשיו ל-800 מיליון שקלים חדשים. 
       
       יש קיצוצים דרסטיים גם במקורות אחרים של מימון מחקר. כתוצאה מכך, מאוד קשה לבצע מחקר ברמה מודרנית עם ציוד מודרני במדינת ישראל. כמו כן, המגמה של בריחת מוחות הולכת וגדלה. כדאי להוסיף לתמונה האומללה הזאת את העובדה, שלסטודנטים לתואר שני ושלישי יותר קשה לפרנס משפחה בגלל המצב הכלכלי הקשה באוניברסיטאות, ואלה בדיוק האנשים שהם העתיד של המדע והטכנולוגיה במדינת ישראל. אני רואה בתמונה הזאת סכנה אמיתית למדינה. 
       
       עם זאת אנחנו רואים, ש"מסגרת תקציב" - so called - זה מושג מאוד גמיש. אפשר לתת ליהדות התורה 300 מיליון שקלים חדשים ולמפלגת העבודה 800 מיליון שקלים חדשים בלי שום פגיעה במסגרת התקציב. למה אי-אפשר להוסיף לתחום המחקר והפיתוח בערך אותו סכום כסף ולהציל את עתידה של מדינת ישראל? תודה רבה.
       
היו"ר יולי-יואל אדלשטיין:
       
       תודה. חבר הכנסת יגאל יאסינוב. אחריו – חברי הכנסת אילן ליבוביץ, נסים זאב, חמי דורון.

יגאל יאסינוב (שינוי):
       
       שלום, אדוני היושב-ראש, שלום, כבוד השר, ממלא-מקום ראש הממשלה, חברי חברי הכנסת, צופים נכבדים. אני רוצה להגיד שהחוק טוב; חבל רק שהוא מוגבל, אבל לפחות זה צעד טוב לכיוון הנכון. אבל מה קורה בכלל עם המדע ועם המו"פ? האם אדוני, ממלא-מקום ראש הממשלה, שר התמ"ת, יודע שבעוד שבועיים משרדך מפסיק מימון מדענים עולים דרך קרן מחקר ופיתוח? האם אדוני יודע את זה? האם אתה יודע, שבעוד שבועיים משרדך מפסיק לממן משכורות למדענים עולים, כי יש החלטה של הממשלה, והמשרד לקליטת עלייה החליט לקיים אותה, שמדענים עולים שעלו ארצה לפני 1995 אינם יכולים לקבל יותר משכורות, והם צריכים לצאת לחו"ל? 
       
       אגב, אלה אותם אנשים שמקבלים גרנטים, והמימון מהקרן שאתה כשר התמ"ת מקצה לה 2.5 מיליוני שקלים חדשים, זו קרן מחקר ופיתוח. כמעט כל העבודות בביולוגיה ובפיזיקה מופסקות, כי לא יהיה אף אחד שיוכל לקחת את הכסף למחקר ולפיתוח. אני מזמין אותך מחר בבוקר לבוא לתת-ועדה של ועדת המדע והטכנולוגיה לענייני מדענים עולים. 
       
       אני אגיד לך משהו שקשור למו"פ: אני הגשתי, אדוני השר, הצעת חוק לרף מינימלי למו"פ ממשלתי. אני מאוד מקווה שאתה תתמוך בה והממשלה תתמוך בה. אנחנו צריכים להבין דבר אחד: אין התקדמות טכנולוגית בלי תמיכה במו"פ; אין התקדמות של מדינת ישראל במערכת היחסים הבין-לאומיים החדשה בלי קידום טכנולוגיה. ומה שקורה - אני חוזר למדענים העולים - אתה צריך לדעת, שיש החלטה של משרדי ממשלה ושל המשרד לקליטת העלייה, שמדענים שמלאו להם 60 שנים הם אינם מדענים יותר. ההחלטה החדשה של הממשלה היא, שמי שעלה לפני 1995 אינו רשאי לקבל מימון. מה אנחנו עושים? מה עושה ממשלת ישראל? מה קורה פה? למה אנחנו צריכים להפסיק את הדבר הזה? 
       
       אני חוזר: אין קיצוץ בכספים שהממשלה מקצה לדבר הזה. אין. יש דבר אחר: אותו סכום של 1.5 מיליון של קרן מחקר ופיתוח שמשרדך ממנה לא ימומש, והוא יחזור לתקציב. אותו דבר עם מיליון השקל של קרן משרד המדע. אותו דבר עם עוד חצי מיליון שקלים של משרד התשתיות. אז בעצם הממשלה לא אומרת שהיא מקצצת, אבל מצד שני היא פשוט מחליטה לסיים את העבודה של מדענים עולים, שהיו יכולים לקדם את המדע, שהיו יכולים לתרום למדינה, והיא בעצם אומרת: תפסיקו לבוא ארצה, תפסיקו לעבוד פה, תיקחו את הדברים שלכם ותרדו למדינות אחרות. קנדה, אמריקה ומדינות אירופה עומדות בתור כדי לקבל את האנשים האלה, אבל מדינת ישראל, בגלל ראייה קצרת טווח, מפסיקה לממן, ואומרת שגם אותן תוכניות שבמשך שנים תקצבנו, אין צורך להמשיך לתקצב. בואו נזרוק את הכסף לפח, נפסיק את זה, כי מה חשוב לנו, האם המדע או הכיסא השני של ממלא-מקום ראש הממשלה, או השלישי או הרביעי? תודה.
       
היו"ר מיכאל נודלמן:
       
       תודה. חבר הכנסת אילן ליבוביץ - אינו נוכח. חבר הכנסת נסים זאב, בבקשה. אחריו – חבר הכנסת חמי דורון.
       
נסים זאב (ש"ס):
       
       אדוני היושב בראש, כבוד השר, החוק לעידוד מחקר ופיתוח בתעשייה חשוב כדי ליצור הסדר למשק הגלובלי. מבנה התעשייה היום הוא כזה שמחייב, מצד אחד, הוצאת הידע החוצה. חלק גדול מהחברות הן חברות בין-לאומיות, ושיתוף הפעולה בין חברות ישראליות לחברות חיצוניות קיים, ועצם השותפות מחייבת העברת מידע. כאשר חברה חיצונית באה ומשקיעה במדינת ישראל, היא לא רוצה לקבור את עצמה בגלל אותו מענק של מחקר ופיתוח שמדינת ישראל משקיעה, ובצדק. מצד שני, אי-אפשר גם לנהוג מנהג הפקר, שאחרי שאותו מדען נתמך, שהמדינה השקיעה בו כל כך הרבה כספים, הוא הולך ומעביר את הידע הזה החוצה באופן מופקר; בעצם הוא בועט בשולחיו. לכן המטרה היא לגבש מסלול שיאפשר הוצאת הידע על-פי כללים ברורים, כך שתתאפשר הוצאת ידע של מדען נתמך אל מחוץ לישראל רק באישורה של ועדת המחקר.
       
       אפשר למכור את הידע בשיעור החלק היחסי של מענקי המו"פ, כשהוא מוכפל במחיר המכירה. דהיינו, יכולים מינימום לקבל את המענק שמדינת ישראל שילמה דרך מחקר ופיתוח עד כפל השווי. זאת אומרת, אם הושקעו באותו מדען או באותה חברה מיליון שקלים, יכולה המדינה לדרוש 2  מיליוני שקלים ולא להסתפק רק בהשקעה עצמה.
       
       הדבר לא כל כך פשוט. מצד אחד, אנחנו מדברים על תוצרת כחול-לבן, ורק לפני שעה קלה היה פה דיון, ואנחנו נאלצים להעביר לא רק את התעשייה שלנו החוצה, לירדן ולמצרים. אנחנו מדברים על צמיחה כלכלית, על תעשיות, אנחנו אומרים שהכול הולך ונסגר, הכול הולך החוצה, הכול משווק החוצה, תעשיות אינן עומדות בתחרות, כי התחרות קשה. לכן, להוזיל את המוצר זה דבר הכרחי כדי לעמוד בתחרות. 
       
       תראו מה שקורה, גם הנושא של מדען ישראלי שמפתח טכנולוגיה חשובה למדינת ישראל, בסופו של דבר, כדי שיהיה אפשר להיות מחוברים לגלובליזציה, לעולם, אנחנו חייבים להעביר את המידע ולשווק אותו החוצה.
       
       אדוני השר, נושא אחד למחשבה. אם הדבר הוא פנים-ארצי, ואין שיתוף בין חברות זרות לחברות ישראליות, אולי שהחוק לא יחול על אותו מדען, ונשאיר אותן מגבלות שהיו עד כה. דהיינו, כאשר חברה זרה שותפה לחברה ישראלית, אני מסכים, אין ברירה, חייבים שיהיו גם משקיעים במדינת ישראל. אבל אם הייצור והטכנולוגיה הם של מדענים ישראלים נטו, אולי אפשר להשאיר את החוק כפי שהיה עד כה ולא לפרוץ החוצה. 
       
היו"ר מיכאל נודלמן:
       
       תודה. חבר הכנסת חמי דורון, בבקשה.
       
ג'מאל זחאלקה (בל"ד):
       
       דילגת עלי.
       
היו"ר מיכאל נודלמן:
       
       כך כתוב ברשימה שלי.
       
שר התעשייה, המסחר והתעסוקה אהוד אולמרט:
       
       לפי הסדר שמופיע במחשב, חבר הכנסת ג'מאל זחאלקה.
       
היו"ר מיכאל נודלמן:
       
       אין לי מחשב, יש לי רשימה. 
       
חמי דורון (שינוי):
       
       אדוני היושב-ראש, אדוני שר התעשייה, המסחר, התעסוקה, התקשורת, האחראי על מינהל מקרקעי ישראל, וכמובן ממלא-מקום ראש הממשלה, ואני מקווה שאמרתי את כל התארים.
       
שר התעשייה, המסחר והתעסוקה אהוד אולמרט:
       
       לא. 
       
חמי דורון (שינוי):
       
       חסר משהו?
       
שר התעשייה, המסחר והתעסוקה אהוד אולמרט:
       
       הממונה על רשות השידור.
       
ג'מאל זחאלקה (בל"ד):
       
       מינהל מקרקעי ישראל.
       
חמי דורון (שינוי):
       
       את זה אמרתי. 
       
אורי יהודה אריאל (האיחוד הלאומי - ישראל ביתנו):
       
       הממונה על המינהל.
       
חמי דורון (שינוי):
       
       אמרתי. אתם לא מקשיבים. אתה רואה, אורי? זו בדיוק הבעיה. בתור ממלא-מקום, אם ראש הממשלה לא נמצא, הוא באמת אחראי על הכול בינתיים.
       
       אדוני השר, קשה לי לתמוך בהצעת החוק הזאת, מכיוון שיש לי אתה בעיה, כי על-פי מה שנרשם פה ועל-פי מה שהצגת, נכון שיש לנו היום יתרון במחקר, אבל בשיטה שמוצעת כאן, למעשה נהפוך להיות אולי מעבדת מחקר, וכולם יבואו לנצל את ההון האנושי כדי שנבצע את המחקרים, ואת הייצור ואת מקומות העבודה ייתנו למקומות אחרים. כלומר, יישאר מצב שבו אנחנו, קבוצה מאוד קטנה של חוקרים, תהיה עמוסת עבודה, וזה טוב, והיא גם תעשה מחקר, אבל הבסיס הגדול של אותם פועלים, אותם עובדים, יהיה בתאילנד, בסין, במקומות אחרים, ואני לא חושב שאפילו הממשלה מתכוונת לכך. לכן, אני לפחות לא אוכל להצביע עבור הצעת החוק הזאת.
       
מגלי והבה (הליכוד):
       
       - - -
       
חמי דורון (שינוי):
       
       אני לא אצביע נגד. חבר הכנסת מגלי והבה, מאחר שאצלנו בסיעה החליטו להצביע בעד ולתמוך, אני לא אצביע נגד, אני פשוט לא אצביע. אנחנו מסכימים על הכול, להבדיל ממפלגות אחרות שעל הכול לא מסכימים בהן.
       
       אני רוצה לדבר על הפארסה שהיתה פה אתמול. מותר?
       
שר התעשייה, המסחר והתעסוקה אהוד אולמרט:
       
       מותר הכול.
       
חמי דורון (שינוי):
       
       בנוגע לממלא-מקום מספר שתיים לראש הממשלה, והפארסה הזאת, עוד הגדילו עשות היום בישיבת ועדת החוקה, חוק ומשפט, כאשר היה ניסיון מכוער, מביש, של שתי המפלגות הגדולות בבית, לבייש את הכנסת בהצעת תיקון לחוק-יסוד, שאין לה מקום, אין לה אח ורע. כאילו שמחר בבוקר יבואו בארצות-הברית ויציעו למנות סגן נוסף לנשיא האמריקני. והנשיא יחליט – אם סגן א' יהיה ממלא-המקום שלו, סגן ב' יהיה ממלא-המקום שלו, ואולי בכלל שני ממלאי-המקום יהיו בחוץ-לארץ, ואז צריך לסגן ממלא-מקום שלישי, אדוני ממלא-המקום, שהוא יהיה נייח. 
       
היו"ר מיכאל נודלמן:
       
       תסיים בבקשה. 
       
חמי דורון (שינוי):
       
       אני כבר מסיים, אדוני. במקום שני ה"לפטופים" שייסעו, מפעם לפעם, וראש הממשלה גם ירצה לנסוע, מפעם לפעם, אז אנחנו נעשה סגן ממלא-מקום שיהיה נייח, יהיה קבוע, ויאסרו עליו לצאת מן הארץ, כדי שהוא יהיה ממלא-מקום באמת טבעי. 
       
       אני חושב שזו בושה לכנסת, ואין זו שעתה היפה של הכנסת. אדוני ממלא-מקום ראש הממשלה, אני יודע שאתה, לבך איננו שלם עם הצעת החוק הזאת, עם התיקון לחוק-היסוד. אני אשמח אם גם אתה תפעיל את כובד משקלך, ואני יודע שהוא קיים, על ראש הממשלה, ואולי על שותפיך העתידיים לקואליציה, שלא יבזו את הכנסת בזחילתם אל הממשלה. תודה. 
       
היו"ר מיכאל נודלמן:
       
       תודה. חבר הכנסת ג'מאל זחאלקה. אחריו – חברי הכנסת מיכאל איתן, מל פולישוק-בלוך, לאה נס ומגלי והבה. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, יש שתי סכנות עיקריות בחוק הזה. אני אקדים ואומר, שאני חבר בוועדת המדע והטכנולוגיה, ובוודאי החוק יבוא לוועדה ואנחנו נדון בו דיון מעמיק, ונשנה בו – ונמצאת כאן יושבת-ראש הוועדה - לכל נקודה נקדיש זמן, ולכן אני לא אכנס לפרטים של הניסוח המדויק של החוק, כי זה לא הזמן בקריאה ראשונה, אלא אתייחס לחוק באופן כללי. 
       
       הסכנה שאני רואה אותה כתובה בין השורות כאן קשורה למדיניות הממשלה. החשש הגדול שלי הוא, שיש כאן פתיחת דלת לחברות בין-לאומיות, פתיחת שערים כמעט מוחלטת, בסופו של דבר, עם כל ההסתייגויות וכל מה שכתוב בחוק. וזה, בהכירנו את המדיניות הנוכחית של הממשלה ויחסה לשני הדברים: למחקר המדעי מצד אחד, המדעי והטכנולוגי, ויחסה להפרטת הכול, שפשוט המדען הראשי, ותקציב המדען הראשי, ותקציב המחקר והפיתוח ילך ויצטמצם עם הפתיחה.
        
       זה חוק מכין. החוק הזה, אחת המטרות הסמויות שלו, כך אני קורא, ואני מקווה שאתאכזב, היא לצמצם את ההוצאה הממשלתית למחקר ופיתוח. זו השורה התחתונה. ויגידו שהנה, אנחנו, בצורה כזאת, נותנים פיצוי על זה שאנחנו פותחים שערים לחברות בין-לאומיות, שיוכלו להשקיע יותר במחקר ובפיתוח בארץ. 
       
       עכשיו, יש בעיה אחרת, כי יש פה מעגלים שמזינים זה את זה. השר דיבר על ההון האנושי. אני לא יודע אם השר, או מישהו בממשלה בכלל, חושב עד כמה  יש בריחה של הון אנושי מהארץ. אני רק רוצה לדבר על הקהילה שממנה אני בא. בחוף המזרחי של ארצות-הברית, במכוני מחקר, בתעשייה ובאוניברסיטאות, יש 250 בעלי תואר דוקטור, .Ph.D., רובם בוגרי האוניברסיטאות בארץ. הם נמצאים בארצות-הברית מסיבה אחת, שהם לא נקלטו פה בארץ. 
       
       לי יש .Ph.D ברוקחות. עשיתי דוקטורט ברוקחות. היה לי איזה קשר גם עם חברת "פארמוס", שנפלה אתמול בבורסה בניו-יורק; לא קשר פיננסי אלא קשר מדעי. החומר שבו דובר, דימתיל הפטיל – THC, אני הייתי שותף לסינתזה שלו. אתה רוצה? אני אסביר לך אחר כך למה זה נפל. מה שאני רוצה להגיד, אדוני היושב-ראש, ואני רוצה שהשר ידע, שמה שקורה הוא, שבלי תמיכה ממשלתית במחקר ופיתוח אי-אפשר להחזיק מדענים בארץ. אי-אפשר. כי החברות לא מחזיקות מדענים. החברות מקסימום תומכות בפרויקטים. נותנים כסף פר-פרויקט. בשביל להחזיק מדענים, בשביל להחזיק חוקרים, צריך להגדיל את ההשקעה במחקר ופיתוח. 
       
       עכשיו, אם המטרה של החוק היא להקטין את ההשקעה במחקר ופיתוח, זה יביא, בסופו של דבר, להבדיל מהכוונה של השר – הכוונה או מה שהוא דיבר עליו - לבריחת הון אנושי מהארץ. אני חושב שצריך לנקוט מדיניות יזומה לקליטת מדענים, ואני חושב שבגלל העוול הנורא שנגרם לחוקרים הערבים, צריך גם לתת להם העדפה מתקנת וייצוג הולם במו"פים האזוריים, באוניברסיטאות ובתעשייה, אחרת תהיה בריחה. זה אפילו לא כלכלי. 
       
היו"ר מיכאל נודלמן:
       
       תודה. 
       
ג'מאל זחאלקה (בל"ד):
       
       תן לי רק שנייה, אדוני היושב-ראש. 
       
היו"ר מיכאל נודלמן:
       
       אני, כמדען, לא מבין מה זו העדפה מתקנת. לא מבין. 
       
ג'מאל זחאלקה (בל"ד):
       
       לא, לא. בקליטת מדענים. 
       
היו"ר מיכאל נודלמן:
       
       מדען טוב זה מדען טוב. 
       
ג'מאל זחאלקה (בל"ד):
       
       אני מדבר על מדענים טובים מאוד. אתה יודע שבארץ היו קרנות שתמכו בחוקרים שנכנסו לאוניברסיטאות. זה לא עניין של טוב ורע. לתת למדענים הזדמנות. מי שלא טוב – שילך הביתה. מי שטוב – מחזיק מעמד. אז אל תספר לי שאין תמיכה במדענים. תודה רבה. 
       
היו"ר מיכאל נודלמן:
       
       תודה. 
       
מגלי והבה (הליכוד):
       
       - - - שבעה מדענים. 
       
היו"ר מיכאל נודלמן:
       
       חבר הכנסת מיכאל איתן – אינו נוכח. חברת הכנסת מלי פולישוק-בלוך, בבקשה. 
       
מל פולישוק-בלוך (שינוי):
       
       ובכן, אדוני היושב-ראש, אדוני השר, חברי הכנסת, אני שמחה פעמיים שאנחנו מקיימים היום את הדיון, כי זו שוב הזדמנות להעלות את נושא ההון האנושי על במת הכנסת ולהגיד מה באמת חשוב פה במדינה. ולצערי, הממשלה לא חושבת ככה. סיבה שנייה – שסוף-סוף, אכן, אחרי הרבה הרבה דיונים, הנושא הזה בא על טיפולו ויש חוק. הנושא הזה של העברת ידע אכן זכה לדיונים אין-ספור בוועדת המדע והטכנולוגיה, עוד כשאני הייתי יושבת-ראש, עם כבוד השר, ואני מברכת על החוק. 
       
       הדעה הרווחת היא, שאכן יש לאפשר העברת ידע לחו"ל, ואין לחסום חברות גם אם הן קיבלו כספים מהמדען הראשי, כי צריך לתת להן אפשרות להתרחב, למכור ידע, להעביר בעלות וכדומה. אנחנו כולנו יודעים, שעולם ההיי-טק הוא עולם גלובלי, ואי-אפשר לעשות בו חסמים מלאכותיים. עם זאת, דווקא בעולם גלובלי זה אנחנו צריכים לשמור, שמא נעביר יחד עם הידע גם את הייצור או את הפיתוח לחו"ל, ואז אנחנו גם מאבדים מקומות עבודה, ובמיוחד אנחנו מאבדים את מנוע הצמיחה העיקרי שלנו, כי אין לנו אחר, זה מנוע הצמיחה העיקרי. אנחנו, בדיונים בוועדה, עקבנו בדאגה רבה אחר היעלמות מקומות עבודה בתעשייה בכלל, ובמיוחד בתעשיית ההיי-טק, לעבר המזרח בעיקר. החשש הוא אמיתי. הסכנה מיידית. אפשר לומר בהחלט, ואני מסכימה עם חבר הכנסת זחאלקה – ההון האנושי בורח מישראל. זו בעיה אמיתית. 
       
       אבל אי-אפשר – אני אמרתי – לחסום זאת באמצעים מלאכותיים, אלא צריך לעשות זאת על-ידי יצירת תנאים טובים לפעילות תעשיית ההיי-טק כאן בישראל. אפשר לעשות זאת על-ידי, למשל, חוק עידוד השקעות הון. אז הגשתי הצעת חוק, כבר לפני כשנה, אבל ועדת הכספים עדיין לא מצאה זמן לעסוק בנושא. רק השקעה ממשלתית תשמור על ההון האנושי בישראל. הממשלה, אין לה זמן, היא עדיין מסוכסכת בין שריה: האוצר והתמ"ת. אין הסכמה ממשלתית. זה כמעט שנתיים אני טוענת שהממשלה מחבלת בסיכוי האמיתי לצמיחה כלכלית, זאת באמצעות תעשיית ההיי-טק, המחקר והפיתוח. אין לנו השקעות אמיתיות, אין חברות גדולות שבאות לכאן, כי עדיין שר האוצר לא מבין שצריך להשקיע בתעשייה הזאת. אז הוא שם לנו רף כל כך גבוה, שאין סיכוי שמישהו ייקח אותו. למשל, הוא אומר שלמעלה מ-500 מיליון דולר, חברה שתבוא, נשקיע בה, בתנאי שהיא צפונית לכרמיאל ודרומית לבאר-שבע או אולי ערד. אז הוא כבר ירד מ-500 מיליון ל-200 מיליון, ועדיין זה רף מאוד גבוה.
       
       בוועדת המדע קיימנו לפני כשנה וחצי דיון עם דוקטור ידוע מאוד מאירלנד, טוני מרפי, שעזר וייעץ לממשלת אירלנד לעשות את המהפכה הטכנולוגית הגדולה שם. הוא דווקא אמר לנו שחברות ענק זה לא טוב לישראל. למה? אם חברת "פיליפס" שהיתה באירלנד תעזוב את אירלנד, כמעט כל המשק שלהם יתמוטט. מדינה קטנה כמו ישראל, אסור לה שתהיה שעונה אך ורק על "אינטל", כדוגמה. היא צריכה דווקא ללכת על חברות עסקים קטנות ובינוניות גם בייצור.
       
       לעניין החוק המוצע, בחצי השנייה שנותרה, ממה שראיתי, על פניו נראה לי שהמנגנון מסורבל ומסובך. אנשי המקצוע, גם אלה שהיו בוועדה בזמנו וגם אלה שדיברתי אתם, הלינו על הביורוקרטיה המסורבלת הכרוכה בכלל בקבלת מענקי המדען הראשי בארץ, ונראה לי שגם כאן יש גלישה לביורוקרטיה מוגזמת. אני מציעה לשר לקבוע הוראות פשוטות יותר, כאשר הוא יבוא להחיל, בקריאה השנייה ובקריאה השלישית, את החוק הזה על מי שצריך לישמו.
       
       אני כן רוצה לברך את שר התמ"ת שהציע להעביר את החוק לוועדת המדע והטכנולוגיה, כי אני חושבת ששם מקומו. תודה רבה.
       
היו"ר מיכאל נודלמן:
       
       תודה. חברת הכנסת לאה נס, בבקשה.
       
נסים זאב (ש"ס):
       
       יש הצבעה היום?
       
היו"ר מיכאל נודלמן:
       
       כן.
       
לאה נס (הליכוד):
       
       אדוני היושב-ראש, כבוד השר, אמנע מלמנות את כל תאריך כי באמת קצרה היריעה, היום זה היום שלך, ממלא-מקום ראש הממשלה.

שר התעשייה, המסחר והתעסוקה אהוד אולמרט:
       
       גם אתמול זה היה היום שלי.
       
לאה נס (הליכוד):
       
       היום זה היום.
       
יצחק כהן (ש"ס):
       
       תגידי, כדי שהציבור ידע. אולי הוא שכח.
       
לאה נס (הליכוד):
       
       חבר הכנסת יצחק כהן, אנחנו מתעסקים עכשיו בחוק מאוד חשוב, ואשמח אם תתמוך בו.
       
       בעידן שבו ההתפתחות הטכנולוגית מואצת, חייבים לשמור על מעמדה של מדינת ישראל כמובילה בתחומי המחקר והפיתוח. המחקר והפיתוח התעשייתי הוא מרכיב חיוני לצמיחת התעשיות עתירות הידע והטכנולוגיה בישראל. התעשיות האלה הן הבסיס ליכולת המדעית-הטכנולוגית הלאומית שלנו, והן, כמו שנאמר, מנוע הצמיחה העיקרי של המשק. לכן, התיקונים המהותיים שנעשים בחוק המו"פ התעשייתי נובעים מהרצון לייצא ידע ישראלי לעולם. כיום, החוק איננו מעגן הוצאת ידע אל מחוץ לגבולות הארץ, ולוועדת המחקר, שתפקידה לאשר תוכניות, אין כל שיקול דעת בנושא. שיתוף פעולה בין חברות ישראליות לחברות בין-לאומיות הוא מבורך, אבל, שוב, ההגבלה שבחוק בקשר להוצאת הידע אל מחוץ לישראל מקשה על החברות הנתמכות על-ידי המדען הראשי. כמו שנאמר פה, ואינני רוצה להרחיב, בעולם העסקים הגלובלי חלק לא מבוטל מהחברות הנתמכות על-ידי המדען הראשי הן חברות בין-לאומיות. מגבלת הוצאת הידע מקשה על שיתוף הפעולה בין חברות ישראליות לחברות הללו. מלבד זאת, האיסור מהווה גם מגבלה על גיוס משקיעים זרים, אשר נרתעים מההשקעות בחברות שנתמכות על-ידי המדען הראשי בגלל האיסור.
       
       שמעתי את הביקורת שנאמרה פה לגבי הפחד מהייצור, שאם אנחנו מייצאים את הידע, גם הייצור יברח. אבל מובן שיש תהליכים נוספים, וזו רק נקודה אחת וזו לא המהות, שצריכים להשלים את כל התמונה, כדי שנוכל באמת להעצים ולפתח את המדע והטכנולוגיה, את המו"פ התעשייתי, שהוא בעצם המנוע העיקרי של המשק. כמו שנעשתה עבודה בוועדה, יימשכו הדיונים. אני רוצה לברך את שר התעשייה, במקרה זה, שהמליץ על ועדת המדע והטכנולוגיה שאמורה לדון בנושא. אני מקווה שכך יהיה. מובן שאני מברכת על התיקון. אלה לא כל התיקונים שמוצעים פה, אבל זהו התיקון המהותי שאליו התייחסו. תודה רבה.
       

היו"ר מיכאל נודלמן:
       
       תודה.  חבר הכנסת מגלי והבה, הדובר האחרון, בבקשה.
       
מגלי והבה (הליכוד):
       
       אדוני היושב-ראש, אדוני ממלא-מקום ראש הממשלה, חברי חברי הכנסת, אין ספק שהחוק המונח לפנינו הוא חוק ראוי, מכיוון שאנחנו מדברים על גמישות שמתחייבת, אם בגלל המצב שהגיעו בעניינו למסקנות אותם אנשים שעוסקים בנושא ואם בגלל המצב הכלכלי שנוצר בעולם, כשאנחנו מדברים על מצב כלכלי תחרותי או משק עולמי תחרותי. אנחנו יודעים שצריך להיות גמישים. התיקון בהצעת החוק, שאותה ועדה, אותו משרד או אותו ממלא-מקום ראש הממשלה מביאים - הכוונה היא באמת לשנות מצב באופן שיכול לתת לנו אפשרות לא להתחרט על הפסד שווקים בעולם מצד אחד, וגם לא נפסיד את ההון האנושי. 
       
       מה שמייחד את המדינה הזאת הוא איכות ההון האנושי, שמוביל את ההישגים שמתחרים בכל העולם ומוביל את ייחודיות המדינה הזאת. אבל אי-אפשר לחסום אותו על-ידי מצב קיים, ולא לתת לו את האפשרות וההזדמנות להתקדם תוך כדי שמירת האינטרסים שלנו. אותה ועדה תבחן מה טוב למשק, כשאנחנו מדברים על חוק עידוד ומחקר, שלא יצא מכאן המחקר ללא פיקוח, כשאנחנו רואים את התוצאות החיוביות לקיומו של אותו מחקר. 
       
       היום אנחנו באמת ידועים בגלל אותם הישגים שאנחנו רואים כאן אצל האנשים, ואם נגביל אותם נחטא פעמיים: פעם אחת, אדוני ממלא-מקום ראש הממשלה, לא ניתן להם את האפשרות לפרוץ החוצה ואת האפשרות שתהיה תחרותיות - ומצד שני, יש הפיקוח. בדרך כלל, ברגע שמקימים ועדה מוסמכת שיודעת מה טוב לנו בשוק העולמי, שהוא שוק תחרותי, ויש הפיקוח שאנחנו עושים, השילוב הזה, מצד אחד לא לבלום אלא להתפתח, ומצד שני אנחנו נותנים את הפיקוח הנכון, לא נשאר לנו - כמי שדואגים ורוצים שהמדינה וכלכלתה יתפתחו - אלא לברך על  החוק ולאחל לו הצלחה.
       
היו"ר מיכאל נודלמן:
       
       אדוני השר, אתה רוצה להגיד כמה מלים?
       
שר התעשייה, המסחר והתעסוקה אהוד אולמרט:
       
       תודה רבה. נעבור להצבעה.
       
היו"ר מיכאל נודלמן:
       
       אני מבין. אתה מסכים לוועדת המדע?
       
שר התעשייה, המסחר והתעסוקה אהוד אולמרט:
       
       כן.
       
היו"ר מיכאל נודלמן:
       
       אבל אני לא יכול להסכים, כי לפי תקנון הכנסת הצעת החוק צריכה להידון בוועדת הכספים. אני מציע שזה יהיה בוועדת הכנסת.
       
מל פולישוק-בלוך (שינוי):
       
       מדוע? - - -
       
היו"ר מיכאל נודלמן:
       
       אני לא יכול לעבור על התקנון.
       
מל פולישוק-בלוך (שינוי):
       
       אבל כתוב בתקנון שוועדת המדע והטכנולוגיה - - -
       
היו"ר מיכאל נודלמן:
       
       אצלי כתוב פה, ממזכירות הכנסת, שזה כך. אני מציע - ונצביע כך - שוועדת הכנסת תקבע באיזו ועדה תידון ההצעה.
       
       אני עובר להצבעה על הצעת חוק לעידוד מחקר ופיתוח בתעשייה (תיקון מס' 3), התשס"ה-2004 - קריאה ראשונה. מי בעד? מי נגד?
       
הצבעה מס' 15
       
בעד ההצעה להעביר את הצעת החוק לוועדה – 10
נגד – אין
נמנעים – אין
ההצעה להעביר את הצעת חוק לעידוד מחקר ופיתוח בתעשייה 
(תיקון מס' 3), התשס"ה-2004, לוועדה שתקבע ועדת הכנסת נתקבלה. 
       
היו"ר מיכאל נודלמן:
       
       בעד – עשרה חברי כנסת, אין נגד ואין נמנעים. אני קובע שהצעת החוק התקבלה בקריאה ראשונה, וועדת הכנסת תקבע באיזו ועדה היא תידון. 
       

מסמכים שהונחו על שולחן הכנסת
       
היו"ר מיכאל נודלמן:
       
       הכרזה לסגנית מזכיר הכנסת. 
       
סגנית מזכיר הכנסת רות קפלן:
       
       תודה רבה. 
       
       ברשות יושב-ראש הישיבה, הנני מתכבדת להודיע, כי הונחה על שולחן חברי הכנסת הצעת חוק משק הדלק (איסור מכירת דלק לתחנות תדלוק מסוימות), התשס"ה-2004, שהועברה מוועדת הכלכלה לקריאה שנייה ולקריאה שלישית. תודה רבה. 
       
היו"ר מיכאל נודלמן:
       
       תודה. 

       
הצעת חוק לעידוד השקעות הון (תיקון מס' 59), התשס"ה-2004
       [רשומות (הצעות חוק, חוב' מ/147).]
(קריאה ראשונה)

היו"ר מיכאל נודלמן:
       
       אנחנו עוברים לדיון על הצעת חוק לעידוד השקעות הון (תיקון מס' 59), התשס"ה-2004. 
       
שר התעשייה, המסחר והתעסוקה אהוד אולמרט:
       
       כבוד היושב-ראש, חברי הכנסת, מדובר כאן בהארכת תוקף של החוק הקיים בשלושה חודשים נוספים, עם אופציה לשני השרים, שר האוצר ואנוכי, להאריך את זה בשלושה חודשים נוספים מעבר לשלושה חודשים, באישור ועדת הכספים. אני מניח שעד אז נסיים את הליכי החקיקה של החוק החדש, שיובא במסגרת חוק ההסדרים. 
       
מל פולישוק-בלוך (שינוי):
       
       - - -
       
שר התעשייה, המסחר והתעסוקה אהוד אולמרט:
       
       מדובר רק על הארכת תוקף בינתיים. אני מבקש להצביע ולאשר. 
       
היו"ר מיכאל נודלמן:
       
       תודה. יש רשימת דוברים. 
       
מל פולישוק-בלוך (שינוי):
       
       אפשר לוותר ולהצביע? 
       
נסים זאב (ש"ס):
       
       אפשר לוותר ולהצביע?

היו"ר מיכאל נודלמן:
       
       אתם נמנעים מדיון? 
       
נסים זאב (ש"ס):
       
       אנחנו נמנעים מדיון. 

שר התעשייה, המסחר והתעסוקה אהוד אולמרט:
       
       תודה רבה. 
       
היו"ר מיכאל נודלמן:
       
       אנחנו מצביעים בקריאה ראשונה על הצעת חוק לעידוד השקעות הון (תיקון מס' 59), התשס"ה-2004. מי בעד? מי נגד? מי נמנע?
       
הצבעה מס' 16 
       
בעד ההצעה להעביר את הצעת החוק לוועדה – 9
נגד – 1
נמנעים - אין
ההצעה להעביר את הצעת חוק לעידוד השקעות הון 
(תיקון מס' 59), התשס"ה-2004, לוועדת הכספים נתקבלה. 
       
היו"ר מיכאל נודלמן:
       
       תשעה חברי כנסת תומכים, אחד נגד ואין נמנעים. אני קובע שהצעת החוק התקבלה בקריאה ראשונה, והיא תעבור לדיון בוועדת הכספים. 

       
הצעת חוק לתיקון פקודת הנזיקין (מס' 10) 
(פיצויים שאינם תלויים בנזק), התשס"ה-2004 
       [רשומות (הצעות חוק, חוב' כ/59).]
(קריאה ראשונה)
       
היו"ר מיכאל נודלמן:
       
       חבר הכנסת רשף חן בדרך לדיון. אנחנו עוברים לדיון בהצעת חוק לתיקון פקודת הנזיקין (מס' 10) (פיצויים שאינם תלויים בנזק), התשס"ה-2004, קריאה ראשונה. יציג את הצעת החוק חבר הכנסת רשף חן. 
       
רשף חן (שינוי):
       
       אדוני היושב-ראש, חברי חברי הכנסת, המצב החוקי היום הוא, שפקודת הנזיקין לא מבחינה בין מצב שבו העוולה נגרמה ברשלנות או במקרה לבין מצב שבו העוולה נגרמה בזדון. התוצאה היא שאם מישהו נותן למישהו אגרוף בכוונה תחילה, או נתקל בו ומפיל אותו, מבחינת החוק האזרחי זה אותו מצב בדיוק. בוחנים אם נגרם לו נזק כספי, אומדים את הנזק הכספי ומשלמים לו לפי הנזק הכספי. הנושא הוא מאוד קר וכלכלי. 
       
       ההצעה הזאת באה לשנות את זה ולהבהיר, שיש הבדל בין גרימת נזק למישהו בכוונה תחילה לבין גרימת נזק לאדם בשוגג, ולאפשר לבית-המשפט לחייב אדם לשלם פיצויים עד סכום של 100,000 שקל, כאשר הפיצויים האלה אינם תלויים בהוכחת נזק. אם אדם יוכיח שמישהו פגע בו בכוונה תחילה - הוא יצטרך להוכיח שהוא פגע בו בכוונה תחילה, ואז הוא יהיה זכאי לכך שבית-המשפט ייתן לו פיצויים, גם אם לא נגרם לו נזק כספי בכלל, גם אם הוא לא איבד ימי עבודה, או לא נגרמה לו נכות, או כל אותם דברים שאנחנו דורשים היום כדי לתת לאדם פיצוי. זה חלק מגישה שאני לפחות מאמין בה. 
       
נסים זאב (ש"ס):
       
       לא הבנתי על מה הוא משלם. אם לא נגרם לו נזק פיזי או נזק ברכוש, על מה הוא צריך לפצות אותו?
       
רשף חן (שינוי):
       
       זו בדיוק הנקודה. במידה מסוימת זה עונש, ובמידה מסוימת זה עבור עוגמת הנפש. תאר לעצמך שאני עכשיו, ואני באמת מתנצל על הדוגמה, נותן לך סטירת לחי. זה פוגע בך, זה מעליב אותך, מגיע לך ממני פיצוי, אבל לא נגרם לך נזק. בכית, כאב לך, וזה נגמר, האם מגיע לך ממני פיצוי? לדעתי, כן. לדעתי, התשובה היא שבמצב הזה אתה זכאי ללכת לבית-משפט, ובית-משפט יטיל עלי לשלם לך, לנפגע – ולך, כי אתה נפגע, ולא למדינת ישראל - איזה קנס, פיצוי. למה? כי פגעתי בך. זה מתייחס לכך שאני פגעתי בך בכוונה. זה מתייחס לעוגמת הנפש שנגרמת לכל אחד מאתנו כאשר הוא יודע שמישהו בכוונה הלך ופגע בו. זה בא להתמודד עם אותם מצבים שבהם מישהו עשה מעשה שהוא ראוי לעונש - אדם נפגע וראוי לפיצוי, על-פי כל קנה מידה מוסרי, כמו בדוגמה הקטנה הזאת שאני נתתי לך כאן עכשיו. 
       
       אגב, חבר הכנסת זאב, האם אתה מסכים אתי, שבמצב הזה מגיע לך פיצוי ממני על עוגמת הנפש, אף שלא נגרם לך נזק כספי? זה בא לאפשר לבית-המשפט להעניש אותי ולפצות אותך, בלי שתצטרך להראות אובדן שכר, למשל. זה דבר שקיים כבר עכשיו בקבוצה של חוקים, למשל חוק איסור לשון הרע, שבו מאוד קשה להעריך נזק. זה מאפשר גם לבית-משפט לתת פיצוי על-פי מה שנקרא "אומדנא דדיינא", זאת אומרת בלי להיכנס לאותם חישובי חישובים שאנחנו רגילים לעשות בדיני נזיקין, כאשר החישובים האלה הם בעצם מיותרים וקצת קנטרניים. 
       
       מגבילים את זה עד לסכום של 100,000 שקל, כי אנחנו לא רוצים להגיע למצב כמו המצב בארצות-הברית, למשל, שם יש פסיקות שמגיעות להרבה הרבה מיליוני שקלים. זאת לא המדיניות הנכונה, לדעתי לפחות וגם לדעת משפטנים בכירים ממני במדינת ישראל, אבל כן ליצור נורמה כללית שאומרת: פגעת בכוונה, תשלם.
       
       לדעתי, זה גם ייתן חיזוק לרעיון של אכיפה אזרחית, כי לא בכל מקרה למדינת ישראל יש כוח-אדם, זמן ויכולת להגיש כתב אישום פלילי על כל דבר, אבל ברגע שבית-המשפט יכול להעניש מין עונש אזרחי כזה, זה יגרום לכך שאנשים ישלמו עבור מעשים פסולים שהם עושים, ובמידה מסוימת זה יעודד את השלטת החוק במדינת ישראל. תודה רבה. 
       
היו"ר מיכאל נודלמן:
       
       תודה. חברי הכנסת, יש רשימת דוברים. אני לא אקרא את שמות אלה שלא נמצאים במליאה. ראשון הדוברים - חבר הכנסת בנימין אלון. 
       
בנימין אלון (האיחוד הלאומי - ישראל ביתנו):
       
       אני מוותר. 
       
היו"ר מיכאל נודלמן:
       
       חבר הכנסת אילן שלגי, בבקשה. 
       
אילן שלגי (שינוי):
       
       אדוני היושב-ראש, חברות וחברי הכנסת, מליאה כמעט ריקה, הצעת החוק היא טובה וראויה, היא חסרה בספר החוקים שלנו כבר זמן רב. יש אומרים כי תפקידו של המשפט האזרחי הוא להשיב את המצב לקדמותו, אם זה בדרך של צו מניעה או צו עשה, או אם הנזק הוא נזק כספי, בהשבת המצב לקדמותו על-ידי פיצוי כספי. יש מקרים שבהם קשה להוכיח את גובה הנזק, בוודאי כאשר מדובר בכאב או גם בנזק שהוא גרימת בושה, עוגמת נפש, עלבון או אי-נוחות שאדם גורם לאדם אחר. 
       
       כאשר אדם מותקף ברשות הרבים, מישהו סטר על לחיו או ירק עליו, הנזק הכספי - אם בכלל קיים - קשה להוכיח אותו. בדרך כלל הנזק הכספי הוא בהחלט מזערי, ונשאלת השאלה אם לא די לנו בכך שהתוקף, הסוטר או היורק, יועמד לדין פלילי. השאלה היא אם משטרת ישראל ומערכת המשפט שלנו ערוכות לטפל בכל המקרים הקטנים של תקיפות בין בני-אדם. לצערנו אנחנו יודעים, שהמשטרה בדרך כלל אומרת שאין עניין לציבור. זכותו של אדם שנפגע, גם אם הנזק שלו היה בעיקר נזק של צער, של בושה, של עוגמת נפש, שיהיה זכאי לתבוע וגם לקבל פיצוי.
       
       ראיתי בעצמי מקרים שבהם במשפט אזרחי על תביעה לפיצוי - המעשה נעשה, לפעמים אפילו המעוול אינו כופר בו, אבל הוא אומר: לא גרמתי לך נזק. אתה תובע ממני 10,000 שקל, אבל איזה נזק נגרם לך בזה שדחפתי אותך? לא הבאת לנו הוכחות שהיית מאושפז, שהיו לך הוצאות רפואיות. הנזק שלך היה מזערי, ואני מוכן  לשלם את חובי בכך שאני אתרום למטרה טובה. ראיתי מקרים שבכך הסתיים המשפט. במקום שאדם ישלם 10,000 שקל, הוא אומר: אני אתרום 1,000 שקל או 2,000 שקל למטרה חשובה שמוסכמת עלינו, ובכך ייגמר העניין. לפעמים שופטים גם מעודדים תוצאות כאלה. 
       
       סעיף 76(1) לפקודת הנזיקין קובע: "סבל התובע נזק, יינתנו פיצויים רק בשל אותו נזק שעלול לבוא באורח טבעי במהלכם הרגיל של הדברים ושבא במישרין מעוולת הנתבע". בתי-המשפט בארץ פוסקים לפעמים פיצוי בראש הנזק הידוע כ"כאב וסבל", אלא שהם משתמשים בכך לעתים רחוקות ובאופן מדוד ביותר, שמרני, ויש אומרים גם קמצני, שלא כמו במדינות אחרות, בעיקר בארצות-הברית, שבהן סכומי הפיצוי על נזק שאיננו נזק ממון הם לפעמים גבוהים ביותר. 
       
       כבר הוזכר כאן, שבחוק איסור לשון הרע יש סעיף שמאפשר לבית-המשפט, ללא הוכחת נזק, כאשר הוכח הפרסום שמהווה לשון הרע, לקבוע פיצוי לנפגע עד 50,000 שקלים, ואם  העוולה - או פרסום לשון הרע במקרה ההוא -  נעשתה במתכוון, גם כפל פיצוי, כלומר 100,000 שקלים, וזה הסכום שבא כאן בהצעת החוק.
       
       לכן, לדעתי מדובר בהצעת חוק ראויה וטובה, וראוי שנאשר אותה להכנה לקריאה שנייה ולקריאה שלישית. תודה רבה. 
       
היו"ר מיכאל נודלמן:
       
       תודה. חבר הכנסת יגאל יאסינוב, בבקשה.  אחריו - חבר הכנסת נסים זאב. 
       
יגאל יאסינוב (שינוי):
       
       אדוני היושב-ראש, אדוני סגן השר, חברי חברי הכנסת, הצופים, החוק הוא טוב, לא רק מפני שחברי סיעתי הגישו אותו, אלא משום שהוא טוב. כיוון שהוא טוב וכיוון שאני מניח שרוב הדוברים יגידו שהוא טוב, וגם הממשלה תסכים לכך, אני ארשה לעצמי לדבר על חלק אחר של מערכת החוק של מדינת ישראל. 
       
       האם ידוע לחברי, שמותר לפגוע באדם ובשמו הטוב על רקע מוצאו, על רקע עלייתו לארץ? דרך אגב, לא רק אני אומר את זה, יש לי מכתב של המשנה ליועץ המשפטי לממשלה, מר שי ניצן, שכותב לי שהדבר הזה מותר והחוק לא חל עליו. כלומר, כשאומרים שאנשים שבאים ממדינה א' הם גרועים ואחרים שעלו ממדינה ב' הם יותר גרועים, זה לא פגיעה. פשוט מאוד הופתעתי, כי בעיני יש עוד דבר אחד - כשחוקקו את חוק העונשין היה ברור שהדבר הזה הוא ברצון המחוקק, המחוקק  רצה שלא תהיה פגיעה באנשים בגלל דת, לאום או מקום מגורים או מקום הלידה או מקום העלייה. 
       
       לכן אני רוצה לומר לכם, שלצערי הרב עוד נצטרך לעמוד פה פעמים רבות כדי לחוקק אותם חוקים שאנחנו, או שמחוקקים לדורותיהם חשבו, שמספיק רצון המחוקק ואז המערכת המשפטית ומערכת האכיפה במדינת ישראל יבינו שכך זה צריך להיות. אבל נראה שאנחנו חייבים להפוך לגן-ילדים שבו נחליף את הגננת שנותנת הוראות. תודה. 
       
היו"ר מיכאל נודלמן:
       
       אני יודע שהגשתם הצעת חוק בנושא הזה. 
       
יגאל יאסינוב (שינוי):
       
       הגשנו הצעת חוק בנושא זה. אני מקווה שכשהצעת החוק תגיע לוועדת השרים לחקיקה, היא תסכים להצעה. אני לא אופתע אם הממשלה לא תסכים. 
       
היו"ר מיכאל נודלמן:
       
       תודה. חבר הכנסת נסים זאב, בבקשה. 
       
נסים זאב (ש"ס):
       
       אדוני היושב בראש, כנסת נכבדה, ההלכה העברית אומרת, שאדם מועד לעולם,  בין ער בין ישן. אם אדם פגע בחברו, לא משנה אם התכוון או לא התכוון, אם היתה פגיעה או לא היתה פגיעה. אדם חייב בחמישה דברים: נזק, צער, ריפוי, שבת ובושת. נזק, ריפוי ושבת זה דבר מהותי. אדם שיש לו נזק גופני או שיש לו לרפא את עצמו מאותה פגיעה או שהוא מושבת בביתו ולא יכול ללכת לעבוד, זה נזק ממשי. אבל בושת וצער הם דברים שאי-אפשר לראות אותם, יש צער, יש כאב, יש בושת - אדם מתבייש. 

       אני רק באמת שואל את עצמי, האם אכן  החוק הזה יביא למצב שהאלימות תפחת? הרי אנחנו רואים שחדשים לבקרים מחוקקים פה חוקים ומחמירים יותר, והאלימות רק גואה ועולה מיום ליום. דיברנו רק לפני שבוע על נשים מוכות, שיש 200,000 נשים; אולי לא 200,000, אולי קצת פחות. אני לא יודע כמה באמת מוכות, כמה לא מוכות, כמה מרגישות שהן מוכות. אבל, בסך הכול אנחנו מדברים על הוספת סעיף שיכול להביא תביעות רבות לבתי-המשפט. כמו שאמר חבר הכנסת, אם אדם יורק בפני חברו או מלבין פני חברו. 
       
       רק היום היה, למשל, ויכוח בוועדת החוקה, חוק  ומשפט בין מציע החוק, שזה רשף חן, לבין חבר הכנסת רוני בר-און. חבר הכנסת רשף חן קרא לו תולעת, והוא אמר לו: חתיכת מאוס. השאלה היא, אם יבוא מחר חבר הכנסת בר-און ויגיד: אני נפגעתי מחבר הכנסת רשף חן, האם יש מקום לתביעה במקרה הזה? כי אתה בא ואומר, גם אם הנזק הוא לא ממשי, הנזק הוא רק של פגיעה. 
       
רשף חן (שינוי):

       יכול להיות שהוא נפגע. צריך שתהיה עוולה לפי פקודת הנזיקין, ואז בודקים אם יש כוונה. אמירה היא אף פעם  לא עוולה. במקרה הזה, זה אפילו לא איסור לשון הרע - - -
       
נסים זאב (ש"ס):
       
       אני לפחות חושב שזה מגביל למקרים כאלה, אחרת אחד יתבע את השני. כמעט שאין מישהו שלא פוגע בחברו או נפגע מחברו. 
       
       אבל אני רוצה לומר לך, ההבחנה בין אדם שפגע במזיד לאדם שפגע בשוגג, כשלא התכוון, זה דבר נכון, אף שעל-פי ההלכה זה לא משנה. זאת אומרת, אם היתה פגיעה, אז בין ער בין ישן אדם מועד לעולם. 
       
רשף חן (שינוי):

       יש  שור מועד, שור לא מועד.
       
נסים זאב (ש"ס):
       
       כן, שור מועד. אבל, אנחנו מדברים על בני-אדם. יש הבדל בין שור תם לשור מועד, נזק שלם או חצי נזק. אבל, מבחינת האדם, תמיד משלם נזק שלם, ואפילו בפעם הראשונה, מכיוון שאדם מועד לעולם. אדם כשהוא מועד לעולם ומשלם נזק שלם, זה לא משנה בין ער ובין ישן. לכן, הכוונה פה לא משנה, אלא המהות היא המשנה. 
       
       לדעתי, בתי-המשפט יעמדו בעומס של תביעות רבות מהסוג הזה, כי היום יכולים להוסיף על-פי החוק הזה תביעות שלא היו עד היום, אולי הרבה יותר מהתביעות של פגיעה בגוף, כי פגיעה בנפש הרבה פעמים היא הרבה יותר גדולה מהפגיעה בגוף. אני אתמוך בחוק.
       
היו"ר מיכאל נודלמן:
       
       הוא יתמוך בחוק.
       
       חברי הכנסת, אין דוברים נוספים בנושא זה. 
       
       לכן, אנחנו עוברים להצבעה בקריאה ראשונה על הצעת חוק לתיקון פקודת הנזיקין (מס' 10) (פיצויים שאינם תלויים בנזק), התשס"ה-2004. ההצבעה התחילה.
       
הצבעה מס'  17
       
בעד ההצעה להעביר את הצעת החוק לוועדה – 5 
נגד - אין
נמנעים - אין
ההצעה להעביר את הצעת חוק לתיקון פקודת הנזיקין (מס' 10) (פיצויים שאינם 
תלויים בנזק), התשס"ה-2004, לוועדת החוקה, חוק ומשפט נתקבלה.
       
היו"ר מיכאל נודלמן:
       
       בעד - חמישה חברי כנסת, נגד - אין, אין נמנעים. אני קובע שהצעת החוק התקבלה בקריאה ראשונה, והיא תעבור לוועדת החוקה, חוק ומשפט ותידון שם. 
       
       חברי הכנסת, תם סדר-היום. הישיבה הבאה תתקיים מחר, יום רביעי, י' בטבת התשס"ה, 22 בדצמבר 2004, בשעה 11:00. ישיבת הכנסת נעולה.
       
       הישיבה ננעלה בשעה 20:04.
       

 

     
עמוד 107 מתוך 107

