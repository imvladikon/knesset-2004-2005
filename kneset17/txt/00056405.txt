    תוכן העניינים
מסמכים שהונחו על שולחן הכנסת	4
סגן מזכיר הכנסת דוד לב:	4
דברי יושב-ראש הכנסת על אסון הטבע באסיה והסיוע הישראלי לנפגעים	6
הצעות סיעות שינוי, האיחוד הלאומי – ישראל ביתנו  - מפד"ל וש"ס  להביע אי-אמון בממשלה בשל:	7
א. האם יש ממשלה בישראל?;	7
ב. המינויים הפוליטיים במשרד ראש הממשלה הנוגדים את המינהל הציבורי התקין;	7
ג. דוח הביטוח הלאומי על הרעב בקרב ילדים והקיצוץ בסל התרופות	7
יוסף לפיד (שינוי):	8
אריה אלדד (האיחוד הלאומי - ישראל ביתנו):	15
נסים דהן (ש"ס):	20
מסמכים שהונחו על שולחן הכנסת	24
מזכיר הכנסת אריה האן:	25
הצעות סיעות שינוי, האיחוד הלאומי – ישראל ביתנו  - מפד"ל וש"ס  להביע אי-אמון בממשלה בשל:  א. האם יש ממשלה בישראל?;	25
ב. המינויים הפוליטיים במשרד ראש הממשלה הנוגדים את המינהל הציבורי התקין;	25
ג. דוח הביטוח הלאומי  על הרעב בקרב ילדים והקיצוץ בסל התרופות	25
שר התחבורה מאיר שטרית:	25
שר התחבורה מאיר שטרית:	28
אברהם בייגה שוחט (העבודה-מימד):	33
יחיאל חזן (הליכוד):	37
ויקטור בריילובסקי (שינוי):	40
חיים אורון (יחד):	43
יעקב ליצמן (יהדות התורה):	47
אחמד טיבי (חד"ש-תע"ל):	53
ואסל טאהא (בל"ד):	58
עבד-אלמאלכ דהאמשה (רע"ם):	59
רוני בר-און (הליכוד):	61
רוני בר-און (הליכוד):	66
חמי דורון (שינוי):	66
רוני בר-און (הליכוד):	67
יאיר פרץ (ש"ס):	67
יצחק לוי (מפד"ל):	69
אילן שלגי (שינוי):	70
מגלי והבה (הליכוד):	73
דברי יושב-ראש הכנסת לזכרו של חבר הכנסת לשעבר,  רב-אלוף צבי צור, זיכרונו לברכה	77
דברי יושב-ראש הכנסת	78
הצעות סיעות שינוי, האיחוד הלאומי – ישראל ביתנו  - מפד"ל וש"ס  להביע אי-אמון בממשלה בשל:	79
א. האם יש ממשלה בישראל?;	79
ב. המינויים הפוליטיים במשרד ראש הממשלה הנוגדים את המינהל הציבורי התקין;	79
ג. דוח הביטוח הלאומי על הרעב בקרב ילדים והקיצוץ בסל התרופות	79
הצעת חוק יסודות התקציב (תיקון מס' 32), התשס"ה-2005	81
אברהם הירשזון (יו"ר ועדת הכספים):	81
יעקב ליצמן (יהדות התורה):	83
הצעת חוק מיסוי מקרקעין (שבח, מכירה ורכישה)  (תיקון – משפחה חד-הורית), התשס"ג-2003	83
אהוד רצאבי (שינוי):	84
הצעת חוק מיסוי מקרקעין (שבח, מכירה ורכישה)  (תיקון - מס רכישה על דירת מגורים), התשס"ד-2004	84
משה גפני (יהדות התורה):	84
שר האוצר בנימין נתניהו:	85
הצעת חוק מלווה המדינה (תיקון מס' 14), התשס"ה-2005	86
רוני בריזון (בשם ועדת הכספים):	86
שר האוצר בנימין נתניהו:	88
אברהם הירשזון (יו"ר ועדת הכספים):	88
הצעת חוק הוועדה לטיפול בניצולי השואה וברכוש היהודים  קורבנות השואה וניצוליה ולהנצחת זכרם, התשס"ה-2004	89
אברהם הירשזון (הליכוד):	89
אורי אריאל (האיחוד הלאומי - ישראל ביתנו):	90
עבד-אלמאלכ דהאמשה (רע"ם):	91
ישראל אייכלר (יהדות התורה):	92
נסים זאב (ש"ס):	94
נסים זאב (ש"ס):	95
טלב אלסאנע (רע"ם):	95
בנימין אלון (האיחוד הלאומי - ישראל ביתנו):	97
שאילתות ותשובות	100
1949. שיכון סייענים בדרום תל-אביב	100
2007. שביתת עובדי המועצה הדתית בחצור-הגלילית	102
2114. דברי יאסר ערפאת על פגישות עם חבר הכנסת עמרי שרון	103
2146. נידוני קהיר	105
2148. בית-העלמין "תל-רגב"	106
2149. בית-העלמין "תל-רגב"	107
2150. בית-העלמין "תל-רגב"	108
2169. תעריפי חלקות קבר בבית-העלמין "תל-רגב"	110
2173. בית-העלמין "תל-רגב"	110
2222. הסכם בין משרד ראש הממשלה לבין מלון "מצודת דוד" בירושלים	111
2331. ידיעה על פעולת סוכן שב"כ בקרב הציבור החרדי	113
2332. תוכנית לפיתוח הנגב והגליל	115
1671. חברות נשים בקואופרטיב "אגד"	115
2185. סימון כבישים	116
2195. טענות של נוסעי "ישראייר"	118
2279. מסע פרסום לפרויקט נתב"ג-2000	121
2300. היחס ללא-יהודים בשדה התעופה בהרצלייה	122
2301. מדיניות שימוש בדלק חלופי לתחבורה	123
2302. שירות הרכבות בקו באר-שבע	124
2416. תקנות התעבורה לעניין בדיקת שכרות	125
2058. שרפת פסולת וגזם באזור מבשרת-ציון	127
2078. עבודה בשבתות ובמועדי ישראל ברשות הטבע והגנים הלאומיים	128
2098. חזיריות באעבלין	130
2087. השמירה על חוות לגידול בעלי-חיים מסוכנים	132
2171. פסולת בניין	133
2174. רמת הקרינה מאנטנות באזור מטולה	135
2225. תמיכה בנושא אגרואקולוגיה	136
2226. סכנת זיהום סביבתי באזור רמת-חובב	137
2259. רמת הקרינה מאנטנות באזור מטולה	138
2362. חוות הגז בקריית-אתא	139
2070. מימון מוסדות דת מתקציב משרד הרווחה	140
    
       

       דברי הכנסת
       יג / מושב שלישי / ישיבות ר"ג—ר"ה /
       כ"ב—כ"ד בטבת התשס"ה /  3-5 בינואר 2005 / 13
       חוברת י"ג
       ישיבה ר"ג
       
       
       
       
       
       



הישיבה המאתיים-ושלוש של הכנסת השש-עשרה
יום שני, כ"ב בטבת התשס"ה (3 בינואר 2005)
ירושלים, הכנסת, שעה 16:00

מסמכים שהונחו על שולחן הכנסת

       
היו"ר ראובן ריבלין:
       
       גברתי, רבותי חברי הכנסת, היום יום שני, כ"ב בטבת התשס"ה, 3 בחודש ינואר 2005 למניינם. אני מתכבד לפתוח את ישיבת הכנסת.
       
       הודעת מזכיר הכנסת.

סגן מזכיר הכנסת דוד לב:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לדיון מוקדם: הצעת חוק סיווג, סימון ואיסור שידורים מזיקים (תיקון - החלת חובת הסימון על פרסומים), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק רשות הספנות והנמלים (תיקון - דחיית תחילה), התשס"ה-2005, מאת חבר הכנסת שלום שמחון וקבוצת חברי הכנסת; הצעת חוק לתיקון פקודת התעבורה (מחיר מרבי בעבור חנייה בחניון בבעלות רשות מקומית), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק תקציב לסיוע הומניטרי, התשס"ה-2005, מאת חברי הכנסת נעמי בלומנטל ועמרם מצנע; הצעת חוק מרכז מרשם לאוניברסיטאות, התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק הסדרת מעמדם ונציגותם של ההורים במערכת החינוך, התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק איסור רוכלות רוחנית בקרבת מוסדות חינוך, התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק עבודת נשים (תיקון - אי-רציפות ימי אשפוז), התשס"ה-2005, מאת חבר הכנסת חמי דורון וקבוצת חברי הכנסת; הצעת חוק לימוד חובה (תיקון - גיל), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק לימוד חובה (תיקון - ביטול תשלומי הורים), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק כתוביות בסרטים ובמופעים, התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק הגנת הפרטיות (תיקון - הגבלת מסירת מידע מאת גופים ציבוריים), התשס"ה-2005, מאת חבר הכנסת איתן כבל; הצעת חוק המוזיאונים (תיקון - פטור מדמי כניסה לקטינים), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק מס ערך מוסף (תיקון - שיעור אפס על ספרי לימוד), התשס"ה-2005, מאת חבר הכנסת אילן שלגי וקבוצת חברי הכנסת; הצעת חוק מס ערך מוסף (תיקון - שיעור מופחת על ספרות מקור), התשס"ה-2005, מאת חברי הכנסת אילן שלגי, רוני בריזון, אתי לבני ומל פולישוק-בלוך; הצעת חוק מינוי ועדה מחליפה למועצות ועיריות (תיקוני חקיקה), התשס"ה-2005, מאת חבר הכנסת אריה אלדד; הצעת חוק רף לתקציב מחקר ופיתוח ממשלתי, התשס"ה-2005, מאת חבר הכנסת יגאל יאסינוב וקבוצת חברי הכנסת; הצעת חוק פרסום פרוטוקולים באינטרנט (תיקוני חקיקה), התשס"ה-2005, מאת חבר הכנסת חמי דורון וקבוצת חברי הכנסת; הצעת חוק התקשורת (בזק ושידורים) (תיקון - איסור התקשרות לצורך פרסומת), התשס"ה-2005, מאת חברת הכנסת גילה פינקלשטיין; הצעת חוק הבוררות (תיקון - חובת הנמקה וערכאת ערעור), התשס"ה-2005, מאת חברת הכנסת נעמי בלומנטל וקבוצת חברי הכנסת; הצעת חוק מס רכוש וקרן פיצויים (תיקון - נזקי שיטפונות), התשס"ה-2005, מאת חברי הכנסת עסאם מח'ול, מוחמד ברכה ואחמד טיבי; הצעת חוק השיפוט הצבאי (תיקון - וידוא הריגה), התשס"ה-2005, מאת חבר הכנסת רן כהן; הצעת חוק דחיית שירות לתלמידי ישיבות שתורתם אומנותם (תיקון - ביטול החוק), התשס"ה-2005, מאת חבר הכנסת אילן ליבוביץ וקבוצת חברי הכנסת; הצעת חוק "הישראלי הטוב", התשס"ה-2005, מאת חברי הכנסת גלעד ארדן ויצחק כהן; הצעת חוק העתיקות (תיקון - העתקת קברים עתיקים), התשס"ה-2005, מאת חבר הכנסת אורי אריאל וקבוצת חברי הכנסת; הצעת חוק שוויון זכויות לאנשים עם מוגבלות (תיקון - נגישות לשירותי תחבורה ציבורית - קיצור מועדי הודעה לצורך קבלת שירות), התשס"ה-2005, מאת חבר הכנסת מגלי והבה; הצעת חוק לתיקון פקודת העיריות (החלת הוראות חוק החברות הממשלתיות על תאגידים עירוניים), התשס"ה-2005, מאת חבר הכנסת אורי אריאל; הצעת חוק-יסוד: הממשלה (תיקון - הפסקת כהונתו של שר), מאת חבר הכנסת בנימין אלון; הצעת חוק השמירה על המקומות הקדושים (תיקון – הר-הבית), התשס"ה-2005, מאת חבר הכנסת אפי איתם; הצעת חוק התכנון והבנייה (תיקון - הספקת חשמל לבתים שעומדים בתנאים לקבלת היתרי בנייה), התשס"ה-2005, מאת חברי הכנסת עזמי בשארה, ג'מאל זחאלקה וואסל טאהא; הצעת חוק מניעת פגיעה במטפלים, התשס"ה-2005, מאת חבר הכנסת שאול יהלום; הצעת חוק הזנה במוסדות חינוך, התשס"ה-2005, מאת חברי הכנסת מוחמד ברכה, עסאם מח'ול ואחמד טיבי; הצעת חוק הטבות לאזרח צעיר, התשס"ה-2005, מאת חבר הכנסת יצחק הרצוג; הצעת חוק הסכמים קיבוציים (תיקון - חובת משא-ומתן), התשס"ה-2005, מאת חברי הכנסת עמיר פרץ ואילנה כהן; הצעת חוק עבודת נשים (תיקון - הארכת חופשת לידה), התשס"ה-2005, מאת חבר הכנסת רומן ברונפמן; הצעת חוק לתיקון פקודת הסמים המסוכנים (חילוט רכוש), התשס"ה-2005, מאת חבר הכנסת ניסן סלומינסקי; הצעת חוק העונשין (תיקון - איסור שימוש בסמלים ודימויים של השואה), התשס"ה-2005, מאת חברת הכנסת יולי תמיר; הצעת חוק שיפוט בתי-דין רבניים (נישואין וגירושין) (תיקון - הרחבת סמכויות), התשס"ה-2005, מאת חבר הכנסת יצחק לוי.
       
       לקריאה שנייה ולקריאה שלישית: הצעת חוק למניעת העסקה של עברייני מין במוסד המכוון למתן שירותים לקטינים (תיקון מס' 2), התשס"ה-2005, וכן הצעת חוק העונשין (תיקון מס' 84), התשס"ה-2005, שהחזירה ועדת החוקה, חוק ומשפט.
       
       עוד אודיעכם בדבר שינוי טכני בנוסח הצעת חוק הביטוח הלאומי (תיקון מס' 77), התשס"ה-2004, שהונחה על שולחן הכנסת לקריאה שנייה ולקריאה שלישית מטעם ועדת העבודה, הרווחה והבריאות ביום י"ז בטבת התשס"ה, 29 בדצמבר 2004: במקום "הצעת חוק זו נדונה בכנסת בקריאה הראשונה ביום י' באב התשס"ד (28 ביולי 2004)", צריך להיות: "הצעת חוק זו נדונה בקריאה הראשונה ביום ח' בטבת התשס"ה (20 בדצמבר 2004)". תודה.
       
       
היו"ר ראובן ריבלין:
       
       תודה למשנה למזכיר הכנסת.
       

דברי יושב-ראש הכנסת על אסון הטבע באסיה והסיוע הישראלי לנפגעים

היו"ר ראובן ריבלין:
       
       רבותי חברי הכנסת, כבר יותר משבוע העולם כולו מאזין לחוק הטבע. העולם המערבי, המודרני, למד עד כמה יכול הוא להיות אפס כוח מול איתני הטבע. האסון בדרום-מזרח אסיה, המוות, ההרס, הזוועות – כולם מביאים להבנתו של אדם כי כוחו מוגבל וכי יפה גם קצת צניעות לאדם המודרני.
       
       אבל בשולי האסון הזה גילינו גם צדדים חיוביים. מדינת ישראל ושלוחיה הצליחו להוות קרן אור בתוך המסגרת השחורה. ישראל דאגה לא רק לאזרחיה שנקלעו לאסון, אלא הפנתה רופאים, יחידות חילוץ ומשאבים רבים לאזורים הנפגעים. דווקא בימים קשים כאלה ישראל מתגלה בפנים היפות יותר שלה, ישראל ההומנית הנותנת כתף לעמים במצוקה. זכינו והצלנו נפשות רבות. והרי כל המקיים נפש אחת, כאילו קיים עולם מלא.
       
       בשם הכנסת כולה אבקש להודות לצוותי ההצלה, לרופאים, לאנשי זק"א ולצוות המסור של משרד החוץ שעשה רבות לאיתור ישראלים באזורים המוכים וליצירת קשר עמם. לבנו עם בני המשפחות של הישראלים שנהרגו ונפצעו, וכולנו תקווה כי כל הנעדרים יימצאו בריאים ושלמים. מי ייתן ולא נדע אנחנו ולא ידע העולם כולו שעות קשות כאלו. כן יהי רצון.

       
הצעות סיעות שינוי, האיחוד הלאומי – ישראל ביתנו  - מפד"ל וש"ס 
להביע אי-אמון בממשלה בשל: 
א. האם יש ממשלה בישראל?;
ב. המינויים הפוליטיים במשרד ראש הממשלה הנוגדים את המינהל הציבורי התקין;
ג. דוח הביטוח הלאומי על הרעב בקרב ילדים והקיצוץ בסל התרופות
       
היו"ר ראובן ריבלין:
       
       רבותי, בטרם נתחיל את סדר-היום ואת ההצעות לאי-אמון, אני מבקש להודיע כי כאשר לפני שבוע הודעתי שאני מתכוון להכריז היום על ראש האופוזיציה, הבאתי בחשבון את הוראות החוק, שבו נאמר שלסיעת העבודה, כנראה, יש הסכם המחייב תמיכה בממשלה.
       
       החוק אינו מחייב הסכם קואליציוני. הוא בא ואומר שאם יש הסכם לתמיכה בממשלה - אני הודעתי, כמובן, שאני מתכוון למנות היום את יושב-ראש הסיעה הגדולה באופוזיציה, חבר הכנסת טומי לפיד, או לחלופין, אם וכאשר יודיעו לי יותר ממחצית חברי האופוזיציה כאמור בחוק כי הם מבקשים אחר למנות אותו או לשקול זאת - על כל פנים כמצוות החוק למנות את חבר הכנסת יוסף לפיד כיושב-ראש האופוזיציה, והודעתי על כך גם לסיעת שינוי וגם לסיעת העבודה. קיבלתי בתשובה על מכתבי מכתב האומר כהאי לישנא, מטעם יושבת-ראש הסיעה, חברת הכנסת דליה איציק: "בתשובה למכתבך, הנני להודיעך, על-פי הוראת סעיף 11(ג) לחוק הכנסת, התשנ"ד-1994, כי סיעת העבודה איננה צד להסכם המחייב תמיכה בממשלה".
       
       לפיכך, ולא אני הוא השופט, אלא קיבלתי הודעה לפי הסעיף, וכמובן, הציבור ישפוט, חבר הכנסת לפיד, אני יכול להזמין אותך בשלב זה רק לבוא ולהרצות את טענותיך, מדוע יש להביע אי-אמון בממשלה, ועדיין איני יכול להכריז עליך כיושב-ראש האופוזיציה. בבקשה, אדוני.
       
יוסף לפיד (שינוי):
       
       יש טעם?

היו"ר ראובן ריבלין:
       
       אדוני היה עולה, ויכול היה לדבר על מה שהוא רוצה, או לבקש ממני להפסיק את הישיבה, אבל חבר הכנסת שטרית יודע, והוא בקיא ורואה ושומע - הוא נמצא. ודאי. השר המקשר מאיר שטרית נמצא כאן לפנינו, והוא יאזין וישמע וישיב בשם הממשלה.

שר התחבורה מאיר שטרית:
       
       בגלל המהומה בחוץ לא יכולתי להגיע.
       
יוסף לפיד (שינוי):
       
       אדוני היושב-ראש, אנו נחכה בסבלנות למינויי כיושב-ראש האופוזיציה, אם כי ההודעה הזאת של העבודה, אפשר היה להטיל בה גם ספק וגם דופי.
       
       ואומנם השאלה שבגללה אנו מבקשים להגיש אי-אמון היא: האם בכלל יש ממשלה? אז יש פה אומנם שר אחד, ואין אף חבר כנסת של הליכוד; יש חבר כנסת אחד של העבודה.
       
היו"ר ראובן ריבלין:
       
       יש לליכוד ישיבת סיעה.
       
יוסף לפיד (שינוי):
       
       כך שהשאלה היא, האם אכן קיים מוסד שכזה, ששמו ממשלת ישראל. השאלה הזאת היא אקטואלית ביותר. אנו מחכים שבועות להרכבתה של הממשלה, שבועות, ואנו שומעים כל מיני שמועות, אבל לא רואים ממשלה.
       
       אדוני היושב-ראש, הואיל והמדינה בכל זאת צריכה להתנהל, חשבנו בסיעה שלנו, שאם אין ממשלה, לפחות תהיה ממשלת צללים על-פי הדגם הבריטי המצוין, כי חברי כנסת שהם גם אחראים על תיקים שבממשלה, יכולים לעקוב אחרי מעשיו של כל שר ואחרי הנעשה בכל משרד.
       
היו"ר ראובן ריבלין:
       
       אתה כבר הצלחת ליצור קואליציה בתוך האופוזיציה - - -
       
יוסף לפיד (שינוי):
       
       לא קואליציה בתוך האופוזיציה, כל ההרכב הזה הוא על טוהרת שינוי.

       ואני גם רוצה להודיע לכנסת על ממשלת הצללים של שינוי, שבה אני ממונה על התיק של ראש הממשלה והמשנה לראש הממשלה; על תיק האוצר והתקשורת - חברי אברהם פורז; ממלא-מקום - אברהם פורז; על תיק החוץ אחראי מודי זנדברג; על עלייה וקליטה ויהדות התפוצות אחראי ויקטור בריילובסקי; על תיק הביטחון ואיכות הסביבה אחראי חבר הכנסת אילן שלגי; על חינוך ותרבות ותיק המדע אחראית חברת הכנסת מלי פולישוק-בלוך. 
       
היו"ר ראובן ריבלין:
       
       היא הסכימה לצירוף המדע והחינוך?
       
יוסף לפיד (שינוי):
       
       ההצעה שלי התקבלה בסיעה פה-אחד, אדוני היושב-ראש. חבר הכנסת רשף חן אחראי על תיק החקלאות והוא גם ממשיך לכהן כיושב-ראש הסיעה; חבר הכנסת רוני בריזון אחראי על תיק הפנים והוא אחראי אצלנו גם על ענייני דת ומדינה; חבר הכנסת אהוד רצאבי אחראי על תיקי התמ"ס והבריאות; חברת הכנסת אתי לבני אחראית על תיק המשפטים; חבר הכנסת אילן ליבוביץ אחראי על תחבורה, שיכון ובנייה; חבר הכנסת חמי דורון על תשתיות; חבר הכנסת יגאל יאסינוב - על הרווחה; וחברת הכנסת החדשה שלנו, אראלה גולן - על תיק התיירות. 
       
יעקב מרגי (ש"ס):
       
       מה עם פריצקי?

היו"ר ראובן ריבלין:
       
       רבותי, זאת הממשלה היחידה שהיא יותר קטנה מהממשלה שאריק שרון ממנה. 
       
יוסף לפיד (שינוי):
       
       התיק היחיד שלגביו עוד לא נפלה החלטה הוא התיק לביטחון פנים. 
       
אורי אריאל (האיחוד הלאומי - ישראל ביתנו):
       
       אתה יכול לסדר לי משהו?
       
יוסף לפיד (שינוי):
       
       אנחנו נדבר על זה כשאני אהיה ראש האופוזיציה.
       
גאלב מג'אדלה (העבודה-מימד):
       
       אני יכול לבוא במקום שחקן זר, רכש?
       
יוסף לפיד (שינוי):
       
       אני רוצה קודם לראות שיראיינו אותך פעם אחת. היום שמעתי ברדיו שעוד לא רואיינת אף פעם. אני מוכן לתת לך שיעורים בעניין הזה. 
       
גאלב מג'אדלה (העבודה-מימד):
       
       רואיינתי הרבה פעמים. 
       
יוסף לפיד (שינוי):
       
       רבותי, הדבר הזה מאוד רציני, כי באופוזיציה אין תפקידים מוגדרים לחברי הסיעות וכל אחד עושה בדרך כלל כטוב בעיניו, מתעניין במה שמעניין אותו ועוסק במה שהוא רוצה לעסוק בו. אין מעקב שיטתי אחרי מעשי שרים ומשרדי הממשלה. אני חושב שהגיע הזמן להנהיג אצלנו סדר לפי הפרלמנטריזם הבריטי, שהוא הפרלמנט המנוסה ביותר בעולם, אם כי, בניגוד למה שחושבים, הוא לא הפרלמנט הוותיק ביותר בעולם, אלא הפרלמנט האיסלנדי, אבל הוא ודאי הפרלמנט המנוסה ביותר בעולם ויכול לשמש לנו דוגמה ומופת. אני בטוח שממשלת הצללים, בחלקה לפחות, היא שתהיה לאחר הבחירות ההולכות וקרבות לממשלה הבאה. 
       
       שואלים אותנו רבים מדוע עזבנו את הממשלה בגלל 290 מיליון שקל בלבד. קודם כול, 290 מיליון שקל זה לא בלבד. כל הבעיות של העמותות שעוסקות בעניינים הומניטריים, באיכות הסביבה, בעניים, בנדכאים וביתומים יכולות היו להסתדר עם תקציב בסכום של 290 מיליון שקל. זהו סכום גדול מאוד, אבל אנחנו הרי ידענו שזו רק ההתחלה. ידענו שאם נסכים להקציב ליהדות התורה 290 מיליון שקל ונבלע את הדג הזה, יבואו אחריו דג שני ודג שלישי, ואכן הם באו מייד. אחרי כמה ימים נודע לנו שחבר הכנסת ליצמן יהיה יושב-ראש ועדת הכספים – הלכה ועדת הכספים. עכשיו נודע לנו שרוצים למנות מש"ס יושב-ראש לוועדת הכלכלה, כדי לקבור סופית את הכלכלה הישראלית.
       
       וכמובן, עכשיו הגענו לא לדג מסריח קטן, הרינג קטן, אלא ללווייתן, אדוני היושב-ראש. הלווייתן הוא הסכמה גם של הליכוד וגם של העבודה לבטל את כל סעיפי דוח-דברת לגבי בתי-הספר של החרדים. אני מקווה שבג"ץ יתערב בזה. זה שהליכוד מסכים לזה, ניחא. מפלגת העבודה – רפורמה בחינוך, שוויונית, מתקדמת – חבר הכנסת מצנע, חבר הכנסת שוחט, אני שואל אתכם: איך אתם יכולים להסכים לכך שהסיעה שלכם תסכים שכל דוח-דברת שנוגע לעניין מאוד מרכזי וחשוב, בתי-הספר של החרדים, כל הדוח הזה יימחק? זה ההרס הטוטלי של הרפורמה בחינוך, הרפורמה החשובה ביותר מאז ביטל בן-גוריון חלק מההפרדות בחינוך הישראלי. לא מספיק הוא ביטל. 
       
       רבותי, זה אומר לנו לאן כל העסק הזה מתקדם, ואם היה לי איזה ספק ששינוי עשתה נכון כאשר היא פרשה מהממשלה בגלל 290 מיליון השקל, הרי באו ליצמן, באה ועדת-דברת, וזה לא הסוף, זאת רק ההתחלה. על כן, לא זו בלבד שאנחנו מסכימים למלא תפקיד מרכזי באופוזיציה, אנחנו גאים על כך ואנחנו שמחים. 
       
       ועכשיו, אנחנו באים לעניין הכלכלי. הרי ברור לכם ש-290 מיליון שקל ליהדות התורה, 130 מיליון שקל שהובטחו למפד"ל, 600-700 מיליון שקל שהובטחו לעבודה - הלך המיליארד הראשון וגם זו רק ההתחלה. ואתה, השר שטרית, שהיית מספר שתיים במשרד האוצר והיית שותף עם נתניהו וגם אתי ועם פורז ועם חברי שינוי, היית שותף להצלחה הגדולה של התוכנית הכלכלית שנתניהו יזם – אני מוכן לתת לו על זה קרדיט – שהביאה לכך שב-2004 הצמיחה היתה 4.2% והעלייה ברמת החיים היתה 3.5%, אחרי מיתון באמת מאוד מאוד חמור, אתה יודע מה שאני יודע וכל הציבור יודע, שהולכים לחסל את התוכנית הכלכלית הזאת, כי עכשיו מתחילים את המימון של כל אלה שמתעלקים על הממשלה כדי לזכות בטובות הנאה על חשבון הציבור, השוויון והצדק. 
       
יצחק וקנין (ש"ס):
       
       מעמד הביניים שלך, איפה הוא?
       
יוסף לפיד (שינוי):
       
       עכשיו אנחנו עדים, אדוני היושב-ראש, לחיזיון הזוי שאין כדוגמתו בשום פרלמנט בעולם. אני בטוח שיש פרלמנטים שבהם מתייעצים חברי פרלמנט עם שולחיהם, עם מנהיגיהם, עם יושבי-ראש של הקבוצות האידיאולוגיות שלהם. זה הפרלמנט היחיד בעולם שבו יש חברי כנסת שאין להם מושג מה דעתם על הנושאים הקרדינליים של המדינה. הם לא יודעים. כמו שש"ס לא יודעת מה היא חושבת עד שהרב עובדיה יוסף אומר לה, יהדות התורה, או לפחות חלק ממנה, אין לה מושג מה היא חושבת בעניין הקואליציה, כי הרב עוד לא הודיע לה. 
       
יצחק וקנין (ש"ס):
       
       - - - של שינוי - - -

יוסף לפיד (שינוי):
       
       ואז אני שואל, בשביל מה יש חברי כנסת. צריך להציב פה בובות, והרב בבית ילחץ על כפתור, ואם יידלק אור אדום - הוא נגד, ואם יידלק על הבובה אור ירוק - אז הוא בעד. מה צריך חברי כנסת שלא יודעים מה הם חושבים, מה הם עושים, בעד מה הם ונגד מה הם? 
       
       ובתנאים אלה מתנהל עכשיו הדיון הקואליציוני, כאשר לכאורה שרון יודע מה הוא רוצה, כאשר המנהיג החדש של מפלגת העבודה, פינס, גם הוא יודע מה הוא רוצה, אבל החלק השלישי של השותפות הזאת, אין להם מושג מה הם רוצים. הם מחכים שיודיעו להם. זה לא קונסטיטוציוני, זה לא הגיוני, זה לא בריא, זה לא נבון, זה לא סביר, וזה לא יכול להיות במדינה מתוקנת. 

יעקב מרגי (ש"ס):
       
       זה מה יש.

יוסף לפיד (שינוי):
       
       אז עכשיו יושבת מדינת ישראל ומחכה לשמוע מה יאמר הרב אלישיב. לפני שלושה שבועות ישבה מדינת ישראל וחיכתה לשמוע מה יאמר הרב עובדיה יוסף. רבותי, בשביל מה אתם באים לכאן?

קריאות:
       
       - - -

יעקב מרגי (ש"ס):
       
       להכעיס אותך.

אליעזר כהן (האיחוד הלאומי - ישראל ביתנו):
       
       - - -

היו"ר ראובן ריבלין:
       
       אדוני ראש תנועת שינוי, הפריעו לך. אדוני סיים את הזמן והוא עומד על הדוכן כבר בערך 15 דקות. השאלה שלי - הפריעו לך, אדוני רוצה עוד שתי דקות או שהוא מתכוון לסיים?

יוסף לפיד (שינוי):
       
       אני עוד מעט מסיים. 

היו"ר ראובן ריבלין:
       
       אני אתן לך עוד שתי דקות שלמות. בבקשה. על ההפרעות - שתי דקות שלמות. 

יוסף לפיד (שינוי):
       
       רבותי, אנחנו עומדים באמת בפתחה של תקופה גורלית, שבה אנחנו זקוקים לממשלה חזקה. מפלגת העבודה בגדה בציבור החילוני, בגדה בשולחיה ובגדה בנו, כי אנחנו הודענו לשרון שאנחנו מוכנים שיהדות התורה תהיה לפחות בקואליציה אם העבודה תצורף לממשלה; הם לא הודיעו את זה לשרון, אלא רצו לממשלה כאילו היו מאותם הרעבים המסכנים שמושיטים להם מהליקופטר קצת אורז, ועכשיו הם יבלעו את האורז הזה, ואני חושש - אני חושש, חבר הכנסת מצנע - שהאורז הזה לא יהיה טעים. 

עמרם מצנע (העבודה-מימד):
       
       בערך כמו שאתה רצת לפני שנתיים לחתום עם המפד"ל. בערך.

קריאה:
       
       למה אתה רצת בלעדיהם?

קריאות:
       
       - - -

יוסף לפיד (שינוי):
       
       לפני שנתיים לשרון היתה אלטרנטיבה, הוא יכול היה להכניס במקומנו את החרדים.

עמרם מצנע (העבודה-מימד):
       
       ואתה רצת - - -

יוסף לפיד (שינוי):
       
       עכשיו לשרון אין אלטרנטיבה. כל מה שהיה נחוץ - שאתם תעמדו על כך שתקום הממשלה היחידה הראויה האמיתית במדינת ישראל - - 

עמרם מצנע (העבודה-מימד):
       
       בזבזנו שנתיים - - -

יוסף לפיד (שינוי):
       
       - - ליכוד, עבודה ושינוי. כל סקר דעת קהל יגיד לך שלמעלה מ-70% של האוכלוסייה רוצים בזה. במקום זה, אתם מוכרים את דוח-דברת, אתם מוכרים את התוכנית הכלכלית, ואת ההתנתקות אתם לא מוכרים, כי ההתנתקות - אפשר להצביע בעדה מבחוץ ומבפנים.

עמרם מצנע (העבודה-מימד):
       
       עזבת את הממשלה בהתנדבות, ועוד יש לך החוצפה להגיד שאנחנו - - -

היו"ר ראובן ריבלין:
       
       חבר הכנסת מצנע, אדוני יוכל לענות לו עוד מעט.

עמרם מצנע (העבודה-מימד):
       
       לא, זו הלוא חוצפה בלתי רגילה. אתה עזבת את הממשלה - - -

היו"ר ראובן ריבלין:
       
       אני לא יכול להרשות קריאות ביניים עכשיו, בתוספת זמן. 

יעקב מרגי (ש"ס):
       
       הרי זה המקצוע שלו - חוצפה.

היו"ר ראובן ריבלין:
       
       חבר הכנסת מרגי, תודה. 

יעקב מרגי (ש"ס):
       
       זה המקצוע שלו - חוצפה.

היו"ר ראובן ריבלין:
       
       חבר הכנסת מרגי, רשות הדיבור שלו. עוד מעט חבר הכנסת דהן יהיה פה, יוכל להשיב כהנה וכהנה, מה קרה.

יעקב מרגי (ש"ס):
       
       לא, הוא לא הולך לענות על החוצפה - - -

היו"ר ראובן ריבלין:
       
       היום להכות בממשלה זאת לא חוכמה גדולה. אתם באופוזיציה מכים אחד בשני ביתר עוצמה. עכשיו לאט לאט. 

יוסף לפיד (שינוי):
       
       יש לי עוד חצי דקה, ואני מודה שהנושא שלנו של אי-אמון הוא תרתי דסתרי, כי הוא אומר: האם יש ממשלה בישראל? ואני כל העת תוקף את הממשלה שלא קיימת. אז או שהיא קיימת, או שהיא לא קיימת. אם היא קיימת - היא לא ראויה שתתקיים, ואם היא לא קיימת - ראוי שתיבחר ממשלה ראויה ולא שיימשך הקרקס שאנחנו עדים לו עכשיו. תודה רבה.

היו"ר ראובן ריבלין:
       
       תודה רבה. אני מזמין את חבר הכנסת אלדד על מנת להרצות את טיעוניו, מדוע יש להביע אי-אמון בממשלה בשל המינויים הפוליטיים במשרד ראש הממשלה, הנוגדים את המינהל הציבורי התקין. על שתי הצעות האי-אמון גם יחד ישיב השר מאיר שטרית, בשבתו כשר המקשר - הוא שר התחבורה ועוד כהנה וכהנה.

אריה אלדד (האיחוד הלאומי - ישראל ביתנו):
       
       אדוני היושב-ראש, אדוני השר, חברי חברי הכנסת, יכול להיות ששר המשפטים לשעבר יוכל להתחייב ששינוי לא תיכנס לממשלה, ואז גם אגודת ישראל לא תיכנס, ובא לציון גואל. אבל אם תסכים להתחייב על כך - אני בטוח שזה יאמת את טענתך שאין ממשלה בישראל. 

אורי אריאל (האיחוד הלאומי - ישראל ביתנו):
       
       אתה מסכים להתחייב?

אליעזר כהן (האיחוד הלאומי - ישראל ביתנו):
       
       בבקשה, זורקים לכם אתגר.

יצחק וקנין (ש"ס):
       
       מה שטוב לך - לא טוב לו - - -
       
אורי אריאל (האיחוד הלאומי - ישראל ביתנו):
       
       תן לו לענות - - -

קריאות:
       
       - - -

אריה אלדד (האיחוד הלאומי - ישראל ביתנו):
       
       לענייננו - - -

שר התחבורה מאיר שטרית:
       
       איזה שר משפטים לשעבר התכוונת? אליו או אלי? 

אריה אלדד (האיחוד הלאומי - ישראל ביתנו):
       
       שר המשפטים לשעבר, אמרתי, שדיבר לפני על הדוכן. 
       
       כשיצאה שינוי למסע לפירוק משרד הדתות, ציירו בפנינו תמונה של משרד מסואב, פקידים אוכלי חינם, כלי קודש שהפכו תורתם קרדום לחפור בה, של מועצות דתיות שאין בהן חפץ. אינני יודע עד כמה השתכנעו ראשי הליכוד מתקפוּת הטענות האלה, אבל ההתחייבות ניתנה לשינוי, ובתהליך שנמשך כמעט שנה פורק המשרד. 
       
       אבל, בשעה שכל דעת הקהל והתקשורת עסקה בהלנת שכרם של אנשי המועצות הדתיות, בשעה שהתנהל המאבק הזה, פירוק משרד הדתות היה באותה שעה אחד מההישגים ששינוי היתה גאה בו במיוחד - באותה שעה ממש, הרחק מעיני הציבור והתקשורת נעשתה העבודה האמיתית שעליה אני מבקש לדבר היום. וגם אם המפלגות החרדיות היו רוצות היום להיכנס לממשלה ולתקן את המעוות שנגרם באותה שעה, לא יעזור להן כלום, הכול כבר תפוס, אי-אפשר להכניס סיכה.
       
       חברי המועצות הדתיות בכל רחבי הארץ הוחלפו בחברי הליכוד. 65 מתוך 202 חברי המועצות הדתיות שמונו בכל רחבי הארץ בחודשים האחרונים הם חברי המפלגה. תאמרו, מה רע בכך? הרי חברי המועצה הדתית בכל יישוב צריכים לשקף את תוצאות הבחירות לרשויות המקומיות. עיר שיש בה רוב חרדי, מן הראוי שרוב חברי המועצה הדתית יהיו מן הרשימות החרדיות למועצת הרשות המקומית. זו רוח החוק וזו כוונת המחוקק, אך דא עקא שהמחוקק התכוון גם - במקום אחר אומנם - שחברי גוף בוחר של מפלגה, לצורך ענייננו כאן היום חברי המרכז, לא יישאו בתפקידים כאלה. 
       
       היועץ המשפטי לממשלה טרח וכתב מכתב לשרים וסגני שרים וגם לחברי כנסת מן השורה, כתב במכתב הזה הנחיות ברורות איך אסור להם אפילו לטפל בפניות המגיעות לשולחנם מטעם חברי הגוף הבוחר של מפלגתם; שלא יסדרו לחברי המרכז ולבני משפחותיהם הטבות אסורות או סתם פרוטקציה, שלא לדבר על ג'ובים. כל הארץ צוחקת על דמותו הססגונית של עוזי כהן ב"ארץ נהדרת", אבל מי שצוחק באמת כל העת הזאת הם ראש הממשלה ובנו, שר הדתות בפועל, שהפכו את המועצות הדתיות בכל הארץ למכרה זהב לתפקידים. 
       
       אפשר לדבר כמובן על חברי ליכוד מן השורה המתמנים לחברי המועצות הדתיות, אבל הבעיה החמורה היא כאשר מדובר לא בחברי מפלגה מן השורה אלא בחברי מרכז הליכוד, ובהם רבים שהצביעו רק לאחרונה בהצבעות חשובות במרכז הזה, שאישרו לקיים משא-ומתן קואליציוני עם מפלגת העבודה.
       
       בבאר-שבע - והשמות שמורים במערכת, ורק מחמת צנעת הפרט אינני מפרט אותם מעל הדוכן הזה – בבאר-שבע, שלושה מתוך תשעה חברי המועצה הדתית הם חברי מרכז הליכוד; בהרצלייה - אחד; במעלות - אחד; בגבעתיים - אחד; בכרמיאל - אחד; באילת חמישה חברי ליכוד במועצה הדתית, מהם אחד שהוא חבר מרכז הליכוד - כמה מצער שלליכוד אין אף נציג במועצת העיר באילת; במועצה האזורית מרום-הגליל - שני חברי המועצה הדתית הם חברי מרכז הליכוד; במודיעין - אחד; בכפר-יונה - אחד; בנשר – אחד. עד כאן חברי מרכז הליכוד שהם חברים במועצות הדתיות, בניגוד לחוק. 

יצחק וקנין (ש"ס):
       
       בחסות רוני בריזון. 

אריה אלדד (האיחוד הלאומי - ישראל ביתנו):
       
       ראש הממשלה רשאי אומנם למנות 45% מחברי המועצות הללו, אבל אין הוא רשאי למנות חברי מרכז מפלגתו. אז מה. מי מפריע לו? 
     
       כיוון ששרון הולך להתנתקות, מפלגת העבודה לא מתריעה על השחיתות. להיפך, היא רוצה מאוד לחבור אליה, ויפה שעה אחת קודם. מרצ-יחד? שרון כבר קיבל מהם תעודת ביטוח לכל עוול חברתי ולכל מעשה שחיתות שלטונית. אסור להפריע לו להתנתק. 
       
       כבר אמרנו שהתנתקות מטהרת כל שרץ? הלאה, עד כאן זוטות, סתם חברי מועצות דתיות. אבל יש גם תפקידים של ממונה על המועצה הדתית, במקומות שבהם לא נבחר או לא מונה - - -
       
רן כהן (יחד):
       
       רק לפני ארבעה חודשים הצבעת אמון בממשלה.
       
אריה אלדד (האיחוד הלאומי - ישראל ביתנו):
       
       אני? תבדוק בדיוק מתי הצבעתי אמון בממשלה - כשאתה הצבעת נגד בנושאי חוץ וביטחון. נכון. 
       
       אבל בנס-ציונה מינה שרון חבר מרכז ליכוד אחד, שאולי בטעות השתרבב שמו כמי שהיה פעם חבר מרכז, והתפטר. אולי אנחנו סבורים שבאמת לא עברו על החוק, וכל מי שמונה לחבר מועצה דתית מייד התפטר מהגוף הבוחר, כפי שמחייב אותו החוק? לא כך. בהצבעות האחרונות במרכז הליכוד הוא השתתף והצביע, וכך גם בקריית-אונו, וגם באבן-יהודה. גם שם מינה שרון חבר מרכז להיות אחד הממונים על המועצה הדתית. ובאור-יהודה ובנצרת-עילית - כל אלה חברי מרכז ליכוד שמונו למועצה הדתית, והשתתפו בהצבעות האחרונות. וגם בקריית-אתא, שם יודע העיתון "מעריב" לספר כי הממונה איננו תושב הצפון אלא תושב בני-ברק, שמשכורתו – 20,000 ומשהו שקלים חדשים - גם היא בניגוד לחוק. 
       
       אבל מה לעשות? מרובים צורכי עמך, ומועצות דתיות אין די. לכן פתח משרד ראש הממשלה סניפים בכל רחבי הארץ. לא סניפי ליכוד חלילה, אלא סניפים למשרד ראש הממשלה - כי למה יכתת אזרח הרוצה להסתופף תחת כנפי ראש הממשלה את רגליו הרחק עד ירושלים? משרד ראש הממשלה יבוא אליו. וכדי שהאזרח יהיה סמוך ובטוח שנציגו של ראש הממשלה בעירו הוא אדם קרוב אצל ראש הממשלה, וכשהוא שוטח טענותיו בפניו הרי זה ממש כאילו עשה זאת באוזני ראש הממשלה עצמו, בחר ראש הממשלה את נציגיו בקפידה גדולה, והם נאמנים עליו מאוד. ומי נאמן עליו יותר מאשר אנשי מרכז הליכוד ממש? 
       
       מנהל משרד ראש הממשלה במחוז חיפה והצפון הוא חבר מרכז הליכוד מטבריה, ומנהל משרד ראש הממשלה במחוז הדרום הוא חבר מרכז הליכוד מבאר-שבע. מנהל משרד ראש הממשלה במחוז המרכז הוא חבר מרכז הליכוד מרמלה, ונציג משרד ראש הממשלה בגליל המערבי – תפקיד חדש שזה עתה יצא מתחת למכבש ההמצאות - - -
       
היו"ר ראובן ריבלין:
       
       אתה צריך לחשוב כמה אנשים לא מונו בגלל - - -
       
אריה אלדד (האיחוד הלאומי - ישראל ביתנו):
       
       אלפים לא מונו.
       
היו"ר ראובן ריבלין:
       
       אם כן, הנזק יכול להיות גדול יותר. 
       
רן כהן (יחד):
       
       זה כולל גם את אלה שהצביעו נגד ראש הממשלה - - -
       
אליעזר כהן (האיחוד הלאומי - ישראל ביתנו):
       
       - - -
       
אברהם בייגה שוחט (העבודה-מימד):
       
       - - -
       
אריה אלדד (האיחוד הלאומי - ישראל ביתנו):
       
       אני מבקש לומר, שלמיטב ידיעתי, וחזקה עלינו שהאנשים הללו כולם אנשים מצוינים וראויים בלא כל ספק. אז מה אם הם חברי מרכז הליכוד? אז מה אם החוק אוסר מינויים כאלה? יש לנו עכשיו התנתקות על הראש, ואל תבלבלו לנו את המוח בשטויות. 
       
אברהם בייגה שוחט (העבודה-מימד):
       
       פניתם למבקר המדינה?
       
אריה אלדד (האיחוד הלאומי - ישראל ביתנו):
       
       כן. 
       
       אז מה אם האחראי על התכתובת וחוק חופש המידע במשרד ראש הממשלה הוא חבר מרכז? הרי חופש המידע הוא חוק חשוב מאוד, ואסור להפריע למלא אותו בקפידה. אז מה אם יושבת-ראש הרשות לקידום מעמד האשה היא חברת מרכז? מישהו יעז להפריע לקידום מעמד האשה? זה דבר חשוב. ואין לנו מספיק צרות עם הזיהום הנורא בקישון ופרשת השייטת, שאני בא היום לבלבל את מוחה של הכנסת בעובדה השולית, שיושב-ראש הנהלת רשות נחל-קישון הוא חבר מרכז הליכוד? ממש קטנוניות. ואם מנהל מידע ותקשורת במשרד ראש הממשלה הוא חבר מרכז, למה המידע הזה צריך לעניין את התקשורת? הרי ראש הממשלה עסוק כרגע בהתנתקות, ואנחנו לא רוצים להפריע לו. 
       
       חברי הכנסת, כל אבירי הממשל התקין והשקיפות ושלטון החוק, עכשיו אתם יודעים את העובדות. אז מה? כמה מכם ירימו יד למען שלטון החוק? כמה יצביעו אי-אמון בממשלה, כיוון שכל מי שיצביע כך יהיה סבור באמת שהמטרה לא מקדשת שחיתות שלטונית? מי מכם יבוא לומר, שגם אם ראש הממשלה אימץ את האידיאולוגיה של "שלום עכשיו", אסור לו לעבור על חוק שירות המדינה (סיוג פעילות מפלגתית), ולעשות זאת בריש גלי ובקנה-מידה עצום? תודה רבה.

היו"ר ראובן ריבלין:
       
       תודה רבה לחבר הכנסת אלדד. חבר הכנסת נסים דהן, שר הבריאות לשעבר, יעלה הצעה מטעם סיעת ש"ס להביע אי-אמון בממשלה בעניין דוח הביטוח הלאומי על הרעב בקרב ילדים והקיצוץ בסל התרופות. על כל שלוש ההצעות ישיב השר שטרית. 
       
נסים דהן (ש"ס):
       
       אדוני היושב-ראש, חברי חברי הכנסת, בראשית דברי אני רוצה להביע מחאה, זעזוע ושאט נפש מהדברים שאמר כאן חבר הכנסת טומי לפיד, עד לא מזמן שר המשפטים.
       
יצחק וקנין (ש"ס):
       
       הוא הלך. הוא כנראה לא רוצה לשמוע. 
       
נסים דהן (ש"ס):
       
       אני יודע שהוא לא רוצה לשמוע, אבל הציבור בבית וחברי חברי הכנסת ישמעו את הדברים החריפים והמזוויעים. עומד כאן שר לשעבר וחבר כנסת, שרואה את כל תפקידו ועולמו בהפצת שנאה, ובשנאה נגד חרדים. הוא עמד כאן ואמר: חבר הכנסת ליצמן יהיה יושב-ראש ועדת הכספים? הלכה ועדת הכספים במדינת ישראל. אם חבר כנסת מש"ס יהיה יושב-ראש ועדת הכלכלה - הלכה הכלכלה של מדינת ישראל. זאת אומרת, שכדי להיות שר המשפטים אתה לא צריך להיות בעל כישורים מיוחדים; מספיק שאתה יודע לערב פפריקה בכמות נכונה בבשר שפנים וחזירים. אבל אם אתה כלכלן מבריק מש"ס, הלכה הכלכלה של מדינת ישראל. 
       
משולם נהרי (ש"ס):
       
       ואם הוא יהיה - תבוא קללה.
       
נסים דהן (ש"ס):
       
       אתם שומעים מה שנאמר כאן? זה חמור מאוד, אבל זה לא פלא. זה לא פלא שהדברים האלה נאמרים מפיו של אחד, שכל מה שהוא יכול להתפאר בו ברזומה שלו הוא, שהוא יודע לערבב פפריקה טובה בבשר שפנים וחזירים ושהוא מפיץ שנאה נגד יהודים חרדים. זה הרזומה היחיד. 
       
       הוא גם קופירייטר טוב - יש לו לפעמים הברקות וחידודי לשון. אבל מאידך גיסא, ומעל הלשון - אין כלום; הכול ריק. ריבונו של עולם, ואנחנו עוברים בשתיקה על הדברים כאלה. אחר כך אנחנו מתפלאים ששנאת האחים גוברת, וכל מתח בין שכבות האוכלוסייה עובר למלחמת אחים, ואי-אפשר להידבר כאן ולהגיע להידברות מינימלית כדי להיות עם אחד ברף הנמוך ביותר של עם אחד. אי-אפשר להגיע - כי מפיצים שנאה על כל צעד ושעל. חבר הכנסת ליצמן יכול להיות כלכלן מבריק בכל קנה-מידה עולמי. הוא מיהדות התורה? הלכה ועדת הכספים. הלכה ועדת הכספים כי הוא מיהדות התורה, וזה לא משנה מה הכישורים שלו. אתה יכול להיות קופירייטר מצוין, אבל אם אתה משינוי, אתה יכול להיות גם שר המשפטים.
       
       אבל לא לשם כך עליתי לכאן. לא על כך אני מציע אי-אמון; אם כי רק על כך היה מגיע אי-אמון לממשלה, שהיתה אתו פעם, רק על כך שממשלה כזאת היתה יכולה לשתף פעולה עם אדם כזה, שמפיץ שנאה, וכל הגדלות שלו על-פי שמעון פרס - - -
       
היו"ר ראובן ריבלין:
       
       כלומר, אדוני מבקש אי-אמון רטרואקטיבי.
       
ג'מאל זחאלקה (בל"ד):
       
       - - -
       
נסים דהן (ש"ס):
       
       - - - מה אתה בכלל חוץ ממפיץ שנאה לחרדים, אומר שמעון פרס בצדק. 
       
       חברי חברי הכנסת, אני רוצה להגיע לנושא שלשמו אני עומד כאן לפניכם. לא מזמן התפרסם, לצערי הרב, שמדינת ישראל זכתה במקום הראשון, חלפה ודילגה על מדינות כמו מקסיקו, ארגנטינה וברזיל - אפילו יותר מביאפרה. כולנו זוכרים שכשרצו לציין רעבים, אמרו ביאפרה. אני עוד זוכר איך כשהייתי חוזר מבית-הספר כחוש לפעמים, סבתא שלי זיכרונה לברכה היתה אומרת לי: מה, באת מביאפרה? ביאפרה היתה סמל לרעב. מדינת ישראל דילגה בקלילות מעל המדינות האלה, מעל מקסיקו, מעל ביאפרה, ואפילו מעל ארגנטינה. במדינת ישראל, על-פי כל הסקרים שמתפרסמים לאחרונה, לצערי הרב, כל ילד שלישי רעב. 
       
היו"ר ראובן ריבלין:
       
       באמת, חבר הכנסת דהן, בישראל יש ילדים שמתים מרעב? האסון בביאפרה – אני מבין, זאת מטאפורה. 
       
נסים דהן (ש"ס):
       
       אתה מחכה שימותו?
       
היו"ר ראובן ריבלין:
       
       לא, חס וחלילה. 
       
נסים דהן (ש"ס):
       
       תמשיכו עם המדיניות הזאת, זה מה שיקרה. אנחנו מתריעים עכשיו, לפני שימותו. אתה אומר עכשיו, למה לא מתים. ברוך השם שלא מתים, אבל אנחנו מתריעים בשער לפני שימותו, כי בביאפרה לא היה להם נסים דהן שהציע אי-אמון לפני שימותו ילדים. אתה מחכה שימותו?
       
היו"ר ראובן ריבלין:
       
       חס וחלילה. 
       
נסים דהן (ש"ס):
       
       אז תמשיכו עם המדיניות שלכם, כדי שיושב-ראש הכנסת יגיד: מתים ילדים. זה מה שאנחנו רוצים?
       
היו"ר ראובן ריבלין:
       
       חס וחלילה, חלילה וחס. 
       
נסים דהן (ש"ס):
       
       אני עומד ומתריע בשער, אבל היום בביאפרה המצב הרבה יותר טוב. אנחנו מעל ביאפרה, אדוני היושב-ראש. זה לא סקר שאני המצאתי - האו"ם פרסם את הסקר הזה. 
       
       מורי ורבותי, 662,600 ילדים, כמעט שליש מהילדים במדינת ישראל, חיים בשנת 2003 – ובשנת 2004 המצב יהיה עוד יותר חמור, לפי כל פרמטר – מתחת לקו העוני. מה המשמעות של חיים מתחת לקו העוני? יש כאלה שחושבים שזה הולך לפי רמת החיים; זאת אומרת, כל הבעיה שלהם היא שאין להם מכונית שנייה בבית. אני מודיע לך, אדוני שר התחבורה, שאתה מתעסק עם מכוניות ושר בכיר בממשלת ישראל ושר חשוב במשרד האוצר עד לא מזמן, שהמשמעות של ילדים שחיים מתחת לקו העוני היא, שאין להם מה לאכול בכוחות עצמם, לולא הטובה של הציבור הרחב ושל עמותות צדקה כאלה ואחרות. 
       
       אדוני שר התחבורה, אני לא מבין איך אתה לא מתבייש, איך אני לא מתבייש, איך שנינו לא מתביישים, שבבאר-שבע, עיר ואם בישראל, בירת הנגב, יש עמותות שמחלקות אוכל חם בבתי-ספר. איך אנחנו לא מתביישים כחברה שבקלנסואה ובטירה אנשים צריכים לחטט באשפה כדי למצוא אוכל, וגם בתל-אביב וגם ביפו? איפה הכבוד העצמי שלנו כבני-אדם? 
       
       אנחנו מפריחים ססמאות. שר האוצר עומד כאן ואומר: לכו לעבוד. אפשר לחשוב שמי שרוצה למצוא עבודה מוצא; וגם אחרי שהוא מצא, הוא משתכר פחות משכר מינימום, כי אף אחד לא ייתן לו יותר, הוא עוד צריך הבטחת הכנסה והשלמת הכנסה, ואחרי הכול הוא לא מסוגל לפרנס את משפחתו, על-פי כל קריטריון שהתפרסם לאחרונה. הרעב לא נמצא אצל אלה שלא עובדים, הרעב הגיע למשפחות שראש המשפחה בהן עובד. אז עכשיו שר האוצר אומר: נכון, אז לכו שניכם לעבוד. עכשיו הססמה חדשה: שני ההורים צריכים לעבוד כדי שלא לחיות מתחת לקו העוני. ומה יקרה אחרי ששניהם ילכו לעבוד ובכל זאת יהיו מתחת לקו העוני? מה נגיד אז, שיוציאו גם את הילדים לעבודה, כמו חלק מהאוכלוסיות בעולם השלישי, שילדים מכיתה ח' הולכים לעבוד ולא ממשיכים ללמוד? ואנה אנחנו נגיע?
       
       הנביא כועס על פשעי העולם: על שלושה פשעי ישראל, ועל ארבעה לא אשיבנו. מה הם פשעי ישראל? אדוני שר התחבורה, אתה יודע את זה בעל-פה כמוני. 
       
שר התחבורה מאיר שטרית:
       
       על מוכרם בכסף צדיק, ואביון בעבור נעליים.
       
נסים דהן (ש"ס):
       
	אני רוצה להתעכב בעיקר על "אביון בעבור נעליים". זאת אומרת, הוא אביון, מפשיטים ממנו את הנעל האחרונה שיש לו, שהוא ילך יחף, ותמורת הנעל האחרונה שיש לו הם מוכנים לתת לו אוכל לאותו יום. ומה יהיה מחר? הרי גם את הנעל כבר פשטו ממנו, מחר מה יהיה? אין לו עוד נעליים, מה הוא יקבל מחר? מחר הוא ימות מרעב. 

       פה אני מגיע לשאלה של היושב-ראש. אנחנו נמצאים על סף הרעבת ילדים, עד כדי סיכון חייהם מבחינה בריאותית. ילדים שלא מקבלים אוכל בריא יום אחר יום הם ילדים חולים; הם ילדים שכדי לאכול הם יעשו מעשים נוראים; הם ילדים שהמשפחה שלהם, שמתביישת שהיא לא מסוגלת לפרנס את הילדים שלה, תעבור על החוק, והם עוברים על החוק, לצערי הרב. 
       
       אנחנו מגדלים כאן חברה עם פערים אדירים. כי אם השכר של העשירון העליון הוא כ-36,000 שקלים, השכר של העשירון התחתון הוא רק 3,064 שקלים. אז זאת לא רק בעיה של עוני, זאת גם בעיה של פער. זאת אומרת, אותו אדם עני, כשהוא מסתכל מסביב, אותו ילד עני שמגיע לבית-הספר ורואה את החברים מגיעים עם קלמר חדש ועם "ארוחת עשר" בריאה בתיק, והוא אפילו לא מסוגל להגיע עם "ארוחת עשר" – אני כבר לא מדבר על הקלמר, הוא ויתר מזמן על הקלמר ועל המחברת המסודרת – הוא רוצה לאכול כמו החבר שלו בבית-הספר, גם את זה הוא לא מסוגל. הפערים הם כאלה ענקיים, אדוני, וזה באותו בית-ספר וזה באותה שכונה וזה באותה עיר, ואנחנו מנציחים את הפערים האלה ואפילו מגדילים אותם. 
       
רן כהן (יחד):

       
       חבר הכנסת דהן, זה הפער בשכר. תאר לעצמך מה הפער בין השכירים לבין - - - 
       
נסים דהן (ש"ס):
       
       53% מהילדים שחיים מתחת לקו העוני הם מירושלים. 25% הם מאשדוד. אבל הבעיה הכי גדולה: 24%, כמעט כמו באשדוד, הם מנתניה. אתמול הייתי בנתניה. אומרים לי שם כל הסוחרים לאורך המדרחוב, שפעם הוא היה שוקק חיים והיום הוא ריק לחלוטין. תיירים כמובן לא מגיעים, וגם לא ישראלים, ומסעדות שלמות, שפעם זאת היתה התעסוקה הכי טובה שלהן, ריקות ומגרשים מהן  זבובים. בנתניה, שהיא עיר ואם בישראל, 24% מהילדים הם מתחת לקו העוני. 
       
       זה לא רמזור אדום מספיק כדי לעורר אתכם, אדוני השר, את כל הממשלה כולה, כדי לעשות משהו לפני שנגיע למצב שהיושב-ראש דיבר עליו בהתחלה, של ילדים שמתים מרעב ברחובות? אנחנו חושבים: לנו זה לא יקרה. אם נמשיך בדרך הזאת, אדוני היושב-ראש, אדוני השר, חברי הכנסת, יקרה  ויקרה, ואל תגידו שלא אמרנו לכם. לכן אנחנו מציעים אי-אמון בממשלה. 
       
היו"ר ראובן ריבלין:
       
       תודה לחבר הכנסת דהן, שר הבריאות לשעבר. 
       
נסים דהן (ש"ס):

       
       על התרופות לא דיברתי, כי את זה כולם מרגישים. 
       
היו"ר ראובן ריבלין:
       
       תודה רבה. שלא נדע.  
       
       
מסמכים שהונחו על שולחן הכנסת

היו"ר ראובן ריבלין:
       
       הודעה למזכיר הכנסת, בבקשה. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה על שולחן הכנסת, לקריאה ראשונה, מטעם חברי הכנסת: הצעת חוק מבקר המדינה (תיקון מס' 35) (דוחות חסויים), התשס"ה-2005. תודה רבה. 
       
היו"ר ראובן ריבלין:
       
       תודה למזכיר הכנסת. 

       
הצעות סיעות שינוי, האיחוד הלאומי – ישראל ביתנו  - מפד"ל וש"ס 
להביע אי-אמון בממשלה בשל: 
א. האם יש ממשלה בישראל?;
ב. המינויים הפוליטיים במשרד ראש הממשלה הנוגדים את המינהל הציבורי התקין; 
ג. דוח הביטוח הלאומי  על הרעב בקרב ילדים והקיצוץ בסל התרופות 

היו"ר ראובן ריבלין:
       
       אדוני כבוד השר, לרשותו כמה זמן שהוא רוצה על מנת להשיב על שלוש ההצעות. בבקשה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני משתומם ותמה על הצעת האי-אמון של טומי לפיד. הוא שאל איפה הממשלה ואיפה הקואליציה. אני שואל: איפה האופוזיציה? הם אפילו לא נשארו לשמוע תשובה, לא טומי לפיד ולא כל שרי ממשלת הצללים שלו. 
       
יעקב מרגי (ש"ס):
       
       הם הלכו לישיבת ממשלה. 
       
שר התחבורה מאיר שטרית:
       
       זאת פשוט בדיחה, אולי יש להם ישיבת ממשלת צללים. 
       
היו"ר ראובן ריבלין:
       
       יש יתרון בכל זאת לסיעה שיש לה רק 15 או 14 חברי כנסת - שבממשלה שלה אין יותר מ-14 חברים. 
       
שר התחבורה מאיר שטרית:
       
       בדיוק. כולם קיבלו תיקים, חוץ מפריצקי. 
       
       אני מתפלא על הגישה. הם אפילו לא נשארו לשמוע תשובה. אני לא מבין את מי הוא מאשים בכלל. הוא חוזר פעם אחר פעם, בכל שבוע, על אותו פזמון. היחיד שאשם בכך שהממשלה נפלה הוא טומי לפיד. הוא פרש מהממשלה. הוא אמר היום, שהמדינה כולה מחכה לשמוע את עמדתו או את החלטתו של הרב אלישיב, ופעם חיכו לשמוע את עמדתו של הרב עובדיה יוסף. ואני אומר, שעד שהממשלה נפלה, כל המדינה חיכתה לשמוע את עמדתו של טומי לפיד. אז מה ההבדל? הוא אמר לחברי ש"ס, שהם נמצאים באולם והם לא יודעים את עמדתם. ואני זכרתי את חברי שינוי, שגם היו באולם, וגם הם לא ידעו את עמדתם. 
       
משולם נהרי (ש"ס):
       
       להבדיל. 
       
שר התחבורה מאיר שטרית:
       
       להבדיל. אני לא מבין את הגישה הזאת, את ההטפה האין-סופית, הלא-נכונה, נגד האוכלוסייה החרדית. בסך הכול מה שהממשלה עשתה, היא נענתה במשא-ומתן עם אגודת ישראל לתיקון קטן בקיצוץ החריף מאוד שנעשה לאוכלוסייה החרדית. 
       
       אמרתי את זה פעם בכנסת, אני אחזור על זה שוב: האוכלוסייה החרדית היתה בין הנפגעים הגדולים ביותר בקיצוצים שנעשו בתקציב המדינה ב-2003 ו-2004. מאחר שהייתי ער לבעיה שנדונה שם והייתי שותף להחלטות בעניין הזה, אני יכול לציין שהקיצוץ שנעשה היה הרבה יותר חריף מאשר בכל סקטור אחר, בתוקף הנסיבות. 
       
       פעם אחת קוצצו קצבאות הילדים, שהאוכלוסייה הזאת בחלקה הגדול נסמכת עליהן בצורה מאוד משמעותית, כי משפחה שיש לה שישה, שבעה ושמונה ילדים וקיבלה קצבה גדולה והורידו את קצבאות הילדים בצורה משמעותית, בשנה הראשונה ב-25% ואחר כך עוד 10% - למשפחה כזאת זו מכה גדולה ביותר. קוצצו הקצבאות לאברכים ב-50%, וזה היה כאילו מקור ההכנסה הנוסף שלהם מעבר לקצבאות הילדים. קוצצו קצבאות הישיבות שלוש פעמים flat - זה קיצוץ של עוד 25%, זה כאילו הכנסה משלימה לחלק מהאברכים שלומדים בישיבות. 
       
יעקב מרגי (ש"ס):
       
       קיצצו בגני-הילדים. 
       
שר התחבורה מאיר שטרית:
       
       אז הם הגיעו למצב שבו הקיצוץ - אני מדבר רק על אמצעי המחיה - היה החריג ביותר שנעשה. אז עושים תיקון קטן. בגלל התיקון הקטן הזה החליט טומי לפיד, אדוני היושב-ראש, לפרוש מהקואליציה, להפיל את הממשלה, ואחר כך הוא בא בטענה: למה אתם מנהלים משא-ומתן עם החרדים ועם מפלגת העבודה?
       
        הוא בא בטענה למפלגת העבודה, למה היא לא עומדת על רגליה האחוריות ואומרת, לא תהיה ממשלה בלי שינוי. ואני שואל אותו, למה הוא לא עמד על רגליו האחוריות כשקמה הממשלה ואמר, אין ממשלה בלי עבודה? למה הוא הסכים להיכנס לממשלה בלי העבודה אם זאת באמת תפיסת עולמה של שינוי? הרי הוא כבר היה במבחן הזה, הוא היה יכול לעמוד אז ולהגיד, אני לא נכנס בלי העבודה. הוא לא עשה את זה אז והוא לא יכול להטיף מוסר למישהו אחר. לכן, אדוני היושב-ראש, כל הפוסל במומו פוסל. 
       
       אני רוצה להרגיע את חברי הכנסת של שינוי שמודאגים כנראה מהעובדה שהקמתה של ממשלת האחדות מתעכבת בימים מספר. אם דאגתם היתה כנה באמת, הם לא היו נוטשים את הממשלה שקידמה את הכלכלה ומבצעת את תוכנית ההתנתקות בשל התוספת התקציבית שהועברה למגזר החרדי. 
       
       בעניין הקמת הממשלה, ראש הממשלה חזר ותיאר את המשימות החשובות שעומדות בפני המדינה בעת הזאת. אם לא תקום ממשלת אחדות בזמן הקרוב, על כל מרכיביה, קיימת ועומדת האפשרות של הליכה לבחירות. אני מבהיר את זה בשמו של ראש הממשלה: שיהיה ברור, אנחנו לא חוששים מבחירות. אם נצטרך ללכת לבחירות, נראה אז את שינוי, אם באמת כל תפיסת עולמה ודרך התנהלותה בממשלה, ביצירת השנאה הזאת - אם היא מקבלת קולות נוספים מהציבור. אני חושב שהיא לא תקבל. להיפך, לדעתי, היא תפסיד ושכרה יצא בהפסדה. 
       
       להצעה של אי-אמון ביחס למינויים הפוליטיים של משרד ראש הממשלה, גם כאן אני מוכרח לומר, שמעתי בתשומת לב רבה את דבריו של חבר הכנסת שהעלה את הצעת האי-אמון - הדברים סדורים, משנה כהלכתה. אבל אני רוצה להעיר לחבר הכנסת אלדד, אתה לא מגלה את אמריקה, אני לא מבין מה התהייה הגדולה הזאת. בעבר, כשהיו מועצות דתיות, לא הליכוד ניהל אותן. מי מינה את חברי המועצות הדתיות ואת ראשי המועצות הדתיות? מפלגות דתיות שאז שלטו כשרי דתות, הם ניהלו את העניין. להזכירך, חבר הכנסת אלדד, לפני הממשלה הזאת, בכל יישוב בארץ היתה מועצה דתית, ובכל אחת מהן היה ראש מועצה שקיבל שכר כמו ראש עיר, היה סגן אחד או שניים שקיבלו שכר כמו סגני ראש עיר, ובמועצות דתיות רבות היו גם גזברים, מזכירים ועובדים למיניהם. 
       
דוד אזולאי (ש"ס):
       
       אדוני השר,  מה יש היום? מה יש היום? אותו דבר. ההבדל הקטן הוא, שעכשיו זה מינויים פוליטיים. יחי ההבדל הקטן. 
       
שר התחבורה מאיר שטרית:
       
       אני אסביר. הרי העמדה של הממשלה היתה בכלל לסגור את המועצות הדתיות. אגב, לדעתי זה מה שנכון לעשות, ולהעביר את כל שירותי הדת לרשויות המקומיות. זה מה שהיה נכון לעשות, לבטל את כל המוסד הזה, להקים מחלקה לדת ברשויות המקומית, והרשות המקומית, חזקה עליה שהיא תיתן את השירותים. ממילא גם היום תקציב המועצה הדתית ממומן ב-60% על-ידי הרשות המקומית. אם לרשות המקומית היתה מחלקה לדת, היא היתה יכולה לנהל את ענייניה בצורה הטובה ביותר, האפקטיבית ביותר לתושבים. כי המטרה, חבר הכנסת אזולאי, היא לא להחזיק באיזה כתר של ראש מועצה דתית, אלא לספק שירותים דתיים לאוכלוסייה הדתית. אם יש היום מקומות בארץ שמקוואות לא פועלים, זה סקנדל בבחינת השירות לאוכלוסייה הדתית, שבשבילה זה ייהרג ובל יעבור, זו חובה ואי-אפשר לחיות בלי זה. אני  לא מכיר רשות מקומית, הקטנה ביותר, שלא היתה מפעילה את השירות הזה כהלכתו. לכן, החזקת כל המסגרות הארגוניות האלה היתה מיותרת לגמרי, לצערי, חבר הכנסת אלדד. 
       
היו"ר ראובן ריבלין:
       
       נדמה לי ששתי הדוגמאות שנתת זה לא ייהרג ואל יעבור. 
       
שר התחבורה מאיר שטרית:
       
       מבחינת האוכלוסייה החרדית והדתית? 
       
היו"ר ראובן ריבלין:
       
       זה לא ייהרג ובל יעבור. צריך לקיים, אבל זה לא ייהרג ואל יעבור. 
       
שר התחבורה מאיר שטרית:
       
       כן, אני לא מדבר על בסיס המצוות שזה שלוש העבירות, גילוי עריות - - - 
       
היו"ר ראובן ריבלין:
       
       אני לא רוצה שיאמרו בעתיד על תלמיד חכם כמו השר שטרית, שחלילה - - - 
       
שר התחבורה מאיר שטרית:
       
       כוונתי, שלהם זה חיוני ביותר. בשבילם זה חיוני ביותר. רק שלושה דברים, גילוי עריות, עבודה זרה - - 
       
משולם נהרי (ש"ס):
       
       שפיכות דמים. 
       
שר התחבורה מאיר שטרית:
       
       - - ושפיכות דמים. אני מתכוון שזה חיוני ביותר עבורם. משתמשים במושג "ייהרג ואל יעבור", אומרים, זה כורח עבורם. 
       
       למה הדבר הזה לא קרה? מפני שהמפד"ל, שישבה בקואליציה, נלחמה בכל תוקף נגד העניין הזה. מיתנו את העניין ואמרו: לא נסגור את המועצות הדתיות, רק נקטין אותן, נעשה צוות מורכב, מצומצם של חמישה חברים. הסכימו על העניין, לבטל את כל הנבחרים ברשויות המקומיות ומ-1 בינואר 2004 אין שכר לנבחרים ברשויות מקומיות. יצרו מצוות עובדי המדינה שקיבלו שכר מופרז - יצאו כל הסגל הגדול והענק הזה בכל הארץ, תכפיל אותו כמה פעמים שאתה רוצה, בראשי מועצות, סגניהם, גזברים, מזכירים, הכול נמחק. היו מוכרחים לעשות, לאור העובדה של התנגדות המפד"ל, איזו פונקציה שתהיה אחראית על המועצות הדתיות. לכן הגיעו, בהחלטת ממשלה ועל-פי חוק שעבר בכנסת, לקבוע או מועצה ממונה של חמישה אנשים בכל מקום, ובמקרה הזה ממנים חברי מועצה, ובמקומות שאין מועצה ממונה, ממנים שני ממונים, אחד מהם בעל סמכות הכרעה לניהול המועצה. 
       
       בהחלטה מס' 1825 של הממשלה, מיום 25 באפריל 2004, נקבע בין היתר, כי יהיו כשרים לשמש כממונים במועצות דתיות, בהתאם לסעיף 6ב(2) לחוק שירותי הדת היהודיים, בעלי השכלה או ניסיון הנוגעים לעניין, הכול בהתחשב באפיוני המועצה הדתית שבה הם אמורים לשמש. 
       
       עוד נאמר באותה החלטה, כי מועמד לכהונת ממונה ימלא שאלון והצהרה בנוסח שייערך על-ידי הלשכה המשפטית במשרד ראש הממשלה וייבדק על-ידה. ראש הממשלה חותם על כתב מינוי לאחר קבלת חוות דעת של הלשכה המשפטית כי המועמד נמצא מתאים, בהתאם לאמות המידה שפורטו. 
       
       כפי שיודעת גם המפד"ל כשניהלה את העניינים בזמנה, וכפי שפיתחה את המומחיות בתחום זה, חברותו של אדם במפלגה איננה פוסלת אותו, איננה עילה לפסילתו לשמש ממונה במועצה דתית. 
       
אריה אלדד (האיחוד הלאומי - ישראל ביתנו):
       
       בגוף הבוחר. חוק שירות המדינה אומר, בגוף הבוחר לא יכול להיות. 
       
שר התחבורה מאיר שטרית:
       
       החוק איננו פוסל אדם בגלל - - - 
       
אריה אלדד (האיחוד הלאומי - ישראל ביתנו):
       
       אבל אומר - הוא לא יהיה  חבר בגוף הבוחר. 
       
יעקב מרגי (ש"ס):
       
       הוא לא פוסל, אבל זה מחייב לשקף את הכוחות הפוליטיים ברשות. 
       
שר התחבורה מאיר שטרית:
       
       לא, לא כאשר זאת מועצה ממונה. כאשר זאת מועצה ממונה, זה שני אנשים בלבד, הוא לא יכול לשקף. כשמדובר בחמישה, זה משקף את הכוחות הפוליטיים ברשות גם היום. במקום שמונה חמישה, זה משקף את הכוחות הפוליטיים. במקום שיש מועצה ממונה, רק שניים - אין שיקוף של הכוחות הפוליטיים. 
       
       אני אומר לך, חבר הכנסת אלדד, מה שנכון לעשות גם היום, בעיני, הוא לבטל את הפונקציה הזאת לחלוטין, להעביר אותה לרשויות המקומיות - זה הכי נקי, הכי ישר, הכי נכון לעשות את זה. אני חושב שזה מבטיח מצד אחד אספקת שירותים דתיים ברמה לכל האוכלוסייה הדתית, ומאידך גיסא מונע את כל החוליים של התופעה הזאת שהיתה בעבר. 
       
משולם נהרי (ש"ס):
       
       מה שאתה מציע זה לתמיד או רק לקדנציה הזאת? 
       
שר התחבורה מאיר שטרית:
       
       אני חושב שצריך לעשות את זה בכלל. חבר הכנסת נהרי, אתה הרי בקיא; איך אומרים, כולנו חכמים, כולנו נבונים, ואתה בקיא בסוגיות האלה היטב. 
        
יעקב מרגי (ש"ס):
       
       אני שואל, מה עשה חבר הכנסת רוני בריזון, כשהיה אחראי על זה שנתיים? 
       
שר התחבורה מאיר שטרית:
       
       אומרים אצלנו "יום אסל יום בסל". כאשר ש"ס שלטה בכיפה והיא ניהלה את משרד הדתות, היה לה מאוד נוח שיש מועצות דתיות, והיתה לה השפעה מאוד גדולה על המועצות הדתיות; הייתם ממנים ראשי מועצות דתיות. 
       
יעקב מרגי (ש"ס):
       
       שיפרו את המועצות הדתיות. 
       
שר התחבורה מאיר שטרית:
       
       הם עשו את שלהם בתקופה שלכם. כשהמפד"ל שלטה בכיפה לפניכם, הם המציאו את השיטה, הם עשו מזה מקצוע. לכן, אני חושב שהדבר צריך להיפסק. אם הוא ייעלם מהעולם, יהיו רשויות מקומיות, כל רשות שנבחרת יש לה כוח לתת שירותים כמו שירותי מים, ביוב וכבישים, ייתנו גם שירותי חינוך, תרבות ודת. אין סיבה שלא יעשו את זה. 
       
       לעצתו של חבר הכנסת נסים דהן, אדוני היושב-ראש - הוא איננו; לצערי, אנשים לא נשארים לשמוע את התשובה - אני מוכרח לומר, הוא פשוט טועה בהגדרות. מישהו באמת מאמין שהילדים במדינת ישראל יותר רעבים מאשר במקסיקו או בברזיל או בביאפרה? אדוני היושב-ראש, אומרים שדמגוג זה מי שעומד על סירה, מנענע אותה ומשכנע את הציבור שהים סוער. זה באמת לא רציני. כשמגזימים לצד השני זה הופך את הטיעונים ללא-רציניים. האם יש באמת אנשים במדינת ישראל, בהיקף שהוא מדבר עליו, שרעבים יותר מאשר במקסיקו, בביאפרה ובברזיל? הוא לא יודע מה הוא מדבר. 
       
       ההגדרה של קו העוני היא הגדרה סטטיסטית.

היו"ר ראובן ריבלין:
       
       הוא אמר שזה כמו הסבתא שלו, שהיתה רואה אותו בא מהגן ואומרת - - - 

שר התחבורה מאיר שטרית:
       
       אבל למה ביאפרה?

היו"ר ראובן ריבלין:
       
       הסבתא שלו ידעה, בביאפרה כמו שהוא - - - 

שר התחבורה מאיר שטרית:
       
       הוא היה רזה. אבל, אדוני היושב-ראש, צריך להגדיר כדי שאנשים לא יטעו. ההגדרה של קו העוני היא הגדרה סטטיסטית, של אחוז מסוים מהשכר הממוצע במשק למפרנס משפחה. צריך לזכור, א. הנתונים הללו תמיד הולכים לפחות שנה אחורה, כי אין נתונים עכשוויים. כל דוח של עוני הוא שנה אחורה; ב. צריך לזכור שדוחות העוני לא כוללים בהכנסות הנסקרות אלא אותן הכנסות שמוצהרות על-ידי אנשים מרצונם. באמת מישהו חושב שאנשים מצהירים על כל הכנסותיהם? זה לא כולל הכנסות מהון, זה לא כולל הכנסות אחרות, רק מה שמוצהר. מישהו באמת חושב שהדבר הזה מספיק מדויק כדי להגיד אם אנשים באמת חיים ברמה הזאת? 
       
       אני מציע למי שלא מאמין למה שאני אומר, שייקח את דוח הביטוח הלאומי, לא את שלי, ויבחן את העשירונים השונים בחלוקת הכנסה, מה רמת המצאי אצלם, אצל העשירונים הכי נמוכים, במכשירים חשמליים, בחיבור לכבלים, במכוניות, בפלאפונים. אני חושב שאדם רעב לא יקנה אוטו או פלאפון או חיבור לכבלים לפני אוכל. כך נותנת הדעת. אני מציע, קחו את הנתונים ותראו שבמדינת ישראל, תודה לאל וברוך השם - אני לא אומר, חלילה, שלא יכול להיווצר מצב שיש ילדים שהם רעבים; יכול להיווצר מצב כזה - אבל תודה לאל, אנחנו רחוקים מרחק שמים מארץ ממצב שמאות אלפי ילדים מסתובבים רעבים, כמו התיאורים השחורים שנשמעו פה. 
       
       אדוני היושב-ראש, כאשר יש צמיחה במשק - הרי המשק היה בתהליך של שקיעה והעסק עמד להתמוטט לגמרי - כאשר טיפלנו באמצעות התוכנית הכלכלית והמשק צומח עכשיו; השנה, שנת 2004, נגמרה בצמיחה חיובית, אם אני לא טועה, של 2.5% לנפש, אחרי שנים של שקיעה, של צמיחה שלילית. דרוש זמן עד שזה משפיע על קהלים רחבים. זה לא מחלחל מייד עד למטה. אבל נוצרים יותר מקומות עבודה, יש יותר הכנסה במשק. היום נהנו מהצמיחה הרבה יותר אנשים מהעשירונים העליונים, ופחות מהעשירונים התחתונים, אבל עם הזמן, אם הצמיחה תימשך, כולם ייהנו ממנה; כולם, בלי יוצא מן הכלל. צמיחה במשק יוצרת מקומות עבודה, יוצרת הזדמנויות תעסוקה, מעלה את השכר במשק, יוצרת אמצעים יותר טובים לממשלה לטפל באוכלוסיות החלשות. 
       
       לכן, אדוני היושב-ראש, יש תקווה, ואין בסיס להצעות להביע אי-אמון בממשלה. אני מציע, כמובן, אדוני היושב-ראש, להסיר את שלוש ההצעות מסדר-היום. 

היו"ר ראובן ריבלין:
       
       תודה רבה, אדוני השר. חבר הכנסת בייגה שוחט - ראשון הדוברים. סיעתו העמידה לרשותו את כל שמונה הדקות. בבקשה. אחריו - חבר הכנסת יחיאל חזן, שסיעתו נתנה לו חמש דקות מתוך 15 דקות. 

אברהם בייגה שוחט (העבודה-מימד):

       אדוני היושב-ראש, רבותי חברי הכנסת, נתגלגלה לידי זכות היסטורית לדבר בהצבעת אי-אמון כאשר אני לא יודע אם בעוד חמש דקות אנחנו נהיה בתוך הממשלה - - 

צבי הנדל (האיחוד הלאומי - ישראל ביתנו):
       
       לא תהיו.

אברהם בייגה שוחט (העבודה-מימד):
       
       - - ואולי לא נהיה בתוך הממשלה.

יעקב מרגי (ש"ס):
       
       תדבר על-תנאי.

אברהם בייגה שוחט (העבודה-מימד):

	זאת אומרת, אני אגיד משפט, ובאופן מעשי - - - 

היו"ר ראובן ריבלין:
       
       אני אתן לך את סעיף 11(ג), שחברת הכנסת דליה איציק, יושבת-ראש סיעתך, מועמדת לסיעה, אמרה. היא אמרה שעדיין אין לכם הסכם שלפיו אתם חייבים לתמוך בממשלה. 

אברהם בייגה שוחט (העבודה-מימד):
       
       הבנתי. אבל אני מדבר על דברי. לכן יכול להיות, אדוני היושב-ראש, שאני אבקש 16 דקות: דקה אני אדבר בתור מי שהוא באופוזיציה ולא בממשלה, ודקה אחת - - - 

היו"ר ראובן ריבלין:
       
       אין לי כל ספק שאצל דליה איציק תקבל 16 דקות.

אברהם בייגה שוחט (העבודה-מימד):
       
       אני מודה ומתוודה שהמצב הוא כזה שאני יכול לדבר כמו סטודנט חופשי ולהגיד דברים כשאולי באופן רגיל בהצבעת אי-אמון הייתי יותר ממוקד, אבל אגיד אותם כי בכל אופן אנחנו מדברים מצוות חברי הכנסת בנושא של אי-אמון, והועלו פה על סדר-היום, על-ידי שלוש סיעות, שלושה נושאים: האם יש ממשלה בישראל, המינויים הפוליטיים והפרסום של דוח העוני על-ידי הביטוח הלאומי.
       	
       אני רוצה לומר, שעל-פי תפיסתי והערכתי, אין כרגע ממשלה בישראל. יש ממשלה שמכהנת, כמובן, ומבצעת מדיניות כזאת או אחרת, יש לה משרדי ממשלה, אבל הממשלה כפי שהיא מקרטעת בשבועות האחרונים, איננה ממשלה שנהנית מרוב פרלמנטרי, היא נהנית  מחסדים ומרצון טוב של כמה סיעות בכנסת שרואות בהתנתקות דבר מרכזי, ולפיכך הממשלה לא מופלת ולא הולכים לבחירות. זאת האווירה במדינה. סדר-היום הלאומי שלנו עמוס לעייפה בהמון דברים, עמוס לעייפה בכל הנושאים שהוזכרו כאן, החל בדוח העוני, דרך המינויים הפוליטיים, דרך מדיניות חברתית, דרך מדיניות בפריפריה, דרך מצב ביטחוני, אבל כל הדברים האלה יחד נמצאים על שולחנה של ממשלה שרגלי השולחן שלה אינן קיימות, ההצבעות הן מקריות, כאשר רוח הדברים אינה מעוגנת בהסכם קואליציוני כלשהו, ונדמה לי שכולנו לא יודעים מתי ואיך הפרשה הזאת תיגמר, ולרב אלישיב פתרונים.
       
        אני לא רוצה להתייחס לתיאוריו של חבר הכנסת טומי לפיד. אני מסכים עם חלק מהדברים. גם לידידי מש"ס אני אומר את זה. אנחנו נמצאים בחברה מאוד פלורליסטית. היה לנו דיון, אדוני היושב-ראש, שאתה ואני השתתפנו בו כסניגורים של הכנסת, היינו עדים מטעם הסניגוריה. אבל עדיין בדמוקרטיה שלנו אנחנו חווים דברים שאני לא בטוח שהם נחלתן של דמוקרטיות אחרות. 

צבי הנדל (האיחוד הלאומי - ישראל ביתנו):
       
       אז תביע אי-אמון?

אברהם בייגה שוחט (העבודה-מימד):
       
       חכה לסוף. גם לי מותר להחזיק אותך במתח, לא רק לרב אלישיב. אני כאן במידה הרבה יותר צנועה, לפי דעתי.
       
       אני רוצה להגיד מלה על המשא-ומתן הקואליציוני שניהלנו, ומשם אלך הלאה לדברים של חבר הכנסת לפיד והדוברים האחרים. המשא-ומתן הקואליציוני הזה לא היה משא-ומתן קואליציוני. זה היה בבחינת מפלגה שבאה ואומרת לשותפה היותר גדולה: החלטנו לתמוך בעניין המדיני המרכזי שלכם, קרי ההתנתקות, אנחנו רואים בזה דבר בעל חשיבות עליונה מכל הסיבות האפשריות. אני יודע שבתוך הבית הזה יש אנשים שחושבים בדיוק ההיפך, וזו זכותם, אבל אנחנו חושבים כך, ולפיכך אנחנו בעצם הסכמנו להיכנס. אחרי זה התחילה פרשה, לפעמים מגוחכת, לפעמים עגומה, של משא-ומתן שהוא לא משא-ומתן. 
       
       כמובן, לא שונו קווי יסוד באופן משמעותי, כמובן לא שונתה מדיניות. כמובן, התיקים שהיינו מקבלים במשא-ומתן קואליציוני נורמלי לא היו אותם התיקים. כמובן, לא קיבלנו אף לא אחד מהתיקים הבכירים, והתנהל דיון מביש בנושא מעמדו של יושב-ראש מפלגתנו, כתוצאה מכך שבעיות חוקתיות מנעו קיום הבטחה לגבי מעמדו בתוך הממשלה. אבל אני אומר לכם, אני בין אלה שחשבו לאורך כל הדרך שאנחנו צריכים לשים בצד הרבה מאוד דברים על מנת ללכת למהלך ההתנתקות, שבעיני יש לו חשיבות עליונה, והמחיר שאנחנו משלמים גם ברמה המפלגתית הוא גדול.
       
       כאב לי מאוד מאוד, ואני אומר את הדברים כאן, ההסכם עם יהדות התורה בנושא ליבת החינוך. אני לא מקבל את ההנחה של חבר הכנסת לפיד, שדוח-דברת קורס אם ליבת החינוך לא מתקיימת לגבי החרדים. אני לא חושב שזאת הבעיה העיקרית בדוח-דברת. דוח-דברת הוא הרבה יותר רחב ומקיף. אבל אי-קיומה של ליבת חינוך במערכת החרדית, משמעותו הכנסתם של החרדים לגטו וסגירת חומות הגטו על ילדים שלומדים בעולם אחר ולא מקבלים שום דבר מהנכסים שכל אדם שחי במאה ה-21  צריך שיהיו מנת חלקו. 

       לא עולה על הדעת שילד לא ילמד שפה, לא ילמד מדעים מדויקים, לא ילמד על המדינה שבה הוא חי, ובהמשך ילמד את כל אותם דברים שהחינוך החרדי רוצה להעניק לילדיו. ברוח הפלורליזם בחינוך שעליו אנחנו מדברים הרי זכותם ללמד כך ולקבל את הדברים כפי שהם.
       
       ליבת החינוך היא נושא שדנים בו רבות. ב-1967 חבר הכנסת לשעבר אמנון רובינשטיין ואני הגשנו הצעת חוק בנושא ליבת החינוך שהונחה על שולחן הכנסת, נדחתה על-ידי הממשלה ולא עברה את הקריאה הטרומית. אולם היום היינו במצב שבו שלושה גורמים מרכזיים בעצם דיברו על ליבת החינוך, חלקם בצורה של קבלת החלטות - ממשלת ישראל שקיבלה החלטה בנושא ליבת החינוך, ועדת-דברת שהמליצה על העניין ולאחרונה גם בג"ץ פסק שלא יוכל להיות מימון ממשלתי אלא אם כן יהיה יישום ליבת החינוך. אם אינני טועה, בג"ץ דחה את יישום ההחלטה ל-2007.
       
       אני חוזר ואומר שאי-מימוש ליבת החינוך לא הורס את החברה הישראלית, אבל זה מכניס אוכלוסייה שלמה לגטו, וכאשר היא מתבגרת היא לא מתגייסת לצבא ולאחר מכן היא דנה את עצמה לחיי עוני. לא בכדי עמד פה חבר הכנסת דהן וקרא את שמות היישובים העניים ביותר, ביניהם הוא הזכיר את ירושלים ובני-ברק, שבהם מצוי העוני. אני לא אומר שהבית הרוס והבית לא חם, הבית יכול להיות חם והילדים יכולים להיות נבונים, אבל העוני שם גדול שם, מכיוון שגם המבוגרים לא מצליחים לפתח את עצמם בהתאם למקצועות וההכנסות של התקופה הזאת. לפיכך, אנחנו רואים את הדברים בצורה מאוד מאוד קשה. 
       
       מבחינתי, רבותי, כשאני מסתכל על המשא-ומתן - וכפי שאמרתי, בגלל נושא ההתנתקות אני מוכן לפשרות מרחיקות לכת ולוויתורים מאוד גדולים - נושא ליבת החינוך והעובדה שנקטעת למעשה יכולת להגיע לאיזו התקדמות בעניין הזה, מבחינתי זה אחד הדברים הקשים והחמורים.
       
       אני רוצה להתייחס בכמה מלים לדבריו של חבר הכנסת אלדד בנושא המינויים הפוליטיים. אני יודע שקיים ויכוח גדול, וגם ידידי יושב-ראש הכנסת התבטא בעניין כאשר עלתה הפרשה של צחי הנגבי בנושא המינויים הפוליטיים. אני אומר לכם שאפשר לומר שזה מוכרח להיות כך, אבל אני אומר שזה לא מוכרח להיות כך. זה לא מוכרח להיות כך, והדבר תלוי באנשים ובנורמות שהם קובעים לעצמם. כיהנתי לא מעט זמן כשר האוצר. לנגד עיני, אולי בגלל התפקיד, ראיתי בראייה יותר ברורה, יותר שקופה, את השרים בפעולתם. הדברים היו מגיעים אלי גם מהרפרנטים של האוצר שהיו עוסקים במשרדים כאלה ואחרים. אני אומר לכם שאין חובה שהמערכת הממשלתית תהיה מסואבת ומושחתת. בעיני, מינויים פוליטיים בהיקפים גדולים מאוד מהסוג הזה - אני גם יודע שיש שרים ממפלגתי שלקו בעניין - הם דברים שאפשר למנוע אותם, צריך למנוע אותם, ולא צריך לראות את זה כדבר מובן מאליו, כזכות שלטונית קיימת וישנה. 
       
       שמעתי את הרשימה שקרא חבר הכנסת אלדד, ולא בכדי פנו למבקר המדינה, כי כאן לא רק יש מינויים פוליטיים, אלא יש פה גם עבירה על החוק. אדם לא יכול להיות חבר מרכז ולשרת ברמה מסוימת או בדרגה מסוימת בתוך מערכת שמתמנה על-ידי הממשלה, אבל הנושא של המינויים הפוליטיים הוא סרטן בתוך המערכת.  
       
       הפליא לעשות השר הנגבי - - - 
       
יחיאל חזן (הליכוד):
       
       אתה עצמך מינית מינויים פוליטיים - - -
       
אברהם בייגה שוחט (העבודה-מימד):
       
       באמירה הזאת אין חצי מלה אמת. אני אציב בפניך אתגר, קח שבועיים, תתעניין איפה שאתה רוצה, אצל מי שאתה רוצה, ותבדוק כמה עובדי מדינה מיניתי באופן פוליטי, כמה מהם אכן התקבלו לעבודה, כמה פניות היו במשך שש שנות כהונתי כשר האוצר. אני אומר לך, שאם תמצא יותר מחמישה, אני אתנצל בפניך. 

גאלב מג'אדלה (העבודה-מימד):
       
       בגלל זה לא בחרו אותך במרכז.
       
אברהם בייגה שוחט (העבודה-מימד):
       
       יכול להיות. אין שום בעיה ואפשר לקחת אנשים מתאימים למועצות מנהלים, וזה לגיטימי וצריך להיעשות. אבל בין זה לבין להסתובב כמו צחי הנגבי עם רשימה של 150 איש במשרד שהוא כמו מחלקה דתית בעירייה בינונית ולומר שהוא מינה שם 100 אנשים, יש הבדל. אם יש מישהו שלא מבין את ההבדל הזה וחושב שכדי להיבחר במרכז זה מה שצריך לעשות, אז ידידי היקר, חבר הכנסת החדש, לא תהיה לנו מדינה ותהיה לנו מפלגה. 
       
גאלב מג'אדלה (העבודה-מימד):
       
       אני מסכים אתך.
       
אברהם בייגה שוחט (העבודה-מימד):
       
       לכן אני חושב שהאי-אמון בעניין הזה הוא מוצדק, אבל אני אגיד בסוף איך אני אצביע. 
       
       שמעתי את טומי לפיד, מאוד גאה במדיניות הכלכלית ובכך שיש הישגים. אני רוצה לחזור ולהזכיר שהיו גם שנים שהיתה בהן צמיחה של יותר מ-4%, ולא בהכרח מספר העניים היה כל כך גדול. גם אז היתה בעיה; אני לא אומר שבאנו ממדינה שבה הכול היה טוב ובבת-אחת הכול התקלקל, אבל 2005 תהיה גרועה יותר מ-2004, ואני מציע לטומי לפיד לא להתגאות כל כך במעשיו ובתמיכתו המוחלטת בכל המדיניות של נתניהו. היו בה חלקים סבירים, והיו בה חלקים בסיסיים מאוד לא סבירים, מאוד חריפים ומאוד חריגים. 
       
       היה ברור שאני צריך להצביע נגד הממשלה, אבל כפי שאמרתי, בתוך דקה יגיע הטלפון מהרב אלישיב ויכול להיות שאנחנו בממשלה, חבר הכנסת ליצמן, ואתה תהיה יושב-ראש ועדת הכספים בפעם השנייה, ואז אני אברך אותך, כרגע אני לא רוצה לעשות שום דבר. לכן אני אעשה את הדבר המתבקש, ונדמה לי שכולנו לא נשתתף בהצבעה. תודה רבה. 
       
היו"ר משה כחלון:
       
       תודה רבה. חבר הכנסת יחיאל חזן,  ואחריו - חבר הכנסת ויקטור בריילובסקי.
       
יחיאל חזן (הליכוד):
       
       אדוני היושב-ראש, כנסת נכבדה, מדינה ישראל נאבקת בכל דרך בטרור ובמלחמה שנכפתה עלינו מאז ספטמבר 2000. נוסף על כך, ראש הממשלה הביא לכנסת ישראל ולממשלת ישראל את תוכנית ההתנתקות, והתוכנית אף עברה בכנסת. בימים הקרובים, כאשר תקום ממשלה חדשה, תצטרך התוכנית להתחיל לקבל אופי של ביצוע והממשלה תחליט על פינוי ארבעת היישובים הראשונים. בינתיים, הטרוריסטים המרצחים, הערבים שיושבים בגבול הדרומי, קרי ברצועת-עזה, ממשיכים לשלח פצמ"רים ללא הפסקה. בכל רגע אפשרי, בכל דקה, בכל יום ובכל שעה, אם בלילה ואם בשעות הלימודים בבוקר, הם משלחים פצמ"רים ומכים בנו יום-יום ללא הרף.
       
       אני שואל אותך, חברי חבר הכנסת חיים אורון, שאתה תומך נלהב בתוכנית: כיצד תתמודד אתה יחד אתי כאשר ימשיכו אותם פצמ"רים לרדת על שדרות ועל אשקלון? מה נגיד אז לעם ישראל? שעשינו את הכול. פינינו את השטח. אני מקווה, בעזרת השם, שהפינוי לא יהיה בריחה כמו מלבנון, בהיחבא, בלילה. ראש הממשלה הבטיח, שככל שיהיה טרור, תתעכב התוכנית. אני מקווה, שלא בהיחבא, כפי שאמרתי, ולא באישון לילה.
       
       אבל מה נאמר לאותם אזרחים שגרים בשדרות, כאשר הפצמ"רים ימשיכו להכות בתושבי הנגב המערבי? שאין פרטנר? שלא ידענו? שהיינו צריכים לנסות? הרי הטרור מבעבע גם ביהודה ושומרון. ראיתי את יושב-ראש הרשות הפלסטינית ביום שישי נישא על כפיים, על-ידי אותו טרוריסט בג'נין הקרוי זביידי זכריא. ראש הרשות הפלסטינית, שאומר לעם שלו, לאותם ערבים, שצריך - - -

גאלב מג'אדלה (העבודה-מימד):
       
       מה אמרת? ערבים?
       
יחיאל חזן (הליכוד):
       
       - - - שאומר לערבים הפלסטינים. אבו-מאזן אמר לערבים הפלסטינים, שאנחנו צריכים להניח את הנשק וללכת ולהידבר. נכשלנו בטרור. אבל באותו רגע הוא נישא על כפיים על-ידי אותו טרוריסט ולא אומר מלה לאותם אנשי ביטחון מסביבו, שהוא לא רוצה שאותו טרוריסט יהיה לידו. בכך הוא מעביר מסר לאותם מצביעים פלסטינים, שהטרור יימשך.
       
גאלב מג'אדלה (העבודה-מימד):
       
       חבר הכנסת חזן, גם ראש הממשלה אמר - - -

יחיאל חזן (הליכוד):
       
       כי אם הוא לא מוקיע את הטרוריסט בג'נין באותו רגע, כאשר הוא מרים אותו על כפיים, הוא מעביר מסר לאותם טרוריסטים: אל תדאגו. אמרו לי חברים שגם אמר אותו מנהיג פלסטיני - -
       
גאלב מג'אדלה (העבודה-מימד):
       
       יש לך שם חברים?
       
יחיאל חזן (הליכוד):
       
       - - שהוא ישנה את המצב. אבל באותה נשימה, הוא מחזק אותם טרוריסטים כאשר הוא משאיר אותם לידו. לכן, מה שהיה הוא שיהיה. אני מקווה, חיים אורון, שלא אבוא ואומר לך ולחברים שתומכים בתוכנית: אמרתי לכם. כי כבר בעניין הסכם אוסלו פעם אחת אמרתי: אמרתי לכם. לא שיש לי חושים יותר טובים מאשר לחברי בשמאל, אבל אי-אפשר מצד אחד לנהל משא-ומתן עם טרוריסטים, ומצד שני לומר לעם ישראל שאנחנו צריכים להתנתק. אי-אפשר לקחת את היהודים בחצי שנה ולהעביר להם את כל הריהוט ואת כל מה שיש להם בבית לתוך קרוונים - - -
       
גאלב מג'אדלה (העבודה-מימד):
       
       את זה אתה אומר לראש הממשלה?
       
יחיאל חזן (הליכוד):
       
       כן, אני אומר את זה לראש הממשלה.
       
גאלב מג'אדלה (העבודה-מימד):
       
       אז אתה כועס גם על ראש הממשלה?

היו"ר משה כחלון:
       
       חבר הכנסת חזן, זמנך תם, אז תסיים.
       
יחיאל חזן (הליכוד):
       
       אני מקווה שאותם יהודים שייעקרו מבתיהם ימשיכו להיאבק, אבל מכאן אני קורא לכל המנהיגות ביש"ע, בלי יוצא מן הכלל, וגם בליכוד וגם בימין, והנדל, גם לך. אני קורא להוקיע את כל הסרבנות, כי כאשר אנחנו היינו נתונים בידי אותם חיילים שסירבו לשרת בשטחים, הוקענו את זה, וצריך להוקיע את זה גם היום. נכון שקשה לעקור יהודי מהבית, אבל בשום פנים ואופן אסור לאפשר לסרבנות להיכנס.
       
צבי הנדל (האיחוד הלאומי - ישראל ביתנו):
       
       אל תיפול בפח הזה. אין עוד חייל אחד שסירב. הכול קאמופלז'.

יחיאל חזן (הליכוד):
       
       אני לא נופל בפח. כי בדמנו הדבר.

היו"ר משה כחלון:
       
       תודה לך.

צבי הנדל (האיחוד הלאומי - ישראל ביתנו):
       
       אין עוד חייל אחד שסירב. הכול קאמופלז'. יש אנשי שמאל שסירבו. אין עוד איש ימין אחד שסירב. מברברים, מברברים. להסיט את הנושא. דמגוגיה. לא מגרשים יהודים, זה סירוב פקודה.
       
חיים אורון (יחד):
       
       תירגע. אנשי יש"ע שהלכו לרמטכ"ל רימו אותו?
       
היו"ר משה כחלון:
       
       חבר הכנסת הנדל, תודה רבה. חבר הכנסת אורון, תודה רבה. חבר הכנסת ויקטור בריילובסקי, בבקשה.
       
ויקטור בריילובסקי (שינוי):
       
       אדוני היושב-ראש, חברי חברי הכנסת, כבר עבר חודש מן הרגע שראש הממשלה פיטר את שרי שינוי מהממשלה, אבל עוד אין ממשלה חדשה. אולי אין צורך בכלל בממשלה הזאת. אולי אפשר לחיות בלעדיה. כל ההיסטוריה של הקמת הממשלה החדשה זה קרקס אחד גדול. התוכנית היתה להרכיב ממשלה מהליכוד, העבודה והחרדים, יהדות התורה במקרה זה. העבודה רוצה להיכנס לממשלה רק בגלל ההתנתקות - -
       
מגלי והבה (הליכוד):
       
       למה לא נכנסת? שישאל את עצמו למה.
       
ויקטור בריילובסקי (שינוי):
       
       - - היא נגד קפיטליזם חרדי. אבל אחרי שהעבודה קיבלה - -
       

עזמי בשארה (בל"ד):
       
       מה זה קפיטליזם חרדי? אימפריאליזם חרדי.
       
היו"ר משה כחלון:
       
       לא, קפיטליזם חזירי, הוא אמר.
       
ויקטור בריילובסקי (שינוי):
       
       לא, פרס אמר קפיטליזם חרדי. אבל אחרי שהעבודה קיבלה משהו בסביבות 700 מיליון שקל ושמונה תפקידי שרים, הקפיטליזם כבר לא נראה כל כך חזירי. אולי הוא הפך לסוציאליזם מפותח וכשר. החרדים, במקרה שלנו יהדות התורה - - -
       
יעקב ליצמן (יהדות התורה):
       
       אולי תסביר לי מה זה חרדי?
       
ויקטור בריילובסקי (שינוי):
       
       עכשיו בלי חרדים. יהדות התורה.
       
יעקב ליצמן (יהדות התורה):
       
       אתה מדבר הרבה על חרדים. מה זה חרדים? אתה אפילו לא יודע מה זה חרדי.
       
ויקטור בריילובסקי (שינוי):
       
       יהדות התורה, בראש וראשונה רוצים כסף, וקיבלו מקדמה 290 מיליון שקל - -
       
יעקב ליצמן (יהדות התורה):
       
       זה לא מספיק.
       
ויקטור בריילובסקי (שינוי):
       
       - - ובתור ערבות לכך שהזרמת הכספים לא תיפסק, חבר הכנסת ליצמן מקבל תפקיד של יושב-ראש ועדת הכספים.
       
יעקב ליצמן (יהדות התורה):
       
       אני לפחות אהיה יותר מיומיים.
       
היו"ר משה כחלון:
       
       אל תהיה בטוח, חבר הכנסת ליצמן.
       
ויקטור בריילובסקי (שינוי):
       
       אבל גם זה לא הסוף. יהדות התורה דרשה וכנראה קיבלה עצמאות מלאה במערכת החינוך שלה.
       
יעקב ליצמן (יהדות התורה):
       
       אולי אתה יכול להסביר את זה? תסביר.
       
ויקטור בריילובסקי (שינוי):
       
       חבר הכנסת, אין לי זמן. יש לי רק ארבע דקות. ההמלצות של ועדת-דברת לא שוות את הנייר שעליו הן נכתבו. בבתי-ספר של יהדות התורה גם בעתיד לא ילמדו מתמטיקה, פיזיקה, כימיה, אנגלית, אזרחות ועוד. זאת אומרת, שבוגרי בתי-הספר האלה גם בעתיד לא ישתלבו בשוק העבודה והציבור החילוני ימשיך לסחוב אותם על גבו.
       
       עוד כמה מלים על ההרכב של הממשלה העתידית. העבודה – בעד התנתקות ונגד רפורמה כלכלית. יהדות התורה - נגד התנתקות ונגד רפורמה כלכלית. ליכוד - חצי בעד התנתקות ורפורמה כלכלית וחצי נגד התנתקות ונגד רפורמה כלכלית ויש גם חלק קטן שהוא נגד זה ונגד זה. מה תוכל לעשות ממשלה כזאת? הרפורמה הכלכלית כבר נגמרה. התנתקות - יש ספק גדול אם תצא לפועל. אולי זה בדיוק מה שרוצה ראש הממשלה שרון, אבל זה לא מה שרוצה עם ישראל. תודה רבה.
       
היו"ר משה כחלון:
       
       תודה רבה.

מגלי והבה (הליכוד):
       
       תשאל אותו, למה הסכמת להיות 24 שעות שר?
       
היו"ר משה כחלון:
       
       חבר הכנסת בריילובסקי, תודה רבה. חבר הכנסת יאיר פרץ - אינו נוכח. חבר הכנסת חיים אורון, בבקשה.
       
חיים אורון (יחד):
       
       אדוני היושב-ראש, חברי הכנסת, כרגע אין ממשלה בישראל, ומהבחינה הזאת אין משמעות להצבעת אי-אמון בה. לממשלה אין רוב, ולא במקרה אין לה רוב. לכן, כל שאלת האי-אמון בממשלה שיש לה תמיכה של 40 חברי כנסת מתוך 120 חברי הכנסת – וגם זה לא בטוח – היא נושא שאולי היה ראוי לבחון אותו בתקנון הכנסת, חבר הכנסת הנדל. 
       
       אני אפילו לא יודע להגיד עכשיו, ואני אפילו לא בטוח שחבר הכנסת ליצמן יכול להאיר את עיני, אם בימים הקרובים תהיה ממשלה. כאשר תהיה ממשלה נבחן אותה. אדוני היושב-ראש, אני לא יודע איך אתה – אנחנו כנראה נצביע נגדה - -
       
יעקב ליצמן (יהדות התורה):
       
       ההתנתקות – תצביע נגד?

חיים אורון (יחד):
       
       רגע. - - משום שזו תהיה ממשלה שאנחנו מבקרים אותה מכול וכול על מדיניותה הכלכלית והחברתית. אותם שניים-שלושה שינויים שנעשו בתקציב הנוכחי לא משנים באופן מהותי את המדיניות ששר האוצר מוליך, נכון, בתמיכה מלאה של שינוי, ולפעמים בתחרות עם שינוי מי יפעיל מדיניות יותר תאצ'ריסטית, יותר ימנית, מדיניות שבהרבה מאוד ארצות בעולם שאנחנו מכירים, אותן ארצות שאנחנו רוצים להידמות להן, נחשבת למדיניות מאוד מאוד ימנית. 
       
       חבר הכנסת ליצמן, שאלת אותי בקריאת ביניים מה נעשה עם ההתנתקות. אני רוצה להבטיח לך, שגם כשאתם תימנעו כשתהיו חברים בממשלה, ואולי כשתהיו שרים ותצביעו נגד ההתנתקות – לא שרים, סגני שרים, אני מכיר את השיטות – אנחנו נהיה בעד ההתנתקות. 

בנימין אלון (האיחוד הלאומי - ישראל ביתנו):
       
       "שבת גוי".

חיים אורון (יחד):
       
       אנחנו נהיה בעד ההתנתקות. לא רק זה, ובכך אני עונה גם על שאלתו של צבי הנדל, אנחנו לא נחבור לימין בשום תנאי - - 
       
צבי הנדל (האיחוד הלאומי - ישראל ביתנו):
       
       ברוך השם. 

חיים אורון (יחד):
       
       - - בשביל להפיל ממשלה שבעצם הם תומכים בה בהרבה דברים שאנחנו מתנגדים להם, בגלל נושא ההתנתקות. 

       אבל, חבר הכנסת צבי הנדל, במהלך דבריו של חבר הכנסת יחיאל חזן אתה אמרת: תביא לי דוגמה אחת של איש ימין שסירב. קודם כול, אני יכול להביא לך יותר מדוגמה אחת. אבל אני שואל את עצמי מה מהות המשחק שאתם משחקים עכשיו. קראתי בעיתון שהשתתפת בטקס הענקת אות כבוד בחברון למי שהודח מקורס קצינים משום שאמר שיסרב פקודה.
       
צבי הנדל (האיחוד הלאומי - ישראל ביתנו):
       
       לא. הוא אמר שהוא יתנגד לחוק שעוד לא קיים. אין דיקטטורה יותר גדולה. בצבא סותמים פיות על דבר שעוד לא קיים. 
       
חיים אורון (יחד):
       
       אני חושב שמי שמועמד להיות קצין ואומר שיסרב לציית לחוק – קיים או לא קיים - - -

צבי הנדל (האיחוד הלאומי - ישראל ביתנו):
       
       עוד לא קיים. 

חיים אורון (יחד):
       
       - - - קיים או לא קיים, דינו לעוף מקורס קצינים. אתה אומר שאף אחד לא שמע. אז אני לא מבין, כל ראשי מועצת יש"ע שהלכו אתמול לרמטכ"ל ולסגן הרמטכ"ל ולאלוף פיקוד דרום ולאלוף פיקוד צפון להזהיר אותם מהמוני חיילים סרבנים – שיקרו?

צבי הנדל (האיחוד הלאומי - ישראל ביתנו):
       
       לא - - - 

חיים אורון (יחד):
       
       או הם השתמשו בכלי המסוכן והחלוד הזה למטרה אחת, כי אתם כבר מזמן ויתרתם על הסיכוי להכריע את המאבק הזה באופן דמוקרטי, אדוני היושב-ראש. 

צבי הנדל (האיחוד הלאומי - ישראל ביתנו):
       
       בבקשה, לך אתנו למשאל עם. לך אתי למשאל עם. 

היו"ר משה כחלון:
       
       סליחה, חבר הכנסת אורון, אתה פונה אליו ואחר כך אתה מבקש הגנה. 

חיים אורון (יחד):
       
       אין לי בעיה, אין לי בעיה. תן לי את הזמן. 

היו"ר משה כחלון:
       
       אני לא אתן לך את הזמן. 

חיים אורון (יחד):
       
       חבר הכנסת צבי הנדל, לא כל מי שהליך כלשהו לא מוצא חן בעיניו קובע אם הוא דמוקרטי או לא דמוקרטי. 

צבי הנדל (האיחוד הלאומי - ישראל ביתנו):
       
       אל תהיה דמגוג.

היו"ר משה כחלון:
       
       חבר הכנסת אורון, אני מוסיף לך דקה. זמנך עבר. 

חיים אורון (יחד):
       
       הכנסת הזאת קיבלה ותקבל ברוב גם את חוק פינוי-פיצוי, גם את ההחלטה על ההתנתקות. זה המקום היחיד שעמדתו של רוב הציבור נבחנת בו, הכנסת הזאת. ואתם, אחרי שהתברר לכם שאין לכם סיכוי להגיע לרוב, אתם רוצים להפחיד אותנו היום, להפחיד אותנו במלחמת אזרחים, להפחיד אותנו בשפיכות דמים, למנוע פעם נוספת את מה שכבר מנעתם כמה פעמים, שהרוב במדינת ישראל יממש את זכותו ואת עמדתו, שהיא נגד קיומם של היישובים במקום שבו הם נמצאים עכשיו. אם זה לא הולך בדרך דמוקרטית, אתם מתכוונים להפעיל את הדרכים הלא-דמוקרטיות כדי להביא לשינוי ההחלטה. 
       
       אנחנו לא ניתן. אנחנו לא ניתן שאתם תפילו מורא על אותם חלקים שיותר מהססים, שפחות בטוחים. חבר הכנסת צבי הנדל, אנחנו מכירים דוגמאות כאלה מהעולם הגדול.

היו"ר משה כחלון:
       
       אני מבקש לסיים, חבר הכנסת אורון. 

חיים אורון (יחד):
       
       כאשר הרוב לא הגן על זכותו לממש את הרוב - - 

צבי הנדל (האיחוד הלאומי - ישראל ביתנו):
       
       שקר, זה לא רוב. 

חיים אורון (יחד):
       
- - הרוב הזה, בסופו של דבר, נכנע. והרוב הזה לא ייכנע הפעם. 

צבי הנדל (האיחוד הלאומי - ישראל ביתנו):
       
       זה לא רוב.

חיים אורון (יחד):
       
       והחוק ימומש. ההחלטה תמומש. 

צבי הנדל (האיחוד הלאומי - ישראל ביתנו):
       
       שקר, שקר, שקר. 

חיים אורון (יחד):
       
       ואתם תתכבדו לקיים אותה. 

היו"ר משה כחלון:
       
       חבר הכנסת הנדל. תודה רבה. חבר הכנסת יצחק לוי – אינו נוכח. חבר הכנסת יעקב ליצמן, בבקשה - -  

צבי הנדל (האיחוד הלאומי - ישראל ביתנו):
       
       למה אתה מפחד לשמוע את הרוב, באמת?

חיים אורון (יחד):
       
       פה שומעים את הרוב, לא מתי שאתה רוצה.

היו"ר משה כחלון:
       
       - -  ואחריו - חבר הכנסת אחמד טיבי. 
       
צבי הנדל (האיחוד הלאומי - ישראל ביתנו):
       
       עזוב שטויות. פחדנים. אתה יודע שהרוב לא אתך.

חיים אורון (יחד):
       
       הרוב אתנו. 

צבי הנדל (האיחוד הלאומי - ישראל ביתנו):
       
       סקרים מזויפים של התקשורת מהשמאל.
       
חיים אורון (יחד):
       
       הרוב אתנו. 
       
עזמי בשארה (בל"ד):
       
       תקשורת, שמאל. אם תגיד לו עכשיו מלה, הוא ילך לוועדת האתיקה. 

יעקב ליצמן (יהדות התורה):
       
       אדוני היושב-ראש, כנסת נכבדה, חבר הכנסת אורון, נא להקשיב. עזמי, תודה רבה. אמרתי כבר בוועדת הכספים שאני תומך בפינוי-פיצוי. חבר הכנסת אלון, אמרתי בוועדת הכספים, והיית נוכח, שאני תומך בפינוי-פיצוי. 

בנימין אלון (האיחוד הלאומי - ישראל ביתנו):
       
       פינוי שינוי מהממשלה.

חיים אורון (יחד):
       
       ופיצוי לכם. 
       
יעקב ליצמן (יהדות התורה):
       
       פינוי שינוי מהממשלה ופיצוי 290 מיליון ש"ח שקיבלנו. אז הנה, אנחנו תומכים בפינוי-פיצוי.

היו"ר משה כחלון:
       
       תראה איזו הגינות.

רשף חן (שינוי):
       
       אדוני היושב-ראש, למה אין שר?

חיים אורון (יחד):
       
       אין ממשלה, אתם לא יודעים?

היו"ר משה כחלון:
       
       תמשיך בבקשה. 

רשף חן (שינוי):
       
       אבל אין שר.

יעקב ליצמן (יהדות התורה):
       
       אבל, למה לא שאלת את השאלה הזאת לפני חודשיים? לפני חודשיים לא שאלת את השאלה הזאת. 

היו"ר משה כחלון:
       
       חבר הכנסת חן, אם אתה מתעקש לקבל תשובה, אז התפקיד שלי לטפל בזה, לא שלך. בבקשה. 

רשף חן (שינוי):
       
       - - -

יעקב ליצמן (יהדות התורה):
       
       זאת אומרת, אנחנו תומכים בלב שלם בקטע הזה. אנחנו שמחים, זה אחד ההישגים הכי גדולים, שפינינו את שינוי מהממשלה.

חיים אורון (יחד):
       
       הרב אלישיב יודע את זה?

יעקב ליצמן (יהדות התורה):
       
       אני מציע לשאול אותו. את זה תשאל אותו. 
       
רשף חן (שינוי):
       
       מה השנאה הזאת? מה השנאה הזאת? 
       
יעקב ליצמן (יהדות התורה):
       
       אני מציע שתצא החוצה ותשאל את כולם. מה לא עשיתם, מה לא דיברתם.
       
רשף חן (שינוי):
       
       - - -

יעקב ליצמן (יהדות התורה):
       
       מה לא השמצתם, מה לא עשיתם. אבל יש לי חדשות בשבילך, תתפלא לשמוע. 
       
רשף חן (שינוי):
       
       אגב, אני זוכר - - - 

יעקב ליצמן (יהדות התורה):
       
       עד עכשיו, חבר הכנסת אורון, ידענו שלא רוצים את שינוי בקואליציה. פתאום אני שומע: לא רוצים אותה גם באופוזיציה. אף אחד לא רוצה, גם באופוזיציה לא רוצים אותו. רבים. זורקים אותו גם מהאופוזיציה.

רשף חן (שינוי):
       
       נצטרך להקים ממשלה בעצמנו. 

יעקב ליצמן (יהדות התורה):
       
       השלב הבא, חבר הכנסת אורון, שבכלל יזרקו אותם מהכנסת. קואליציה, אופוזיציה, אחר כך הכנסת. זה הכול עורבא פרח, כל הדברים. הם נבנו אך ורק משנאת יהודים.

רשף חן (שינוי):
       
       - - - 

יעקב ליצמן (יהדות התורה):
       
       אין תקומה לשונאי ישראל. שר יכול להגיד שלישראלי מותר להיות אנטישמי. אנחנו היינו מקוממים את כולם בכל העולם אם מישהו היה אומר דבר כזה. לא התבייש שר בישראל להגיד מלים כאלה. 
       
רשף חן (שינוי):
       
       דמגוג.

יעקב ליצמן (יהדות התורה):
       
       איזה דמגוג, למה דמגוג? הוא אמר את זה. הוא לא אמר את זה? 

רשף חן (שינוי):
       
       הוא אמר את זה בציניות.

יעקב ליצמן (יהדות התורה):
       
       חבר הכנסת חן, יש לך רק אפשרות אחת, להכחיש בפני שהוא אמר את זה. אבל אם הוא אמר את זה, אני צודק. 

רשף חן (שינוי):
       
       זאת בדיוק הדמגוגיה - - -

יעקב ליצמן (יהדות התורה):
       
       אז ככה, מהקואליציה זרקו אותו, מהאופוזיציה רוצים לזרוק אותו, או לא רוצים להכניס אותו בכלל. בכלל עכשיו כולם חותמים לאלי ישי שיהיה ראש האופוזיציה, אף שהוא ראש הסיעה הגדולה. אני בטוח שאם היתה מפלגה אחרת, לא היו החתמות. זה המצב הטרגי שלכם מפני שהלכתם על נושא אחד: שנאת ישראל, שנאת חרדים. הלכתם על "טיקט" אחד, תאכלו את זה עד הסוף. 
       
רשף חן (שינוי):
       
       ואתם אוהבים גדולים, אהבת ישראל ניצחה. 
       
יעקב ליצמן (יהדות התורה):
       
       אנחנו אוהבי ישראל. פגענו במישהו? עשינו למישהו רע? לך, תצא החוצה ותעשה סקר אצל מי שאתה רוצה: מי שונא ישראל ומי לא? תשווה אותי ואת טומי לפיד ותגיד לי מי יותר שונא ישראל. לך תשאל את כולם בחוץ. 
       
רשף חן (שינוי):
       
       זה שהוא משלם מסים - - -
       
יעקב ליצמן (יהדות התורה):
       
       אני משלם מסים לא פחות ממך. אנחנו עושים את כל אותם הדברים, ואל תבלבל את הראש בדברים האלה. לא שמעתי שאני פחות אזרח ממך ואל תטיף לנו מוסר. אנחנו ראינו את היושר שלכם עם כל מה שקרה במפלגה שלכם ואיך אתם נראים כל הזמן. אף אחד לא יגיד לי, איך אתם נראים. תראו מה קורה לכם כל הזמן עם פריצקי ומי אמר על מי שם. מה שאנחנו לא עשינו ב-50 שנות כהונה בכנסת, אתם הצלחתם לעשות בקדנציה אחת. 
       
רשף חן (שינוי):
       
       נכון, אנחנו מודים בזה. 
       
יעקב ליצמן (יהדות התורה):
       
       אצלנו לא היה שום דבר. תראה מה שקרה אצלכם בפנים. 
       
רשף חן (שינוי):
       
       - - - באנו והפסקנו את זה. 
       

היו"ר משה כחלון:
       
       יש לך עוד דקה. 
       
יעקב ליצמן (יהדות התורה):
       
       יש לי יותר מדקה, הזמן שהוא לקח לי. אני בטוח שאחרי מה שאני אומר, אתה תוסיף לי עוד כמה דקות. 
       
היו"ר משה כחלון:
       
       בוא נשמע מה אומר הרב אלישיב.
       
עזמי בשארה (בל"ד):
       
       ליצמן, צריך ועדה קרואה למשרד הפנים אחרי פורז. 
       
יעקב ליצמן (יהדות התורה):
       
       הוא לא עשה כלום שם. מתברר שמה שהוא לא עשה שם שנתיים הוא ניסה לחטוף ביומיים, בליל מחטפים, בשקט, עד שהיה נס שהיועץ המשפטי לממשלה עיכב אותו. הוא לא עשה כלום שם, רק למי כן? לכלבים, לחתולים נדמה לי שהוא עשה טוב שם. 
       
חיים אורון (יחד):
       
       אני מבין נכון שאין לכם דעה טובה האחד על השני.
       
יעקב ליצמן (יהדות התורה):
       
       אני אגיד לך את האמת, אני בקושי מכיר אותו. בקושי מכיר אותו. 
       
רשף חן (שינוי):
       
       דעה מצוינת. אי-הסכמות קלות. 
       
יעקב ליצמן (יהדות התורה):
       
       זה רק לסעיף א', ולצערי אני לא מספיק לדבר על כל הסעיפים האחרים. ברור לך, חבר הכנסת רשף חן, שבאי-אמון שנוגע לשינוי, אנחנו נצביע אמון בממשלה. 
       
       אדוני, הנושא השני הוא נושא מאוד חמור, נושא העוני. אני לא יודע אם ניכנס לקואליציה או לא ניכנס לקואליציה, זה כרגע בבירור אצל רבנים, ומה שיחליטו הרבנים, זה מה שנעשה, אבל ברור דבר אחד: אנחנו נצטרך לשפר את הנושאים. 
       
צבי הנדל (האיחוד הלאומי - ישראל ביתנו):
       
       שהשם יעשה הטוב בעיניו. 
       
יעקב ליצמן (יהדות התורה):
       
       כן, אני מסכים. אנחנו נבקש לעשות מה שנוכל כדי לשפר את הנושאים החברתיים, מה שקורה במדינה. אני חושב שלכל הדעות, אף שניסו לשפר את כלכלת המדינה, אני חושב שעברנו את השלב שניתן לשפר. לכן, בנושא העוני, אנחנו נצביע בעד האי-אמון. תודה. 
       
היו"ר משה כחלון:
       
       תודה רבה. חבר הכנסת אחמד טיבי, בבקשה. אחריו - חבר הכנסת עמיר פרץ, ואחריו - חבר הכנסת ואסל טאהא. 
       
אחמד טיבי (חד"ש-תע"ל):
       
       תודה רבה. 
       
       אדוני היושב-ראש, רבותי חברי הכנסת, בחודשים או בשבועות האחרונים מדברים רבות על פינוי התנחלויות, כאשר המבחן הקל ביותר, חבר הכנסת הנדל, הוא פינוי מאחזים. 
       
צבי הנדל (האיחוד הלאומי - ישראל ביתנו):
       
       אחמד, כל כך כואב לי הלב שלא תזכה לראות את זה. 
       
אחמד טיבי (חד"ש-תע"ל):
       
       כבר קיימת בינינו התערבות פומבית, חבר הכנסת הנדל. כפי שהודעתי לך על ההחלטה העקרונית לפנות אותך, אנחנו עוד ניפגש אחרי שאתה תתפנה. אני לא יודע מתי, אבל אתה תתפנה. 
       
צבי הנדל (האיחוד הלאומי - ישראל ביתנו):
       
       בחיים לא תזכה לזה. 
       
אחמד טיבי (חד"ש-תע"ל):
       
       נחכה ונראה. פינוי מאחזים אמור להיות המבחן הקל של הממשלה הזאת לפני פינוי התנחלויות, כי על פניו מדובר במעשה, שאפילו על-פי הדין הצבאי הוא מעשה לא חוקי. וראו איזה פלא, הממשלה לא מצליחה לפנות מאחזים, ולכן נשאלת השאלה לגבי רצונה העז או הפחות עז של הממשלה, רצינות כוונותיה של הממשלה, למלא לפחות אחרי ההתחייבויות שהיא נתנה לארצות-הברית, לממשל, בכל מה שקשור בפינוי מאחזים. 
       
       אנחנו גם שומעים, אדוני היושב-ראש, כבוד השר, על המושג סרבנות. במשך עשרות שנים מאז התחיל הכיבוש הזה, סרבנות היתה מנת חלקם של אנשים אמיצים מהשמאל, שסירבו להיות חלק מצבא כובש. אני זוכר שפרופסור ישעיהו ליבוביץ' ז"ל אמר בשעתו, שאם יהיו 1,000 חיילים סרבנים, הכיבוש יקרוס. אני, באופן פרדוקסלי, חבר הכנסת צבי הנדל, מגלה הבנה גם לסרבנות מימין. אני חושב שזה דבר מצפוני. 
       
צבי הנדל (האיחוד הלאומי - ישראל ביתנו):
       
       אתה רק רוצה שהצבא יתפרק. 
       
אחמד טיבי (חד"ש-תע"ל):
       
       אני רוצה שהכיבוש יתפרק. יש הבדל. יש הבדל. לכל מדינה ריבונית בעולם יש משטרה, יש צבא, כך צריך להיות, אבל צבא לא חייב להיות צבא כובש. אני מאוד מעוניין שהכיבוש, כליו ומרכיביו, יתרסקו בשטחים. בוודאי. לכן אני חושב שבכל פעם שיש תופעה של סרבנות, גם משמאל וגם מימין, זה מקצר את ימי שלטון הכיבוש, וזה, בסופו של דבר, אמור לשרת גם את העם הכובש. קיצור ימי הכיבוש משרת גם באופן מוסרי ובאופן תועלתי את החברה הישראלית ואת הציבור בישראל. 
       
       הוויכוח היום, בפרספקטיבה עתידית - לאחר 15 שנה או אפילו עשר שנים, הביטויים, ההתייחסות למה שמתרחש היום יהיו שונים ואנשים יתפלאו שזו היתה עמדתם. אני לא יודע איך אנשים יביטו עליך, חבר הכנסת צבי הנדל, בעוד עשר שנים, כאשר תהיה תושב - - 
       
צבי הנדל (האיחוד הלאומי - ישראל ביתנו):
       
       גוש-קטיף, גני-טל. 
       
אחמד טיבי (חד"ש-תע"ל):
       
       - - רמת-החייל, למשל. או מה שאתה מתכוון לעשות בעוד כמה שבועות, אתה וחבריך. מה יכתבו בעוד עשר שנים או בעוד 15 שנה חבריך. לכן, לא כל עמדה שאתה נוקט עכשיו תיתפס כעמדה שמחזיקה מעמד באופן היסטורי וגם עתידני מהצד השני. 
       
       לכן, אדוני היושב-ראש, ככל שימיו של הכיבוש יתקצרו, כן ייטב גם לעם הנאנק תחת הכיבוש וגם לעם המנחיל סבל לאחר. 
       
צבי הנדל (האיחוד הלאומי - ישראל ביתנו):
       
       אחמד, אתה צריך לדעת שבתורה שלנו כיבוש הארץ הוא מצווה גדולה. זאת לא בושה. חזרנו לארץ שלנו. 
       
אחמד טיבי (חד"ש-תע"ל):
       
       פסוקו של יום. אם כיבוש הוא מצווה, למה רק ליהודים מותר? גם האמריקנים, האוסטרלים, הצרפתים, הערבים, כולם יתחילו לכבוש. 
       
צבי הנדל (האיחוד הלאומי - ישראל ביתנו):
       
       הארץ שלנו. 
       
אחמד טיבי (חד"ש-תע"ל):
       
       אם נפתחו השערים, למה לא? כל אחד ימצא את הפסוק שלו. תאמין לי, בכל דת יש הפסוק שלה, אבל יש אנשים שהם מעל לפסוק. 
       
צבי הנדל (האיחוד הלאומי - ישראל ביתנו):
       
       גם בקוראן כתוב שהארץ שלנו. גם בקוראן הארץ שלנו. 
       
אחמד טיבי (חד"ש-תע"ל):
       
       גם בקוראן? זה חדש. הקוראן בעברית אולי. 
       
צבי הנדל (האיחוד הלאומי - ישראל ביתנו):
       
       אתה רוצה שאני אצטט לך?
       
היו"ר משה כחלון:
       
       חבר הכנסת הנדל, הוספתי לו עוד דקה. זה הדובר השלישי שמקבל דקה בגללך. 
       
אחמד טיבי (חד"ש-תע"ל):
       
       אני רוצה לסיים, אדוני היושב-ראש, במה שקשור בשינוי, ביהדות התורה ובמפלגות חרדיות. אני לא אדם דתי, אבל משום-מה אני לא מצליח להתחבר לפוליטיקה של שנאה לכל מה שהוא דתי. לא מצליח להתחבר. לכן, אני לא מצליח להבין את הפסילה המוחלטת של מפלגות דתיות בפוליטיקה, ואני מתכוון לפסילה של אנשי שינוי.
       
רשף חן (שינוי):
       
       אנחנו לא מפלגה דתית, ופוסלים אותנו כל הזמן.
       
אחמד טיבי (חד"ש-תע"ל):
       
       אני חושב שכשאתם הייתם בממשלה אתם פסלתם את - - -
       
רשף חן (שינוי):
       
       הליכוד פוסל אותנו, יהדות התורה פוסלת אותנו, אתה פוסל אותנו.
       
אחמד טיבי (חד"ש-תע"ל):
       
       אני פוסל אתכם? אני מותח ביקורת על פוליטיקת השנאה.
       
רשף חן (שינוי):
       
       ולנו אסור למתוח ביקורת?
       
אחמד טיבי (חד"ש-תע"ל):
       
       זאת ביקורת? אתה פוסל ציבור שלם רק בשל השקפת עולמו. 
       
רשף חן (שינוי):
       
       בני פוסל את מרצ כי הם לא מסכימים, ומרצ פוסלת אותו כי גם הם לא מסכימים - - - 
       
אחמד טיבי (חד"ש-תע"ל):
       
       הרי אתה יודע שההסבר שלך לא משכנע. הוא אפילו לא מקביל. אני יכול לומר שאתה לא מסכים עם השקפת עולמה של ש"ס או יהדות התורה בנקודות מסוימות - - 
       
רשף חן (שינוי):
       
       - - - 
       
אחמד טיבי (חד"ש-תע"ל):
       
       - - או שהאיחוד הלאומי לא מסכים עם מרצ בכך שהם מתנגדים לכיבוש. זה לגיטימי. אבל זאת לא הפוליטיקה שאתם מייצגים בנקודה הזאת.
       
רשף חן (שינוי):
       
       - - - 
       
היו"ר משה כחלון:
       
       חבר הכנסת רשף חן.
       
אחמד טיבי (חד"ש-תע"ל):
       
       אתה מוזמן לחלוק על דעתי מכאן ועד להודעה החדשה, כפי שאני חולק על דעתך בנקודות מסוימות.
       
רשף חן (שינוי):
       
       - - - 
       
אחמד טיבי (חד"ש-תע"ל):
       
       זאת פוליטיקה של שנאה, שהיושב-ראש שלך מייצג יותר טוב ממך - אולי הדבר ייאמר לזכותך. בסופו של דבר, הדברים האלה לא מוכיחים את עצמם. הם כמו ירייה ברגל. תראה מה מצבה של שינוי היום. 
       
       לכן, אדוני היושב-ראש, אני אומר את זה כנציג של ציבור שלם, שכלפיו מונהגת גם מדיניות של פוליטיקה של שנאה, של הדרה, של החרמה, של אפליה ושל קיפוח. לכן, מה שמתחיל בדרך כלל נגד הציבור הערבי, מתפשט כווירוס חודרני - אני לא רוצה לומר קטלני - למגזרים אחרים של החברה הישראלית. תודה רבה. 
       
היו"ר משה כחלון:
       
       תודה רבה. חבר הכנסת ואסל טאהא, אחריו - חבר הכנסת עבד-אלמאלכ דהאמשה. חבר הכנסת בר-און, אתה אחרי חבר הכנסת דהאמשה.
       
ואסל טאהא (בל"ד):
       
       אדוני היושב-ראש, חברי הכנסת, דוח העוני שהתפרסם, דוח קשה, מזעזע וחמור, הוא התוצאה הישירה של התוכנית הכלכלית האכזרית שאושרה על-ידי הממשלה, ובאצבעות חברי כנסת שעמדו כאן ותקפו את הממשלה עצמה, שהם היו שותפים לה. 
       
       הדוח מצביע על מיליון וחצי רעבים, מתוכם יותר מ-650,000 ילדים; נתונים מאוד חמורים ומאוד מזעזעים. מתפרסם עוד על אותה שנה של הדוח, שב-2003 נוספו 80,000 איש שחיים מתחת לקו העוני. זאת אומרת, מכל חמישה אזרחים, אחד עני. אלו נתונים מאוד מזעזעים. זאת אומרת שלחלק מהאזרחים אין אותם 1,700 שקלים רק למחיה. 
       
       למרות התמונה השחורה הזאת, אני לא מסכים עם חבר הכנסת נסים דהן, שהשווה את העוני ואת העניים כאן, בישראל, עם העוני והעניים בביאפרה. אני חושב שהיה צריך להשוות כאן בתוך הארץ, מה קרה כתוצאה מהמדיניות הכלכלית האכזרית, התאצ'ריסטית, שהנהיג שר האוצר נתניהו בתמיכת הממשלה - אלו שיצאו ואלו שנשארו בתוכה.  ההשוואה צריכה להיעשות בין השכבות ופלחי האוכלוסייה שנעשו עניים כתוצאה מהמדיניות הזאת, לבין אלו שנעשו יותר עשירים בתוך המדינה. זאת ההשוואה הנכונה. כיצד רמת החיים של העשירון העליון עלתה וזינקה, והרווחים שלהם גדלו יותר ויותר, וכיצד רמת החיים של מעמד הביניים ירדה וקרסה, ואחוז גדול ממנו הצטרף לשכבות העוני - זאת ההשוואה הנכונה שצריך לעשות כאן. 
       
       אדוני היושב-ראש, חברי הכנסת, דיברו ומדברים על צמיחה. על אף כל ההצהרות החוזרות והנשנות על צמיחה, ההצהרות לא נכונות. רק חלק מהמשק צמח, וחלק גדול צנח - לא צמח. 
       
היו"ר משה כחלון:
       
       יש גם כמה וילות שצמחו.
       
ואסל טאהא (בל"ד):
       
       כמה וילות שצמחו, אבל כמה בתים שצנחו - משפחות שלמות, אלפים, ויותר; בדוח העוני - מיליון וחצי רעבים. הצמיחה לא מיטיבה עם כולם. כשמדברים עליה, הענפים שצמחו הם הבנקים, חברות הביטוח, רכיבים אלקטרוניים, ציוד טכנולוגי ותקשורת. 
       
       אבל מה עם מעמד הפועלים? מה עם הפועלים? מה עם העובדים? מה עם הפקידים, שמכניסים אותם לתוכניות הבראה ומפטרים אותם? אפילו את הפיצויים הם לא זוכים לקבל בזמן. מה עם התעשיות שנסגרות? מה עם בתי-העסק הזעירים שנסגרים? כמה רבבות בתי-עסק נסגרו, ועוד מדברים על צמיחה. למה לא מדברים על החקלאות - מה קרה עם החקלאות במדינת ישראל? מה הם ההפסדים של החקלאים? מי יפצה אותם? 
       
       אני חושב שכאן יש צורך לעשות חשבון נפש, כל אחד מחברי הכנסת שתמך בתוכנית הכלכלית הזאת צריך לעשות חשבון נפש עם עצמו. צריך להתבונן, להסתכל ולראות: העשירון העליון, כמה הוא מרוויח? הם מרוויחים 44% מכלל ההכנסות של המדינה בישראל. 
       
       מכאן שגם אם אכן יש צמיחה כלכלית, זה לא מבטיח שכולם נהנים ממנה. הרבה תלוי בהשקעות ובבחירה שהממשלה בוחרת, במה היא משקיעה ובמה היא לא משקיעה.
       
       לכן, אדוני היושב-ראש, המדיניות הכלכלית האכזרית הזאת יצרה עוני אדיר מצד אחד ועושר מצד שני, כשהפער הולך ומתרחב בין שני הקצוות. אי-אפשר לגשר על הפער הזה אם הממשלה לא תנקוט צעדים אמיצים להצלת האחוז הגדול, כמעט 70% מהאוכלוסייה. יש צורך במדיניות כלכלית חדשה על מנת לגשר על הפער הזה. 
       
היו"ר משה כחלון:
       
       תודה רבה. חבר הכנסת עבד-אלמאלכ דהאמשה, בבקשה. אחריו - חבר הכנסת רוני בר-און.
       
עבד-אלמאלכ דהאמשה (רע"ם):
       
       כבוד היושב-ראש, הממשלה, שכרגיל איננה, חברי חברי הכנסת, התייעצנו בסיעה אם להימנע בהצבעה וגם לא להשתתף בדיון, מסיבה אחת גדולה - ממשלה מפרפרת, ממש מעוררת רחמים, גוססת. היא מילאה כבר את ימיה, ועל בסיס האג'נדה החדשה שהיא רוצה להנהיג, איננה מצליחה לגבש לא את המפלגה העיקרית שבה, לא את מפלגת הליכוד עצמה המפולגת, המסוכסכת, ולא מפלגות שותפות נוספות. 
       
       ובמצב הזה נשארת הברירה, שהיא לדעת רבים יותר קשה ויותר גרועה, לחזור לציבור וללכת לבחירות. ועד כמה שהברירה הזאת היא מבחינה ציבורית לא כל כך טובה, בוודאי לא דרושה, במיוחד בתקופה קצרה של פחות משנתיים מאז היו בחירות - לנו, לרשימת רע"ם, הרשימה הערבית המאוחדת, יש לנו אינטרס מיוחד ללכת לבחירות, ואמרנו את זה מייד אחרי הבחירות האחרונות, וכמה שיותר מוקדם. ואם היינו מסתכלים מנקודת מבט אגואיסטית שלנו - אנחנו רוצים בחירות.
       
       אני חושב שהממשלה הזאת איננה ראויה אפילו לקבל אמון על בסיס האג'נדה החדשה שהיא רוצה להנהיג, אג'נדת ההתנתקות, כי היא ממשיכה להקרין רפיסות, חולשה. מה החדשות האחרונות עכשיו מולנו באינטרנט? מתנחלים ביצהר ניקבו את צמיגי רכבו של מפקד החטיבה שם. אילו היו הפלסטינים בשכם, ממש סמוך כמה מאות מטרים, מנקבים את רכבו של מפקד החטיבה, מה היה קורה, אדוני היושב-ראש, כמה וידואי הריגה היה צריך לעשות - - 

היו"ר משה כחלון:
       
       לא היה קורה כלום. 

עבד-אלמאלכ דהאמשה (רע"ם):
       
       - - וכמה עשרות הרוגים, כמה עשרות פצועים. אבל כשעושים את זה מתנחלים מיצהר, זה כאילו דבר של מה בכך, זה דבר שאפשר לעבור עליו לסדר-היום. 
       
       אגב, זה לא המעשה היחיד של אותם מתנחלים היום. מתנחל נוסף, שהוא לא בצבא, לובש מדים והולך לשכם להתנחל בעצמו על גבעה אחרת, מאחז שלהבת - אני יודע איך קוראים לו? וכשבאים חיילים לפנות אותו, אז גם הוא מתעמת אתם, חייל מול חיילים כאילו. 
       
       וכאשר הנשק הזה פועל נגד הפלסטינים - הנשק של הצבא המוסרי ביותר בעולם, וזו הממשלה החזקה ביותר בעולם, והבעיות הפנים-ממשלתיות הן אותן הבעיות, אגב; אותה ממשלה שמקרינה חולשה או רפיסות כלפי המתנחלים וכלפי התוכנית שהיא אימצה וכלפי עניין ההתנתקות, היא היא שנותנת להם להכות בה ובמפקדים ובחיילים בצבא.
       
       איך ילכו החיילים האלה, איך ילך אותו מפקד חטיבה לפנות אותם, כשהם עכשיו יורים בצמיגים ומשאירים אותו בוש ונכלם בתוך ההתנחלות שלהם? איך הוא יעז ללכת נגדם? 
       
       אני חושב שזה האיום הגדול ביותר על המדינה הזאת. זה לא הפלסטינים שנלחמים על חירותם ועל זכותם לחיות כבני-אנוש במולדתם, על זכותם להתנגד לכיבוש. לא זה האיום. כנראה למר שרון גם נפל האסימון והוא וממשלתו יודעים שלא זה האיום. אומנם, גם כאשר הם יודעים זאת, הם לא עושים מאומה כדי פשוט לברר את הדברים ולעשות את דרכם בצורה אמיצה ונכונה. 
       
       למה אני מתכוון? עוד לפני חודש, מייד כשהכריזו על הבחירות והעניין הפך אקטואלי, אני פניתי לשר לביטחון פנים ולשר הביטחון ואמרתי: יש כמה אלפי פלסטינים, 7,000-8,000 פלסטינים שנמצאים בכלא, רובם עצורים מינהליים שכלל אין נגדם שום אשמה, בחלקם הגדול גם עצורים על מה בכך - תנו לאנשים האלה להשתתף בבחירות. א. זו זכות יסוד שלהם; ב. אין לכם שום זכות למנוע מהם את זכות היסוד הזאת; ג. הם בכלל מוחזקים פה באופן הנוגד את משפט העמים ואת החוק. אם לעצור, צריך לעצור אותם על האדמה שלהם, בשטחים שלהם. הבאתם אותם לפה - תנו להם לבחור. שמענו לפני ימים ספורים שהשר לביטחון פנים, בישיבה פנימית שכינס - אני מסיים, אדוני - החליט שלא. אז בבקשה, אדוני, לך תתמודד  ותעמיד את הבקשה בפני בג"ץ - נקודת האור, אחת האחרונות שנשארו לשלטון החוק במדינה הזאת; לך תנמק בפני בג"ץ למה אתה לא נותן ל-7,000-8,000 פלסטינים, גם כשהם עצורים על-ידך, להשתתף בבחירות לרשות שלהם. 
       
       ומלת סיכום, אדוני היושב-ראש. ממשלה שהיא כל כך חלשה ורופסנית ומקרינה חוסר אונים - כלפי המתנחלים כניעה, וכלפי הפלסטינים "אבו עלי", היא המוסרית ביותר בעולם - איננה ראויה להמשיך לכהן, וטוב שהיא תתפרק. אומנם היו בחירות רק לאחרונה, אבל הבחירות שיהיו קרובות עכשיו, אולי אולי יעזרו למישהו לאחר מכן לתפוס פיקוד ולהיות אמיץ דיו ולדעת איך להוליך לצעדים נכונים וראויים. תודה רבה, אדוני.

היו"ר משה כחלון:
       
       תודה רבה. חבר הכנסת רוני בר-און, בבקשה. אחריו - חבר הכנסת יאיר פרץ, אחריו - חבר הכנסת יצחק לוי, אחריו - חבר הכנסת אילן שלגי, ומסיים חבר הכנסת מגלי והבה.

רוני בר-און (הליכוד):
       
       אדוני היושב-ראש, אדוני שר החוץ, סגן ראש הממשלה, חברי חברי הכנסת, כבר לא יודעים מה להמציא בהצעות להביע אי-אמון. מתחילים לשאול שאלות. ממתי הצעה להביע אי-אמון בממשלה היא שאלה? שינוי שואלת שאלה - - -

חמי דורון (שינוי):
       
       ממשלת צללים, מה לעשות. 

רוני בר-און (הליכוד):
       
       מה?

חמי דורון (שינוי):
       
       זו ממשלת צלליות, שלא רואים אותה. אין ממשלה, אנחנו מחפשים את הממשלה בנרות. 

היו"ר משה כחלון:
       
       תודה רבה. חבר הכנסת דורון, ברור. 

רוני בר-און (הליכוד):
       
       תעצור לי את הזמן. 

אילן שלגי (שינוי):
       
       מפלגה אחת בממשלה. כבר יותר מחודש מפלגה אחת בממשלה.

רוחמה אברהם (הליכוד):
       
       אדוני היושב-ראש - - - מה קרה.

רוני בר-און (הליכוד):
       
       חבר הכנסת דורון, קולך רם ונישא, אבל דבריך אינם ברורים - גם מבחינת התוכן וגם מבחינת דרך הצגתם. 

חמי דורון (שינוי):
       
       חבר הכנסת בר-און, אם אתה רוצה שיעור פרטי כדי שאני אסביר לך יותר טוב, אין בעיה, רק תבקש.

היו"ר משה כחלון:
       
       סיכמנו? סיעת שינוי המצומצמת. 

רוחמה אברהם (הליכוד):
       
       - - -

חמי דורון (שינוי):
       
       לא, לא שמעתי - - -

רוני בר-און (הליכוד):
       
       שיעור פרטי - - - 

היו"ר משה כחלון:
       
       חבר כנסת דורון, תודה רבה. בבקשה, הזמן רץ. 

רשף חן (שינוי):
       
       רוני, זה נקרא שאלה רטורית. 

רוני בר-און (הליכוד):
       
       אה, רטורית. אני זוכר חבר כנסת שלכם שאמר בוועדה שהוא עומד לשאול שאלה רטורית, אבל הוא דורש תשובה מיידית. 

אילן שלגי (שינוי):
       
       - - -  שלכם, למה שלנו? 

רשף חן (שינוי):
       
       חבר סיעה שלך - - -

קריאות:
       
       - - -

היו"ר משה כחלון:
       
       חבר הכנסת חן, חבר הכנסת דורון, זאת בדיחה, אבל תאפשרו לחבר הכנסת בר-און לדבר. 

רוני בר-און (הליכוד):
       
       סיעת שינוי, שמפורסמת בכך שיש לה תשובה על כל שאלה - ודאי היושב-ראש שלה, שיורה את התשובות שלו עוד לפני שהשאלות נשאלות - שואלת את הכנסת שאלה, במסגרת הצעת אי-אמון: האם יש ממשלה בישראל? ובכן, חברי מסיעת שינוי, יש ממשלה בישראל - - 

חמי דורון (שינוי):
       
       איפה?

רוני בר-און (הליכוד):
       
       - -  ואם היה סימן שאלה, אם היה סימן שאלה על הממשלה בישראל, הרי זה סימן שאלה שהוסר מהרגע שגירשו אתכם מן הממשלה הזאת. 

חמי דורון (שינוי):
       
       אוה - - - 

רוני בר-און (הליכוד):
       
       ברגע שגירשו אתכם מן הממשלה הוסרו כל סימני השאלה - - 

חמי דורון (שינוי):
       
       מעניין - - - במקומות אחרים - - -

רוני בר-און (הליכוד):
       
       - - כי אתם ישבתם בממשלה הזאת כשיות שהצביעו אחרי בעל-הבית, ומבחינתנו זה היה מאוד נוח, כי מה שסגרת עם טומי סגרת עם הלהקה. אבל השנאה שלכם, חוסר היכולת שלכם לראות כל מה שיהודי, כל מה שנכון, כל מה שצודק - -

אילן שלגי (שינוי):
       
       למה אתה משמיץ - - -

קריאות:
       
       - - -

רוני בר-און (הליכוד):
       
       - - כל מה שמשותף, כל מה שמאחד את עם ישראל; התיעוב שלכם - - -

חמי דורון (שינוי):
       
       השנאה והגזענות נמצאות אצלך במפלגה - - - אז בוא, טול קורה מבין עיניך. אין מה לעשות. 

רוני בר-און (הליכוד):
       
       הזמן שלי - - -

היו"ר משה כחלון:
       
       חבר הכנסת בר-און, אבל ברגע שאתה פונה אליהם - - -

רוני בר-און (הליכוד):
       
       אבל לא נותנים לי לדבר. 

היו"ר משה כחלון:
       
       אבל ברגע שאתה פונה אליהם, תביא בחשבון שהם גם יענו לך. 

רוני בר-און (הליכוד):
       
       סליחה, אבל הצעת האי-אמון, אדוני היושב-ראש, היא של סיעת שינוי. מה אתה רוצה, שאני אדבר אל הליכוד בהצעת אי-אמון? אליך? אני מדבר על האי-אמון. 

היו"ר משה כחלון:
       
       לא, לא. קודם כול, תמיד טוב לדבר אלי. 

אילן שלגי (שינוי):
       
       - - - כמו טיבי - - -

חמי דורון (שינוי):
       
       חבר הכנסת בר-און, אתה צריך להחליט לאיזו מפלגה בליכוד אתה מדבר, לליכוד א' או לליכוד ב'. אם אתה מדבר - - -

היו"ר משה כחלון:
       
       חבר הכנסת דורון. 

רוני בר-און (הליכוד):
       
       אם שכחת, חבר הכנסת דורון, אתם כבר יושבים בספסל הרביעי, ועוד מעט בכלל תעלו ליציע, למה אתה לא יושב במקום שלך? למה אתה, כמו טומי לפיד, הולך קדימה?

היו"ר משה כחלון:
       
       חבר הכנסת בר-און, תודה. חבר הכנסת חמי דורון, אני מבקש לאפשר לו, אחרת אני אתחיל בקריאות לסדר. בבקשה. אתם בכל זאת הגשתם הצעת אי-אמון אם הוא משיב לכם. 
     
רוני בר-און (הליכוד):
       
       עכשיו, אחרי שהרוח הרעה שאתם הבאתם לציבוריות הישראלית, אחרי שהרוח הגזענית של פסילת אנשים על אמונתם הדתית - - - 
       
חמי דורון (שינוי):
       
       אתם גזענים. 
       
אילן שלגי (שינוי):
       
       - - - 
       
היו"ר משה כחלון:
       
       חבר הכנסת שלגי. חבר הכנסת דורון. 
       
רוני בר-און (הליכוד):
       
       עכשיו אני אראה לכם איזו ממשלה יש במדינת ישראל. וישמע שר החוץ, הוא אחד הוותיקים פה, למרות גילוי הצעיר, מתי היתה ממשלה בישראל שכל המשרות הבכירות שלה, אחת לאחת, אחוזות בידי מפלגת השלטון, ראש הממשלה ושר החוץ ושר הביטחון ושר האוצר ושרת המשפטים והשר לביטחון פנים? כל חמשת המשרדים המובילים, הכי חשובים, בידי מפלגת השלטון, ולמרבית ההפתעה שלכם וגם כאב הלב והמבוכה שלכם, שם הם גם יישארו. שם הם גם יישארו. 
       
חמי דורון (שינוי):
       
       לנו אין שום בעיה עם זה. 
       
היו"ר משה כחלון:
       
       חבר הכנסת דורון, אני אקרא אותך לסדר פעם ראשונה. אתה רוצה להרגיש באופוזיציה, בבקשה. 

רוני בר-און (הליכוד):
       
       ולא רק זה, גם ארבע הוועדות הבכירות בבית, החשובות בבית, המובילות בבית, כולן בידי מפלגת השלטון, מה לעשות. 


חמי דורון (שינוי):
       
       חכו עוד שנה. 
       
רוני בר-און (הליכוד):
       
       כן, עוד שנה יהיו לכם שני מנדטים. 
       
אילן שלגי (שינוי):
       
       אולי 30, בוא נראה. 
       
רוני בר-און (הליכוד):
       
       אתם תשבו באופוזיציה ותתעסקו בקטנות, תפתיעו בין קריאה שנייה לקריאה שלישית כדי לבזבז עוד יום עבודה של הפרלמנט ועוד 50,000 שקל של שעות נוספות, של חשמל ושל חימום ושל קירור, ואלה יהיו ההישגים שלכם, ועם זה תבואו לבוחרים שלכם, ליאפים מהרצלייה ומרמת-השרון המבקרים בחנויות של ממכר בשר חזיר. לשם תבואו ועם זה תרצו להיבחר בפעם הבאה. 
       
       אפילו את יושב-ראש האופוזיציה לא תקבלו, על אפכם ועל חמתכם יהיה לכם ראש - לכם באופוזיציה - הראש שלכם יהיה איש המפלגה החרדית, אליו תבואו, ממנו תבקשו, ואתם תאכלו אותה כך באופוזיציה, כי ריכזתם סביבכם את כל השנאה ואת כל הזעם ואת כל הכעס שאפשר לרכז. עשיתם את זה, אני מוכרח לומר, בהצטיינות אדירה, כמעט בלא זמן. 
       
       לפני שאני מסיים, אדוני היושב-ראש, אני פונה מפה בקריאה לסיעת יהדות התורה: קומו, קבלו את ההחלטה, תצטרפו לממשלה, נקים את הממשלה הזאת. במקום ללכת עוד הפעם לבחירות, עם ישראל לא צריך את זה, זה רק יעלה לפי כל תחשיב - ושר החוץ שהיה גם שר האוצר יודע -  גם הוצאות ישירות, גם הוצאות עקיפות, אובדן עבודה למשק, אובדן עבודה של הפרלמנט, של הממשלה, עיכוב התוכנית הכלכלית, יעלה בסביבות 3 מיליארדי שקל. נכון שאני לא מגזים בהוצאות ישירות ועקיפות? טיפה פחות, 500 מיליון פחות. מי צריך את זה.
       
        בסופו של יום, השינוי היחיד שיכול להיות אחרי בחירות, הוא ששינוי תימחק. נכון שזו תכלית ראויה. נכון שבשביל זה לפעמים שווה ללכת לבחירות. אבל אנחנו יכולים להחזיק מעמד, חברי החרדים, נתאפק עוד שנה, אם היא תימחק בעוד שנה ולא בעוד 90 יום, טוב לנו גם בזה. קומו, תעשו מעשה, תצטרפו לממשלה, אם לא מאהבת מרדכי, קרי הליכוד והממשלה, אז משנאת המן. תודה רבה, אדוני היושב-ראש. 
       
היו"ר משה כחלון:
       
       תודה רבה, אדוני. חבר הכנסת יאיר פרץ, בבקשה. אחריו - חבר הכנסת יצחק לוי; אחריו - חבר הכנסת אילן שלגי. 
       
יאיר פרץ (ש"ס):
       
       אדוני היושב-ראש, עמיתי חברי הכנסת, מאז כינונה של הממשלה הזאת אנו עדים השכם והערב לדוחות עוני, וכל דוח קשה ממשנהו. סיעת ש"ס, במהלך כל המושב הזה ומאז כינונה של הממשלה הזאת, מגישה  הצעות אי-אמון בנושאים החברתיים,  ובעיקר בעקבות הפרסום על דוחות העוני. 
       
       פה אני פונה אל חברי בסיעת הליכוד, שתמיד הניפו את הדגל החברתי. היום אנו עדים, לצערי הרב -  מנחם בגין, כשעלה לשלטון בשנת 1977, הרים את הדגל החברתי ביד רמה, במדיניות שלו הוא אפילו רומם והידר אותם ילדי שכונות מצוקה, אותן שכונות, גם בשיקום שכונות ובכל פרויקט אשר הביא לשיפור מצבם של אותם אנשים אשר לא שפר עליהם גורלם. ממשלת הליכוד היום, במדיניות שלה, ממשיכה לדכא אותן אוכלוסיות חלשות, ממשיכה להרעיב ילדים. ראו פלא - - - 
       
מגלי והבה (הליכוד):
       
       מה זה "להרעיב ילדים", אדוני חבר הכנסת יאיר פרץ? 
       
יאיר פרץ (ש"ס):
       
       אני תיכף אגיד לאדוני מה זה להרעיב ילדים. בכך שאתה מקצץ את קצבאות הילדים לאותה משפחה שחיה ומפרנסת את הילדים שלה מאותן קצבאות ילדים, לאותו ילד אין מה לאכול. 
       
       המוסד לביטוח לאומי פרסם דוח שלפיו כל ילד שלישי במדינה רעב. על מנת להמחיש את המצב, בואו נדמיין מה זה ילד רעב. ילד שהולך לישון כשהוא רעב, לא ישן טוב. כל אחד יודע, ומי שידע מהי מצוקה, יודע מה המשמעות של זה. בבוקר הוא מתעורר, קשה לו, הוא לא מרוכז, הוא מגיע ליום הלימודים אבל הוא לא לומד, הוא לא מתרכז בלימודים, חוזר הביתה וממשיך באותה מצוקה. אז מה אנו מצפים מאותו ילד? האם ילד זה יגדל לתפארת עם ישראל? ודאי שלא.  

	אני פונה לחברי מהליכוד, תתעשתו, תפסיקו עם הדבר הזה. בעוד 20 וכמה ימים אנחנו נהיה עדים לעוד קיצוץ בקצבאות הילדים. אני לא רוצה לדבר על סל הבריאות, על הקיצוץ בתרופות. אני לא רוצה לדבר על נושא המשפחות החד-הוריות, הגמלאים, הנכים והנזקקים. אלה לא שפר עליהם גורלם. אבל אותם ילדים שאמורים להמשיך את עתיד עם ישראל, אותם ילדים שצריכים לשרת בצבא-ההגנה לישראל, אותם ילדים  שצריכים ללמוד. מה אנו מצפים? תמנעו לפחות את הקיצוץ הבא, בלי משא-ומתן, בלי קואליציה, תיזמו יוזמה ברוכה להפסיק את הקיצוץ, להפסיק את הרעבת הילדים. לפחות נקל עליהם בזה. 

	לכן, אדוני שר החוץ, כאדם שגדל בעיר באר-שבע ויודע מהי שכונת מצוקה, אנא ממך, פנה היום אל שר האוצר ובקש ממנו שיבטל את הקיצוץ בקצבאות הילדים בחודש ינואר. ב-20 בינואר צריך להיות קיצוץ נוסף, תבטלו את זה, תביאו רווחה מינימלית לאותם ילדים. תודה רבה. 

היו"ר משה כחלון:
       
       תודה רבה. חבר הכנסת יצחק לוי, בבקשה. אחריו – חבר הכנסת אילן שלגי. 
       
יצחק לוי (מפד"ל):
       
       אדוני היושב-ראש, רבותי חברי הכנסת, נכון לומר, חבר הכנסת רוני בר-און, שמשונה היה לראות הצעת אי-אמון שהנושא שלה הוא שאלה, אבל השאלה נכונה. כלומר, מה קרה שאף אחד לא רוצה להצטרף לממשלה? איך ייתכן שסיעה בת 40 מנדטים, שזה יסוד מאוד מאוד רחב להקמת ממשלה, מתקשה להקים ממשלה? אנחנו נמצאים פחות משנתיים מיום הבחירות, ותראה כמה גלגולים עברה הממשלה הזאת – גלגול אחד וגלגול שני וגלגול שלישי. כרגע היא נמצאת במצב העגום, שאף אחד לא רוצה להיכנס. 
       
       ראיתי את טיוטת ההסכם של יהדות התורה, ואני חייב לומר שההסכם שלהם הוא מצוין. כלומר, אף מפלגה שהיתה בממשלה הזאת לא השיגה הסכם קואליציוני כל כך טוב, ואף-על-פי-כן אתה רואה שהם מתלבטים אם להיכנס. למה לא? מדוע יהדות התורה מתלבטת כל כך הרבה? יש להם הסכם קואליציוני טוב מאוד. 
       
       אגב, אחת מארבע הוועדות הגדולות תינתן ליהדות התורה, ועדת הכספים, כך אני מבין. מתוך אותן ארבע ועדות חשובות, שאמרת שהן נמצאות בידי מפלגת השלטון, אחת תינתן ליהדות התורה. 
       
       אני אומר לך מה הסיבה לדעתי. הסיבה היא, שהיום סיעת הליכוד משדרת אי-אמון בעצמה, אי-אמון בדרכה. אין לנו היום סיעת שלטון. סיעת שלטון מפוצלת לשניים; סיעת שלטון שבתוך הממשלה שלה שרים מתנגדים לתוכניתו של ראש הממשלה; סיעת שלטון שאומרת, אין לנו ברירה אלא להישאר בממשלה כדי שנישאר 40. כלומר, זאת הסיבה היחידה. אני שומע מחברי כנסת של הליכוד שאומרים: לו הכיסא שלנו לא היה בסכנה, היינו מצביעים נגד ראש הממשלה. אבל אנחנו רוצים להישאר עוד שנה וחצי כאן, על הכיסא החם הזה. וכל העם שומע זאת, זה אפילו לא נאמר בסתר. 
       
       היום אמרו – אני לא יודע אם זה נכון, אני לא רוצה לפגוע בחברת כנסת מאוד מכובדת מסיעת הליכוד – שכנראה היא משנה את דעתה, כי הציעו לה להיות סגנית שר. אני לא יודע אם זה נכון, אני באמת אומר שאני לא יודע אם זה נכון, אבל הציבור שומע את זה. ואפילו נניח שזה לא נכון, אבל זה מה שהציבור שומע. רבותי חברי הליכוד, איך אתם נראים?
       
       אין כמעט סיעה – אולי אני מגזים, יש די הרבה סיעות שנמצאות היום בפילוג או בסכנת פילוג בבית הזה - - -  
       
רוני בר-און (הליכוד):
       
       נו באמת, המפד"ל מדברת?
       
יצחק לוי (מפד"ל):
       
       אני אדבר על המפד"ל. בסך הכול תוכנית ההתנתקות היא בהחלט רעידת אדמה, רעידת אדמה אידיאולוגית בעייתית מאוד. גם בציבור הדתי-הלאומי אנחנו רואים שנפתח פער אידיאולוגי אמיתי. תראו את נושא הסרבנות, נושא הציות לרבנים. הדברים קשים, ההתלבטות היא קשה מאוד והיא בעייתית מאוד, וגם בתוך מפלגתנו הדבר הזה קורה. אבל בסיעת שלטון אנשים באים ואומרים בפירוש: רוצים לשמור על הכיסא. כבר לא מדברים אידיאולוגית. אז מי ירצה להיכנס לממשלה כזאת?
       
       אדוני חבר הכנסת בר-און, אני מציע כן ללכת לבחירות. הכסף שווה את זה. נכון שזה יעלה, ונכון שהציבור לא אוהב שכל שנתיים יש בחירות, אתה צודק. אבל איך אפשר להמשיך לתפקד עם סיעה של 40, שכל שלושה זה משהו אחר? המפד"ל - זה לא חשוב כל כך, אנחנו ממילא לא מפלגת שלטון, אז נהיה שישה, נהיה ארבעה. אבל מפלגת השלטון במדינת ישראל, שצריכה להוביל את המדינה? 
       
       יש כאן רושם שיש משפחה אחת שמובילה את המדינה, לא מפלגה, ומי שמוצא חן בעיני המשפחה הזאת מקבל קידומים, ומי שלא מוצא חן בעיני המשפחה הזאת הולך הצדה. רק עכשיו ראינו את זה. יש לנו יושב-ראש קואליציה חרוץ, שעובד קשה, ובגלל ההצבעה שלו בוועדת החוקה כבר היו פרסומים שהוא לא יזכה להתקרב לשולחן הממשלה בקדנציה הזאת. למה? מענישים אותו, בתוך אותה סיעה, בתוך אותה קבוצה. ויושב-ראש הקואליציה נאמן לראש הממשלה, הוא עושה ומתרוצץ כל היום כדי להביא קולות, כדי שכל החוקים יעברו. 
       
       רבותי חברי הכנסת, אנחנו נמצאים במצב שאין שלטון. האמת היא שהשלטון איננו, מחזיקים אותו בכוח. גם היום מחזיקים אותו בכוח. התשובה שלי על שאלת שינוי אם יש ממשלה היא: אין ממשלה, הכול ממשלת מעבר. בואו נלך לבחירות ונגמור עם הפארסה הזאת. תודה רבה. 
       
היו"ר משה כחלון:
       
       תודה רבה. חבר הכנסת אילן שלגי, בבקשה. אחרון הדוברים יהיה חבר הכנסת מגלי והבה.
       
אילן שלגי (שינוי):
       
       אדוני היושב-ראש, חברות וחברי הכנסת, האמת היא שעיקר דברי היום ייוחדו למפלגה האבודה, מפלגת העבודה שכל ספסליה ריקים; אני רואה שהשאירו תורן אחד שעומד מאחור. אבל לפני כן, כמובן, אי-אפשר בלי להתייחס למצב המוזר. למעלה מחודש, מאז החלטנו בשינוי להעדיף עקרונות על כיסאות, נשארתם לבד, וגם אתם, הליכוד, מפלגה חצויה. יושב-ראש הקואליציה מצביע בוועדת החוקה נגד ראש הממשלה. אתם שתי מפלגות, שתי סיעות, חצי מורדים והחצי השני טלנובלה. כשכבר הגעתם להסכמות עם מפלגת העבודה, מסתבר פתאום ששמעון פרס, האיש הגדול הזה, לפחות היה איש גדול, חשוב לו שהוא יהיה ממלא-מקום ראש הממשלה. 
       
צבי הנדל (האיחוד הלאומי - ישראל ביתנו):
       
       משנה לראש הממשלה. 
       
אילן שלגי (שינוי):
       
       אני זוכר את הקריקטורה שהיתה בשנות ה-60. באחד העיתונים נראתה דמותו של דוד בן-גוריון כשהוא מנתץ את האנדרטה של עצמו. שמעון פרס מנסה ללכת בעקבות רבו, ואולי גם יצליח יותר ממנו. האיש הזה, ראש ממשלה לשעבר, חתן פרס נובל, איש עתיר זכויות במדינת ישראל, חזר ואמר שחשוב לו להצטרף לממשלה למען תהליך ההתנתקות ולמען השלום, ופתאום הוא תוקע את כל התהליך לשבועיים כדי להיות ממלא-מקום שאיננו ממלא-מקום. כידוע לכם, ממלא-מקום יש רק אחד, זהו האפיפיור שיושב ברומא. זכרו את ספרו של רולף הוכהוט, "ממלא-המקום". ממלא-המקום של פטרוס, ויקריוס פטרי, שהוא גם ממלא-המקום של האל, ויקריוס דאי. ואתם יודעים איך בוחרים אפיפיור, מתכנסים הקרדינלים בקפלה הסיסטינית - - - 
       
יצחק כהן (ש"ס):
       
       ממשלת הצללים. 
       
אילן שלגי (שינוי):
       
       תלמד קצת גם על הנצרות, חבר הכנסת כהן, גם זאת היסטוריה, וגם זאת תרבות, דרך אגב. 
       
       הם מתכנסים בקפלה הסיסטינית, וכל עוד לא נבחר אפיפיור, העשן היוצא מן הארובה הוא שחור. כאשר יש אפיפיור, העשן הוא לבן. אצלנו לא כינסו את הקרדינלים, אלא כינסו את כל חברי ועדת החוקה, ורצו לכנס גם אותנו, את כל חברי הכנסת, כדי שאנחנו נשנה חוק-יסוד במדינת ישראל ונקבע שיש בממשלת ישראל ממלא-מקום שאיננו ממלא-מקום. ואם הבושה הזאת היתה קורית, לא היה – מטאפורית, כמובן – יוצא מן הבניין הזה עשן לבן, אלא עשן שחור משחור. משום שאז המשמעות היא, שבמקום שנתאים את האישים לחוקים, אנחנו מתאימים את  החוקים לאנשים. שמעון פרס היה מצליח להתכנות "ממלא-מקום שאיננו ממלא-מקום".
       
       אני חייב לשבח את יושב-ראש ועדת החוקה, שגם כאשר קרא לו ראש הממשלה, ראש הרשות המבצעת, ולחץ עליו שיחיש את התהליך של שינוי חוק-היסוד – רק עמידתו האיתנה של מיקי איתן היא זאת שהביאה בסופו של דבר את שמעון פרס ואת מפלגת העבודה להבין שהפארסה הזאת לא יכולה להימשך, ומעכשיו יהיה לנו, ככל הנראה, משנה לראש הממשלה. 
       
       מפלגת העבודה תבוא לממשלה הזאת עם שמונה שרים ושלושה סגני שרים. מתוך 19 חברי כנסת, 11 יהיו במשרדי הממשלה. לא ראינו אותם פה כשהם היו באופוזיציה, גם עכשיו אנחנו לא רואים אותם פה. איך הם בכלל יתפקדו בכנסת הזאת כאשר הם יהיו בממשלה? 
       
       כבר היום אנחנו שומעים את דליה איציק, שהיתה בממשלת שרון הראשונה אלופת המינויים, לפחות היא התחרתה על התואר הזה מול פואד מהמפלגה שלה ומול שרי הליכוד, שאין צורך למנות אותם, כי הם רבים, אלופי המינויים - דליה איציק כבר היום כועסת עליך, אדוני ממלא-מקום ראש הממשלה, חבר הכנסת אולמרט, על מינויים, מחטפים כביכול, שאתה עושה במשרד התקשורת, והיא כבר הודיעה שהיא תבטל אותם. 

	אנחנו צריכים לשאול את מפלגת העבודה: איך אתם יכולים להסכים לדבר הזה? האם אתם מוכנים להסתכל בעיני הבוחרים שלכם ולהבין את התופעה, להסביר להם כיצד החינוך העצמאי, החינוך החרדי, לא יקבל עליו את תוכנית הליבה, לא ילמדו אנגלית, לא ילמדו מתמטיקה וביולוגיה, לא את תולדות הציונות, לא אזרחות. אנחנו כולנו נממן את החינוך החרדי, שבו לא יחגגו הילדים האלה - - -

היו"ר משה כחלון:
       
       אני מבקש לסיים, חבר הכנסת שלגי.

אילן שלגי (שינוי):
       
       אני מסיים, אדוני. 
       
       - - - לא יחגגו את יום העצמאות בבתי-הספר שלהם, הם לא ישירו את "התקווה", כמו שחברי הכנסת שלהם פה לא שרים אותה בכנסת. עם הדבר הזה אתם רוצים להסכים? והרי ברור לגמרי שאחרי שהרפורמה לא תחול על החינוך העצמאי, היא גם לא תחול על הממלכתי-דתי, כי המפד"ל והזרם הדתי-לאומי לא יסכים שהחינוך העצמאי יהיה מחוץ לרפורמה והם יהיו בתוכה. 

היו"ר ראובן ריבלין:
       
       תודה רבה. 

אילן שלגי (שינוי):
       
       מפלגת "האבודה", אתם נעלמתם, אתם בגדתם בבוחרים שלכם, ואתם תשלמו על זה. תודה רבה. 

היו"ר ראובן ריבלין:
       
       תודה רבה. חבר הכנסת מגלי והבה, אחרון הדוברים - חמש דקות לרשותך, אדוני.

מגלי והבה (הליכוד):
       
       אדוני היושב-ראש, חברי חברי הכנסת, שמעתי את שאלתה של סיעת שינוי, האם יש ממשלה בישראל. ראשית, אני רוצה להרגיע אותם ולומר להם: כן, יש ממשלה בישראל, שבאופן חוקי ובאופן מעשי תתפקד עד נובמבר 2006. 
       
       אך השאלה החשובה יותר היא אם קיימת עדיין מפלגת שינוי בישראל, ואם כן, בשביל מה? כמו שאמר חבר הכנסת ליצמן, מהממשלה הם יצאו, הוצאו, ובאופוזיציה לא רוצים אותם. יהיה יושב-ראש אופוזיציה ממפלגה אחרת. מה עתידם בהמשך? שנינו, חבר הכנסת ליצמן, בטוחים שהם גם יצטמקו.
       
       הממשלה שבה הייתם חברים עד לאחרונה, אנשי מפלגת שינוי, החלה במהלכים דרמטיים בתחום המדיני ובתחום החברתי, והייתם שותפים. לפתע, ללא שום סיבה הגיונית, קמתם ועזבתם. על מה? בשביל מה? בשביל 290 מיליון שקל?

חמי דורון (שינוי):
       
       חבר שלך, חבר הכנסת בר-און, אמר - - -  
       
מגלי והבה (הליכוד):

       אני שמח שהתעוררת, חבר הכנסת דורון.
       
חמי דורון (שינוי):
       
       אולי אתם לא באותה מפלגה.

היו"ר ראובן ריבלין:
       
       תודה, חבר הכנסת דורון.

מגלי והבה (הליכוד):
       
       מפלגה שבאמצע הקדנציה שוכחת את המטרה המרכזית שבשבילה נבחרה - קידום המדינה, וקמה ועוזבת, רק מסיבה אחת, מתוך אובססיה אנטי-חרדית; אתה שומע אותי, חבר הכנסת ליצמן? מתוך אובססיה אנטי-חרדית. בגלל זה הם עזבו את הממשלה. מפלגת שינוי היא האחרונה שיכולה לשאול היום אם יש ממשלה בישראל.
       
       שמעתי את חבר הכנסת אלדד תוקף היום בשצף קצף את חברי מרכז הליכוד ומנסה לפגוע בהם. על מה? אסור לחברי מרכז הליכוד להתקבל לכל מקום? האם הם שונים?

אריה אלדד (האיחוד הלאומי - ישראל ביתנו):
       
       אסור לפי החוק.

מגלי והבה (הליכוד):
       
       אדוני, כל מי שעונה על דרישות החוק יכול להיות בכל תפקיד. בדרך כלל אנשים שנבחרים הם אנשים - - - 

אריה אלדד (האיחוד הלאומי - ישראל ביתנו):
       
       אתה בעד שלטון החוק?

היו"ר ראובן ריבלין:
       
       חבר הכנסת אלדד, תודה. 
       
מגלי והבה (הליכוד):
       
       אני לא יכול היום להוציא אותם ולהתייחס אליהם כאל מוקצים, כי חבר הכנסת אלדד אמר שהם לא מתאימים לו. כל מי שמונה עונה על דרישות התפקיד. לא יכול להיות שכל פעם הקלטת הזאת חוזרת. הם אנשים ראויים, ורק מי שראוי ועונה על הדרישות יכול לכהן.

אריה אלדד (האיחוד הלאומי - ישראל ביתנו):
       
       - - - 

מגלי והבה (הליכוד):
       
       אדוני היושב-ראש, רבותי חברי הכנסת, לנושא החברתי - שמעתי רבות היום את הריטואל החוזר ואת אותן טענות. הייתי אומר לאותם חברי הכנסת - - 

היו"ר ראובן ריבלין:

	חבר הכנסת רצון, אני לא רוצה לכעוס עליו.

מגלי והבה (הליכוד):
       
       - - לולא הפנתה הממשלה את הכספים בתקציב, אני מתכוון לתקציב 2005, לתחום החברתי, היה צדק בטענות האופוזיציה. אך כשרואים את התקציב הקרוב, שהממשלה מתכוננת להגיש, והגישה, קשה להתייחס ברצינות להצעות האי-אמון מהסוג ששמענו היום.

נסים דהן (ש"ס):
       
	אתה יודע יפה מאוד שהתקציב - - -  

מגלי והבה (הליכוד):
       
       בתקציב הקרוב קבעה הממשלה את נושא החיזוק החברתי כאחד משני היעדים המרכזיים לשנה הקרובה. חזרתי יותר מפעם אחת על נתונים הידועים לרוב חברי הבית הזה, אם בנושא הצמיחה ואם בנושא הקבלה לשוק העבודה, כשדיברנו על האבטלה. אנחנו יודעים ש-70,000 מקומות עבודה נוספו למשק. נכון, עדיין יש אזרחים שרוצים ללכת להירשם בלשכות העבודה עם אוטו, להעמיד את האוטו וללכת להירשם. אני קורא לאותם אנשים שילכו לעבוד. 
       
       לאלה שטענו נגד תקציב הממשלה - הרי היתה לנו תוכנית ברורה וידועה לכולם, והיא עברה בהצעה של חברת הכנסת רוחמה אברהם. כוונתי לחוק ההזנה בבתי-הספר, שהפיילוט שלו התחיל. בתקציב של השנה הבאה יהיו 160,000 תלמידים במסגרת יום חינוך ארוך, כשהמטרה היא שלאותם תלמידים גם תהיה הזנה בבית-הספר. 
       
       לבוא בטענות כל הזמן, ולחזור על אותן טענות שבוע אחרי שבוע, זה דבר מעניין. אבל אני חושב שהציבור שצופה בנו ורואה אותם אנשים שמחפשים תירוצים בשביל לנגח את הממשלה, מבין היטב מה הממשלה עשתה בשביל לשפר את המצב שאנחנו נמצאים בו, שכולנו משתדלים ושואפים לשנות אותו. 
       
       אדוני היושב-ראש, רבותי חברי הכנסת, רק הנחישות שהפגינה הממשלה בשנתיים האחרונות ברפורמות ובשינויים המבניים שביצעה אפשרה הקצאות תקציביות לנושאים החברתיים. חשוב לכולנו לבוא ולבדוק איפה צריך לתקן, ולא לבוא כל הזמן ולחזור על אותן טענות שאי-אפשר לעשות אותן. אני חוזר ואומר, לדעתי ולדעת חברי, תקציב 2005 הוא תקציב חברתי מובהק, אבל הוא בא לעולם רק אחרי שביצענו את הרפורמה הכלכלית שהתחלנו בה. 
       
       מכאן, אדוני היושב-ראש, אני טוען בכל תוקף שצריך לדחות את הצעות האי-אמון. תודה רבה. 

היו"ר ראובן ריבלין:
       
       תודה רבה. אדוני יושב-ראש הקואליציה, האם אני צריך להזמין את נציג הממשלה להשיב? לא צריך. האם נציג הממשלה רוצה להשיב?
       
שר התחבורה מאיר שטרית:
       
       אפשר להצביע. 
       
היו"ר ראובן ריבלין:
       
       להצביע. לפני שנצביע יש לנו כמה דברים. 
       
קריאה:
       
       - - - 
       
היו"ר ראובן ריבלין:
       
       ראש סיעת שינוי, אם אין חידושים בדבריו של חבר הכנסת בר-און ואין חידושים בתשובתך, השאלה היא אם יש פה באמת הפרה, ואז ינהג לפי הצורך. אין צורך להשתמש בסעיף 54 ובכל פעם לומר אותם דברים. זה רק ילהיט את העניין. אם אדוני חושב שהוא עבר עבירה, יקבע מה שהוא רוצה. 
       
רשף חן (שינוי):
       
       אני לא חושב שהוא עבר עבירה - - - 
       
היו"ר ראובן ריבלין:
       
       בכל רגע הוא אומר אותם דברים. כולם אומרים אותם דברים וחוזרים ואומרים. בסוף הישיבה כל אחד יוכל לומר הלוך וחזור לאנשיו דברים. הדברים שהוא אמר היו ברוח, הוא חלילה לא פגע אישית. הוא דיבר על הסיעה עצמה ואתם עונים באותה עת אותם דברים. אם חלילה היה אומר לגביך, אבל הוא אמר ברוח - את זה אומרים פה כל רגע. 

       
דברי יושב-ראש הכנסת לזכרו של חבר הכנסת לשעבר, 
רב-אלוף צבי צור, זיכרונו לברכה
       
היו"ר ראובן ריבלין:

       חברי הכנסת נא לשבת, אנחנו מבקשים לקיים אזכרה והתייחדות. 
       
       אדוני ראש הממשלה, חברי הממשלה, חברות וחברי הכנסת, בשבוע שעבר הובא למנוחות רב-אלוף במילואים צבי צור, זיכרונו לברכה, הרמטכ"ל השישי של צה"ל. צבי צור היה חבר הכנסת השישית מטעם סיעת רפ"י. נכבד את זכרו בקימה. 
       
       (חברי הכנסת מכבדים בקימה את זכרו של המנוח.)
       
היו"ר ראובן ריבלין:
       
       נא לשבת. 
       
       חברי הכנסת, אדוני ראש הממשלה, חברי הממשלה, עם מותו של צבי צור, הלוא הוא צ'רה, נפרדנו מאחד מסמלי הביטחון של המדינה. 
       
       מסלול חיים של אדם שחייו היו קודש להגנה על ישראל ובניית עוצמתה: כנער בן 16 הצטרף צ'רה ל"הגנה", סיים קורס מ"כים וקורס מ"מים. ב"שבת השחורה", ב-1946, עצרו אותו השלטונות הבריטיים והחזיקו בו במחנה רפיח. במלחמת העצמאות השתתף צבי צור כמפקד צעיר בקרבות רבים, בעיקר בחזית הדרום. "שועלי שמשון", פלוגת הג'יפים שעמד בראשה, הנחילה תבוסות למצרים. צבי צור המשיך את דרכו בצה"ל, ובשנת 1961, בהיותו בן 38, מונה לרמטכ"ל. עם פרישתו, לאחר שלוש שנים שקטות יחסית, נפרד מחייליו במלים אלה: "הוטלה עלי אחריות כבדה לשמש כרמטכ"ל, אך ידעתי שאין אני עומד לבדי. יחד עמי שותפים בנטל אלפי חיילי צה"ל ומפקדיו".
       
       צ'רה הוא שהכין את צה"ל לעתיד הקרב לבוא. מלחמת ששת הימים הוכיחה את נכונות דרכו: "מי שאינו מתקדם תמיד ובכל עת, נסוג", נהג לשנן לפקודיו. 
       
        ב-1965 נבחר לכנסת ברשימת רפ"י, בהנהגתם של דוד בן-גוריון, דיין ונבון, אולם הוא כיהן כחבר הכנסת פרק זמן קצר. צור העדיף ניהול חברות כלכליות. ערב מלחמת ששת הימים, כשמשה דיין מונה לשר הביטחון, צור התמנה לעוזרו הקרוב. את עיקר משימתו ראה בטיפוח תשתית התעשייה הצבאית והתעשייה האווירית, כדי לצמצם את תלותה של ישראל במקורות אספקה חיצוניים. מאז מילא תפקידים בכירים במערכת המשקית. 
       
       חברי הכנסת, עדיין מוקדם להעריך מה היתה תרומתו של צ'רה ומה אבד לנו במותו. הכנסת משתתפת באבל המשפחה ושולחת לה את תנחומיה. 
       
       יהי זכרו ברוך.
       

דברי יושב-ראש הכנסת 
       
היו"ר ראובן ריבלין:
       
       רבותי חברי הכנסת, כבוד השרים, אדוני ראש הממשלה, אנחנו נפרדים היום - להבדיל אלף אלפי הבדלות, שתזכה לאריכות ימים - מסגנית מזכיר הכנסת רותי קפלן, אשר שירתה את הכנסת שנים רבות, ובשנים האחרונות שימשה כסגנית מזכיר הכנסת וכראש המחלקה לקשרי חוץ של הכנסת, והיה לה קשר בלתי אמצעי עם כל אחד ואחד מכם.
       
        אנחנו מברכים את רותי. אנחנו יודעים שבגיל צעיר כמו שלה היא מתחילה בסך הכול את הפרק השלישי בחייה, ואנחנו מאחלים לה הצלחה רבה בפרק הבא, כפי שהיה בפרקים הקודמים, ובעיקר בפרק שלה בכנסת. 
       
       גם אנחנו עוד נעשה שימוש רב ברותי, שלקחה לעצמה את התפקיד של הקשר של הכנסת עם פרלמנטרים יהודים ברחבי העולם, על מנת לראות אפשרות שבה יהיה דיאלוג ומגע שוטף בין כל אותם אנשים שיש להם איזו מורשת משותפת. 
       
       ברכות לרותי. אפשר למחוא כפיים. 
       
       (מחיאות כפיים)

הצעות סיעות שינוי, האיחוד הלאומי – ישראל ביתנו  - מפד"ל וש"ס 
להביע אי-אמון בממשלה בשל: 
א. האם יש ממשלה בישראל?;
ב. המינויים הפוליטיים במשרד ראש הממשלה הנוגדים את המינהל הציבורי התקין; 
ג. דוח הביטוח הלאומי על הרעב בקרב ילדים והקיצוץ בסל התרופות 

היו"ר ראובן ריבלין:
       
       רבותי חברי הכנסת, לפנינו שלוש הצעות אי-אמון בממשלה. הראשונה בהן היא: האם יש ממשלה בישראל? כפי ששאלה סיעת שינוי. אנחנו נצביע. מי בעד? מי נגד? מי  נמנע?
       
הצבעה מס' 1
       
בעד הצעת סיעת שינוי להביע אי-אמון בממשלה -  39
נגד - 36
נמנעים - 14
       
היו"ר ראובן ריבלין:
       
       בעד - 39, 36 נגד ו-14 נמנעים. הממשלה לא נפלה, שכן לא נמצאו 61 חברי כנסת להפילה. 
       
       סיעת האיחוד הלאומי - - -
       
צבי הנדל (האיחוד הלאומי - ישראל ביתנו):
       
       הצבענו.
       
היו"ר ראובן ריבלין:
       
       צריך שני דברים, זה צריך להיות תנאי מצטבר - גם לא להשתתף בדיון וגם לא להצביע. 
       
       הצעת אי-אמון של סיעות האיחוד הלאומי - ישראל ביתנו ומפד"ל בנושא המינויים הפוליטיים במשרד ראש הממשלה הנוגדים את המינהל הציבורי התקין. מי בעד? מי נגד? מי נמנע? נא להצביע. 
       
       
הצבעה מס'  2
       
בעד הצעת סיעות האיחוד הלאומי - ישראל ביתנו ומפד"ל להביע אי-אמון בממשלה - 37
נגד - 34
נמנעים - 18 
       
היו"ר ראובן ריבלין:
       
       37 בעד, 34 נגד, 18 נמנעים. הצעת האי-אמון לא נתקבלה, שכן לא נמצאו 61 חברי כנסת אשר יצביעו אי-אמון. 

צבי הנדל (האיחוד הלאומי - ישראל ביתנו):

       אי-אפשר שלוש פעמים אי-אמון, אני מבקש להצביע נגד. 
       
היו"ר ראובן ריבלין:
       
       רבותי, הצעת האי-אמון בממשלה של סיעת ש"ס בנושא דוח הביטוח הלאומי על הרעב בקרב ילדים והקיצוץ בסל התרופות. נא להצביע. מי בעד? מי נגד? מי נמנע?
       
הצבעה מס' 3
       
בעד הצעת סיעת ש"ס להביע אי-אמון בממשלה - 43
נגד - 34
נמנעים - 12
       
יוסי שריד (יחד):
       
       אם שלוש פעמים - - - 
       
היו"ר ראובן ריבלין:
       
       מקסימום אפשר לקבל פנדל. הכלל של שלוש קרנות הוא רק לגבי פנדל. 
       
       43 בעד, 34 נגד ו-12 נמנעים. אני קובע שהצעת האי-אמון לא התקבלה, שכן 61 חברי כנסת לא תמכו בה.  תודה רבה. 
       
עבד-אלמאלכ דהאמשה (רע"ם):
       
       אדוני היושב-ראש, הצבעתי בעד ורשום נגד.

היו"ר ראובן ריבלין:
       
       חבר הכנסת דהאמשה מודיע שהוא לא דייק בהצבעתו. הוא הצביע בעד האי-אמון ונרשם נגד. הוא מבקש לתקן, אינני מתקן. מספיק שאתה מודיע, אני לא מתקן את התוצאות. בבקשה.

צבי הנדל (האיחוד הלאומי - ישראל ביתנו):
       
       אבל הוא צריך להתפטר אחרי דבר כזה.

היו"ר ראובן ריבלין:
       
       אם היה 60, הייתי חוזר על ההצבעה.

       
הצעת חוק יסודות התקציב (תיקון מס' 32), התשס"ה-2005     
       [מס' כ/55; "דברי הכנסת", חוב' ה', עמ' ;  נספחות.]
(קריאה שנייה וקריאה שלישית)
       
היו"ר ראובן ריבלין:
       
       הצעת חוק יסודות התקציב (תיקון מס' 32), התשס"ה-2005. חבר הכנסת אברהם הירשזון, בבקשה. 
       
אברהם הירשזון (יו"ר ועדת הכספים):
       
       אדוני היושב-ראש, רבותי חברי הכנסת, הצעת חוק יסודות התקציב (תיקון מס' 32), התשס"ה-2005. אדוני היושב-ראש, כנסת נכבדה, אני מתכבד להביא לקריאה שנייה ולקריאה שלישית את הצעת חוק יסודות התקציב (תיקון מס' 32), התשס"ה-2005.
       
       מטרת הצעת החוק היא לפטור מתשלום דמי חכירה למינהל מקרקעי ישראל כל מבנה או חלק ממבנה, ששימושו העיקרי דרך קבע הוא לתפילה של הציבור. מדובר על מבנים המשמשים כבית-כנסת, ח'ילווה, כנסייה או מסגד.
       
       אדוני היושב-ראש, רבותי חברי הכנסת, אני מבקש לברך את חבר הכנסת יעקב ליצמן, יוזם הצעת החוק. 
       
       ההצעה הזאת מוגשת ללא הסתייגויות, ואני מציע לאשר אותה בנוסח הוועדה בקריאה השנייה ובקריאה השלישית.

היו"ר ראובן ריבלין:
       
       אני מודה לך. 
       
       חברי הכנסת, אנחנו עוברים להצבעה. 
       
       חבר הכנסת דהאמשה, תיכף תראה שהלוח בסדר. יכול אדם לומר נגד ואחר כך לראות שהצבעתו לא משפיעה ולומר: הצבעתי בעד. אני מאמין לחבר הכנסת דהאמשה במאה אחוז ורשמתי בפרוטוקול מה שהוא אמר. עכשיו נראה. אם חלילה יחזור הדבר, אנחנו נתקן את זה.
       
       רבותי חברי הכנסת, אדוני שר הביטחון, אנחנו מודים לו על כך שהשתתף באזכרה לרב-אלוף צבי צור. שר הביטחון עוזב אותנו כרגע.
       
       הצעת חוק יסודות התקציב (תיקון מס' 32), התשס"ה-2005 - קריאה שנייה. נא להצביע - מי בעד, מי נגד, מי נמנע?
       

הצבעה מס' 4
       
בעד סעיף 1 – 63
נגד – 1
נמנעים - אין
סעיף 1 נתקבל.
       
היו"ר ראובן ריבלין:
       
       63 בעד, אחד נגד, אין נמנעים. אני קובע שהצעת החוק עברה בקריאה שנייה.
       
       רבותי חברי הכנסת, אנחנו עוברים מייד להצבעה בקריאה שלישית. נא להצביע - מי בעד, מי נגד, מי נמנע?
       
הצבעה מס' 5
       
בעד החוק – 65
נגד – אין
נמנעים – אין
חוק יסודות התקציב (תיקון מס' 32), התשס"ה-2005, נתקבל.

היו"ר ראובן ריבלין:
       
       65 בעד, אין מתנגדים ואין נמנעים. אני קובע שהצעת חוק יסודות התקציב (תיקון מס' 32), של חבר הכנסת ליצמן עברה בקריאה שלישית ונכנסה לספר החוקים של מדינת ישראל. 
       
       חבר הכנסת ליצמן, אם אדוני רוצה, יכול לומר. מייד לאחר מכן אנחנו עוברים לשתי הצעות מהמקום של חברי הכנסת רצאבי וגפני.
       
יעקב ליצמן (יהדות התורה):
       
       תודה רבה, אדוני היושב-ראש. אני רוצה להודות לראש הממשלה, שהטיל את כל כובד משקלו להעביר את הצעת החוק בממשלה. אני רוצה להודות ליושב-ראש ועדת הכספים, חבר הכנסת הירשזון, למנהל הוועדה, ליועצת המשפטית וליועצת הכלכלית ולכל הצוות, ולכל חברי ועדת הכספים שתמכו בחוק. תודה רבה.

היו"ר ראובן ריבלין:
       
       אני מאוד מודה לחבר הכנסת ליצמן ומברך אותו.
       
חיים אורון (יחד):
       
       אדוני היושב-ראש, צריך לציין שבחוק הזה כל בתי-התפילה של כל הדתות שווים.
       
היו"ר ראובן ריבלין:
       
       אני, כבן העם היהודי ואדם שגם משתמש בבתי-התפילה מפעם לפעם, כאשר אני יכול בעוונותי, אני מודיע לך, שהדת היהודית מכבדת את כל בתי-התפילה, וחוק זה הוא ברוח הדת היהודית. אין על זה ויכוח. אני בהחלט מקבל את הערתו של חבר הכנסת אורון, שהיא חשובה.
       

הצעת חוק מיסוי מקרקעין (שבח, מכירה ורכישה) 
(תיקון – משפחה חד-הורית), התשס"ג-2003
[הצעת חוק פ/648; נספחות.]
(הצעת קבוצת חברי הכנסת)
       
היו"ר ראובן ריבלין:
       
       רבותי, אנחנו עוברים להצעת חוק מקדמית, הצעת חוק מיסוי מקרקעין (שבח, מכירה ורכישה) (תיקון – משפחה חד-הורית). חבר הכנסת אהוד רצאבי, נא להציג. חבר הכנסת רצאבי וגפני, לרשותכם חצי דקה. שר האוצר ישיב לשניהם. בבקשה.
       
אהוד רצאבי (שינוי):
       
       תודה. 
       
       אדוני היושב-ראש, חברי הכנסת, סעיף 49 לחוק מיסוי מקרקעין נועד להגן על זוגות צעירים שקיבלו מתנה דירה מהוריהם. על-פי החוק, חייב אדם שקיבל דירת מגורים במתנה, להמתין שנתיים בטרם ימכרנה, כדי להיות זכאי לפטור ממס שבח מקרקעין על הדירה. אדם נשוי זוכה להקלה בגובה של שנה אחת בלבד. התיקון שלי משווה משפחה חד-הורית לזוג נשוי, ומטרתו היא מטרה סוציאלית - להקל על משפחות חד-הוריות ולהעמיד אותן כזהות לזוג נשוי. תודה. אודה על האישור.
       
היו"ר ראובן ריבלין:
       
       תודה רבה.
       

הצעת חוק מיסוי מקרקעין (שבח, מכירה ורכישה) 
(תיקון - מס רכישה על דירת מגורים), התשס"ד-2004
[הצעת חוק פ/2556; נספחות.]
(הצעת חבר הכנסת משה גפני)

היו"ר ראובן ריבלין:
       
       חבר הכנסת משה גפני, בבקשה. גם לאדוני הצעת חוק מיסוי מקרקעין (שבח, מכירה ורכישה) (תיקון – מס רכישה על דירת מגורים). בבקשה, אדוני.
       
משה גפני (יהדות התורה):
       
       אדוני היושב-ראש, רבותי חברי הכנסת, הצעת החוק הזאת באה להסדיר מצב שבו אדם רכש דירה, או משפחה רכשה דירה והיא עדיין לא קיבלה את הדירה. היא רכשה את זה על הנייר. היא עדיין דרה בדירתה, מכיוון שזו הדירה היחידה שיש לה. הצעת החוק שלי מונעת את ההגבלה בזמן עד שהיא מקבלת את הדירה, אם זה שלא באשמתה. זאת אומרת, או שהקבלן לא סיים את הדירה או שקרה משהו, וכתוצאה מזה הדירה הזאת לא ברשותה.
       
       לגבי מס שבח, שזה לא ייחשב שהיא בעלת שתי דירות, אלא בעלת דירה אחת, עד שתקבל את דירתה. 
       
       הממשלה תומכת בזה. אני מודה לך.
       
היו"ר ראובן ריבלין:
       
       תודה רבה לחבר הכנסת גפני. כבוד שר האוצר ישיב על שתי ההצעות, ונצביע על כל אחת בנפרד.
       
שר האוצר בנימין נתניהו:
       
       הממשלה תומכת בשתי הצעות החוק. אני חייב לציין ששתיהן תואמו עם משרדנו, גם עם אגף המסים.
       
היו"ר ראובן ריבלין:
       
       אני מאוד מודה לשר האוצר. 
       
       ובכן, חברי הכנסת, אנחנו עוברים להצבעה. ההצבעה הראשונה היא הצעת חוק מיסוי מקרקעין (שבח, מכירה רכישה) (תיקון – משפחה חד-הורית), של חבר הכנסת רצאבי. נא להצביע - מי בעד, מי נגד, מי נמנע?
       

הצבעה מס' 6
       
בעד ההצעה להעביר את הצעת החוק לדיון מוקדם בוועדה – 59
נגד – אין
נמנעים – אין
ההצעה להעביר את הצעת חוק מיסוי מקרקעין (שבח, מכירה ורכישה) 
(תיקון – משפחה חד-הורית), התשס"ג-2003, לדיון מוקדם בוועדת הכספים נתקבלה.
       
היו"ר ראובן ריבלין:
       
       59 בעד, אין מתנגדים, אין נמנעים. אני קובע שהצעתו של חבר הכנסת רצאבי עברה ותועבר לוועדת הכספים להכנתה לקריאה ראשונה.
       
	עכשיו אנחנו עוברים להצעת חוק מיסוי מקרקעין (שבח, מכירה ורכישה) (תיקון – מס רכישה על דירת מגורים), של חבר הכנסת גפני. נא להצביע - מי בעד, מי נגד, מי נמנע?

הצבעה מס' 7

בעד ההצעה להעביר את הצעת החוק לדיון מוקדם בוועדה – 57
נגד – אין
נמנעים – אין
ההצעה להעביר את הצעת חוק מיסוי מקרקעין (שבח, מכירה ורכישה) (תיקון – מס רכישה על דירת מגורים), התשס"ד-2004, לדיון מוקדם בוועדת הכספים נתקבלה.

היו"ר ראובן ריבלין:
       
       57 בעד, אין נגד, נמנעים - אין. אני קובע, שגם הצעת החוק חבר הכנסת גפני עברה ותועבר לוועדת הכספים להכנתה לקריאה ראשונה.


הצעת חוק מלווה המדינה (תיקון מס' 14), התשס"ה-2005
       [מס' מ/121; "דברי הכנסת", מושב שני, חוב' ל"ח, עמ'  ;  נספחות.]
(קריאה שנייה וקריאה שלישית)
       
היו"ר ראובן ריבלין:
       
       אנחנו עוברים לקריאה שנייה ושלישית של הצעת חוק מלווה המדינה (תיקון מס' 14). יציג יושב-ראש ועדת הכספים - יציג את הדברים חבר הכנסת רוני בריזון, ממלא-מקומו של חבר הכנסת הירשזון לעניין זה.

רוני בריזון (בשם ועדת הכספים):
       
       אדוני היושב-ראש, אדוני ראש הממשלה, כנסת נכבדה, הצעת חוק מלווה המדינה (תיקון מס' 14), התשס"ה-2005. ברשות יושב-ראש ועדת הכספים, אני מתכבד להביא לקריאה שנייה ולקריאה שלישית את הצעת חוק מלווה המדינה (תיקון מס' 14), התשס"ה-2005. 
       
       אדוני היושב-ראש, היתה לי הזכות לנהל את ישיבות ועדת הכספים בהכנת הצעת החוק לקריאה שנייה ושלישית. אני חושב שעשינו עבודה טובה ורצינית. הצעת חוק זו כוללת כמה תיקונים בחוק מלווה המדינה, ובכלל זה ביטול המגבלה על תקרת סכום המלווה וביטול ההסמכה של שר האוצר לקבוע את נוסח איגרות החוב. כמו-כן מוצע בהצעת החוק להסמיך את שר האוצר לקבוע תקנות, באישור ועדת הכספים, בדבר מכירת איגרות חוב בהליך תחרותי ושוויוני שאיננו מכרז ולהציע לציבור פדיון מוקדם של איגרות חוב אלו.
       
       בהצעת החוק מוצע לחייב פרסום באינטרנט של התנאים לסדרה, ונקבע הסדר בעניין מינוי עושי שוק לאיגרות חוב והסדרת פעילותם של עושי השוק, כמובן, ולא של איגרות החוב. 
       
       בנוסף, מוצע להעביר את ניהול ענייני המלווה למשרד האוצר. 
       
       לבסוף, הצעת החוק מבטלת הסדרים שונים, ובכללם הוצאת תעודות מלווה לגבי איגרות חוב שהוציאה המינהלה על-פי חוק, רכישה ללא הוצאת איגרות חוב וחובת חתימה של שר האוצר והחשב הכללי על איגרות החוב.
       
       אדוני היושב-ראש, רבותי חברי הכנסת, הצעת החוק הזאת מוגשת בצירוף הסתייגויות, ואני מציע לאשר אותה בנוסח הוועדה בקריאה שנייה ובקריאה שלישית. תודה.
       
היו"ר ראובן ריבלין:
       
       חבר הכנסת אורון ויתר על ההסתייגויות, לכן אנחנו עוברים להצבעה. רבותי חברי הכנסת, אנחנו עוברים להצבעה. אין לנו הסתייגויות לאף אחד מהסעיפים. 
       
       לכן אנחנו עוברים להצבעה בקריאה שנייה על חוק מלווה המדינה (תיקון מס' 14), התשס"ה-2005. נא להצביע. מי בעד, מי נגד, מי נמנע - נא להצביע. 
       
הצבעה מס' 8
       
בעד סעיפים 1-10 - 52
נגד - אין
נמנעים - אין
סעיפים 1-10 נתקבלו. 

היו"ר ראובן ריבלין:
       
       52 בעד, אין מתנגדים, אין נמנעים. הצעת חוק מלווה המדינה (תיקון מס' 14) עברה בקריאה שנייה. 
       
       רבותי חברי הכנסת, אנחנו נעבור מייד לקריאה שלישית. נא להצביע בקריאה שלישית. מי בעד, מי נגד, מי נמנע - נא להצביע. 
       
הצבעה מס' 9
       
בעד החוק - 49
נגד - אין
נמנעים - אין
חוק מלווה המדינה (תיקון מס' 14), התשס"ה-2005, נתקבל. 
       
היו"ר ראובן ריבלין:
       
       49 בעד, אין מתנגדים, אין נמנעים. אני קובע שחוק מלווה המדינה (תיקון מס' 14) עבר בקריאה שלישית וייכנס לספר החוקים. 
       
       שר האוצר, בבקשה. 
       
שר האוצר בנימין נתניהו:
       
       אדוני, אני רוצה להודות ליושב-ראש ועדת הכספים, לחבר הכנסת בריזון ולכל חברי ועדת הכספים, לכל חברי הבית, ולחשב הכללי ירון זליכה שהוביל את החוק הזה מהצד של האוצר. בצעד הזה אנחנו נגיע במהלך השנים הקרובות לחיסכון של כמיליארד שקל בשנה בהוצאות המימון של הממשלה. ראוי שחברי הכנסת יישאו ברכה באמת על פעולה מאוד חשובה, רפורמה חשובה, שמובלעת, אבל מיליארד שקל זה עדיין לא דבר שאנחנו מזלזלים בו. אני מאוד מודה לחברי הבית. 
       
היו"ר ראובן ריבלין:
       
       אני מאוד מודה. כבוד יושב-ראש ועדת הכספים, לעת עתה. 
       
אברהם הירשזון (יו"ר ועדת הכספים):
       
       אדוני היושב-ראש, רבותי חברי הכנסת, הצעת החוק היא הצעת חוק מורכבת שוועדת הכספים נדרשה להשקיע בה שעות דיון רבות. לכן, עם תום הדיונים וההצבעות, ברשותך, שר האוצר, ברצוני לברך את חברי הוועדה, קודם כול שהיו נוכחים והשתתפו בהצבעה, לברך את מנהל הוועדה ואת כל צוות עובדי הוועדה, את היועצים המשפטיים, ולבסוף לברך את חבר הכנסת רוני בריזון שבהיעדרי ניהל בתבונה רבה את ישיבות הוועדה, ואת החשב הכללי ירון זליכה שהשקיע זמן ומרץ יחד עם חברי הוועדה כדי להוציא מתחת ידינו את ההצעה הטובה ביותר. אני תקווה שההצעה הזאת תביא אכן ברכה וכסף למדינת ישראל. תודה רבה. 
       
היו"ר ראובן ריבלין:
       
       תודה לחבר הכנסת אברהם הירשזון. 
       

הצעת חוק הוועדה לטיפול בניצולי השואה וברכוש היהודים 
קורבנות השואה וניצוליה ולהנצחת זכרם, התשס"ה-2004
       [רשומות (הצעות חוק, חוב' כ/61).]
(קריאה ראשונה)

היו"ר ראובן ריבלין:
       
       אנחנו ממשיכים בסדר-היום. חבר הכנסת אברהם הירשזון יעלה ויבוא על מנת לנמק את הצעת חוק הוועדה לטיפול בניצולי השואה וברכוש היהודים קורבנות השואה וניצוליה ולהנצחת זכרם. הוא צריך להביא את החומר. 
       
       חבר הכנסת רשף חן, לא שאני לא מצדיק את בקשתו של אדוני, לאחרונה עשינו יותר מדי שימוש בסעיף 54, במובן זה שאנחנו לא מחדשים שום דבר, ואני רוצה לשמור זאת באמת למצב שבו יש איזו פגיעה שמחייבת תגובה. הרי הדברים נאמרו גם תוך כדי הדיון שאני ניהלתי, והוויכוח היה בין סיעת ש"ס לבין ראש תנועתך. אז כל אחד אומר, ואז אנחנו עושים אינפלציה בדבר שהוא לא מועיל, ואני מבקש את הבנתו של אדוני, כי התחלתי אתו דווקא מתוך ידיעה שהוא נוח לרצות. 
       
אברהם הירשזון (הליכוד):
       
       אדוני היושב-ראש, רבותי חברי הכנסת, הצעת חוק הוועדה לטיפול בניצולי השואה וברכוש היהודים קורבנות השואה וניצוליה ולהנצחת זכרם, התשס"ה-2004, הנושא הזה נדון בקריאה טרומית ולאחר מכן הובא לוועדת הכספים להמשך הדיון. לאחר שקיימנו את הדיון אנחנו מבקשים להביא את ההצעה הזאת לקריאה ראשונה, ולאחר מכן להחזירה לוועדה להכנה לקריאה שנייה ושלישית. אני כבר אומר שלקראת הכנת ההצעה לקריאה שנייה ושלישית הנושא יובא בתיאום עם משרד האוצר, ולכן אני אבקש לדון על זה ולאשר את זה היום.
       
       ועידת התביעות החומריות של היהודים נגד גרמניה, מאז היווסדה לפני למעלה מ-50 שנה, היתה הגוף המוביל באיתור מקורות מימון לשיקום ניצולי השואה ולהנצחת זכר הנספים בשואה בישראל וברחבי העולם ובחלוקת כספים למטרות אלה. 
       
       בעשרות שנות קיומה של ועידת התביעות היא הצליחה, נוסף על תפקודה העיקרי בהעברת כספי שילומים לניצולי השואה, לאתר בגרמניה המזרחית נכסים של יהודים שנספו בשואה. חלק מהנכסים נמסרו ליורשים על-פי דין וחלק נמכר. התמורה אפשרה הקמת קרן שנועדה למטרות המפורטות בהצעת החוק. 
       
       כספים רבים נוצלו לתשלומי סיוע לניצולי שואה נזקקים, וכספים משמעותיים הועברו לתמיכה במפעלי הנצחה שונים הקשורים בשואה. 
       
       במקרים מסוימים הצליחו ניצולי שואה לקבל סיוע מוועידת התביעות, כאשר יכלו לקבל סיוע ממדינת ישראל, ולהיפך. מצב זה מצדיק שיתוף פעולה בין מדינת ישראל לבין ועידת התביעות. שיתוף פעולה זה יאפשר ריכוז משאבים, הקלה באיסוף מידע, גיבוי מדיני למשאים-ומתנים שמנהלת ועידת התביעות ומרכוז הטיפולים בנושאים החשובים האלה במדינת ישראל כמרכז של העם היהודי. 
       
       לפיכך, מוצע כי תיכרת אמנה אשר תסדיר את יחסי הממשלה עם ועידת התביעות. בנוסף, מוצע להקים ועדה משותפת למדינה ולוועידת התביעות אשר תעסוק בתיאום בין השתיים. עיקר תפקידה וסמכויותיה של הוועדה המשותפת ייקבעו באמנה שתיכרת בין הממשלה לבין ועידת התביעות. כדי להקל את פעולתה של ועידת התביעות, שכל הכנסותיה באות ממקורות חוץ, ניתן יהיה לפטור אותה מתשלומי מס שונים החלים בישראל, אם ייקבע כך באמנה. תודה רבה, אדוני. 
       
היו"ר ראובן ריבלין:
       
       אני מאוד מודה ליושב-ראש ועדת הכספים, אבל לענייננו כאן, לחבר הכנסת אברהם הירשזון, אשר מציע הצעה שהיתה יוזמה אישית שלו. רבותי חברי הכנסת, חבר הכנסת חיים אורון - אינו נוכח; חבר הכנסת משה גפני - אינו נוכח. חבר הכנסת יעקב מרגי, אתה רוצה, אדוני, לדבר על הנושא של השואה, או אדוני מוותר? מוותר, תודה רבה. חבר הכנסת צבי הנדל - אינו נוכח; חבר הכנסת יוסף פריצקי - אינו נוכח; חבר הכנסת איוב קרא - אינו נוכח; חבר הכנסת מאיר פרוש - אינו נוכח; חבר הכנסת טלב אלסאנע - אינו נוכח; חבר הכנסת אילן ליבוביץ - אינו נוכח. חבר הכנסת שנוכח תמיד, אורי אריאל. 
       
       חבר הכנסת נסים זאב, אדוני כבר נרשם במחשב, אני מבין שהוא לא רוצה לדבר פעמיים, כי הוא נרשם גם אצל המזכירה. אני ביקשתי למחוק רישום אחד. לפי המחשב אתה אחרון, אתה רוצה להעביר אותך אחרון, זכותך תישמר. מאה אחוז. חבר הכנסת נסים זאב עובר להיות אחרון. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ראשית אני רוצה להודות לחבר הכנסת אברהם הירשזון על כל פועלו והמשך החקיקה והדברים הנוספים שהוא עוסק בהם בתחום ניצולי השואה, הפיצויים שמגיעים להם והזיכרון והמפעל החשוב של "מצעד החיים" שהוא החל בו והוא ממשיך בו, ואני מאחל לו שימשיך עוד שנים ארוכות במצווה החשובה הזאת. 
       
       יצאתי לפני שנים, יחד אתו ועם ראש הממשלה מר נתניהו, וזכיתי לעמוד במחנה אושוויץ, מקום שבו עברה גם אמי, זיכרונה לברכה, שם הושמדה משפחתה. שמעתי את ראש ממשלתנו, מר נתניהו, עומד, מתעטף בטלית וקורא בקול גדול "שמע ישראל ה' אלוהינו ה' אחד". 
        
       זוהי זכות גדולה, והכנסת הזאת מחויבת להמשיך במפעל הזה, כמו גם לדרוש מגופים ישראליים, בנקים ואחרים להיות יותר בסדר מאחרים בכל נושא הפיצויים והחשבונות הרדומים שנמצאים אצלם. 
       
       אני מקווה שנאשר את החוק הזה הערב, כמו גם דברים אחרים שקשורים בנושא השואה. תודה.
     
היו"ר ראובן ריבלין:
       
       תודה רבה לחבר הכנסת אורי אריאל. אני מזמין את חבר הכנסת עבד-אלמאלכ דהאמשה. בבקשה, אדוני. 

עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, אין לי בעיה עם הצעת החוק, אין לי בעיה עם זה שיהיו תיאום ועמידה בפיצויים לניצולי שואה או למפסידים שם. אני רציתי לדבר כדי להזכיר עניין אחר, שואה אחרת, של עם אחר, של אנשים שגם הם נמצאים מחוץ לאדמתם ולמולדתם, כפליטים. הם נעקרו מהארץ הזאת ונפוצו לכל רחבי העולם. 
       
       הייתי מזמין את הממשלה ואת כל בעלי האחריות במדינה לקחת גם את העניין הזה לידיים, מה עוד שמדברים עכשיו על אפשרות של תהליך שלום, וכולם מודים שאין פתרון לסכסוך הזה אלא בדרכי שלום, בדרכי תיאום ובדרכי הבנה. נדמה לי שלא יכולה להיות הבנה נשגבת יותר וצודקת יותר מאשר לאפשר לאנשים האלה לחזור עם מלוא זכויותיהם, בין במימוש זכויות אלה בפועל ובין בפיצוי, אם הם ימצאו לנכון להסתפק בכך. הדבר הזה הוא רק עקרוני, רק צודק ורק נכון. תודה רבה. 

היו"ר אלי בן-מנחם:
       
       תודה לחבר הכנסת דהאמשה. חבר הכנסת מגלי והבה, בבקשה – מוותר. חבר הכנסת עזמי בשארה. חבר הכנסת ישראל אייכלר, בבקשה.

ישראל אייכלר (יהדות התורה):
       
       אדוני היושב-ראש, חברי הכנסת, החוק שמציע חבר הכנסת הירשזון מאוד חשוב והוועדה המשותפת חשובה מאוד. השאלה היא אם בוועדה הזאת תהיה דריסת רגל גם ליהודים חרדים, שמיליונים שכמותם נספו בשואה, או שמא ידרשו מהם תארים אקדמיים, כפי שעושים בכל מקצוע ובכל תפקיד. אנחנו יודעים שמאות אלפי יהודים חרדים לא יכולים לקבל שום משרה ממשלתית או תפקיד ברשות ציבורית כי אין להם תואר אקדמי, כי אתם מחוקקים חוקי עוון - - 

מל פולישוק-בלוך (שינוי):
       
       הם צריכים ללכת ללמוד - - -

ישראל אייכלר (יהדות התורה):
       
       - - שצריך לקבל תואר אקדמי בלתי רלוונטי, כדי למנוע ולקפח את פרנסתם של מאות אלפי אנשים. אתם עושים זאת מרשעות, ועוד יש לכם החוצפה לדרוש מהם שהם ילכו ללמוד מה שאתם אומרים להם. הם לא יודעים, המסכנים, שכשהם ילמדו את המקצועות האלה, תעשו חוקים אחרים, כדי שהם לא יוכלו להיות שותפים ולהתפרנס ברשות הציבורית. 
       
       אנחנו יודעים שיש עכשיו מגעים קואליציוניים, ואנחנו הרי נעשה מה שגדולי התורה יורו לנו – אם להיכנס או לא להיכנס. אבל גם אם ניכנס, הממשלה חייבת לדעת, שהיא חייבת להפסיק את מדיניות העושק והגזל. היא חייבת להתחיל להקשיב לעניים, לחולים, לזקנים ולילדים. היא לא יכולה להמשיך במדיניות האכזרית שבה גובים מסים כבדים מעם ישראל ומחלקים את זה למיליונרים שמקורבים למלכות. כל התפיסות האלה, לרבות הרפורמה בחינוך – שאומרים שכביכול הולכים לעשות חינוך יותר טוב – כולה פרי יוזמתם של אנשי עסקים, שאין להם שום קשר עם חינוך; יש להם קשר עם ביזנס והם נועדו לחולל את ההפיכה של העשירים. בברית-המועצות היתה מהפכת הפועלים, וכאן בשנים האחרונות מתחוללת מהפכת העשירים ואנשי העסקים, שקונים בכסף ובשוחד את שליטי המדינה – על-ידי מינויים, על-ידי בחירות, על-ידי מימון בחירות. בכל הדרכים הם הולכים כדי לנשל את המוני העם מהתקציבים הדלים, תקציבי הרווחה. 
       
       הממשלה החדשה, אם היא תקום, חייבת לשנות מדיניות, לחזור שוב עם הפנים לעם, להמוני בית ישראל, וקודם כול לאפשר לכל האנשים להתפרנס. אדם לא צריך תואר אקדמי בשביל לקבל משרה שאיננה אקדמית. אם הוא רוצה להיות רופא, הוא חייב ללמוד רפואה. אם הוא רוצה להיות מהנדס, הוא חייב ללמוד הנדסה. אבל אם הוא רוצה להיות פקיד או כל תפקיד אחר שאינו קשור לתואר שלו, חייבים לבטל את הגזירה הזאת. יש מאות אלפי מובטלים שאין להם תארים אקדמיים והם לא יכולים לקבל משרות. 
       
       כל המשרות מתחלקות לפי קרבה לחברי מרכז. כשאני שומע שיש בטלוויזיה איזה מחזה, מה שנקרא "ארץ נהדרת", אומרים לי האנשים שזה בכלל לא בדיחה. ככה זה באמת. אם אתה רוצה לקבל משרה, אתה צריך להיות קרוב, אח או חבר של מישהו במרכז, שיסדר לך פוליטיקאי. זאת מדינה מתוקנת? כך מקבלים משרות? אפילו בימי מפא"י הם הסתירו את זה בהסדרים ודרכים. הפקר.


       הדבר האחרון שאני רוצה לומר - יושב-ראש שינוי היה פה ואמר: איך כל המדינה מחכה לאיזה רב אלישיב, שיחליט החלטה. הוא דיבר על דמוקרטיה – בשביל מה צריך חברי כנסת חרדים, ישאלו את הרב, והרב ילחץ על כפתור. תראו מי שמדבר, אומרים בעברית, תראו מי שמדבר. הוא, שאומר ל-15 – איך זה נקרא? 15 הגמדים? או 14, פריצקי כבר יצא – הוא, שאומר ל-14 אנשים מי יהיה שר ומי לא תהיה שרה, מה הם יצביעו ומה הם לא יצביעו, הוא מדבר על זה ששואלים רב חכם, שאין  לו אינטרסים פוליטיים? 
       
       הרי כולנו אנשים פוליטיים, ואי-אפשר לסמוך על אנשים פוליטיים. שואלים רב חשוב, מבוגר וזקן, שלומד הרבה שנים תורה, שאין לו שום אינטרס ושום עניין, הוא לא קורא שום עיתונים, לא מושפע משום דבר – שואלים אותו את השאלה הפשוטה, האם מותר או אסור להצטרף לממשלה הזאת. גם בזה הם רואים משהו רע?

       בעזרת השם נעשה ככל אשר יורונו, ובעזרת השם נעשה ונצליח. תודה רבה. 

היו"ר אלי בן-מנחם:
       
       תודה לחבר הכנסת ישראל אייכלר. חבר הכנסת אבשלום וילן. חבר הכנסת חמי דורון. 

צבי הנדל (האיחוד הלאומי - ישראל ביתנו):
       
       אבל טומי לפיד הוא אדמו"ר. 

היו"ר אלי בן-מנחם:
       
       חבר הכנסת רשף חן. חבר הכנסת נסים זאב. 

נסים זאב (ש"ס):
       
       אני אחרון. 

היו"ר אלי בן-מנחם:
       
       לא. אחריו - חבר הכנסת טלב אלסאנע. אחרון חביב - חבר הכנסת בני אלון. 

נסים זאב (ש"ס):
       
       אדוני היושב-ראש, הצעת חוק הוועדה לטיפול בניצולי השואה וברכוש היהודים קורבנות השואה וניצוליה ולהנצחת זכרם – חוק חשוב. מדי פעם מביאים עוד נדבך ועוד תוספת בנושא הזה.
       
       צריך לזכור: מה המניע להכחשת השואה, ומה הלקח שאנו צריכים להפיק מכך? מי היא חבורת המנוולים המכחישים? מי הם האנשים שהגיעו מתוך יוזמה להכחיש את השואה? חלקם הם פעילים נאצים, והגיעו להכחשה מתוך רצון לטהר את השרץ הנאצי. אחרים – מתוך שנאה עזה לקומוניזם ולקומוניסטים. אבל בין המכחישים יש אנטישמים קיצוניים, המוכנים לקדש כל אמצעי וכל עלילה כדי לפגוע ביהודים. 
       
       הגרעין הקשה של אותה קבוצה הם פעילי התנועות הניאו-נאציות והניאו-פאשיסטיות. אסור לנו להתכחש למסורת היהודית. ובזה, אדוני היושב-ראש, צריך להפיק את הלקחים באמת. מה שעבר עם ישראל, שרצו להכחידו – "לכו ונכחידם מגוי ולא יזכר שם ישראל עוד". אנחנו צריכים לזכור היום, כשעם ישראל נמצא בארצו ובאדמתו, אנחנו צריכים לשמור על הגרעין היהודי, על המסורת, על השורשים, על תורת ישראל. הלקח צריך להיות ברור והמסקנה צריכה להיות ברורה – אחדותנו באמונתנו, ואני אומר את זה לאנשי שינוי, ולא רק אמונתנו באחדותנו. צריך אחדות אבל צריך גם אמונה. 
       
       אני לא יודע מה קרה לראש הממשלה, שהוא מתכחש למה שהוא הבטיח לבוחריו. ראש הממשלה הולך בדרך שונה לחלוטין מהדרך שעליה הוא הצהיר ערב הבחירות. ולכן, אדוני היושב-ראש, אם ראש הממשלה משנה מדיניות, אם הוא הולך להתנתקות, כאשר הוא מתנתק מעם ישראל, הוא מתנתק מהבוחרים שלו, הוא מתנתק מהמסורת, הוא מתנתק מאותן משפחות עניות ומתנתק מכל דבר שהוא ערכי, המסקנה המתבקשת היא שראש הממשלה צריך ללכת לבחירות. לא צריך להיות מה שהיה היום, שלוש הצעות אי-אמון בממשלה, ולא משנה שאין 61, אבל עצם הדבר שרוב הבית הזה הצביע אי-אמון בראש הממשלה, ראש הממשלה היה צריך להיות ג'נטלמן ולומר: אני מסיק את המסקנות שלי. 
       
היו"ר אלי בן-מנחם:
       
       חבר הכנסת זאב, אני רוצה לתקן אותך. זה לא רוב בבית הזה אלא רוב חברי הכנסת שהיו במליאה. 
       
נסים זאב (ש"ס):
       
       רוב שהיה במליאה. זה לא משנה. אדוני, הצעות חוק עוברות היום ברוב שנמצא במליאה. היה רוב והיו יותר מ-61 חברי כנסת בכנסת. 
       
עבד-אלמאלכ דהאמשה (רע"ם):
       
       - - -  קבוצה משלוש קבוצות - - - 
       
נסים זאב (ש"ס):
       
	זה קורה פעם אחר פעם, ולא רק היום, אדוני היושב-ראש. 

היו"ר אלי בן-מנחם:
       
       בבית הזה, רוב זה מעל 60 חברי כנסת. 
       
נסים זאב (ש"ס):
       
       אם ראש הממשלה רואה שהוא לא יכול להרכיב ממשלה, הוא צריך ללכת לנשיא ולומר: נכשלתי, הבטחתי לבוחרי מה שהבטחתי, אני לא יכול לעמוד במשימה. 
       
היו"ר אלי בן-מנחם:
       
       חבר הכנסת נסים זאב, אני מבקש שתשתדל לסיים. 
       
צבי הנדל (האיחוד הלאומי - ישראל ביתנו):
       
       הוא מדבר יפה. 
       
נסים זאב (ש"ס):
       
       אני מקווה שידידי צבי הנדל ימשיך את דברי, כי סיימתי את הזמן המגיע לי. 
       
היו"ר אלי בן-מנחם:
       
       תודה רבה. חבר הכנסת טלב אלסאנע, ואחריו, אחרון חביב - חבר הכנסת בני אלון. 
       
טלב אלסאנע (רע"ם):
       
       אדוני היושב-ראש, חברי הכנסת, לדעתי המסר מהשואה ומהפשע שהתרחש מחייב לחנך דורות וללמוד איך דבר כזה יכול לקרות, איך חברה תרבותית כמו זו שהיתה בגרמניה לפני עליית הנאצים לשלטון יכולה להפוך למכונת רצח וביצוע פשעים, והאם יש עם שהוא חסין מפני הסחף הימני, כאשר הקיצוניות הלאומנית יכולה להעביר אותו על דעתו והוא יהיה שותף או מבצע ראשי של אותם פשעים כמו אלה שנעשו אז על-ידי הגרמנים. לכן, אני חושב שהצעת החוק נכונה ואני אצביע בעדה ואתמוך בה. 
       
       אני רוצה לציין בפני חבר הכנסת צבי הנדל, שמתקיימת עכשיו הפגנה של אנשי הימין מחוץ לכנסת, ואני, חבר הכנסת דהאמשה, מקנא במפגינים. הייתי רוצה שהמשטרה תתנהג עם הציבור הערבי בהפגנות שלו כפי שהיא מתנהגת בהפגנות של הימין. הם מכתרים את הכנסת, מונעים גישה, מונעים כניסה ויציאה, ומתייחסים אליהם בכפפות של משי. 
       
צבי הנדל (האיחוד הלאומי - ישראל ביתנו):
       
       רק לך, רק לך. 
       
טלב אלסאנע (רע"ם):
       
       כך צריכה להתנהג המשטרה כלפי כל מפגין, ולא רק כלפי מפגינים מהימין. 
       
       שנית, אני חייב להודות באמת שאני מעריך את המאבק. אני לא מסכים עם המאבק שלהם, של המתנחלים והימין, אני חושב שהם הופכים להיות מכשול לשלום, אבל אני מקנא בדרך שבה הם מנהלים את המאבק שלהם, על-ידי זה שהם מגייסים את הציבור שלהם למען מטרה, שאיננה צודקת. הם מצליחים לגייס כוחות, לבוא ולמחות, כשמצד שני, לצערי, ציבור רחב מקופח וסובל לא נרתם למען הדרישות והתביעות הצודקות שלו ומסתפק רק בהבעת הצהרות. 
       
צבי הנדל (האיחוד הלאומי - ישראל ביתנו):
       
       תצטרפו אלינו, נעזור לכם. 
       
טלב אלסאנע (רע"ם):
       
       אנחנו רוצים שאת הכוחות האלה ינתבו לכיוון השלום, שהאנרגיות האלה יהיו לכיוון החיובי, שיחזרו הביתה, שיפסיקו להיות גורם מדכא המנשל את האדמות של העם האחר. 
       
       אני רוצה לומר לכם, שהיום היה דיון בוועדת הפנים. אתם יודעים באיזה נושא? ממשלת ישראל הולכת להקים מינהלת תיאום, יחידת משטרה לאכיפת חוק התכנון והבנייה. כולנו בעד החוק, כולנו בעד שלטון חוק, אבל אי-אפשר לפתור את הבעיות של מצוקת הדיור ותוכניות המיתאר על-ידי המשטרה. יחידת המשטרה תרחיב תוכניות מיתאר? היא תאשר תוכניות מיתאר? היא תעניק היתרי בנייה? היא לא תעשה כלום. הגיע הזמן שהממשלה תפסיק לטפל בבעיות הציבור הערבי על-ידי המשטרה והגיע הזמן שהיא תיקח לידיה את האחריות ותודה באחריותה למצוקת הדיור שקיימת בקרב האוכלוסייה הערבית. 
       
צבי הנדל (האיחוד הלאומי - ישראל ביתנו):
       
       גזלנים, גזלנים. 
       
טלב אלסאנע (רע"ם):
       
       זה שיש אנשים שאין להם היתרי בנייה או שהם בונים ללא היתר, לא הם אשמים, אלא גורמי התכנון שלא דאגו לתכנן להם הם האשמים. לכן, במקום יחידות משטרה, צריך לפעול להכרה בתוכניות מיתאר, להכרה ביישובים הלא-מוכרים, להקצות תקציבים ליותר בתי-ספר, לחינוך למען דו-קיום ולמען השלום. תודה רבה. 
       
היו"ר אלי בן-מנחם:
       
       תודה. אחרון חביב, חבר הכנסת בני אלון, בבקשה. 
       
צבי הנדל (האיחוד הלאומי - ישראל ביתנו):
       
       במקום משטרה צריך להביא צבא. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, יישר כוחו של חבר הכנסת אברהם הירשזון על העשייה שלו בתחום שימור הזיכרון והמסקנות מהשואה. גם הצעת החוק הזאת, של איחוד כוחות בין מדינת ישראל לוועידת התביעות, ודאי תוכל להניב מקורות כספיים שיוכלו לסייע בהנחלת מורשת השואה הנוראה הזאת לא רק כדי לזכור בזיכרון של עבר אלא גם כדי ללמוד לעתיד איך נמנעים מהתכחשות למציאות של שנאת ישראל, שיכולה להידרדר לסכנה איומה ונוראה. 
       
       הנושא של שנאת ישראל מחליף פנים, וחלק מהלימוד הוא לא להישען על אותו מודל של שנאת ישראל שהיתה באירופה, ולא לומר: תמיד כך תופיע שנאת ישראל. שנאת ישראל הופיעה בהיסטוריה בצורות שונות ומשונות. הצורה האחרונה, השואה באירופה, היתה הנוראה מכולן, אבל זה לא מקרי שאותו אחד שמתמודד עכשיו כדי להיות ראש הממשלה או הנשיא הפלסטיני, אבו-מאזן, הוא מכחיש שואה והוא חיבר ספר בנושא הזה. 
       
עבד-אלמאלכ דהאמשה (רע"ם):
       
       תכריז עליו כלא-רלוונטי. 
       
בנימין אלון (האיחוד הלאומי - ישראל ביתנו):
       
       הוא גם לא היחיד. 
       
מיכאל איתן (הליכוד):
       
       המכחיש שלא הכחיש. 
       
בנימין אלון (האיחוד הלאומי - ישראל ביתנו):
       
       נכון. מרכזי שנאת ישראל היום, חבר הכנסת דהאמשה, לצערנו מרוכזים פה במזרח התיכון סביב הקהילה היהודית הגדולה שנמצאת במדינה, או בכל מקום באירופה, כשההובלה היא, לצערי, בעיקר מוסלמית ערבית, שמרכזה שנאת מדינת ישראל שהיום מחוברת לשנאת ישראל. צריך ללמוד את הנושא הזה ולא ליפול בפח. זה שפעם הרקע היה נוצרי והמוזיקה היתה של ואגנר, זה לא אומר ששנאת ישראל המסוכנת לא יכולה להיות על רקע מוסלמי ועם מוזיקה אחרת. 
       
       לכן, חבר הכנסת דהאמשה, הצטערתי קצת שכאשר אתה עלית ודיברת גלשת בכזאת אלגנטיות לבעיית הפליטים. 
       
עבד-אלמאלכ דהאמשה (רע"ם):
       
       אין להם כאב? לא מגיע להם - - -
       
בנימין אלון (האיחוד הלאומי - ישראל ביתנו):
       
       אני מבין שאתה קורא לפליטים "נכבה", ו"נכבה" זה כאילו תרגום של שואה. אבל אני חושב שמי שמשווה את הצער של אותם 650,000 ערבים במלחמת השחרור, שנעקרו מכאן - או בכפייה או בפחד או ברצון - ואותם 860,000 יהודים פה שבאותה שנה עזבו את מדינות ערב, וכל חילופי האוכלוסין שהיו פה עם הקמת המדינה, והוא משווה את זה לשואה, שבשבילנו היא מושג בפני עצמו - אני לא מאשים אותך כי אולי אתה באמת ובתמים משווה, אבל עצם ההשוואה מעידה כמה הכחשת השואה קרובה אצל אנשים שהם ברמה אינטלקטואלית פחות משלך. 

	אין שום קשר בין אותה שואה שהיתה עם שישה מיליוני יהודים, שבשיטתיות, בסיסטמטיקה, הושמדו באירופה, לבין שיבת ישראל לארצם, כשתוך כדי שיבת ישראל לארצם נעקרו מפה במלחמה ערבים והגיעו לכאן יהודים ששבו הביתה, ותהליך חילופי האוכלוסין עוד לא הסתיים. 

עבד-אלמאלכ דהאמשה (רע"ם):
       
       - - -

בנימין אלון (האיחוד הלאומי - ישראל ביתנו):
       
       אני, אדוני היושב-ראש, מסיים שוב בברכת יישר כוח לחבר הכנסת הירשזון, ומקווה שכולנו נגדל עם המודעות הזאת וגם נדע להסיק מכך את העירנות והזהירות, שאף פעם לא נהיה כמו אותו גנרל זקן שרגיל להילחם במלחמה הישנה רק על הגבעה הישנה שאותה הוא זוכר מהמלחמה האחרונה. תודה.

היו"ר אלי בן-מנחם:
       
       תודה לחבר הכנסת בני אלון. 
       
       רבותי חברי הכנסת, אנחנו עוברים להצבעה. אנחנו מצביעים בקריאה ראשונה על הצעת חוק הוועדה לטיפול בניצולי השואה וברכוש היהודים קורבנות השואה וניצוליה ולהנצחת זכרם, התשס"ה-2004. ההצבעה החלה.

הצבעה מס' 10
       
בעד ההצעה להעביר את הצעת החוק לוועדה - 19
נגד - אין
נמנעים - אין
ההצעה להעביר את הצעת חוק הוועדה לטיפול בניצולי השואה וברכוש היהודים 
קורבנות השואה וניצוליה ולהנצחת זכרם, התשס"ה-2004, לוועדת הכספים נתקבלה.



היו"ר אלי בן-מנחם:
       
       19 חברי כנסת בעד, נגד - אפס, נמנעים - אפס. על כן, הצעת חוק הוועדה לטיפול בניצולי השואה וברכוש היהודים קורבנות השואה וניצוליה ולהנצחת זכרם, התשס"ה-2004, עברה בקריאה ראשונה ותועבר לוועדת הכספים להכנתה לקריאה שנייה ושלישית. 
       


שאילתות ותשובות

היו"ר אלי בן-מנחם:
       
       אנחנו עוברים לנושא הבא. שר התחבורה ישיב על שאילתות שהוגשו לראש הממשלה. שר התחבורה ישיב על שאילתא מס' 1949, של חבר הכנסת אלי בן-מנחם: שיכון סייענים בדרום תל-אביב. בבקשה.

1949. שיכון סייענים בדרום תל-אביב
       
חבר הכנסת אלי בן-מנחם שאל את ראש הממשלה
        ביום כ"ד באב התשס"ד (11 באוגוסט 2004):
       
       בשנים האחרונות עלה מספר הסייענים המתגוררים בדירות שרכש משרד הביטחון בשכונת שפירא בדרום תל-אביב. תושבי האזור חוששים מפגיעה בביטחונם ובצביון האזור. 
       
       רצוני לשאול:
       
       1. כמה דירות נרכשו בשכונת שפירא עד היום וכמה סייענים שוכנו בהן?
       
       2. כמה סייענים עוד מתכוונים לשכן בשכונה?
       
       3. מי קובע את מדיניות היישוב הבלתי-מבוזרת של הסייענים?
       
       4. כיצד מתייחס משרדך לחששות התושבים?
       
שר התחבורה מאיר שטרית:
       
       אדוני היושב-ראש, אני מתכבד להשיב על שאילתא מס' 1949 של חבר הכנסת אלי בן-מנחם. 
       
       המינהלה הביטחונית לסיוע מסייעת לסייעני כוחות הביטחון המטופלים על-ידה להיקלט ולהשתלב במדינת ישראל, וזאת מכוח החלטת ממשלה 118/ב שהתקבלה בעניין זה.
       
       המשוקמים המטופלים על-ידי המינהלה הם תושבי מדינת ישראל לכל דבר ועניין, וככאלה הם רשאים לבחור את מקום מגוריהם ככל תושב ישראלי אחר. מדובר בזכות יסוד של כל אזרח במדינה. על מנת שהמטופלים ימצו את מלוא הסיוע שהוקצב להם, הם בוחרים בדרך כלל להתגורר בשכונות שבהן ידם משגת לרכוש דירה באמצעות הסיוע המוגבל הניתן להם.
       
       המינהלה הביטחונית לסיוע מטפלת בכמות גדולה של משוקמים המתגוררים על-פי בחירתם ויכולתם בכל רחבי הארץ. המשוקמים המתגוררים בשכונת שפירא הם אחוז מזערי מכלל המשוקמים. מבדיקה שערכה המינהלה הביטחונית לסיוע התברר, כי מתוך 15,000 תושבי השכונה, מונה אוכלוסיית המשוקמים ובני משפחותיהם פחות מ-1% מכלל תושבי השכונה. מכלל המשוקמים המתגוררים בשכונה רכשו שלוש משפחות דירה, וכל השאר מתגוררים בשכונה בשכירות.
       
       אוכלוסיית המטופלים בשכונת שפירא מטופלת באופן צמוד ודווקני על-ידי עובדים מקצועיים מטעם המינהלה הביטחונית לסיוע.

היו"ר אלי בן-מנחם:
       
       אדוני השר, אני מרשה לעצמי לשאול אותך שאלה נוספת, אף שאני מנהל את הישיבה. אני מכיר את הנושא מקרוב.
       
       מי שקונה דירות ורוכש את הדירות, ומשכיר להם את הדירות, זה המדינה וזה לא הם עצמם. היה כדאי אולי שתסייר במקום ותראה כיצד תושבים, אזרחים מהמקום, מפחדים לצאת בערבים בגלל המספר האדיר של סייענים שגרים שם, מסתובבים עם נשק בערבים ומפחידים את כל התושבים. צריך למנוע את זה ולפזר את הסייענים בכל המקומות בארץ, ולא להגיד - כולם למקום אחד.

יעקב מרגי (ש"ס):
       
       למה לא מעבירים אותם לרמת-אביב?

שר התחבורה מאיר שטרית:
       
       אני מאמין, על-פי הנתונים שקיבלתי, אם יש 1% של הסייענים שגרים בשכונה הזאת, מדובר על 150 איש בעצם שגרים בשכונה. זה יכול להיות מאסה, בעיקר אם הם גרים במקום אחד. אם הם מפוזרים, אולי זה פחות בעייתי, אבל יכול להיות באמת שאם אנשים הם עבריינים ומפחידים את הציבור, יש בהחלט מקום גם להפעיל את המשטרה בעניין. 
       
       אומרים לי פה, שבעצם אנשי המקצוע מטפלים בהם, מלווים אותם בטיפול. המדינה לא שוכרת עבורם דירות, הם נותנים להם כסף ואולי מייעצים להם לרכוש פה, לרכוש שם, אני מניח. המדינה לא הולכת ועושה את החוזים במקומם. הם עושים חוזים. 
       
       עם זאת, אני מציע - צריך אולי לעקוב יותר מקרוב אחרי הפעילות שלהם וליידע את כוחות הביטחון, בעיקר את המשטרה, על פעולות שלהם. אם יסתבר שיש שם אנשים שהם עבריינים, צריך לנסות להרחיק אותם, גם זה ניתן לעשות - בעיקר אלה שגרים בשכירות. אני שומע שמכלל כל הסייענים שגרים שם, רק שלוש משפחות קנו דירה, היתר גרים בשכירות. 

היו"ר אלי בן-מנחם:
       
       תודה לשר. שר התחבורה ישיב על שאילתא מס' 2007 של חבר הכנסת יאיר פרץ - לפרוטוקול. 

2007. שביתת עובדי המועצה הדתית בחצור-הגלילית
       
חבר הכנסת יאיר פרץ שאל את ראש הממשלה
       ביום י"ז באב התשס"ד (4 באוגוסט 2004):
       
       פורסם, כי גופת נפטרת היתה מונחת במשך 13 שעות בסלון ביתה בגלל שביתת עובדי המועצה הדתית בחצור-הגלילית. 
       
       רצוני לשאול:
       
       1. כמה עובדים מועסקים במועצה, כמה מהם לא קיבלו משכורות, וכמה משכורות הם לא קיבלו?
       
       2. מה עושה משרדך על מנת לשים קץ לשביתה זו?

תשובת שר התחבורה מאיר שטרית:
(לא נקראה, נמסרה לפרוטוקול)
       
       1-2. בתאריך 21 ביולי 2004 החריפו עובדי המועצה הדתית בחצור-הגלילית את העיצומים שנקטו במשך חודשים מספר וסירבו לקיים הלוויה לאשה שנפטרה ביישוב. משרד ראש הממשלה התערב בעניין, ובתאריך 15 ביולי 2004 הופסקו העיצומים ועובדי המועצה הדתית חזרו לעבודה מלאה.
       
       במסגרת הטיפול במועצה הדתית הועברה הקצבה של כ-113,000 ש"ח לקופת המועצה הדתית, נוסף על 60,000 ש"ח שהועברו מהרשות המקומית, ובכך התאפשר לשלם לעובדי המועצה הדתית חלק מחובות שכר העבודה שהגיעו להם.

היו"ר אלי בן-מנחם:
       
       שר התחבורה ישיב על שאילתא מס' 2114 של חבר הכנסת אריה אלדד - הוא נמצא - דברי יאסר ערפאת על פגישות עם חבר הכנסת עמרי שרון. בבקשה.

2114. דברי יאסר ערפאת על פגישות עם חבר הכנסת עמרי שרון
       
חבר הכנסת אריה אלדד שאל את ראש הממשלה
       ביום י"ב בחשוון התשס"ה (27 באוקטובר 2004):
       
       באתר Ynet פורסם ב-13 באוקטובר 2004, כי יושב-ראש הרשות הפלסטינית תומכת הטרור, יאסר ערפאת, טוען כי נמשכים המגעים בינו לבין לשכת ראש הממשלה אריאל שרון באמצעות שליחים, ובהם בנו של ראש הממשלה, חבר הכנסת עמרי שרון.
       
       רצוני לשאול:
       
       1. האם אכן התקיימו פגישות בין חבר הכנסת עמרי שרון ליאסר ערפאת בחודשים האחרונים?
       
       2. האם הרשות הפלסטינית עדיין נחשבת כרשות תומכת טרור?
       
שר התחבורה מאיר שטרית:
       
   1. לא התקיימו פגישות בין חבר הכנסת עמרי שרון ליאסר ערפאת בחודשים האחרונים.
       
   2. הרשות הפלסטינית מוכרת כגוף לגיטימי על-פי החקיקה הישראלית בעקבות ההסכמים שנחתמו.

היו"ר אלי בן-מנחם:
       
       חבר הכנסת אלדד, יש לך שאלה נוספת?


אריה אלדד (האיחוד הלאומי - ישראל ביתנו):
       
       האם העיכוב בתשובת הממשלה במשך כשלושה חודשים הוא תנאי שמבטיח שכל מי שיבואו אתו במשא-ומתן מטעם רשות הטרור הזאת, לא יוציא את שנתו?

שר התחבורה מאיר שטרית:
       
       חבר הכנסת אלדד, אני קורא מהשאילתא שלך. אתה כותב כך: "באתר Ynet פורסם ב-13 באוקטובר 2004, כי - - -

אריה אלדד (האיחוד הלאומי - ישראל ביתנו):
       
       לא שמעת את השאלה הנוספת. 

שר התחבורה מאיר שטרית:
       
       שמעתי. אני עונה על השאלה הנוספת שלך. אתה אומר: עיכוב של שלושה חודשים. אני אומר לך, שהשאילתא שלך הוגשה - - -

אריה אלדד (האיחוד הלאומי - ישראל ביתנו):
       
       ב-13 באוקטובר.

שר התחבורה מאיר שטרית:
       
       בדיוק. אתה מדבר על 13 באוקטובר 2004. הזמן שעבר עד מתן התשובה על-ידי לשכת ראש הממשלה הוא באמת סדר גודל של חודשיים ומשהו - יותר קרוב לחודשיים וחצי, למען האמת - ואני חושב שאין פה שום עיכוב ספציפי. אגב, זה פרק זמן די סביר לתשובות על שאילתות בכנסת. אם תבדוק, אתה תראה שזה לא חריג במיוחד. 
       
       השאלה לגופה - עניתי עליה באופן ספציפי. לא היו פגישות עם עמרי שרון בחודשים האחרונים, והרשות הפלסטינית מוכרת כגוף לגיטימי על-פי החקיקה בעקבות ההסכמים שנחתמו. 

דוד אזולאי (ש"ס):
       
       בחודשים האחרונים לא היה אפשר לעשות פגישה.

שר התחבורה מאיר שטרית:
       
       מאז שהוא מת, בטח לא, אבל גם קודם. הכוונה בחודשים האחרונים היא מאז יום השאילתא. חוץ מזה, אתה יכול לשאול את עמרי לבד - הנה הוא יושב פה בדיוק. 

היו"ר אלי בן-מנחם:
       
       שר התחבורה ישיב על שאילתא מס' 2146 של חבר הכנסת מיכאל איתן: נידוני קהיר. בבקשה.

2146. נידוני קהיר
       
חבר הכנסת מיכאל איתן שאל את ראש הממשלה
       ביום י"ט בחשוון התשס"ה (3 בנובמבר 2004):
       
       לפני חודשים מספר העניק ראש אמ"ן לשעבר, בנימין גיבלי, ריאיון לתקשורת, ובו הוא הטיל דופי בנידוני קהיר על חלקם כביכול בפרשת "עסק הביש".
       
       רצוני לשאול:
       
       האם בכוונת ממשלת ישראל להכחיש את דבריו של מר גיבלי ולאשר כי אנשים אלה התגייסו לצה"ל בהתנדבות וממניעים פטריוטיים ופעלו בשורותיו במסירות ובנאמנות למען המדינה?
       
שר התחבורה מאיר שטרית:
       
       אדוני היושב-ראש, אני מתכבד להשיב על השאילתא של מיכאל איתן: א. מר גיבלי אמר את הדברים על דעתו שלו ולא כמייצג של שום עמדה רשמית של ממשלת ישראל; ב. לפיכך, אין בכוונת ממשלת ישראל להגיב על דבריו של מר גיבלי.

מיכאל איתן (הליכוד):
       
       אדוני השר, אני מצטער מאוד על התשובה הלקונית שאתה משיב לאנשים שהלכו בשליחות המדינה ועשו וגויסו לזרועות הביטחון ולצה"ל, ופעלו מטעם צה"ל, ואין מלה אחת של רגש בדברים שלך, מלה אחת של הכרת תודה. אתם לא מתביישים לתת תשובות כאלה? כל מה שיש לכם להגיד זה שהוא אמר את זה על דעתו? ומה דעתכם? אין לכם דעה? 
       
       אני שואל כי אני יודע, עם כל הכבוד, שאם זה היה תלוי בך, אדוני השר, אתה לא היית משיב תשובה כזאת, רק שאני יודע את הפרוצדורה. מישהו העביר לך ומישהו הכין ומישהו עשה. אני שואל איפה מישהו שיסתכל על התהליך ויראה מה אתם משיבים על שאלות כאלה.
                           
שר התחבורה מאיר שטרית:
       
       חבר הכנסת איתן, אני עונה בשמו של ראש הממשלה, כידוע, כי השאילתא היא שאילתא לראש הממשלה. השאלה שלך מאוד עניינית וקונקרטית - לא דיון על נידוני קהיר. השאלה שלך היא, האם בכוונת ממשלת ישראל להכחיש את דבריו של מר גיבלי ולאשר כי אנשים אלה התגייסו בהתנדבות ומתוך מניעים פטריוטיים לצה"ל.
       
מיכאל איתן (הליכוד):
       
       אז תגיד את זה. למה אתה לא אומר? תגיד: כן, התגייסו, גויסו לצבא. למה אתה לא אומר את זה?
       
שר התחבורה מאיר שטרית:
       
       חבר הכנסת איתן, אני חייב לדעת את הפרטים האלה באופן מובהק כדי לומר אותם. למיטב ידיעתי, כפי שאתה חושב גם אני חושב. אבל אני לא יכול לקרוא תשובה על שאילתא שאינה נובעת באופן מובהק מהדברים שנאמרים.
       
מיכאל איתן (הליכוד):
       
       אין לי טענה אליך אישית, אבל הגיע הזמן שיושב-ראש הכנסת יקבל את העתק הפרוטוקול של הדברים שנאמרים כרגע ביני לבינך ויבין איזה ערך יש לשאילתות - לאן אנחנו מגיעים בסוף עם שאילתא ועם תשובה - - - 
       
היו"ר אלי בן-מנחם:
       
       תודה לחבר הכנסת מיכאל איתן.
       
שר התחבורה מאיר שטרית:
       
       חבר הכנסת איתן, כיוון שאתה חבר כנסת ותיק מאוד אני מציע לך, אם הנושא מעניין, והנושא מעניין, אין לי ספק בכך - שאילתא היא לא כלי לעניין הזה. אולי כדאי שתגיש הצעה לסדר-היום כדי לדון בכך. אז זה יהיה הרבה יותר רחב.
       
מיכאל איתן (הליכוד):
       
       תודה רבה. אני אעשה כך. 
       
היו"ר אלי בן-מנחם:
       
       תודה. השר ישיב על שאילתא מס' 2148 של חבר הכנסת יצחק הרצוג.
       
2148. בית-העלמין "תל-רגב" 

חבר הכנסת יצחק הרצוג שאל את ראש הממשלה
       ביום י"ט בחשוון התשס"ה (3 בנובמבר 2004):
       
       יושב-ראש מועצת בית-העלמין "תל-רגב", המשרת את חיפה והקריות, מתריע כי אם לא ייסלל כביש הגישה לבית-העלמין הוא ייאלץ להפסיק את הקבורה בשל בעיות הגישה הצפויות בימי הגשם.
       
       רצוני לשאול:
       
       1. מדוע לא נסלל כביש גישה מסודר לבית-העלמין?
       
       2. האם לא קיימת גישה של תחבורה ציבורית לבית-העלמין?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. כביש הגישה המסודר לבית-העלמין לא נסלל בגלל בעיות תכנוניות וכן בשל בעיית הפקעה בקטע קטן מהמסלול ומציאת קברים בחלק אחר מתוואי הכביש. בימים אלה עובדים על מציאת פתרון לבעיות אלו.
       
       מע"צ התחייבה בישיבת ועדת הפנים ביום 10 בנובמבר 2004 להשלים את התכנון המיועד בתוך כחודש ימים ובכך לאפשר את סלילת הדרך, הכול בכפוף להמצאת התקציב הנדרש לכך מהמשרדים הממשלתיים על-פי החלטת ממשלה מס' 1498.
       
       2. נכון להיום אין קווי תחבורה ציבורית מסודרת למקום. נציגי משרד התחבורה הונחו לטפל בסוגיה האמורה בהקדם האפשרי.
       
היו"ר אלי בן-מנחם:
       
       השר ישיב על שאילתא מס' 2149 של חבר הכנסת משה כחלון.
       
2149. בית-העלמין "תל-רגב"
       
חבר הכנסת משה כחלון שאל את ראש הממשלה
       ביום י"ט בחשוון התשס"ה (3 בנובמבר 2004):
       
       זה כשנה פועל בית-העלמין האזורי "תל-רגב", אשר משמש לקבורת תושבי חיפה, קריית-ביאליק וקריית-מוצקין. לבית-העלמין אין כביש גישה, אין תחבורה ציבורית, הנגישות לנכים בעייתית, שטחי הקבורה חשופים לחלוטין, במקום לא ניטעו עצים, המעברים תלולים, בעלי שיפוע מסוכן ומכוסים חול ואבנים. הנהלת בית-העלמין הודיעה שתיאלץ להפסיק את שירותי הקבורה.
       
       רצוני לשאול:
       
       מה ייעשה לתיקון המפגעים ולשיפור המצב?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       כביש הגישה המסודר לבית-העלמין לא נסלל בגלל בעיות תכנוניות וכן בשל בעיית הפקעה בקטע קטן מהמסלול ומציאת קברים בחלק אחר מתוואי הכביש. בימים אלה עובדים על מציאת פתרון לבעיות אלו.
       
       מע"צ התחייבה בישיבת ועדת הפנים ביום 10 בנובמבר 2004 להשלים את התכנון המיועד בתוך כחודש ימים.
       
       על מנת לאפשר את הקבורה במקום, מע"צ סוללת גישה מכביש מס' 70 על מנת לאפשר כניסה זמנית לבית-העלמין, שתהיה ראויה לנסיעה גם בתנאי חורף.
       
היו"ר אלי בן-מנחם:
       
       השר ישיב על שאילתא מס' 2150 של חבר הכנסת גלעד ארדן. 
       
2150. בית-העלמין "תל-רגב"
       
חבר הכנסת גלעד ארדן שאל את ראש הממשלה
       ביום י"ט בחשוון התשס"ה (3 בנובמבר 2004):
       
       יושב-ראש מועצת בתי-העלמין "תל-רגב", בית-העלמין החדש של חיפה והקריות, מזהיר כי בהעדר כביש גישה לבית-העלמין תופסק הקבורה בימי הגשמים. 
       
       רצוני לשאול:
       
       1. מתי תחל סלילת כביש הגישה לבית-העלמין?
       
       2. כיצד תובטח קבורה בתקופת הגשמים המגיעה בקרוב?
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. בישיבת ועדת הפנים ביום 10 בנובמבר 2004 נמסר על-ידי נציגי מע"צ, שיש בכוונתם להתחיל בסלילת כביש הגישה לבית-העלמין "תל-רגב". יש חלק של כ-100 מטר שלגביו קיימת בעיה של הליך הפקעה, וחלק נוסף באורך של כ-150 מטר אשר בו נתגלו מערות קבורה והן מטופלות על-ידי הרשויות הרלוונטיות ועל-ידי רשות העתיקות, כדי למצוא פתרון שיאפשר את סלילת כביש הגישה במלואו.

	2. בהחלטת ממשלה מס' 1498 הוטל על משרד הדתות לשעבר לשאת בסך 2.8 מיליוני ש"ח לטובת סלילת תוואי הגישה לבית-העלמין, וכן סכומים נוספים בסך 5.5 מיליוני ש"ח שנדרשו להקצאה על-ידי מע"צ ומשרד התחבורה. בפועל, הסכום שנדרש לעניין  ממשרד הדתות לשעבר לא הועבר. נכון להיום אין ייעוד תקציבי במסגרת בתי-העלמין – פיתוח, במשרד ראש הממשלה.
       
       על מנת לאפשר את הקבורה במקום, מע"צ סוללת גישה מכביש מס' 70, כניסה זמנית לבית-העלמין שתהיה ראויה לנסיעה גם בתקופת הגשמים.
       
השר לביטחון פנים גדעון עזרא:
       
       אדוני, זה הנושא של תל-רגב, נכון? זה נושא מאוד חשוב.
       
שר התחבורה מאיר שטרית:
       
       הוא לא נמצא; מי שרוצה שיקרא בפרוטוקול. 
       
השר לביטחון פנים גדעון עזרא:
       
       כל חיפה בנושא הזה - הם לא יכולים לנסוע לבית-הקברות. אתה מכיר את זה.
       
שר התחבורה מאיר שטרית:
       
       אני עונה להם תשובה של ראש הממשלה. 
       
היו"ר אלי בן-מנחם:
       
       השר ישיב על שאילתא מס' 2169 של חבר הכנסת אופיר פינס-פז.
       
2169. תעריפי חלקות קבר בבית-העלמין "תל-רגב" 

חבר הכנסת אופיר פינס-פז שאל את ראש הממשלה
       ביום י"ט בחשוון התשס"ה (3 בנובמבר 2004):
       
       תיקון חוק שירותי הדת קובע, כי ראש הממשלה יקבע את תעריפי הקבורה בהסכמת ועדת הפנים ואיכות הסביבה של הכנסת. נודע לי כי התעריפים שנקבעו בבית-העלמין החדש "תל-רגב" לחלקות קבר בחיים הם: 9,500 ש"ח לחלקה אחת ו-22,000 ש"ח לזוג.
       
       רצוני לשאול:
       
       1. האם ראש הממשלה קבע את התעריפים החדשים?
       
       2. אם לא – האם יתערב ראש הממשלה בקביעת שיעורי התעריפים?
       
       3. מה היא עמדת ראש הממשלה לגבי שיעורי התעריפים המפורטים לעיל?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. התעריפים העדכניים לרכישת קבר בחיים הם: 11,000 ש"ח תמורת קבורת שטח, כאשר עלות הקבורה במכפלות או בכוכים עדיין לא נקבעה. הנושא תלוי ועומד ומצוי על שולחן ועדת שרים לענייני קבורה. התעריף האמור לעיל אושר לחברות קדישא שפעלו בחיפה לפני שנים מספר.
       
       2. כרגע אין צורך בהתערבות ראש הממשלה, אולם אם היא תידרש, הוא יפעל בנושא.
       
       3. ראש הממשלה פועל במגמה לעודד קבורה רוויה ולא קבורת שטח. בקשר לכך מתנהלים דיונים במטרה לקבוע תעריפים שיגרמו לרכישת קבורה רוויה ובמקביל יאפשרו את ההוצאות הכרוכות בקבורה מסוג זה.
       
היו"ר אלי בן-מנחם:
       
       השר ישיב על שאילתא מס' 2173 של חבר הכנסת עמרם מצנע.
       
2173. בית-העלמין "תל-רגב"

חבר הכנסת עמרם מצנע שאל את ראש הממשלה
       ביום כ"ו בחשוון התשס"ה (10 בנובמבר 2004):
       
       בבית-העלמין האזורי של חיפה והקריות, "תל-רגב", אין כביש גישה, ונהגים מפלסים את דרכם בשביל כורכר, תוך ירידה מהכביש הראשי. יושב-ראש מועצת בתי-העלמין אמר, כי אם לא ייסלל כביש כראוי תיפסק הקבורה מאחר שלא יהיה ניתן להגיע אל בית-העלמין  מחמת הגשמים.
       
       רצוני לשאול:
       
       1. מדוע לא נסלל כביש גישה לבית-הקברות?
       
       2. האם הנושא מטופל, ואם כן – על-ידי מי? וכיצד? 
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. כביש הגישה המסודר לבית-העלמין לא נסלל בגלל בעיות תכנוניות וכן בשל בעיית הפקעה בקטע קטן מהמסלול ומציאת קברים בחלק אחר מתוואי הכביש. בימים אלה עובדים על מציאת פתרון לבעיות אלו.

	2. מע"צ התחייבה בישיבת ועדת הפנים ביום 10 בנובמבר 2004 להשלים את התכנון המיועד בתוך כחודש ימים.
       
       על מנת לאפשר את הקבורה במקום, מע"צ סוללת גישה מכביש מס' 70, לאפשר כניסה זמנית לבית-העלמין שתהיה ראויה לנסיעה גם בתנאי חורף.
       
היו"ר אלי בן-מנחם:
       
       השר ישיב על שאילתא מס' 2222 של חבר הכנסת דוד אזולאי.
       
2222. הסכם בין משרד ראש הממשלה לבין מלון "מצודת דוד" בירושלים

חבר הכנסת דוד אזולאי שאל את ראש הממשלה
       ביום ד' בכסליו התשס"ה (17 בנובמבר 2004):
       
       בסוף אוקטובר שידר ערוץ-2 ידיעה שלפיה מלון "מצודת דוד" בירושלים גובה תעריף מיוחד מאורחי משרד ראש הממשלה. 
       
       רצוני לשאול:
       
       1. האם הידיעה נכונה?
       
       2. אם כן - מי זכאי לתעריף מיוחד זה?
       
       3. מי התארח עד כה במלון מכוח הסדר זה?
       
       4. האם יש הסכמים דומים בין משרדך לבין מלונות נוספים?
       
שר התחבורה מאיר שטרית:
       
       אדוני היושב-ראש, אני מתכבד להשיב על השאילתא של חבר הכנסת דוד אזולאי. 
       
       1. למשרד ראש הממשלה הסכם לתעריפים מוזלים במלון "מצודת דוד".
       
       2. לתעריף זה זכאים עובדי משרד "בתפקיד".
       
       3. עובדי משרד ראש הממשלה אשר קיבלו אישור לינה על-פי הכללים של החשב הכללי. מספר הלינות מועט, ומשתדלים לחסוך ככל שניתן.
       
       4. הסכמים נוספים קיימים גם עם המלונות הבאים: בירושלים: "הולידיי אין - קראון פלאזה", "פארק פלאזה", "היאט", "שרתון פלאזה", "לרום-ענבל", "דן פנורמה", "רמדה רנסנס", "נובוטל", "אלדן", "פור פוינטס" ו"מצודת דוד". בתל-אביב: "שרתון סיטי טאואר", "שרתון מורייה", "ימית פארק פלאזה", "גרנד ביץ'", "הילטון", "סיטי", "הולידיי אין", "רמת-אביב", "קולוני", "קרלטון", "טל", "באזל", "דן פנורמה". אירוח כפרי קיבוץ דורות, "חוף התמרים" – עכו, "דן פנורמה" – חיפה.
       	
יעקב מרגי (ש"ס):
       
       תגיד מי לא, זה יהיה יותר קל. 
       
היו"ר אלי בן-מנחם:
       
       שאלה נוספת לחבר הכנסת אזולאי, בבקשה.
       
דוד אזולאי (ש"ס):
       
       תודה רבה, אדוני השר, על התשובה המפורטת. בכל זאת, הייתי רוצה לדעת מי הם בדיוק האנשים המתארחים, במיוחד במלון "מצודת דוד", האם מדובר בעובדים או בשרים שבאים ממדינות אחרות? גם את זה הייתי מבקש לדעת, אם אפשר.
       
שר התחבורה מאיר שטרית:
       
       לצערי, אני לא יכול לומר לך את הפרטים האלה, כי אני באמת לא יודע אותם, וזה לא נאמר לי. אבל להערכתי, עובד במשרד ראש הממשלה שגר במרחק מירושלים או מתל-אביב, ונשאר במסגרת עבודתו בתפקיד ומקבל אישור על כך, יכול להשתמש בשירותי המלון. זה לא משנה אם מדובר בעובד, בשר או בפקיד. כשלמדינה יש הסכמים עם המלונות האלה ויש בהם תעריף מיוחד, אם עובדי המדינה, כמו עוזרי ראש הממשלה, יועצי ראש הממשלה, העובדים הבכירים במשרד ראש הממשלה נשארים בירושלים, הם יכולים להשתמש באחד מאותם מלונות שיש אתם הסכם, כפי שבכנסת חברי הכנסת יכולים להשתמש ברוב המלונות בירושלים. לכנסת יש הסכמים, והיא משלמת. אני מניח שההסדר כאן זהה. 
       
דוד אזולאי (ש"ס):
       
       - - - 
       
היו"ר אלי בן-מנחם:
       
       תודה. השר ישיב על שאילתא מס' 2331 של חבר הכנסת נסים זאב.
       
2331. ידיעה על פעולת סוכן שב"כ בקרב הציבור החרדי

חבר הכנסת נסים זאב שאל את ראש הממשלה
       ביום כ"ה בכסליו התשס"ה (8 בדצמבר 2004):
       
       פורסם, כי השב"כ שתל סוכן בישיבה חרדית בירושלים, אולם כאשר מפעיליו, היחידה היהודית, ביקשו את שירותיו, הוא הודיע כי החליט לחזור בתשובה וסירב לבקשתם. עוד פורסם, כי אין זה מקרה יחיד.
       
       רצוני לשאול:
       
       1. האם הידיעות נכונות? 
       
       2. אם כן - מדוע הושתל סוכן בקרב הציבור החרדי?
       
שר התחבורה מאיר שטרית:
       
       אדוני היושב-ראש, אני מתכבד לענות על השאילתא של חבר הכנסת נסים זאב.
       
       1-2. מבדיקה שנערכה מול הגורמים הרלוונטיים עולה, כי לטענות העולות בידיעות שפורסמו אין כל בסיס של אמת. 
       
היו"ר אלי בן-מנחם:
       
       שאלה נוספת לחבר הכנסת נסים זאב?

נסים זאב (ש"ס):
       
       ודאי שיש לי שאלה. אני ממש מתפלא, אדוני היושב-ראש, איך יכול להיות שהשב"כ לא תבע את העיתון על הוצאת דיבה כזאת, אם כך. 
       
דניאל בנלולו (הליכוד):
       
       תשאל את השב"כ.
       
שר התחבורה מאיר שטרית:
       
       אמר פעם עורך-דין ידוע: אנשים שמגישים תביעות דיבה צריכים להיות מלאך או שטן. כי לא תמיד כדאי להגיש תביעות דיבה במשפט הישראלי. לפעמים תביעת הדיבה גורמת יותר נזק מאשר תועלת. 
       
נסים זאב (ש"ס):
       
       אני רוצה להזכיר לך, שהשטן הוא גם מלאך.
       
שר התחבורה מאיר שטרית:
       
       נכון - מלאך חבלה. אני לא רוצה לספר משהו - הוא כמעט משך אותי בלשון. אבל לעתים הרבה מאוד אנשים נמנעים מהגשת תביעות דיבה בשל הפרוצדורה הכרוכה בעניין, אשר גורמת להם לעתים יותר נזק מאשר תועלת.
       
היו"ר אלי בן-מנחם:
       
       השר ישיב על שאילתא מס' 2332 של חבר הכנסת יאיר פרץ. 
       
2332. תוכנית לפיתוח הנגב והגליל
       
חבר הכנסת יאיר פרץ שאל את ראש הממשלה
       ביום כ"ה בכסליו התשס"ה (8 בדצמבר 2004):
       
       פורסם כי מתגבשת תוכנית חירום להצלת הפריפריה וכי בארבע השנים הקרובות יוזרמו כ-17 מיליארד שקלים לעידוד מגורים, לבנייה ולהרחבת תשתיות בנגב ובגליל ולפיתוח האזור.
       
       רצוני לשאול:
       
       1. האם הידיעות נכונות? 
       
       2. אם כן – האם תובא התוכנית לאישור הכנסת?
       
       3. מה הם פרטי התוכנית, והאם הובטחו לה התקציבים הדרושים?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. משרד ראש הממשלה פועל לקדם תוכנית רב-שנתית לפיתוח הנגב והגליל. הפרסום בתקשורת על אודות התוכנית הנ"ל היה מוקדם מדי, לא בשמו ולא על דעתו של משרד ראש הממשלה, מאחר שצוות ההיגוי המכין את התוכנית טרם סיים לגבש את הצעותיו, התוכניות טרם הובאו בפני הממשלה, והתוכנית טרם הוצגה לשרי הממשלה ולמשרד האוצר.
       
       2. הממשלה, לאחר שתאשר את התוכנית, תפעל על-פי נוהלי העבודה הקבועים בין הכנסת והממשלה.
       
       3. מהאמור לעיל ברור, שאיננו יכולים להתייחס לתקציבים שטרם גובשו או לפרטי תוכנית שטרם סוכמו.
       
היו"ר אלי בן-מנחם:
       
       שר התחבורה ישיב על השאילתות הקשורות למשרדו: שאילתא מס' 1671 של חברת הכנסת גילה פינקלשטיין.
       
1671. חברות נשים בקואופרטיב "אגד"
       
חברת הכנסת גילה פינקלשטיין שאלה את שר התחבורה
       ביום ד' בתמוז התשס"ד (23 ביוני 2004):
       
       ב"מעריב" מיום כ"א בסיוון תשס"ד, 10 ביוני 2004, פורסם, כי כללי התקנון של קואופרטיב "אגד", שלא עודכנו מאז 1933, קובעים תנאים נוקשים המונעים מנשים לזכות בחברות בקואופרטיב, וכי בקרב 2,460 חבריו אין אף לא אשה אחת. 
       
       רצוני לשאול:
       
       1. האם נכון הדבר? 
       
       2. אם כן – מדוע חברה הנתמכת על-ידי המדינה פועלת לפי תקנון מיושן המפלה בין המינים?
       
       3. האם יתוקן המצב, בייחוד לאור העובדה שב"אגד" עובדות כיום 425 נשים?

תשובת שר התחבורה מאיר שטרית:
(לא נקראה, נמסרה לפרוטוקול)
       
       1. לצורך רכישת מניית חבר/ה ב"אגד" נדרש, לפי התקנון, רשיון נהיגה באוטובוס. בעבר היתה תקנה אשר מנעה מנשים להוציא בפועל רשיון נהיגה לאוטובוס. בתאריך 1 בינואר 1974 שונתה התקנה והתאפשר לכל בעל רשיון נהיגה פרטי, ובכלל זה נשים, להוציא רשיון נהיגה באוטובוס. כתוצאה מכך אין כיום כל מניעה תקנונית לקליטת נשים כחברות ב"אגד".
       
       2-3. משרד התחבורה אינו מעורב במערכת היחסים בין חברי האגודה להנהלתה. אם קיימת אפליה בפועל על בסיס גזע או מין באגודה, יש לפנות לרשם האגודות השיתופיות במשרד המשפטים, שהוא הגוף האחראי לנושא.
       
היו"ר אלי בן-מנחם:
       
       שאילתא מס' 2185 של חבר הכנסת אילן ליבוביץ - בבקשה. 
       
2185. סימון כבישים 
       
חבר הכנסת אילן ליבוביץ שאל את שר התחבורה
       ביום כ"ו בחשוון התשס"ה (10 בנובמבר 2004):
       
       בכבישים רבים ברחבי המדינה נערכו עבודות תיקון ותחזוקה. זה זמן רב הסימונים על הכביש בנתיבי-איילון אינם ברורים, ודבר עלול לגרום לאסון.
       
       רצוני לשאול:
       
       1. האם יש פיקוח על הסימון על-גבי כבישים?
       
       2. מתי עתידה להיפתר בעיית הסימונים ברחבי הארץ בכלל ובנתיבי-איילון בפרט?
       
       3. מדוע לא טופל נושא הסימון בנתיבי-איילון זמן כה רב?
       
שר התחבורה מאיר שטרית:
       
       אני מתכבד להשיב על שאילתא מס' 2185, של חבר הכנסת אילן ליבוביץ, בנושא סימון כבישים, כדלקמן:
       
       בשנה האחרונה מבוצעות בכביש 2, נתיבי-איילון, עבודות רבות של גורמים שונים לפי הפירוט הבא: הוספת מסילה שלישית בתוואי על-ידי רכבת ישראל; תוספת נתיב רביעי באיילון-דרום בקטע גלילות--ההלכה; הרחבת גשר מוזס; הרחבת גשר לה-גרדיה; עבודות אחזקה שוטפות לתיקון גלאי בקרה בכביש, תיקון תפרים, תיקון בורות וחריצים וכו'; גשר מקווה-ישראל מעל כביש מס' 1.
        
       לביצוע כל העבודות אין מנוס מלבצע הסטות תנועה, סימון חדש זמני ומחיקות של הסימון הישן. נושא מחיקת הסימון על-גבי הכביש הוא בעייתי, שכן בעת הצביעה הצבע נכנס אל תוך החללים של שכבת האספלט, וכדי למחוק לחלוטין יש צורך לקרצף את פס הצבע. לצורך כך קיימות מכונות מיוחדות אשר עובדות בקצב אטי. בנוסף, כדי לבצע עבודות מחיקה יש צורך בסגירת נתיבי התנועה ובתיאומים עם המשטרה.
        
       קיים פיקוח על ביצוע עבודות הסימון, אך הבעיה המרכזית אינה נובעת מהסימון עצמו אלא מהעובדה שבמהלך הסטות התנועה המבוצעות בלילות, לא ניתן להספיק ולבצע את המחיקות בקרצוף פס הצבע, ועל כן מבוצעת מחיקה זמנית על-ידי כיסוי בצבע שחור. בשעות הבוקר ואחר-הצהריים, כאשר קרני השמש נמוכות, נראים הפסים השחורים כמו הפסים הלבנים החדשים. מאידך גיסא, עקב ריבוי כלי הרכב - 750,000 כלי רכב ביממה בכביש 20 - הצבע השחור נשחק בחלקו ומתחיל לבצבץ הצבע הלבן.
       
       חברת "נתיבי איילון" ביצעה את עבודות המחיקה הנדונות בשאילתא באופן רציף, אך בהתחשב במגבלות המשטרה ובריבוי הפעולות והעבודות בכביש 20, פעולה זו התארכה לשבועות  אחדים ואף יותר. 
       
       כדי לתת מענה חלקי לבעיה זו החליטה משטרת ישראל לבצע בתאריך 15 בנובמבר 2004 בלילה סגירה כוללת של כביש 20 במסלול לכיוון דרום בקטע שממחלף שבעת הכוכבים ועד מחלף לה-גרדיה, ולרכז בו כמה שיותר פעולות של הסטות תנועה, מחיקת סימון, פירוק גשרי בקרה ושילוט, החלפת נורות בפנסי תאורה ועבודות אחזקה שונות. אימוץ שיטה זו גם בכבישים אחרים יוכל לצמצם את ההפרעות המתמשכות על פני תקופה ארוכה.
       
היו"ר אלי בן-מנחם:
       
       שאלה נוספת. אני רק מקווה שהתשובה תהיה קצרה, אדוני השר.
       
אילן ליבוביץ (שינוי):
       
       אדוני השר, אני מודה לך על התשובה המפורטת. למרות זאת, עדיין, נכון לסוף השבוע האחרון, יש סימון כפול בנתיבי-איילון ובכבישים נוספים. אני מפנה את תשומת לבך לכך שהסימון הכפול הזה גורם בסופו של דבר לתאונות, כיוון שמי שנוסע שם - וגם אני התכבדתי לנסוע שם - לא מצליח להבחין באיזה נתיב הוא אמור לנסוע. אני לא מצליח לקבל ממך תשובה מתי הבעיה הזאת תיפתר, ולא מדובר רק בנתיבי-איילון.
       
שר התחבורה מאיר שטרית:
       
       אני אבדוק את הבעיה שאתה מעלה, רק הסברתי מה קרה בקטע שציינת - כביש 20, שעליו נמצאות אותן מחיקות. הבעיה באמת חוזרת על עצמה בכבישים רבים אחרים. אני אעיר את תשומת לב המשרד ו"נתיבי איילון" לנקודה הספציפית שאתה מעלה. 
       
היו"ר אלי בן-מנחם:
       
       שר התחבורה ישיב על שאילתא מס' 2195 של חבר הכנסת יצחק וקנין.
       
2195. טענות של נוסעי "ישראייר"
       
חבר הכנסת יצחק וקנין שאל את שר התחבורה
       ביום כ"ו בחשוון התשס"ה (10 בנובמבר 2004):
       
       פורסם, כי נוסעי טיסת "ישראייר" שטסו לארה"ב התלוננו על כך שהטיסה התעכבה שעה, במסכים המרכזיים הוקרנו סרטים שגרמו להם לתחושה קשה, והם לא קיבלו מנות כשרות שהזמינו.
       
       רצוני לשאול:
       
       האם נבדקו הטענות ונמצאו מוצדקות?
       
שר התחבורה מאיר שטרית:
       
       חברת "ישראייר" מפעילה את כל טיסותיה בארץ ובחוץ-לארץ תוך הקפדה על לוח הזמנים של הטיסות. עיכובים בטיסות מתרחשים מעת לעת ויכולים לנבוע מסיבות רבות, כגון בעיות ביטחון, עומסים בשדה התעופה בארץ ובחוץ-לארץ, תקלות תפעול וכדומה. כדי לתת הסבר מדויק למקרה נשוא השאילתא, יש להעביר לחברה את פרטי הטיסה על מנת לברר מה גרם לעיכוב ומה היה משכו.
       
       "ישראייר" מספקת לנוסעים בכל טיסותיה מזון כשר. בקו המדובר, בין ישראל לארצות-הברית, המזון מסופק בידי חברת "אל-שפ" בישראל וחברת "בורנשטיין" בארצות-הברית. בנוסף, ניתנת לנוסע האפשרות להזמין, בעת ביצוע ההזמנה לטיסה, ארוחה בהכשר בד"ץ, או ארוחות צמחוניות, דיאטטיות וכדומה. שוב, כדי להתייחס לטענה ספציפית, יש להעביר לחברה את פרטי הטיסה ופרטי הנוסע הספציפי שטוען כי לא קיבל את מבוקשו.
       
       משרדי אינו מעורב בסוג מערכות הבידור המותקנות על גבי המטוסים של חברות התעופה בישראל. דבר זה מתנהל בהתאם לשיקוליהן העסקיים של חברות התעופה, ובידי הנוסע קיימת האפשרות לבחור באיזו חברת תעופה ברצונו לטוס, כמקובל בכללי השוק. 
       
היו"ר אלי בן-מנחם:
       
       שאלה נוספת לחבר הכנסת וקנין, בבקשה. 
       
יצחק וקנין (ש"ס):
       
       אדוני היושב-ראש, אדוני השר, על-פי השאילתא היתה טענה נוספת, של הקרנת סרטים. אני חושב שהדבר הזה צריך לקבל תשומת לב מאוד מאוד רצינית. לא פעם ציבור דתי, ציבור חרדי, והייתי אומר אפילו הורים שהם לא דתיים טסים עם ילדיהם ומוקרנים סרטים שציבור כזה בוודאי לא יכול לראות. מישהו צריך להנחות, הרי בכל זאת מדובר בישיבה יחד במטוס, במיוחד בטיסה לארצות-הברית שאורכת כ-11 או 12 שעות. אני חושב שמישהו צריך לתת את דעתו על כך שהסרטים יהיו סרטים צנועים, ולא סרטים שבוודאי הורים וילדים לא יכולים לראות אותם, וציבור דתי ודאי שלא יכול לראות אותם. 
       
שר התחבורה מאיר שטרית:
       
       אבל הם לא מוכרחים לראות. מי שלא ירצה, לא יסתכל על המסך. 
       
עמרי שרון (הליכוד):
       
       אדוני השר, הסרטים במטוסים הם ורסיה מצונזרת שהותאמה מראש למשפחות עם ילדים, במיוחד בגלל הרגישות הזאת. 
       
יצחק וקנין (ש"ס):
       
       אני לא בטוח שמה שכבודו אומר נכון. אני כרגע חוזר מטיסה ב"אל על".
       
שר התחבורה מאיר שטרית:
       
       איזה סרט ראית?
       
יצחק וקנין (ש"ס):
       
       לא ראיתי. אני שומע את הטענות האלה גם מציבור אחר. בטח ב"ישראייר" הדברים לא מסודרים. 
       
היו"ר אלי בן-מנחם:
       
       תודה לחבר הכנסת וקנין. 
       
שר התחבורה מאיר שטרית:
       
       אני אגיד לך איפה הבעיה, חבר הכנסת וקנין - במטוסים קטנים. אין בעיה עם מערכות וידיאו אישיות ליד הנוסע. במערכות גדולות, למשל כשאתה טס ב"אל על" לניו-יורק, יש לכל אחד על-ידו מסך שלו ויש מבחר של סרטים. הוא יכול לבחור סרט שהוא רוצה – הוא יכול לבחור סרט אנימציה, הוא יכול לבחור תוכנית בידור וכן הלאה. במטוסים קטנים אין אופציה כזאת, לכן שם יש מסך. רוב הנוסעים רוצים לראות סרט, כיוון שהם משתעממים בזמן הנסיעה. 
       
יצחק וקנין (ש"ס):
       
       אין בעיה עם הסרטים, השאלה היא מה החומר שמקרינים.
       
שר התחבורה מאיר שטרית:
       
       הסרטים מותאמים להקרנה במטוסים. ברור שזה לא מגיע לרמה שאתה היית רוצה שתהיה שם, אבל תחשוב על נוסעים אחרים שאינם דתיים. אלה רוצים דווקא לראות סרטי אקשן וסרטים אחרים, כדי ליהנות ולהעביר את הזמן. אז ברור שאי-אפשר לתת לכל אחד בדיוק כרצון לבו. 
       
2279. מסע פרסום לפרויקט נתב"ג-2000
       
חברת הכנסת רוחמה אברהם שאלה את שר התחבורה
       ביום י"א בכסליו התשס"ה (24 בנובמבר 2004):
       
       לאחרונה נודע לי, כי רשות שדות התעופה מממנת מסע פרסום לנתב"ג-2000 בעלות של מאות אלפי דולרים.
       
       רצוני לשאול:
       
       1. האם נכון הדבר?
       
       2. אם כן – מדוע נדרשת הרשות לפרסם את הפרויקט המפורסם ממילא תוך הוצאת כספי הציבור?
       
שר התחבורה מאיר שטרית:
       
       אדוני היושב-ראש, טרמינל 3 בנתב"ג הוא ממתקני התשתית האסטרטגיים הגדולים והמורכבים ביותר שהוקמו עד כה במדינת ישראל. פתיחתו ביום 2 בנובמבר 2004 לפעילות תעופתית בין-לאומית היתה אירוע משמעותי, שחייב היערכות תקשורתית והסברתית מתאימה.
       
       במסגרת פעילות ההסברה הנרחבת לקראת פתיחת הטרמינל החדש, החליטה מועצת המנהלים של רשות שדות התעופה להפיק גם תשדיר שירות בטלוויזיה. תשדיר השירות היה חלק ממאמץ ההסברה הכולל לציבור הנוסעים והמשתמשים לרגל השקת הטרמינל, והוא הציג את החידושים שבעזרתם יכול הציבור לקבל מידע על הטרמינל החדש. כמו כן פורסמו נתיבי הגישה, מפות הטרמינל ומספרי טלפון חיוניים באמצעי התקשורת הכתובה, כל זאת במטרה להקל את ההתמצאות במתחם החדש.
       
       מסע הפרסום מומן כולו על-ידי רשות שדות התעופה, והפרסום בוצע על-ידי לשכת הפרסום הממשלתית בתעריף הממשלתי המקובל, שהוא מהזולים בשוק. ההיקף הכספי הכולל של מסע הפרסום ופעילויות ההסברה עמד על כ-500,000 דולר, וכלל, כאמור, תשדיר שירות בטלוויזיה ופרסום באינטרנט ובעיתונות הכתובה.
       
       יודגש, כי בהיקף פרויקט של כמיליארד דולר, מסע הסברה חיוני בעבור קהל הנוסעים והמשתמשים הוא דבר מחויב המציאות, במיוחד כאשר עלות פעילות זו מהווה פחות מפרומיל מעלות הפרויקט בכללותו.
       
היו"ר אלי בן-מנחם:
       
       שאלה נוספת, חברת הכנסת אברהם?
       
רוחמה אברהם (הליכוד):
       
       לא. 
       
2300. היחס ללא-יהודים בשדה התעופה בהרצלייה
       
חברת הכנסת נעמי בלומנטל שאלה את שר התחבורה
       ביום י"ח בכסליו התשס"ה (1 בדצמבר 2004):
       
       לאחרונה פורסם, כי בשדה התעופה בהרצלייה ננקטת אפליה כלפי מי שאינם יהודים.
       
       רצוני לשאול:
       
       1. האם נכון הדבר?
       
       2. כיצד תימנע הישנות הדבר?

תשובת שר התחבורה מאיר שטרית:
(לא נקראה, נמסרה לפרוטוקול)
        
       1. אין ולא היתה כל הנחיה המונעת את טיסתם של לא-יהודים משדה התעופה הרצלייה. להיפך, בשדה התעופה הנ"ל פעילים כמה חניכים לא יהודים של בתי-הספר לתעופה, הרשאים, בדיוק כמו כל חניך אחר, לטוס בכל עת. רשות שדות התעופה אמונה על מתן שירות וביטחון לקהל הנוסעים והמשתמשים בשדות התעופה שתחת אחריותה, בהתאם להנחיות הגופים המנחים ביטחונית וללא כל הבדל דת, גזע ומין. 
       
       שדה התעופה הרצלייה מיועד בעיקר לפעילות בתי-הספר לטיסה. רשות שדות התעופה פועלת בשדה תעופה זה בהתאם להנחיות גופי הביטחון, קב"ט משרד התחבורה ושירות הביטחון הכללי. טיסה שאינה נמנית עם הפעילות הסדירה של בתי-הספר לתעופה ומוגדרת כטיסה מסחרית, מחייבת תיאום מוקדם, כפי שידוע לכל מפעילי כלי הטיס במקום, לצורך הסדרת הליך הבידוק הביטחוני. בממוצע מתקיימות במקום כשתי טיסות מסחריות בלבד בשבוע.
        
       במקרה הספציפי שאליו מתייחסת השאילתא לא בוצע תיאום מוקדם, ולכן לא ניתן היה לאפשר את הטיסה במועד שבו היתה מעוניינת המתלוננת. משלא תואם מראש הליך הבידוק הביטחוני, הופנו הנוסעת ושאר חבריה לטיסה לשדה התעופה בשדה-דב להשלמת הליכי הבידוק. צר לי על כך שהנוסעת חשה נפגעת, אך הקפדה על נוהלי הביטחון הינה מחויבת המציאות בזמנים קשים אלו, ואין כל אפשרות לחרוג מהם בלי לסכן את ביטחון הציבור. 
        
       2. בעקבות פניות מצד משתמשים בשירותי שדה התעופה הרצלייה, הנחה מנכ"ל הרשות את הגורמים המקצועיים לבצע להבא את הליך הבידוק הביטחוני גם ללא תיאום מראש. 
     
       
2301. מדיניות שימוש בדלק חלופי לתחבורה
       
חבר הכנסת רומן ברונפמן שאל את שר התחבורה
       ביום י"ח בכסליו התשס"ה (1 בדצמבר 2004):
       
       בעולם המערבי הולך ומתרחב השימוש בביו-דיזל לתחבורה. שימוש בביו-דיזל מזהם פחות, מקטין פליטות פחמן ופוגע פחות בבריאות, וניתן לייצרו מחומרים צמחיים.
       
       רצוני לשאול:
       
       האם יש אסטרטגיה לטווח ארוך בכל הקשור לדלק חלופי לתחבורה והחדרתו למשק, ואם כן – מה היא?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       משרד התחבורה מקדם בברכה כל רעיון חדש בתחומים הקשורים לנושאי תחבורה, ובכלל זה שימוש בדלק חלופי לתחבורה. משרדי בוחן באופן קבוע, באמצעות ועדה בין-משרדית בראשות נציג משרד התשתיות, את הנושא של הנעות חלופיות לכלי הרכב. המשרד אישר שימוש ברכב המונע בגז פחמימני מעובה, גפ"מ, לרבות הסבת כלי רכב בנזין ישנים - משנת ייצור 1995 - להנעה בגפ"מ. בנוסף, אישרנו ייבוא שני תוצרי כלי רכב היברידיים בעלי מנוע בנזין ומנוע חשמלי. 
       
       בעולם נפוץ השימוש בדלק מתיל-אסטר של זרעי שמן – methyl-ester of rapeseed oil , RME – עבור מנועי דיזל, המופק משמנים צמחיים ואתריים, כלומר, ממקורות אנרגיה מתחדשים, כדלק עבור מנועי דיזל. החומר נקרא על-פי רוב ביו-דיזל. הביו-דיזל מיוצר מתוצרי חקלאות, בעיקר צמחי שמן, דבר המצריך שטחים נרחבים לגידול התוצר ולאחסונו כדי לספק את כמות הדלק הנדרשת במשך כל השנה. כמו כן נדרשות כמויות גדולות של מים להשקיה. השימוש בביו-דיזל כדלק חלופי לכלי רכב תורם להפחתת פליטת מזהמים, לרבות גזים המשפיעים על אפקט החממה. עלות הביו-דיזל תלויה בבחירה של חומר הגלם שממנו מיוצר הדלק, בתנאי השוק ובשיעור המס. 
       
       השימוש בביו-דיזל להנעת רכב מבוצע בהתאם לחלופות הבאות: א. שימוש בביו-דיזל כתוסף לדלק סולר: משרד התחבורה מתיר שימוש בביו-דיזל על-פי התקן הישראלי 107, חלק 1 - סולר תחבורה, על-פיו ניתן להשתמש בביו-דיזל כתוסף לדלק סולר; ב. שימוש בביו-דיזל כדלק עיקרי לתדלוק כלי רכב: טרם מתן אישור ייבוא ושימוש בכלי רכב המותאמים לביו-דיזל ולהתרת ההפצה של דלק זה, נדרש לוודא עם משרד התשתיות את כל הכרוך באספקה שוטפת של הביו-דיזל לתדלוק כלי הרכב מההיבטים הבאים: מקור חומר הגלם המועדף לייצור הדלק, האפשרות לאספקתו בכמות המתאימה, עלותו ועוד.
       
       ממינהל הדלק במשרד התשתיות נמסר, כי לאחרונה החלו בבדיקת הנושא בכללותו בהיבטי כדאיות כלכלית, תועלות סביבתיות, מקורות חומר הגלם, ייצור הדלק, אספקה ועוד.

       
2302. שירות הרכבות בקו באר-שבע
       
חבר הכנסת יעקב מרגי שאל את שר התחבורה
       ביום י"ח בכסליו התשס"ה (1 בדצמבר 2004):
       
       פורסם, כי ציבור הנוסעים ברכבות בבאר-שבע מתלונן על קרונות ישנים, צפיפות רבה בקווים, במיוחד בשעות העומס, תקלות ברציף ומחירי מזנון גבוהים. רבים מתושבי הנגב נוטשים את הנסיעה ברכבת, שנועדה להקל את הנסיעה מהפריפריה למרכז.
       
       רצוני לשאול:
       
       1. האם נבדקו התלונות ונמצאו מוצדקות? 
       
       2. אם כן – האם קיימת הנחיה להציב לשירות הנגב קרונות ישנים?
       
       3. כיצד פועל משרדך לתיקון התקלות ולשיפור השירות?
       
שר התחבורה מאיר שטרית:
       
       1, 3. הנסיעה ברכבת בימי ראשון בבוקר ובימי חמישי אחר-הצהריים מתאפיינת בצפיפות יחסית למועדי נסיעה אחרים. יצוין, כי צפיפות מאפיינת קווי נסיעה רבים במועדים הנ"ל, הן ברכבת ישראל והן בשאר שירותי התחבורה הציבורית, ואינה תופעה המאפיינת אך ורק את קו באר-שבע--תל-אביב. בנוסף, שיעור הדיוק של רכבות הנוסעות בקו באר-שבע נמוך יחסית לממוצע, וזאת בשל קיומה של מסילה יחידה. דבר זה גורם לכך שתקלה ברכבת אחת חוסמת את המסילה גם עבור רכבות אחרות. 
       
       על מנת לתת מענה לעומסים ולרמת הדיוק, רכבת ישראל החלה בעבודות להכפלת המסילה לבאר-שבע ואף הזמינה רכבות חדשות. הכפלת המסילה תביא, בצד הגדלת כמות הרכבות הפעילות בקו, אף לקיצור משך זמן הנסיעה ולשיפור ניכר ברמת הדיוק של הרכבות.
       
       2. רכבת ישראל מפעילה בקו לבאר-שבע רכבות מסוג "קרונוע IC-3". רכבות אלו הן המרווחות והמהירות ביותר הנמצאות כיום בשימוש רכבת ישראל. הרכבות נכנסו לתפעול בשנים 1993-2003, כך שבוודאי שלא ניתן להגדירן כרכבות ישנות.
       
היו"ר אלי בן-מנחם:
       
       שאלה נוספת לחבר הכנסת מרגי, בבקשה. 
       
יעקב מרגי (ש"ס):
       
       אדוני השר, ברצוני להפנות את תשומת לבך למצב ששני נוסעים יורדים ממטוס בנתב"ג בשעות שבהן התחבורה הציבורית היא לא כל כך בתדירות גבוהה. האחד יכול לעלות על רכבת ולנסוע למרכז הארץ וצפונה, ולשני אין האפשרות הזאת, זאת אומרת דרומה. הייתי רוצה לדעת אם השר מתכוון להורות לזרז את שדרוג המסילה מנתב"ג לבאר-שבע. 
       
שר התחבורה מאיר שטרית:
       
       זה קורה באופן אוטומטי, חבר הכנסת מרגי, מכיוון שברגע שיש הכפלת המסילה לבאר-שבע – הרי המסילות מתחברות בסוף הדרך למסילות שמגיעות לנתב"ג. הבעיה היא היכולת שלהם להכניס רכבות נוספות למסילה לבאר-שבע. כשיש מסילה אחת, לא יכולים. כשיש שתי מסילות, לא תהיה בעיה להכניס כמות רכבות הרבה יותר גדולה, בזמינות יותר גדולה. 
       
2416. תקנות התעבורה לעניין בדיקת שכרות
       
חבר הכנסת ניסן סלומינסקי שאל את שר התחבורה
       ביום י' בטבת התשס"ה (22 בדצמבר 2004):
       
       תקנות התעבורה מאפשרות בדיקת נשיפה, דם ושתן לאיתור שכרות – תקנה 169ג. בפועל התקנות מפרטות את אופן הבדיקה רק לעניין בדיקת נשיפה – תקנה 169ד, ולעניין בדיקת דם – תקנה 169ה, ואינן מתייחסות לבדיקת שתן שהיא הבדיקה הרלוונטית לאיתור סמים. בית-המשפט מתקשה להאשים נהגים סוררים על סמך בדיקה זו.
       
       רצוני לשאול:
       
       1. מדוע לא יוחדה תקנה לעניין בדיקה זו?
       
       2. האם יוסיף משרדך תקנה מיוחדת לעניין בדיקת השתן?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-2. נהיגה בשכרות היא תופעה מסוכנת ביותר, ולצערי הרב הפכה בשנים האחרונות לנפוצה הרבה יותר משהיתה בעבר. המאבק בתופעה זו הוא מאבק משולב של הסברה וחינוך מחד גיסא, ואכיפה תקיפה מאידך גיסא. ביום 21 בנובמבר 2004 אישרה הממשלה הצעת חוק שהגשתי לתיקון פקודת התעבורה, הכוללת הסדר חדש לעניין בדיקות שכרות, לרבות סמים, במקום ההסדר הקיים בתקנות התעבורה זה שנים, שאיננו תואם לא את צורכי האכיפה, לא את הכלים המקצועיים הקיימים ולא את החקיקה הכללית בענייני חיפוש בגופו של אדם. הצעת חוק זו צפויה לעלות לקריאה ראשונה כבר בימים הקרובים.
       
       החוק המוצע יסדיר את עריכתן של בדיקות נשיפה, שתן ודם לשם בדיקה אם מי שנוהג ברכב הוא שיכור או מסומם. כן מוצע לקבוע את הנסיבות שבהן יבוצעו בדיקות אלה, וכי סירוב להיבדק ייחשב כנהיגה בשכרות. 
       
       אני מאמין שהצעת החוק שהצעתי תיתן למשטרה כלים טובים יותר לאיתור נהגים שיכורים או מסוממים, ובכך תקל את מלאכת התביעה להביא להרשעה ולענישה של נהגים אלו, לצד הגדלת ההרתעה מפני נהיגה תחת השפעת סמים או אלכוהול. להצעת החוק חשיבות רבה בעיני לשם הגברת הבטיחות בדרכים, ואני מקווה שהליכי חקיקתה יושלמו במהרה, לטובת הציבור כולו.
        
היו"ר אלי בן-מנחם:
       
       שר התחבורה ישיב על שאילתות שהוגשו לשר לאיכות הסביבה. 
       
       
2058. שרפת פסולת וגזם באזור מבשרת-ציון
       
חבר הכנסת עמרי שרון שאל את השר לאיכות הסביבה
       ביום ה' בחשוון התשס"ה (20 באוקטובר 2004):
       
       נודע לי, כי המועצה המקומית מבשרת-ציון משליכה גזם ופסולת ולאחר מכן שורפת אותו בסמוך לבתי התושבים.
       
       רצוני לשאול:
       
       1. האם הידיעה נכונה? 
       
       2. אם כן – כיצד מפקח משרדך על השלכת הגזם של הרשויות המקומיות?
       
       3. האם פועל המשרד לסגירת אתרי השלכת גזם בלתי מורשים, ואם כן – כיצד?
       
שר התחבורה מאיר שטרית:
       
       אדוני היושב-ראש, ראשית הרשה לי לציין, שבשאילתות של משרד התחבורה, שאני האחראי עליו, עניתי על השאילתות עד האחרונה שבהן. האחרונה היא מ-22 בדצמבר. לפחות אצלי אני משתדל לא לעכב את השאילתות ולענות עליהן בהקדם האפשרי. 
       
       אני מתכבד להשיב על השאילתא של חבר הכנסת עמרי שרון. 
       
       1. שרפת גזם במבשרת-ציון ידועה למשרד לאיכות הסביבה. בעבר נפתח תיק חקירה נגד הרשות המקומית על-ידי המשטרה הירוקה בגין עבירה זו. כיום מתבצעת פעילות להסדרה סטטוטורית של האתר בתחום הרשות, לרבות רשיון עסק. עד להסדרה המלאה מפונה הגזם על-ידי קבלן לאתר "ברקת".
       
       2. המשרד לאיכות הסביבה מפקח על פינוי גזם באמצעות פקחי המשטרה הירוקה. הגזם מהווה רכיב אחד מהפסולת המעורבת ודינו כפסולת לכל דבר ועניין.
       
       3. המשרד לאיכות הסביבה פועל להסדרת הנושא מכוח חוק שמירת הניקיון, חוק המים והחוק למניעת מפגעים מ-1965. אתר בלתי מוסדר עובר הליכי אכיפה מינהלית ופלילית. משרדנו מסייע לרשויות מקומיות למחזר גזם בשיעור של 25 שקלים לטונה בעבור גזם מרוסק באתר מוסדר. בשנת 2003 סייע המשרד לאיכות הסביבה בקיצוץ ומיחזור 152,000 טונות, שבעבורו שולמו לרשויות כ-400,000 שקלים. 
       
היו"ר אלי בן-מנחם:
       
       חבר הכנסת עמרי שרון, שאלה נוספת?
       
עמרי שרון (הליכוד):
       
       לא. 
       
2078. עבודה בשבתות ובמועדי ישראל ברשות הטבע והגנים הלאומיים
       
חבר הכנסת אריה אלדד שאל את השר לאיכות הסביבה
       ביום ה' בחשוון התשס"ה (20 באוקטובר 2004):
       
       נודע לי, שרשות הטבע והגנים הלאומיים פועלת 364 ימים בשנה.
       
       רצוני לשאול:
       
       1. האם הידיעה נכונה? 
       
       2. אם כן – כמה מהעובדים עובדים בשבתות ובחגים?
       
       3. האם לכל העובדים בשבתות ובחגים יש אישור מהממונה?
       
       4. האם ניתן לצמצם את מספר העובדים בשבתות ובחגים?
       
שר התחבורה מאיר שטרית:
       
       אדוני היושב-ראש, אני מתכבד להשיב על השאילתא של חבר הכנסת אריה אלדד. 
       
       1. רשות הטבע והגנים עובדת 364 ימים בשנה בשני מישורים: האחד, אכיפה בשטחים הפתוחים – פקחים שחוק שעות עבודה ומנוחה לא חל עליהם. השני, קליטת קהל בשמורות טבע וגנים לאומיים.
       
      2. בשבתות ממוצעות עובדים כ-150 עובדים, בחגים יש תגבור לכ-200 עובדים, בכלל זה בשמורות ובגנים קולטי קהל.
       	
      3. קיים אישור הממונה על היתרי עבודה בשבת במשרד התעשייה, המסחר והתעסוקה. 
       
      4. הרשות ועובדיה עושים ככל שניתן לצמצם את העבודה בשבת. קיים מעקב צמוד על כל יום ושעה.
      
היו"ר אלי בן-מנחם:
       
       שאלה נוספת, חבר הכנסת אריה אלדד, בבקשה. 
       
אריה אלדד (האיחוד הלאומי - ישראל ביתנו):
       
       אדוני השר, תודה על תשובתך. המספרים באמת מדהימים. מדובר ברשות שאין כלל חולקים על חשיבות עשייתה בתחום שמירת הטבע והנוף, אבל מה בין זה ובין גביית תשלום עבור כניסה לשמורת הטבע בשבתות, האם זה נחשב באמת מעשה שאי-אפשר לוותר עליו? אני לא מציע לוותר על פיקוח ושמירה על ערכי הטבע, אבל למה לגבות כסף בשבתות באותם מקומות? 
       
שר התחבורה מאיר שטרית:
       
       חבר הכנסת אלדד, הסיבה מאוד פשוטה, כי רשות הגנים חיה מהכסף הזה. חלק גדול מתקציבה בא מהסכומים שאנשים שמשלמים כדי להיכנס לגנים. אדם שאיננו רוצה לחלל שבת ולשלם כסף, יש לו אופציה לעשות את זה. כידוע, רשות הגנים מנפיקה כרטיס חבר למי שמעוניין בכך, בתשלום חד-פעמי שנתי לכל המשפחה, אם אני לא טועה, 49 שקלים לכל השנה, או 100 ומשהו שקלים לכל השנה לכל בן-אדם, והוא יכול להיכנס חופשי מתי שהוא רוצה. הרשות חייבת לקבל הכנסה. 
       
אריה אלדד (האיחוד הלאומי - ישראל ביתנו):
       
       הבעיה של האדם שמשלם נפתרת על-ידי מה שהשר הציע. 
       
שר התחבורה מאיר שטרית:

       
       אז מה הבעיה? 

אריה אלדד (האיחוד הלאומי - ישראל ביתנו):
       
       שהמדינה גובה כסף בשבת. 
       
שר התחבורה מאיר שטרית:
       
       אין ברירה. 
       
אורי אריאל (האיחוד הלאומי - ישראל ביתנו):
       
       המדינה עושה עסקים בשבת? 
       
שר התחבורה מאיר שטרית:
       
       בטח. רשות שדות התעופה, למשל, ידידי חבר הכנסת אורי אריאל, גובה בשבת, מה לעשות. יש מקומות שבכל זאת עובדים בשבת, ואי-אפשר להחיל שיתוק מוחלט על המדינה. בהרבה מקומות גובים. 
       
       
2098. חזיריות באעבלין
       
חבר הכנסת אורי אריאל שאל את השר לאיכות הסביבה
       ביום י"ב בחשוון התשס"ה (27 באוקטובר 2004):
       
       פורסם, כי 20% מכמות האמוניה המגיעה למתקן הטיפול בשפכים בחיפה מקורה בחזיריות באעבלין, המגדלות עשרות אלפי חזירים. משמעות הדבר, שאין טיפול ממשי בשפכים במקום.
       
       רצוני לשאול:
       
       1. מה הוא הנזק שחזיריות אלו גורמות? 
       
       2. האם הן ייסגרו? 
       
       3. אם לא – כיצד יימנע נזק לסביבה? 
       
שר התחבורה מאיר שטרית:
       
       אדוני היושב-ראש, אני מתכבד להשיב על השאילתא של חבר הכנסת אורי אריאל. 
       
       מידע כללי: בשטח השיפוט של היישוב אעבלין יש 20 חזיריות שגדלים בהן מעל 100,000 חזירים, וכן קיים בית-נחירה שהחזירים נשחטים בו. בשנתיים האחרונות, עקב פעילות אכיפה נמרצת של המשרד לאיכות הסביבה בשיתוף המשטרה הירוקה, הוגשו כמה כתבי אישום כנגד בעלי החזיריות, והדבר הביא להפסקת הזרמת שפכי החזיריות ישירות לנחל אבליים ולחיבור מרבית החזיריות למערכת הביוב ואף לסגירת חזירייה.
       
       מרבית השפכים שזורמים מהחזיריות למט"ש חיפה מקורם במתקן קדם-טיפול אחד, בבעלות שותפות המגדלים אעבלין. לפי נתונים שהציג איגוד ערים ביוב-חיפה למשרדנו, מדי יום זורמים ממתקן המגדלים למט"ש חיפה כ-1,000 מ"ק שפכים באיכות ירודה, החורגים מדרישות איגוד ערים ביוב-חיפה בעשרות, מאות ואלפי אחוזים במרכיבי אמוניה, זרחן, מלחים וחומר אורגני.
       
       1. מה הנזק שהחזיריות גורמות - הנזק למתקן הטיפול בשפכים בחיפה ולסביבה הנובע מהזרמת שפכי החזיריות באיכות ירודה הוא: א. סתימת קו הולכת השפכים וזרימת ביוב לסביבה. המשמעות הסביבתית של חריגות במוצקים מרחפים, כלל מוצקים, מוצקים שוקעים וכלורידים היא סכנה מוחשית ומיידית להצטברות משקעים בקו הולכת השפכים למט"ש חיפה וסתימתו. רבות הפעמים שקו ביוב זה נסתם ושפכים זרמו ממנו לסביבה בקטעים שונים, כפי שמתרחש לעתים בקריית-ביאליק. סתימת קווי הולכת השפכים גורמת לרשויות המקומיות האחראיות להולכת השפכים השקעה כספית גבוהה בניקוי ותחזוקה של קווי הביוב ותחנות השאיבה; ב. פגיעה באיכות הקולחים המיועדת להשקיה חקלאית וזיהום מקורות מים; ג. פגיעה בתהליכי הטיהור במט"ש חיפה; ד. השקעת אנרגיה רבה לטיהור שפכים.
       
       2. המשרד לאיכות הסביבה אוכף על שותפות המגדלים באעבלין את החוקים הסביבתיים בנושאי זיהום מקורות מים והזרמת שפכים למערכת הביוב שלא בערכים הנדרשים. בעלי החזיריות נחקרו על-ידי המשטרה הירוקה, ובקרוב יגיש המשרד לאיכות הסביבה כתב אישום כנגד שותפות המגדלים, שבו יבקש מבית-המשפט לסגור את החזיריות או לחייבם להסדיר את בעיית השפכים.
       
       3. המשרד לאיכות הסביבה פנה לנציב המים במטרה לצמצם את כמות אספקת המים לחזיריות, עד לטיפול נאות בשפכים. במקביל, המשרד לאיכות הסביבה סבור שפעולות האכיפה כנגד שותפות המגדלים יאלצו אותם להשקיע בשדרוג מתקני הטיפול בשפכים ובכך להזרים את השפכים באיכות נדרשת, כפי שכל עסק מחויב על-פי חוק.
       
היו"ר אלי בן-מנחם:
       
       שאלה נוספת לחבר הכנסת אורי אריאל, בבקשה. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, אדוני השר, אני רק רוצה להודות על התשובה המפורטת. אני יכול להבין את האיחור בתשובה עקב מחלתה של השרה יהודית נאות ז"ל. תודה. 
       
היו"ר אלי בן-מנחם:
       
       תודה לחבר הכנסת אורי אריאל. 
       
שר התחבורה מאיר שטרית:
       
       אדוני היושב-ראש, רק לומר מלה אחת נוספת בעניין החזיריות. אחד הדברים שממריצים גידול חזירים הוא העובדה, שבשר החזיר, שנמכר באותם מקומות שבהם מוכרים בשר חזיר, נמכר במחיר זול לאין ערוך ממחיר בשר כשר. יש פער אדיר במחיר. יש אוכלוסיות גדולות במדינה, שמבחינתן לקנות בשר חזיר או בשר בקר כשר - המחיר שהם צריכים לשלם גבוה פי כמה; פי כמה, לא בכמה אלא פי כמה. זה מעודד כמובן אוכלוסיות שאין להן קשר לדת, אוכלוסייה שמסוגלת לאכול חזיר, לקנות חזיר. העלות של השחיטה הכשרה היא גבוהה, גבוהה מאוד; לדעתי, אגב, ללא הצדקה. אני חושב שהעניין מחייב בדיקה, דווקא של אלה שמעוניינים בכך, לראות איך אפשר להוריד את העלויות הנלוות בשחיטה הכשרה, שמעלות את מחיר הבשר הכשר לממדים שאזרח לא עומד בהם. הרבה מאוד אנשים, לצערי, נגררים לכל מיני חנויות מפורסמות בארץ לקנות את המוצרים האלה, או מוצרי טרפה, או מוצרי חזיר, במחירים נמוכים לאין ערוך ממחירי בשר כשר. אני חושב שזה מחייב איזה טיפול דווקא בצד הרבני, לראות איך מורידים את העלויות של השחיטה הכשרה. 
       
אורי אריאל (האיחוד הלאומי - ישראל ביתנו):
       
       אולי נחייב אותם לעשות שחיטה כשרה? 
       
       
2087. השמירה על חוות לגידול בעלי-חיים מסוכנים
       
חברת הכנסת גילה פינקלשטיין שאלה את השר לאיכות הסביבה
        ביום כ"ה בכסליו התשס"ה (8 בדצמבר 2004):
       
       פורסם ב"ידיעות אחרונות" ביום כ"ח בתשרי תשס"ה, 13 באוקטובר 2004, כי 1,000 תנינים, שחלקם נגנבו מחוות גידול תנינים בדרום הארץ, עלולים להגיע למקורות מים ובתוך שנה להוות סכנה חמורה למטיילים. 
       
       רצוני לשאול:
       
       1. האם נכון הדבר? 
       
       2. אם כן – האם יש קריטריונים לבטיחות ולהגנה על חוות לגידול בעלי-חיים מסוכנים לציבור?
       
       3. כיצד יטפל משרדך בחוות מעין אלו? 
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. בסך הכול שוחררו לשוק כ-70 תנינים; מדובר בשתי הטלות שנגנבו מחוות הגידול. מתוכם נתפסו 14, ו-30 פרטים מתו באילת בתוך מכולה כתוצאה מחשיפה לשמש - על בסיס מידע מודיעיני - כ-30 פרטים הוברחו לרשות הפלסטינית, פרטים בודדים עדיין חופשיים.
       
       2-3. הרשות מבצעת סריקות לאורך הירקון, במקביל נמשך איסוף המידע המודיעיני ושיתוף פעולה הדוק עם יחידות המשטרה הרלוונטיות.
       
       הביטוי העיקרי של פיקוח רשותי הוא פיקוח על מתקני האחזקה והרבייה של כלל חיות הבר בשביה בשיטת ביקורות תלת-שנתיות. פורסמו תנאים מחייבים לאחזקה ולרבייה של חיות בר בשביה בהתאם לתנאי השטח שבהם מוחזקות החיות. ואולם חשוב לציין, שהפיקוח במשאבים המוקצים מוגבל להפעלה, לאחזקה, לטיפול ולרבייה, אך לא לאבטחה כנגד גנבות ופריצות.
       
       
2171. פסולת בניין
       
חבר הכנסת עמרם מצנע שאל את השר לאיכות הסביבה
       ביום כ"ו בחשוון התשס"ה (10 בנובמבר 2004):
       
       נודע לי, כי 7.5 טונות פסולת בניין בשנה מושלכות באופן בלתי מבוקר בשטחים פתוחים וגורמות למפגעים סביבתיים קשים וחזותיים בצדי הדרכים, לרבות זיהום אוויר ומי תהום. החלטת הממשלה משנת 2003 קבעה להקצות תקציב להגברת האכיפה ולהענקת סיוע בהקמת מפעלי מיחזור.
       
       רצוני לשאול:
       
       1. האם הועברו התקציבים להגברת האכיפה ולהקמת מפעלי מיחזור משנת 2003 ועד היום?
       
       2. אילו פעולות ננקטות לתיקון המצב?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       רקע - הפסולת המושלכת בשטחים הפתוחים מהווה מכת מדינה וגורמת למפגעים סביבתיים רבים ומגוונים, בראשם פגיעה בנוף הארץ ויצירת נזקים כלכליים.
       
       כמות פסולת הבניין הנוצרת בישראל בשנה מוערכת בכ-7.5 מיליוני טונות, לרבות עודפי עפר וחפירה; כמות זו גדולה בכ-140% מכמות הפסולת הביתית הנוצרת בשנה בארץ. לאתרי פסולת מוסדרים מגיעות כמיליון טונות פסולת בניין בשנה, ושאר הפסולת מושלכת באופן פראי בשטחים פתוחים, בשדות ובצדי דרכים. רמות הפסולת הקיימות בשטחים הפתוחים מושכות אליהן עברייני פסולת נוספים, כך שהבעיות הולכות ומתעצמות עם הזמן. 
       
       אחריות הטיפול – חוק שמירת הניקיון, 1984, סעיף 7(א), קובע כי "רשות מקומית תקבע, בכפוף לכל דין, אתרים לסילוק או לריכוז וטיפול בפסולת בניין, גזם, צמיגים או גרוטאות רכב, בין בתחומה ובין מחוצה לו, בתיאום עם הרשות המקומית הנוגעת בדבר. קביעה כאמור יכול שתיעשה במשותף בידי מספר רשויות מקומיות ויכול שתיעשה על-פי הוראת השר לאיכות הסביבה". עוד קובע החוק כי "הרשות המקומית תפרסם ברבים הודעה על מקומם של אתרים שנקבעו כאמור" - סעיף 7(ג).
       
       מפגעים ונזקים - 1. פגיעה נופית וחזותית; 2. הרס שטחים פתוחים, שבפיתוחם ובהכשרתם לצורכי הציבור הושקעו משאבים רבים; 3. זיהום קרקע ומי תהום; 4. זיהום אוויר הנגרם משרפות הפורצות בערמות פסולת; 5. היווצרות בתי-גידול למזיקים ולמכרסמים; 6. ירידה בערך הקרקע הפגועה ובערכם של השטחים הסמוכים לה. מפגעים אלה נגרמים ומתעצמים בשל התפתחות ענף הבנייה והמעבר לחומרי בנייה מתוחכמים ומתקדמים יותר, המכילים חומרים מסוכנים כתוספים לבטון ובלוקים, חומרי איטום, צבעים ומדללי צבעים. חומרים אלו מגבירים את הסיכונים הנובעים מההשלכה הפראית של הפסולת. 
       
       תמונת מצב – אתרי פסולת בניין. אתרים חוקיים - 11; אתרים פעילים הנדרשים להסדרה סטטוטורית - היתר בנייה ו/או רשיון עסק - 10; אתרים הנדרשים לסגירה - 28; אתרים מתוכננים הנמצאים בתהליך סטטוטורי או שעומדים לפני הפעלה - 14; אתרים שנסגרו מאז ראשית 2003 - 5; מחצבות פעילות או נטושות, בעלות פוטנציאל להטמנה – 12.
       
       בעיות עיקריות - 1. קיים מחסור בפתרונות קצה מוסדרים לפסולת בניין – אתרי הטמנה ומפעלי מיחזור; 2. ועדות התכנון והבנייה אינן מתנות מתן היתרי בנייה בפינוי הפסולת לאתרים מוסדרים; 3. אין מנגנון המתנה מתן "טופס אכלוס" בהצגת אישור פינוי הפסולת לאתרים מוסדרים; 4. האכיפה המוניציפלית והארצית לקויה; 5. קיים מחסור בתקציבים לשיקום וניקוי שטחים פתוחים. 
       
       יעדי המשרד לאיכות הסיבה לטיפול בבעיה - 1. סיוע בפתיחת אתרי הטמנה וגריסה מוסדרים בפריסה מחוזית וארצית; 2. סיוע בהקמת תחנת מעבר לפסולת בניין; 3. עידוד שימוש בחומר גרוס ממוחזר לפסולת בניין; 4. קידום תקינה וחקיקה ברשויות המקומיות בסיוע משרד הפנים ורשויות התכנון; 5. הגברת האכיפה והחמרתה – ברמה המקומית והארצית; 6. הגברת שיתוף הפעולה הבין-משרדי לשם השגת המטרות הנ"ל. 
       
       א. החלטת הממשלה מ-9 פברואר 2003 תקצבה לביצוע התוכנית 18 מיליון ש"ח לשנה, סך הכול 54 מיליון ש"ח לשלוש שנים. 
       
       ב. הסכום השנתי - 18 מיליון ש"ח - צריך היה להתחלק באופן שווה בין המשרדים הבאים: הפנים, איכות הסביבה, התשתיות, השיכון, החקלאות ומינהל מקרקעי ישראל. אף משרד לא העביר את תקציבו כמתחייב. מינהל מקרקעי ישראל התחייב אבל לא העביר את הכסף. 
       
       ג. עוד נאמר בתוכנית, כי בשנות התקציב 2004 ו-2005 ייקבע הסכום השנתי כתוספת מיוחדת לתקציב המשרד לאיכות הסביבה. 
       
       ד. בשנת 2004 הוקצו 4.5 מיליוני ש"ח להקמת תשתיות ברשויות המקומיות, וכן הופרש תקציב לכוח-אדם ורכבים.
       
       
2174. רמת הקרינה מאנטנות באזור מטולה
       
חבר הכנסת אלי אפללו שאל את השר לאיכות הסביבה
       ביום כ"ו בחשוון התשס"ה (10 בנובמבר 2004):
       
       ב-1 בנובמבר 2004 פורסם ב"ידיעות אחרונות", כי חלה עלייה במקרי הסרטן במטולה.
       
       רצוני לשאול:
       
       1. האם תיבדק רמת הקרינה מהאנטנות הסלולריות באזור, ואם כן – מתי?
       
       2. האם נבדקה השפעת הקרינה מהאנטנות במוצב "נרקיס", ואם לא – האם תיבדק, ומתי?
       
שר התחבורה מאיר שטרית:
       
       מכיוון שחבר הכנסת אפללו חולה, נבצר ממנו להיות בכנסת. בהזדמנות זו אני מבקש לאחל לו רפואה שלמה בשם כל חברי הכנסת הנמצאים פה. ובכל זאת אני רוצה לענות על השאילתא שלו, גם אם הוא איננו פה. 
       
       1-2. ביום 11 בנובמבר 2004 בוצעו על-ידינו מדידות קרינה בכל רחבי המושבה מטולה והסביבה. בבדיקות השתתף גם נציג הרשות המקומית, מר צביקי בז. רמות הקרינה שנמדדו בכל המקומות, נמוכות משמעותית מהנחיות המשרד.
       
היו"ר אלי בן-מנחם:
       
       תודה. 
       
       
2225. תמיכה בנושא אגרואקולוגיה
       
חבר הכנסת דוד אזולאי שאל את השר לאיכות הסביבה
       ביום ד' בכסליו התשס"ה (17 בנובמבר 2004):
       
       לפני כשנה שלח משרדך מכתב לרשויות מקומיות, ובו כתוב כי סיוע בנושא אגרואקולוגיה יינתן, בין היתר, בתחום תכנון אתרים מרכזיים לגידול חזירים.
       
       רצוני לשאול:
       
       1. מי הגיש בקשה לקבלת תמיכה בתחום זה?
       
       2. מי קיבל תמיכה בתחום זה, וכמה?

       3. מה הם הקריטריונים לקבלת תמיכה בתחום זה?
       
שר התחבורה מאיר שטרית:
       
       אני מתכבד, אדוני היושב-ראש, להשיב על השאילתא של חבר הכנסת דוד אזולאי: 
       
       1.   המועצה המקומית פאסוטה היתה הרשות היחידה שהגישה בקשת תמיכה לנושא תכנון סביבתי לאתר גידול מרכזי של חזירים.
       
       2. הרשות המקומית פאסוטה חזרה בה מהפרויקט, אשר על כן הבקשה לא נדונה ולא אושרה.
       
       3. כללי הסיוע להקמת אתר מרכזי לגידול חזירים זהים לשאר התחומים שלהם מציע המשרד לאיכות הסביבה סיוע, והם: הפרויקט המבוקש עולה בקנה אחד עם מדיניות המשרד לאיכות הסביבה; עמידתו של המבקש בדיני איכות הסביבה; עמידתו של המבקש בכל דרישות המשרד לאיכות הסביבה; השתתפות תקציבית של הרשות או החקלאי.
       
       יודגש כי המשרד לאיכות הסביבה אינו מעודד הקמת אתרים לגידול חזירים וכי עיקר עניינו במניעת ההשפעות הסביבתיות השליליות הנובעות מפעילות זו.

היו"ר אלי בן-מנחם:
       
       שאלה נוספת, חבר הכנסת דוד אזולאי, בבקשה. 
       
דוד אזולאי (ש"ס):
       
       אדוני היושב-ראש, אדוני השר, אם המשרד לאיכות הסביבה לא מעודד הקמת חזיריות, בכל זאת, למה היתה פנייה? 
       
       אם הבנתי נכון מדברי השר, בעצם שום רשות מקומית, נכון להיום, לא קיבלה שום תמיכה בעקבות הפנייה של השרה. אז בעצם כל הפנייה הזאת אומרת דורשני. 
       
שר התחבורה מאיר שטרית:
       
       המשרד לאיכות הסביבה מציע סיוע לאנשים שממילא רוצים להקים מרכז לגידול חזירים, כדי להבטיח שאם מקימים מרכז כזה, הוא יהיה על-פי תקנים של המשרד לאיכות הסביבה, בתנאי, כמובן, שהוא עומד בדרישות וכן הלאה. המקרה היחיד שאנחנו יודעים עליו הוא שהמועצה המקומית פאסוטה הגישה בקשה וחזרה בה בעצמה. לכן לא קרה מהעניין הזה דבר. 
       
       אי-אפשר לבטל את הסיוע כי הוא נכון. אם מישהו רוצה באמת להקים חזירייה, ויש כאלה שמגדלים חזירים בארץ, ברור שעדיף שיעשה את זה על-פי תקני איכות הסביבה, ולא, נוסף על הכול, יגרום גם לזיהום סביבתי. 
       
2226. סכנת זיהום סביבתי באזור רמת-חובב
       
חברת הכנסת נעמי בלומנטל שאלה את השר לאיכות הסביבה
       ביום ד' בכסליו התשס"ה (17 בנובמבר 2004):
       
       לפי ממצאי דוח אפידמיולוגי, קיימת סכנת זיהום סביבתי באזור רמת-חובב.
       
       רצוני לשאול:
       
       1. היש הנחיות האוסרות או מגבילות שהות במקום?
       
       2. אם כן – מה הן?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       אין זה מתפקידו ומסמכותו של המשרד לאיכות הסביבה להנחות או להגביל שהות של בני-אדם באזור רמת-חובב. האחריות לעובדים במפעלים היא בידי משרד התמ"ת, ולאזרחים בסביבה - בידי משרדי הבריאות והפנים.
       
       המשרד לאיכות הסביבה פועל להפחתת המפגעים שמקורם באזור התעשייה רמת-חובב באמצעות ניטור, פיקוח ואכיפה. כמו כן הוכנה תוכנית פעולה לטיפול בכל מפגעי רמת-חובב. לאחרונה קיבלו המועצה המקומית והמפעלים תנאים מחמירים, באמצעות רשיונות העסק המחייבים אותם להתקין אמצעים להפחתה משמעותית של זיהום האוויר.
       
       יישום תוכנית הפעולה יוביל לכך שניתן יהיה ללא חשש ומגבלות לשהות בתחום ובסמוך לאזור התעשייה רמת-חובב.


2259. רמת הקרינה מאנטנות באזור מטולה
       
חבר הכנסת יצחק וקנין שאל את השר לאיכות הסביבה
       ביום י"א בכסליו התשס"ה (24 בנובמבר 2004):
       
       פורסם, כי לדברי תושבי מטולה יש קשר ישיר בין ריבוי האנטנות הסלולריות והאנטנות הצבאיות במטולה לבין העלייה במקרי הסרטן שנרשמו בחודשים האחרונים. עוד פורסם, כי משרדך הודיע שהנושא ייבדק. 
       
       רצוני לשאול:
       
       האם נפתחה בדיקה, ואם כן – מה היא העלתה עד כה?
       
שר התחבורה מאיר שטרית:
       
       התשובה זהה לתשובה שעניתי לחבר הכנסת אפללו. נבדקו רמות קרינה, כאמור, בכל רחבי המושבה מטולה והסביבה, והשתתף גם נציג הרשות המקומית. רמות הקרינה שנמדדו בכל המקומות נמוכות משמעותית מהנחיות המשרד.
       
2362. חוות הגז בקריית-אתא 
       
חבר הכנסת דניאל בנלולו שאל את השר לאיכות הסביבה
       ביום ג' בטבת התשס"ה (15 בדצמבר 2004):
       
       פורסם ב"הארץ", כי שתי שרפות בחוות הגז בקריית-אתא, האחת ב-1988 והאחרת ב-1994, גרמו לפינוי אלפי בני-אדם מבתיהם, וכי עיריית חיפה מאשימה את משרדי הממשלה שלא מנעו מחברות הגז לסכל כל החלטה לפתרון הולם.
       
       רצוני לשאול:
       
       1. האם הידיעות נכונות? 
       
       2. אם כן – מדוע הוחלט להשאיר את חוות הגז בקריית-אתא? 
       
תשובת שר התחבורה מאיר שטרית:
(לא נקראה, נמסרה לפרוטוקול)

	1. במשך השנים היו ויכוחים על ביצוע הטמנה ו/או פינוי האתרים, אבל לנו לא ידוע על האשמה כמפורט בשאילתא. החווה נמצאת בשטח השיפוט של עיריית קריית-אתא ולא של עיריית חיפה. שרי התשתיות והאנרגיה דרשו כמונו הטמנה על מנת למנוע סכנה.
       
   הידיעה על פינוי אלפי תושבים - בשנת 1988. בשנת 1994 לא פונו תושבים כלל.
       
       2. המשרד לאיכות הסביבה דרש להטמין את מכלי הגז. זו מדיניות המשרד לגבי כל חוות הגז, על אחת כמה וכמה במיקומה הנוכחי של החווה. אחרי תהליכים מורכבים ומאמצים רבים, החליטה המועצה הארצית לתכנון ובנייה בתאריך 2 בנובמבר 2004, בהחלטה מס' 453, לחייב את חוות הגפ"מ להטמין במקום הנוכחי בקריית-אתא.
       
       העתקת החווה למיקום אחר היא באופק הזמן לטווח הארוך, וזאת לאור הקושי במציאת חלופה מתאימה ומשך הזמן הנדרש למימוש חלופה שכזאת. לכן אנו סומכים את ידינו על ההחלטה שיש להטמין את החווה במיקומה הנוכחי.
       
       לאחר שהחווה תוטמן, הסיכון לסביבה יפחת לרמת סיכון קבילה. המועצה הארצית לתכנון ובנייה דרשה שהנושא ייבדק לעומק באמצעות סקר סיכונים נוסף.
       
       לחוות הגפ"מ יש היתר רעלים תקף ממשרדנו על-פי חוק החומרים המסוכנים. כמו כן יש לחוות הגפ"מ גם אישור כיבוי תקף מאיגוד ערים לכבאות.

2070. מימון מוסדות דת מתקציב משרד הרווחה
       
חבר הכנסת חמי דורון שאל את שר הרווחה
       ביום ה' בחשוון התשס"ה (20 באוקטובר 2004):
       
       לפי ילקוט הפרסומים 5320, הוקצו לישיבות 4 מיליונים ו-759,155 ש"ח, שהם כ-36% מסך התמיכות שחילק משרד הרווחה.
       
       רצוני לשאול:
       
       1. מדוע "הדרת ירושלים" מתוקצב בכ-84,000 ש"ח, בעוד "בית איזי שפירא", המטפל בילדים בעלי מוגבלויות, מתוקצב בכ-30,000 ש"ח?
       
       2. האם שונו קריטריוני החלוקה מימי השר הקודם?
       
       3. כיצד מתיישבת תמיכה בסך מיליון ו-847,572 ש"ח במוסדות "קמחא דפסחא" עם הודעת השר מאוקטובר 2003, שלפיה תופסק התמיכה ב-2004?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       תמיכת משרד הרווחה בארגונים נשענת על המסגרת התקציבית המאושרת על-ידי הכנסת ועל מבחני תמיכה ספציפיים, לפי תחום ומטרת הסיוע וכפי שאושרו על-ידי משרד המשפטים.
       
       1. ההשוואה שערכת בין עמותת "הדרת ירושלים" לבין "בית איזי שפירא" אינה נכונה מאחר שמדובר בשני גופים המקבלים תמיכה לפי מבחני תמיכה וקריטריונים שונים. ההשוואה עצמה מתעלמת מן הראייה הכוללת של משרד הרווחה כלפי שני ארגונים אלה.
       
       להמחשת הדבר אציין, כי ל"בית איזי שפירא" הועברו מינואר 2004 - נוסף על התמיכה המוזכרת - כ-2.5 מיליוני ש"ח, ועד סוף שנת התקציב התקצוב של משרד הרווחה בגין פעילות הארגון יעמוד על כ-3 מיליוני ש"ח.
       
       2. מבחני התמיכה בתחום החזקת חניכים בפנימיות שונו במהלך תקופת כהונתו של שר הרווחה לשעבר. לעומת זאת, מבחני התמיכה לעניין הסיוע לארגונים המטפלים באנשים עם מוגבלות לא שונו.
       
       3. ככל הידוע, שר הרווחה לשעבר הודיע על הפסקת התמיכה בשנת 2004 לארגונים המספקים סלי מזון ולבתי-תמחוי, אך לא לארגונים המספקים "קמחא דפסחא".

היו"ר אלי בן-מנחם:
       
       אדוני שר התחבורה, חבר הכנסת שטרית, אני מודה לך. 
       
       רבותי חברי הכנסת, תם סדר-היום. הישיבה הבאה תתקיים מחר, יום שלישי, כ"ג בטבת התשס"ה, 4 בינואר 2005, בשעה 15:00. ישיבה זו נעולה. 


הישיבה ננעלה בשעה 20:11.
     
עמוד 141 מתוך 141

