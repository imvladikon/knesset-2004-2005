    תוכן עניינים
שאילתות בעל-פה	5
216. יישום חוק השילוב	6
ישראל אייכלר (יהדות התורה):	6
שרת החינוך, התרבות והספורט לימור לבנת:	6
ישראל אייכלר (יהדות התורה):	7
אופיר פינס-פז (העבודה-מימד):	7
שרת החינוך, התרבות והספורט לימור לבנת:	7
עבד-אלמאלכ דהאמשה (רע"ם):	8
שרת החינוך, התרבות והספורט לימור לבנת:	8
ישראל אייכלר (יהדות התורה):	9
שרת החינוך, התרבות והספורט לימור לבנת:	10
217. מתן חיסון מחומש לתינוקות	14
עזמי בשארה (בל"ד):	14
שר הבריאות דני נוה:	14
עזמי בשארה (בל"ד):	15
טלב אלסאנע (רע"ם):	15
שר הבריאות דני נוה:	16
הצעות לסדר-היום  שחרורו של עזאם עזאם והתחממות היחסים עם מצרים	17
שר החוץ סילבן שלום:	18
שר החוץ סילבן שלום:	23
עבד-אלמאלכ דהאמשה (רע"ם):	30
ישראל אייכלר (יהדות התורה):	31
צבי הנדל (האיחוד הלאומי - ישראל ביתנו):	32
איוב קרא (הליכוד):	32
הצעת חוק שוויון בחינוך, התשס"ד-2004	34
יולי תמיר (העבודה-מימד):	34
הצעת חוק שוויון בחינוך, התשס"ד-2004	39
אתי לבני (שינוי):	39
אילן שלגי (שינוי):	40
שרת החינוך, התרבות והספורט לימור לבנת:	40
יולי תמיר (העבודה-מימד):	43
הצעת חוק זכויות סטודנטים עם לקויות למידה  במוסדות להשכלה גבוהה, התשס"ד-2004	45
שרת החינוך, התרבות והספורט לימור לבנת:	47
הצעת חוק לתיקון פקודת המשטרה  (חקירת סוהר בידי המחלקה לחקירות שוטרים), התשס"ד-2004	48
משה גפני (יהדות התורה):	48
הצעת חוק התכנון והבנייה (תיקון - תסקיר פקיד סעד), התשס"ד-2004	53
עזמי בשארה (בל"ד):	54
הצעת חוק הרשויות המקומיות (מאבק בנגע הסמים), התשס"ד-2004	55
אחמד טיבי (חד"ש-תע"ל):	55
הצעת חוק הרשויות המקומיות (מאבק בנגע הסמים), התשס"ד-2004	56
הצעת חוק שירותי הדת היהודיים (תיקון - משך כהונת רב עיר), התשס"ג-2003;	57
הצעת חוק שירותי הדת היהודיים (תיקון - רבני ערים), התשס"ד-2004;	57
הצעת חוק שירותי הדת היהודיים (תיקון - משך כהונת רב עיר), התשס"ג-2003	57
שר התחבורה מאיר שטרית:	57
שר התחבורה מאיר שטרית:	58
אופיר פינס-פז (העבודה-מימד):	58
חיים אורון (יחד):	60
אילן ליבוביץ (שינוי):	65
הצעת חוק לתיקון פקודת התעבורה (רכב המסיע תלמידים),  התשס"ד-2004	67
שאול יהלום (מפד"ל):	68
שר התחבורה מאיר שטרית:	68
הצעת חוק התכנון והבנייה (תיקון - ועדה לענייני ביקורת  בוועדה מרחבית), התשס"ד-2004	70
גילה גמליאל (הליכוד):	70
שר התחבורה מאיר שטרית:	72
הצעת חוק לתיקון פקודת העיריות (תיקון ליקויים), התשס"ד-2004	77
יגאל יאסינוב (שינוי):	77
שר התחבורה מאיר שטרית:	78
אופיר פינס-פז (העבודה-מימד):	78
יגאל יאסינוב (שינוי):	79
הצעת חוק אנטנות סלולריות, התשס"ד–2004	80
שר התחבורה מאיר שטרית:	80
הצעת חוק-יסוד: משק המדינה (תיקון –  הקדמת מועדי הנחת הצעת חוק התקציב)	83
שר האוצר בנימין נתניהו:	84
הצעת חוק יסודות התקציב (תיקון - קביעת חובת  יידוע ומועד להעברת כספי תמיכות), התשס"ד-2004	86
קולט אביטל (העבודה-מימד):	86
שר האוצר בנימין נתניהו:	87
הצעת חוק מיסוי מקרקעין (שבח, מכירה ורכישה)  (תיקון - ניכויים מותרים), התשס"ד-2004	88
אילן ליבוביץ (שינוי):	89
הצעת חוק-יסוד: השוויון האזרחי	90
טלב אלסאנע (רע"ם):	90
הצעת חוק-יסוד: השוויון האזרחי	94
אופיר פינס-פז (העבודה-מימד):	94
שרת המשפטים ציפי לבני:	95
הצעת חוק בתי-המשפט (תיקון - תואר מוסמך  לשופטי בית-המשפט העליון והמחוזי), התשס"ד-2004	99
מרינה סולודקין (הליכוד):	99
שרת המשפטים ציפי לבני:	101
עזמי בשארה (בל"ד):	101
הצעת חוק הגנת הפרטיות (תיקון - מניעת  פניות בלתי מוזמנות), התשס"ד-2004	102
שרת המשפטים ציפי לבני:	103
הצעת חוק הגנת הפרטיות (תיקון - הסדרת  פרסום באמצעות דיוור ישיר), התשס"ד-2003	103
רשף חן (שינוי):	103
שרת המשפטים ציפי לבני:	104
שרת המשפטים ציפי לבני:	104
הצעת חוק-יסוד: מבקר המדינה (תיקון - העברה מכהונה)	106
רן כהן (יחד):	106
שרת המשפטים ציפי לבני:	107
מיכאל איתן (הליכוד):	107
רן כהן (יחד):	109
הצעה לסדר-היום	111
הנתונים על התוכנית המדינית לעקירת יישובי גוש-קטיף והשומרון	111
מול הנתונים שמפיצים יועצי ראש הממשלה והתקשורת	111
צבי הנדל (האיחוד הלאומי - ישראל ביתנו):	111
נסים זאב (ש"ס):	115
גאלב מג'אדלה (העבודה-מימד):	116
מסמכים שהונחו על שולחן הכנסת	117
סגנית מזכיר הכנסת ירדנה מלר-הורוביץ:	117
הצעה לסדר-היום	117
הצורך בהקמתה של עיר ערבית חדשה	117
ג'מאל זחאלקה (בל"ד):	118
גאלב מג'אדלה (העבודה-מימד):	120
נסים זאב (ש"ס):	121
הצעות לסדר-היום	122
ועידת ישראל לעסקים ופרסום דוח העוני האלטרנטיבי	122
אלי בן-מנחם (העבודה-מימד):	123
ניסן סלומינסקי (מפד"ל):	124
ניסן סלומינסקי (מפד"ל):	125
יצחק כהן (ש"ס):	127
יצחק כהן (ש"ס):	127
בנימין אלון (האיחוד הלאומי - ישראל ביתנו):	128
ישראל אייכלר (יהדות התורה):	130
ואסל טאהא (בל"ד):	133
אהוד רצאבי (שינוי):	134
עסאם מח'ול (חד"ש-תע"ל):	136
גאלב מג'אדלה (העבודה-מימד):	136
נסים זאב (ש"ס):	137
עבד-אלמאלכ דהאמשה (רע"ם):	138
מסמכים שהונחו על שולחן הכנסת	139
סגן מזכיר הכנסת דוד לב:	139
הצעות לסדר-היום	139
כוונת ה"חמאס" לקיים "הודנה"	139
עסאם מח'ול (חד"ש-תע"ל):	140
איתן כבל (העבודה-מימד):	141
עזמי בשארה (בל"ד):	142
אורי יהודה אריאל (האיחוד הלאומי - ישראל ביתנו):	143
עבד-אלמאלכ דהאמשה (רע"ם):	144
אילן ליבוביץ (שינוי):	145
סגן שר הביטחון זאב בוים:	146
סגן שר הביטחון זאב בוים:	155
צבי הנדל (האיחוד הלאומי - ישראל ביתנו):	155
גאלב מג'אדלה (העבודה-מימד):	155
גאלב מג'אדלה (העבודה-מימד):	155
    
       

       
       
       חוברת ט'
       ישיבה קצ"ג
       
       

הישיבה המאה-ותשעים-ושלוש של הכנסת השש-עשרה
יום רביעי, כ"ה בכסליו התשס"ה (8 בדצמבר 2004)
ירושלים, הכנסת, שעה 11:00


שאילתות בעל-פה

       
היו"ר ראובן ריבלין:
       
       גבירותי השרות, גבירותי ורבותי חברי הכנסת, היום יום רביעי, כ"ה בכסליו התשס"ה, 8 בחודש דצמבר 2004 למניינם. אני  מתכבד לפתוח את ישיבת הכנסת.
       
       ובכן, נעבור מייד לסדר-היום. לרגל החנוכה ישיבת הכנסת תימשך מעכשיו עד השעה  16:00, וסדר-היום די עמוס, אם כי צמצמנו אותו. נפתח בשאילתות בעל-פה. חבר הכנסת אייכלר נמצא כאן. שרת החינוך, התרבות והספורט תשיב על שאילתא בעל-פה מס' 216, מאת חבר הכנסת אייכלר, בנושא: יישום חוק השילוב. חבר הכנסת אייכלר, אני מציע שאדוני ילך למיקרופון ההוא.

שרת החינוך, התרבות והספורט לימור לבנת:
       
       אדוני היושב-ראש, יש חושך מצרים.
       
היו"ר ראובן ריבלין:
       
	מי אמר שבמצרים היום יש חושך? היה מקרה שהיה בה חושך. 

אופיר פינס-פז (העבודה-מימד):
       
       האור הגנוז.
       
היו"ר ראובן ריבלין:
       
       אני מתאר לעצמי שמייד האורות יודלקו. אנו נמצאים באווירת חנוכה נעימה, ותאמינו לי שבטלוויזיה רואים כל אחד מכם בצורה הבהירה ביותר.

שרת החינוך, התרבות והספורט לימור לבנת:
       
       אנו בטוחים. חוץ מזה, יש פה שתי שרות באולם, זה עושה אור גדול.
       
היו"ר ראובן ריבלין:
       
       אין על זה ויכוח.
       
       חבר הכנסת אייכלר יואיל לקרוא את השאילתא, והשרה תשיב, ואחר כך תוכלו להרחיב.

216. יישום חוק השילוב

ישראל אייכלר (יהדות התורה):
       
       השאילתא בעניין חוק השילוב, שבא לשלב ילדים שצריכים חינוך מיוחד בבית-הספר עם ילדים רגילים. 
       
       רצוני לשאול:
       
       1. האם החוק מבוצע במוסדות פטור בחינוך החרדי?
       
       2. אם לא - איך מותר להפלות בין ילדים?

היו"ר ראובן ריבלין:
       
       תודה רבה, בבקשה, גברתי השרה.
       
שרת החינוך, התרבות והספורט לימור לבנת:
       
       1. התשובה היא כן, בהחלט. השילוב מתוקצב גם במוסדות מוכרים שאינם רשמיים וגם במוסדות הפטור.

       2, פרק השילוב בחוק החינוך המיוחד מיושם בכלל המערכת באופן הדרגתי; עבור שנת הלימודים תשס"ה התקבלה תוספת תקציבית לשילוב בהיקף של 100 מיליון ש"ח. אגב, אני אוסיף כאן - בעקבות עתירה לבג"ץ, עיקר התוספת הוקצה והתוספת התקציבית התקבלה על-ידי משרד האוצר - עיקר התוספת הוקצה לשעות הוראה לצורך שילוב תלמידים עם צרכים מיוחדים, ההקצאה למוסדות אלה נעשתה על-פי המפתח המיושם במוסדות החינוך הרשמיים.

היו"ר ראובן ריבלין:
       
       תודה לשרה. חבר הכנסת אייכלר ישאל שאלה נוספת וירחיב. חבר הכנסת פרוש הצביע ראשון, אולם הוא מאותה סיעה של חבר הכנסת אייכלר, לכן חברי הכנסת אופיר פינס ודהאמשה יהיו השואלים הנוספים. בבקשה.

ישראל אייכלר (יהדות התורה):
       
       האם אני יכול לקבל פירוט, איפה מיושם החוק הזה במוסדות פטור?
       
       והשאלה השנייה, קיבלתי מכתב ממנכ"לית משרד החינוך שהפסיקה את הסעות התלמידים המיוחדים למרכזים רפואיים, תקציב שנלקח עד היום מתקציב ועדת חריגים להסעות, כיוון שהאוצר אמר שמשרד החינוך אינו אמור לספק הסעות אלה. האם תקציבי לשנה הבאה הסעות לתלמידים מיוחדים אלה למרכזים הרפואיים והפארה-רפואיים?	

היו"ר ראובן ריבלין:
       
       שאלה נוספת לחבר הכנסת פינס, ואחריו - לחבר הכנסת דהאמשה.
       
אופיר פינס-פז (העבודה-מימד):
       
       אדוני היושב-ראש, גברתי השרה, אני מודה לחבר הכנסת אייכלר על השאילתא, ואני רוצה להצטרף. יש הצעת חוק שתלויה ועומדת בוועדת החינוך כבר תקופה ארוכה בנוגע לתלמידים עם לקויות למידה, אם את זוכרת, ואנחנו כבר מתלבטים תקופה ארוכה אם להחיל עליה דין רציפות; זו הצעת חוק מהכנסת הקודמת. הבעיה היא שיש לה עלויות גבוהות, כמובן, ואולי פתרונות פנימיים. השבוע יש דיון בוועדת החינוך, דיון מיוחד. השאלה היא: מה עמדתך? האם אפשר להחיל עליה דין רציפות? 
       
שרת החינוך, התרבות והספורט לימור לבנת:
       
       תזכיר לי את הצעת החוק, אם לא קשה לך.
       
אופיר פינס-פז (העבודה-מימד):
       
       הצעת החוק הזאת מדברת על שילוב, בעצם על טיפול מסודר בתלמידים עם ליקויי למידה במסגרת החינוך הרגיל, עם הקצאת שעות, הקצאת תקציבים לכל בתי-הספר. זה פרויקט מאוד גדול. השאלה היא אם אפשר לבדוק אותו באופן מודולרי, הדרגתי וכדומה.

היו"ר ראובן ריבלין:
       
       השרה מכינה את עצמה כדי להשיב תשובות נכוחות על שאילתות בעל-פה שאנחנו אישרנו מיום שני ליום רביעי; על שאלות נוספות שאינן במסגרת העניין – רק אם היא רוצה.

עבד-אלמאלכ דהאמשה (רע"ם):
       
       רק במסגרת העניין.

היו"ר ראובן ריבלין:
       
       לא, התייחסתי לשאלתו המעניינת והמלומדת של חבר הכנסת אופיר פינס.
       
עבד-אלמאלכ דהאמשה (רע"ם):
       
       כבוד היושב-ראש, גברתי השרה, שאלתי היא, אם ואיך מיושם חוק השילוב במגזר הערבי ובפרט בנגב. האם את בטוחה שהיום יגיעו כל התלמידים לבתי-הספר בנגב? מדובר שם במרחקים ובהסעות לא סדירות, כאשר תנאי מזג האוויר והגשם והמים עושים שם את שלהם.
       
היו"ר ראובן ריבלין:
       
       תודה רבה. בבקשה, גברתי, את יכולה לענות.

שרת החינוך, התרבות והספורט לימור לבנת:
       
       אדוני היושב-ראש, אני רוצה להודות לראש הממשלה על כך שהוא הטיל עלי משימות רבות, ובעיקר להיות שרת החינוך של ילדי ישראל וגם שרת התרבות וגם שרת הספורט. אני שמחה שהוא לא הטיל עלי גם להיות שרת הגשם ואשר על המטר. אינני יכולה להיות אחראית לא על המטר, לא על הגשם, ואני ודאי לא יודעת לענות על שאלתו של חבר הכנסת דהאמשה.
       
       אשר לשאלתו של חבר הכנסת אייכלר, איני יכולה לתת כרגע פירוט, כמובן, על מספרי התלמידים ובתי-הספר וכו' וכו'. אם חבר הכנסת אייכלר רוצה, הוא יפנה בצורה מסודרת, ואני אשמח להעביר לו באופן מסודר את פירוט המוסדות והסכומים. נשמח להעביר את זה באופן מסודר.

ישראל אייכלר (יהדות התורה):
       
       אני חושב שאין דבר כזה, חוץ ממרכז למידה אחד.

היו"ר ראובן ריבלין:
       
       זו דעתך, היא תשיב לך.
       
שרת החינוך, התרבות והספורט לימור לבנת:
       
       אדוני אומר דברים שאינם נכונים. אמרתי, אשמח להעביר את זה באופן מסודר אם חבר הכנסת יואיל לפנות באופן מסודר, ואנו ודאי נעביר את זה. הדברים שאדוני אמר כרגע אינם נכונים, את זה אני אומרת בוודאות מוחלטת. הפירוט לא נמצא כרגע לפני, לכן לא אוכל לפרט את זה כרגע.

ישראל אייכלר (יהדות התורה):
       
       חוכמה גדולה להגיד שזה לא נכון.

היו"ר ראובן ריבלין:
       
       חבר הכנסת אייכלר, זאת פרוצדורה חדשה.
       
שרת החינוך, התרבות והספורט לימור לבנת:
       
       הדברים שאמרת כרגע אינם נכונים באופן מוחלט. אדוני לא שאל בשאלתו או בשאילתתו, לא ביקש את הפירוט, לכן הפירוט לא ניתן כאן. אין פרוצדורה כזאת בכנסת, שבה לא מבקשים פירוט, אך מבקשים מהשר מעל הדוכן שייתן פירוט. לא שמעתי עוד על פרוצדורה כזאת, ומאז אני חברת כנסת, וזה כבר כ-13 שנים, עוד לא שמעתי על שר שיודע לתת בעל-פה מהשרוול פירוט של סכומים של רשויות מקומיות ושל מוסדות. לא שמעתי דבר כזה, גם לא של מוסדות.

היו"ר ראובן ריבלין:
       
       מה שחבר הכנסת אייכלר ניסה בשאלתו לומר - - -
       
ישראל אייכלר (יהדות התורה):
       
       אין בירושלים אפילו ילד אחד משולב.

היו"ר ראובן ריבלין:
       
	אדוני יכול לעשות המשך, מה שנקרא בלעז follow-up, ולשאול את השרה.

שרת החינוך, התרבות והספורט לימור לבנת:
       
       לא היה ולא נברא, ודבריו של חבר הכנסת אייכלר פשוט אינם נכונים, אבל אני רוצה להמשיך.                                           
       
       לשאלתו של חבר הכנסת אופיר פינס - - -
       
ישראל אייכלר (יהדות התורה):
       
       שאלתי עוד שאלה בעניין ההסעות. 
       
היו"ר ראובן ריבלין:
       
       חבר הכנסת אייכלר, השרה משיבה. 
       
שרת החינוך, התרבות והספורט לימור לבנת:
       
       אני לא יודעת על מה אתה מדבר. תפנה בשאילתא נפרדת לעניין ההסעות, ואני אענה על כך. שאלת על חוק השילוב, עניתי על חוק השילוב. זה שאתה מנסה לתפוס מרובה באותה שאילתא וגם לומר דברים לא נכונים לכנסת, זה חבל. 
       
היו"ר ראובן ריבלין:
       
       זו דעתה. 
       
שרת החינוך, התרבות והספורט לימור לבנת:
       
       סליחה, זו לא דעתי. 
       
היו"ר ראובן ריבלין:
       
       לא דעתה, זאת עמדתה ואלה העובדות כפי שהיא יודעת. 
       
שרת החינוך, התרבות והספורט לימור לבנת:
       
       גם לא. לפי תקנון הכנסת, כאשר הוא שואל אותי על הסעות, אין לזה כל רלוונטיות לחוק השילוב ושילוב ילדים. 
       
היו"ר ראובן ריבלין:
       
       בסדר גמור. הוא יכול לשאול, את יכולה לבוא - - -
       
שרת החינוך, התרבות והספורט לימור לבנת:
       
       זה תקנון הכנסת. 
       
היו"ר ראובן ריבלין:
       
       בלי כל ספק. 
       
ישראל אייכלר (יהדות התורה):
       
       תשובותיה בלתי חינוכיות. 
       
היו"ר ראובן ריבלין:
       
       חבר הכנסת אייכלר - - -
       
שרת החינוך, התרבות והספורט לימור לבנת:
       
       חבר הכנסת אופיר פינס, אני לא זוכרת כרגע את הנוסח המדויק של הצעת החוק, לכן אני לא רוצה להתייחס כרגע לעניין הרציפות. אני אשמח להתייחס לזה. ברגע שאראה את הנוסח, אני מוכנה להתייחס. 
       
       מכל מקום, לגבי נושא לקויות הלמידה, על-פי החלטתי, יוזמתי ומדיניותי, נפתחו לפני שנתיים בארץ ארבעה מרכזים לאיתור תלמידים לקויי למידה. זה דבר חדש לחלוטין, שקיים שנתיים, בעצם כבר שלוש שנים, על-פי הנחייתי. במרכזים אלה לאבחון לקויי למידה נותנים שירות חינם לאותם תלמידים שאין יד הוריהם משגת לבחון אותם, משום שהיום אבחון פרטי כזה עולה בין 1,200 ש"ח ל-1,500 ש"ח. לכן, אנחנו פתחנו את המרכזים האלה. לצערי, לא יכולנו לפתוח יותר מרכזים בגלל חוסר במשאבים. ארבעה כאלה נפתחו. יש שעות שבהן מתאפשרת פנייה מטעם בתי-ספר, אין מספיק שעות כאלה. 
       
       אני מוכנה לראות את הצעת החוק. בעיני, הנושא של תלמידים לקויי למידה, איתורם וטיפול בהם כדי שיוכלו להגיע - הרי רובם ככולם, או כמעט כולם, יכולים להגיע להישגים בדיוק כמו כל ילד אחר, ורק לקות הלמידה לא מאפשרת להם את זה. צריך לתת להם את כל ההזדמנויות לעשות כן. אני רוצה לראות את הצעת החוק שוב, אני לא זוכרת אותה כרגע בעל-פה, לצערי, וכמובן אם זה אפשרי. אם זה תלוי במשאבים רבים, אז זה בעייתי. 

היו"ר ראובן ריבלין:
       
       גברתי השרה, במחילה ממך. חבר הכנסת דהאמשה לא ביקש מגברתי לבוא ולהיות שרת הגשם. 
       
שרת החינוך, התרבות והספורט לימור לבנת:
       
       המטר. 
       
היו"ר ראובן ריבלין:
       
       המטר, שזה דבר חשוב ביותר. 
       
ישראל אייכלר (יהדות התורה):
 
       תשובה חוצפנית ואופיינית של שרת החינוך.
       
היו"ר ראובן ריבלין:
       
       לא. חלילה, חלילה. נדמה לי שחבר הכנסת דהאמשה אמר, שבדרך הטבע - - -

טלב אלסאנע (רע"ם):
       
       יש בעיה - - -
       
היו"ר ראובן ריבלין:
       
       חבר הכנסת טלב אלסאנע, אל תעזור לי. 
       
       חבר הכנסת דהאמשה, נדמה לי, שאל, יש דברים שהם בדרך הטבע דברים שניתן לצפות אותם בכל מערכת. יכול להיות מצב שבו ילדים לא יוכלו להגיע לבית-הספר בגלל מצב כזה וכזה, ואז זה לא לעניין כוחות הטבע, אלא זה שייך לדבר שמשרדי הממשלה צריכים לתת את דעתם עליו. שכן יכול בהחלט להיות מצב, ואנחנו מתפללים לו יום-יום, בכל הדתות, שייתן טל ומטר גם בנגב ובכל מקום אחר. זאת היתה שאלתו. נדמה לי שהשרה הקפידה אתו קצת מעבר לשאלה שהוא שאל, ויכול להיות שאת ראית בזה שאלה מתריסה. אבל, שאלתו היתה בהחלט שאלה עניינית. על כל פנים, אני לא מביע את דעתי על התשובה, אלא מבחינת התייחסותו. 

שרת החינוך, התרבות והספורט לימור לבנת:
       
       אם חבר הכנסת דהאמשה מכיר בעיה מסוימת שקיימת היום או שצפוי שתהיה קיימת היום או מחר, יואיל בטובו להפנות אותה באופן קונקרטי. כל עוד חבר הכנסת דהאמשה שאל באופן כללי שאלה כזאת בנוגע לשאילתא ששייכת לחוק השילוב, ולא פנה אלי באופן קונקרטי, נקודתי, לא בטלפון, לא למנכ"לית המשרד וגם לא כאן - - - 

היו"ר ראובן ריבלין:
       
       שלח לה מכתב מפורט או תרים טלפון. 
       
שרת החינוך, התרבות והספורט לימור לבנת:
       
        הוא יכול להרים טלפון אם יש בעיה קונקרטית, אלי או למנכ"לית המשרד. אבל גם כאן, אדוני, במליאת הכנסת כשהוא העלה את שאלתו, הוא לא פנה ואמר: נודע לי, או ידוע שכך וכך, האם גברתי יודעת על כך משהו והאם נעשתה פעולה או מה הפעולה שהמשרד נוקט, אלא שאל שאלה מתריסה על הערבים. הוא לא שמע על כך שיש חוק השילוב בקרב הערבים, ויש כמובן. חוק השילוב מופעל בקרב הערבים. והאם פעלתי וכו', וכו', והאם לא ידוע לי, והם לא יכולים להגיע לבתי-הספר. 

עבד-אלמאלכ דהאמשה (רע"ם):

       שאלתי אם זה מיושם, אז תעני - - -
       
שרת החינוך, התרבות והספורט לימור לבנת:
       
       אני בהחלט ראיתי בכך, אדוני היושב ראש, שאלה מתריסה. תודה רבה. 
       
היו"ר ראובן ריבלין:
       
       נדמה לי שלא הבנתי כך. אבל, בהחלט גברתי אם היא ראתה זאת כך, היא ענתה והשיבה. אני מודה. 
       
קריאות:

       - - -

היו"ר ראובן ריבלין:

       רבותי, זו פרוצדורה של שאילתא בעל-פה. שאילתא בעל-פה אינה דיון. חבר הכנסת דהאמשה, היא אמרה לך: תטלפן, שלח מכתב. אני הבעתי את דעתי איך אני ראיתי את השאלה. הרי תמיד יהיו פה ויכוחים. חבר הכנסת מרגי, מה עכשיו, אדוני? 
       
יעקב מרגי (ש"ס):
       
       אני שואל, למה כל זה חוזר על עצמו - - -
       
היו"ר ראובן ריבלין:
       
       אדוני לא עכשיו בזמן שאלות, כי עכשיו חבר הכנסת בשארה קיבל רשות לשאול את שר הבריאות, אשר יעלה ויבוא. חבר הכנסת מרגי, אולי אדוני לא הבין מה אמרתי לו. יעלה ויבוא שר הבריאות דני נוה על מנת להשיב על שאילתא בעל-פה של חבר הכנסת עזמי בשארה, מס' 217, בנושא: מתן חיסון מחומש לתינוקות. אדוני, בבקשה. נא לקרוא קודם את השאלה ואחרי זה להרחיב. 
       
217. מתן חיסון מחומש לתינוקות
       
עזמי בשארה (בל"ד):
       
       אדוני היושב-ראש, אדוני השר, הורים לתינוקות בני חודשיים שפונים למרכזי טיפות-חלב בצפון כדי לקבל חיסון מחומש עבור התינוקות שלהם, נתקלים בסירוב בטענה של העדר תקציב.
       
       ברצוני לשאול: 
       
1. האם השר מודע לחומרת הדבר?

2. מתי יוכלו תינוקות אלה לקבל את החיסון?

3. האם יש תחליף במשרד הבריאות לחיסון זה?
       
שר הבריאות דני נוה:
       
       קודם כול, הנושא מוכר לנו היטב. מה שקרה הוא, שבמהלך 2004 היה מחסור תקציבי לרכש חיסונים, והיה דין ודברים בינינו לבין משרד האוצר כדי להשלים את החסר. בסופו של דבר הגענו לסיכום עם משרד האוצר. העברת הכסף גם היא התעכבה. אך לבסוף הכסף הגיע. החיסונים הוזמנו, החיסונים נמצאים כאן. המשלוח החדש הגיע ממש לאחרונה לארץ, והוא יועבר בימים הקרובים לכל טיפות-החלב, כך שלכל המאוחר בשבוע הבא כל התינוקות יוכלו לקבל את החיסונים שמדובר בהם. 
       
       מדובר בחיסון מחומש שאין לו תחליף, ועם זאת, עיכוב של כמה ימים הוא לא איזה דבר בעייתי. מאחר שהחיסונים פה, ובשבוע הבא כבר כל התינוקות, מי שנוצר אצלו העיכוב, יוזמנו מחדש לקבל את החיסון, לא תיגרם פה איזו בעיה בריאותית או סכנה חס וחלילה לתינוקות הללו. 
       

היו"ר ראובן ריבלין:
       
       חבר הכנסת בשארה, בבקשה. אחריו - חבר הכנסת טלב אלסאנע, אם הוא יהיה נוכח, כמובן. הנה, חבר הכנסת אלסאנע נמצא פה. 
       
עזמי בשארה (בל"ד):
       
       אדוני היושב-ראש, אדוני השר, א. תודה על התשובה. רק הייתי מצפה למרות הנימוסים של השר שמתאימים גם לשר חינוך, להקים שערורייה על דבר כזה. אגיד לך למה, אדוני השר. כי אסור שייעדרו תקציבים ולו ליומיים. בסדר, לא תהיה קטסטרופה גדולה. אבל, הפרינציפ בכל הנוגע לחיסונים הוא - אגב, זה אוניברסלי, זה בין-לאומי - אסור שייעדרו תקציבים לחיסונים. אדוני השר, בשביל לעזור לך עם התקציבים, חובתו החדשה של הבנק העולמי, שאתה יודע מהי עמדתו הליברלית נגד עמדת האוצר בישראל - כלומר חיסונים וטיפות-חלב צריכים להישאר ישירות בידי מדינות. זה הבנק העולמי, שהוא הכי ליברלי שיש. 

       אדוני השר, אתה יודע שהחיסון המחומש זה בגלל חמשת המרכיבים, אבל המחלות הן דיפתריה, טטנוס, שעלת, והם מוסיפים גם פוליו והמופיליס. זה פשוט בלתי אפשרי. אני חושב שלא צריכים להעלות את זה על דל שפתיים - שאין תקציבים לחיסונים ונתינתם תתעכב. אנחנו רק תומכים בך בדבר הזה. תודה רבה. 
       
היו"ר ראובן ריבלין:

       תודה. חבר הכנסת טלב אלסאנע. 


טלב אלסאנע (רע"ם):
       
       אדוני היושב-ראש, כבוד השר, חברי הכנסת, אני רוצה לציין שבהתאם לחוק ביטוח בריאות ממלכתי יש חובה של המדינה לספק שירותי בריאות גם בצורה סבירה וגם בנגישות סבירה. אדם לא צריך לנסוע עשרות קילומטרים כדי לקבל שירותי בריאות. כידוע לך, כבוד השר, ביישובים בנגב, במיוחד ביישובים הלא-מוכרים, בעקבות עתירה לבג"ץ החל משרד הבריאות לאשר הקמת מרפאות. אבל נותרו יישובים שבהם מתגוררים אלפים ואין מרפאות ואין שירותי בריאות. 
       
       הסוגיה החשובה הרלוונטית לעניין היא החיסונים של הילדים באותם יישובים. עד היום היה הסדר בין משרד הבריאות לבין עמותה שנקראת "הגליל", שיש ניידת שמסתובבת ומספקת חיסונים. השאלה, איך משרד הבריאות רואה לנכון לתת שירותי בריאות וגם חיסונים ביישובים הלא-מוכרים בנגב? תודה. 
       
היו"ר ראובן ריבלין:
       
       תודה לחבר הכנסת טלב אלסאנע. בבקשה, כבוד השר, יענה על שתי השאלות. 
       
שר הבריאות דני נוה:
       
       קודם כול, אני בהחלט מקבל את דברי חבר הכנסת בשארה, שאסור בשום פנים ואופן לשחק בתקציבים כשמדובר בחיסונים לתינוקות. היתה מחלוקת תקציבית, שנמשכה הרבה מאוד זמן, בינינו לבין משרד האוצר בנושא החיסונים, שכן נוצר גירעון גדול מאוד בתקציב החיסונים של המשרד כתוצאה מזה שבמשך תקופה מאוד ארוכה משרד האוצר לא כיסה את הפער הזה, שנבע משתי סיבות: מחיסון חדש שהיתוסף ומשחיקת מחירים. כי בסופו של דבר החיסונים נקנים באירופה, בעיקר, ולא היה פיצוי אמיתי בשקלים על ההתייקרות הזאת של קניית החיסונים. 
       
       אנחנו ניהלנו על זה קרב לא פשוט. בסופו של דבר הגענו לסיכום הזה, ואני מסכים אתך לחלוטין, שיש דברים שצריכים להיות מעל העניין הזה. ואתה יודע מה? קודם נעביר מקדמה, ואחר כך נתווכח אולי אם צריך לקצץ במקום אחר. ויחד עם זאת אני שמח שהגענו לסיכום ולהחלטה בנושא הזה. 
       
       נדמה לי שציינתי פעם אחת גם כאן, שהשנה גם החלטתי להוסיף חיסון, נגד שעלת, לילדי כיתה א'. אין ספק שהוספת החיסונים האלה והמערכת הזאת הם חשובים מאוד, אף שלפעמים יש היום, אתה יודע, איזו מגמה בקרב הורים בשכבות מסוימות, לחשוב שאולי לא צריך לחסן את הילדים. זו טעות. דעת רוב גורמי המקצוע היא, שהחיסונים האלה חשובים, מונעים מחלות אצל התינוקות ואצל הילדים, ואין ספק שהדבר הזה חשוב. 
       
       לגבי העניין שהעלה חבר הכנסת אלסאנע לגבי הנגב, אני מסכים שיש בעיה קשה מאוד של פער בשירותי הבריאות שצריכים להינתן לתושבי הנגב, לתושבים הבדואים בנגב. אנחנו פועלים לפי תוכנית ממשלתית, גם בהקמת תחנות לאם ולילד. לצערי הרב, לפעמים המחסור הוא דווקא המחסור התקציבי באיוש התחנות האלה. אני לא מודע כרגע לבעיה ספציפית בכל מה שנגע לפעילות של העמותה שציינת, שלדבריך היא זאת שמבצעת את הפעילות באיזה הסכם, כנראה, אם הבנתי נכון מדבריך, עם משרד הבריאות. אבל אם תעביר לי את הפרטים של העמותה הזאת, אני כמובן אבקש מרופאת המחוז לבדוק את הדברים האלה. אם יש בעיה שדורשת פתרון, כמובן יש לעשות את המקסימום כדי לתת את המענה ואת הפתרון הנחוץ.
       
היו"ר ראובן ריבלין:
       
       אני מאוד מודה לשר הבריאות, שבאמת הוא אולי אחד השרים היחידים שכל שבוע נקרא על-ידינו לתת תשובה על בעיות כואבות, תרתי משמע. 
       
שר הבריאות דני נוה:
       
       בעיות אמיתיות, שצריכות מענה. 
       
היו"ר ראובן ריבלין:
       
       והוא תמיד עומד מוכן ומשיב על כל השאלות, באמת בהתרעה קצרה מאוד. רוב השרים עושים זאת כך, ובאמת אנחנו מודים לכם. 
       
עזמי בשארה (בל"ד):
       
       והעניין המיוחד שלו בענייני ילדים. אני מציין גם את זה. 
       
היו"ר ראובן ריבלין:
       
       אין ספק. גם פעילותו הפרלמנטרית בעניין זה. 
       
שר הבריאות דני נוה:
       
       תודה רבה. 
       
היו"ר ראובן ריבלין:
       
       אני מאוד מודה לכם ומודה לחבר הכנסת בשארה על השאלה החשובה. תודה רבה. 
       

הצעות לסדר-היום
 שחרורו של עזאם עזאם והתחממות היחסים עם מצרים 
       ["דברי הכנסת", חוברת זו, עמ'    .]
       
היו"ר ראובן ריבלין:
       
       רבותי חברי הכנסת, לא תם הדיון בנושא התחממות היחסים עם מצרים ושחרור עזאם עזאם, הצעות לסדר-היום שמספריהן 5092, 5096, 5097, 5155, 5118, 5125, 5129, 5136 ו-5116. סגן ראש הממשלה ושר החוץ ישיב היום על ההצעות לסדר-היום של חברי הכנסת, כולן. אם חברי הכנסת יסתפקו בהודעתו, אנחנו נמשיך בסדר-היום. אלא אם כן יחליט השר לבקש דיון במליאה או בוועדה. 
       
שר החוץ סילבן שלום:
       
       ממש לא. 
       
היו"ר ראובן ריבלין:
       
       בבקשה, אדוני שר החוץ.
       
שר החוץ סילבן שלום:
       
       אדוני היושב-ראש, חברי הכנסת, בשנה האחרונה נרשם שיפור הדרגתי ביחסים עם מצרים. במשך כל השנה האחרונה אמרתי עשרות פעמים שהגישה המצרית השתנתה, היא גישה הרבה יותר קונסטרוקטיבית והרבה יותר חיובית בנוגע ליחסים עם ישראל. הוספתי ואמרתי, שהיחסים האלה הופכים להיות יחסים שמושתתים על היחסים בין המדינות, ללא לינקג' מוחלט להתקדמות בציר הישראלי-הפלסטיני. 
       
       אני חושב שהגישה הזאת היא הגישה הנכונה שצריכה להיות מצד כל מדינות ערב, כי בדרך הזאת הם תורמים לאפשרות של התקדמות בציר הישראלי-הפלסטיני הרבה יותר מאשר בהקפאת היחסים עם ישראל. ואכן, לפני כשנה, ב-10 בדצמבר, נפגשתי עם הנשיא מובארק בז'נבה, פגישה ראשונה בין מנהיגים ישראלים ומצרים לאחר תקופה ארוכה, פגישה שהובילה לשורה של הבנות שהתגבשו בביקורים נוספים שערכתי במצרים במרס וביוני 2004 ובשורה של ביקורים של בכירים מצרים בישראל – ראש המודיעין הכללי המצרי עומר סולימאן, שר החוץ המצרי הקודם אחמד מאהר ושר החוץ הנוכחי, אחמד אבו אל-רייט. 
       
       בשנה האחרונה ניסינו לצקת תכנים רבים ביחסים בין המדינות. ניסינו לקדם את היחסים בין ישראל לבין מצרים ולהפוך אותם ליחסים שמושתתים על אינטרסים משותפים. כך ניתן לציין את הסכם הסחר החופשי שעומד להיחתם בעוד שבוע; הסכם סחר חופשי בין ישראל, מצרים וארצות-הברית - הסכם שנתקל בקשיים רבים, בשל העובדה שהסכם קודם שהבאנו לחתימתו בין ישראל לירדן ולארצות-הברית הוביל לפריצה משמעותית בהיקפי היצוא של ירדן לארצות-הברית. 
       
       ב-1999 עמד היקף היצוא הירדני לארצות-הברית על 13 מיליון דולר בלבד. והנה, לאחר חתימת ההסכם, ב-2003 עמד היקף היצוא הירדני לארצות-הברית על 650 מיליון דולר, ובשנת 2004 הוא יגיע למספר הדמיוני של מיליארד דולר. הדבר יצר, כמובן, עשרות אלפי מקומות עבודה חדשים לירדנים, והוא מאפשר שיפור יחסים בין ישראל לבין ירדן – שמושתתים גם על ההיבט הכלכלי - וכמובן ביחסים בין ירדן לבין ארצות-הברית. 
       
       אין ספק - - -
       
רן כהן (יחד):
       
       זה אחד ההישגים הכי גדולים של הסכם השלום בינינו לבין ירדן. 
       
שר החוץ סילבן שלום:
       
       זה אכן כך, אבל אין ספק שברגע שנחתם ההסכם הזה, והוא הביא לתוצאה הזאת, היו רבים בארצות-הברית שחששו מתקדים נוסף, כי אף אחד לא האמין שמ-13 מיליון דולר זה יקפוץ למיליארד דולר, יצוא ירדני לארצות-הברית. כך שגם בעניין הזה היו מהמורות לא קטנות. 
       
       אני מאוד שמח שב-14 בדצמבר, קרי בעוד שישה ימים - - -
       
היו"ר ראובן ריבלין:
       
       רבותי הסדרנים, הואיל ואת חברי הכנסת אינני יכול להוציא - להוציא את כל העוזרים, אז לא יהיה להם עם מי לדבר. כי אני לחברי הכנסת לא יכול להעיר. להוציא את כל העוזרים למסדרון. לא יכול להיות ששר - - - 
       
שר החוץ סילבן שלום:
       
       להעיר לחברי הכנסת אתה יכול. 
       
היו"ר ראובן ריבלין:
       
       להעיר אני יכול, אבל להוציא אותם – לא רוצה. בבקשה, רבותי. לא יכול להיות מצב שבו אנחנו מדברים בנושא כל כך חשוב - 13 חברי כנסת הגישו הצעה לסדר-היום, שר החוץ משיב, ופה כל הזמן מתנהלים דיונים. בבקשה, אדוני.
       
שר החוץ סילבן שלום:
       
       תודה רבה, אדוני היושב ראש. וכמו שאמרתי, ב-14 בדצמבר, בעוד כשישה ימים, ייחתם בקהיר הסכם סחר חופשי, שקרוי  QIZ, בין ישראל, מצרים וארצות-הברית; יחתמו עליו השר אולמרט, מקבילו המצרי ומקבילו האמריקני. אני חושב שמדובר בפריצת דרך משמעותית, וזה בעקבות הסכמים נוספים שחתמנו עליהם ואנחנו עומדים לחתום עליהם עם המצרים. עסקת הגז שהוסכם עליה - יש עוד ממש כמה מלים, הייתי אומר, שאפשר לשנות אותן וצריך לשנות אותן, אולי. שר התשתיות לשעבר מודי זנדברג - - -
       
אליעזר זנדברג (שינוי):
       
       - - -
       
שר החוץ סילבן שלום:
       
       שר התשתיות הקודם, מודי זנדברג, ממש נשא ונתן עם המצרים יחד עם משרד החוץ בעניין הזה, כדי להגיע לאותה עסקה סופית שאני מקווה שתיחתם בקרוב. יתגבר שיתוף פעולה בתחום עידוד התיירות, כאשר שר התיירות המצרי מתעתד להגיע ולבקר בארץ; שיתוף פעולה חקלאי ועוד ועוד. עדיין נותרו דברים שצריך להשלים. עדיין נותרו דברים שצריך להשקיע עבודה מאומצת כדי לשפרם. בראש ובראשונה הפסקת ההסתה בכלי התקשורת במצרים. תבעתי, בביקור האחרון של שר החוץ המצרי אבו אל-רייט ושל עומר סולימאן, להוריד שלט מזעזע, שנמצא מעל בית-הכנסת בקהיר, ששם מופיעה הכתובת: שרון רוצח, רבין רוצח, ברק רוצח - - -
       
היו"ר ראובן ריבלין:
       
       חברת הכנסת פינקלשטיין, הוא משיב לך. השר משיב לך. איזה מין התנהגות זאת באולם המליאה?
       
אופיר פינס-פז (העבודה-מימד):
       
       נתניהו לא הופיע שם?
       
שר החוץ סילבן שלום:
       
       אני מוסיף את השם שלו, בדיוק. כמו שאמרתי, מופיע שלט מזעזע מעל בית-הכנסת בקהיר, ששם כתוב: שרון רוצח, רבין רוצח, ברק רוצח ונתניהו רוצח. ולאחרונה עוד הוסיפו חטא על פשע, כאשר החליטו להאיר את השלט הזה, כדי שניתן יהיה לראות אותו גם בלילה. השלטונות המצריים או המנהיגים המצרים אמרו שהם אינם מודעים לדבר, ואמרו שיפעלו להורדת השלט באופן מיידי.
       
       אנחנו רוצים גם לראות שיפור בהתנהגותה של מצרים בפורומים בין-לאומיים. אנחנו רוצים לראות את כינוסה של הוועדה הבילטרלית באופן שוטף, לא רק הוועדה הביטחונית. אבל אסור לשכוח שמדובר בתהליך הדרגתי של התחממות היחסים, שאומנם יש לו כבר תוצאות מעשיות, קונקרטיות, אך ניתן עוד רבות לעשות בו.
       
       אנחנו משתפים פעולה עם המצרים גם בנוגע לתוכנית ההתנתקות ולנושא הפלסטיני. מצרים נחושה לסייע לפלסטינים למלא אחרי התחייבויותיהם בתחום הרפורמה הביטחונית. מצרים מבינה גם היא, שהרפורמה הביטחונית היא המפתח לכל התקדמות בתהליך מול הפלסטינים. לכן הסכמנו שמצרים תאמן בתחומה אנשי ביטחון פלסטינים, שאינם מעורבים בטרור, והקבוצה הראשונה אמורה לצאת בקרוב לשם.
       
       אנחנו מתאמים מול המצרים גם את נושא מניעת ההברחות דרך הגבול בציר פילדלפי: הברחות של אנשים, הברחות של סחורות, אך מעל הכול הברחות של נשק. ראינו בשנה האחרונה כמויות נשק בלתי מבוטלות, אשר זורמות באמצעות מנהרות, בעיקר דרך ציר פילדלפי, לתוך תחום הרצועה.
       
       רק בשבוע שעבר הגענו להסכמה עם מצרים על הכנסתם של 750 אנשי משמר גבול נוספים לאזור הציר, והדבר הזה צריך להיות מסוכם על-ידי חילופי איגרות בינינו לבין המצרים.
       
       אבל, אין ספק שהאירוע המשמעותי ביותר קרה ביום ראשון בשעה 12:00. בשעה 12:00 הגיע לסיומו עוול של שמונה שנים, עוול שנגרם לעזאם עזאם. עזאם עזאם נכנס למאסר לפני שמונה שנים וחודש ימים, ובמשך כל התקופה הזאת הוא טען שהוא חף מפשע, וכולם ידעו שהוא חף מפשע. 
       
       בפגישתי הראשונה עם הנשיא מובארק, בדצמבר 2003, שוחחנו על כך ועל הדרך להביא לסיומה של הטרגדיה האנושית הנוראה הזאת. חשבתי שמן הנכון, לאחר ריצוי מחצית מתקופת מאסרו, במאי 2004, ניתן יהיה לעסוק בשחרורו ולהחזירו הביתה. ואכן, בביקורי ביוני בקהיר גובשה למעשה ההבנה הסופית, שמצרים אכן מתכוונת לשחרר את עזאם, והתאריך שסוכם עליו היה פתיחת צום הרמדאן.
       
       לאחר תפיסתם של ששת הסטודנטים המצרים, שחצו את הגבול בסוף אוגוסט, דרשה מצרים לקבל אותם בתמורה. בעצה אחת עם ראש הממשלה הוחלט לשחרר את הסטודנטים המצרים תמורת שחרורו של עזאם עזאם. התאריך עוד השתנה פעמיים: מ-14 באוקטובר, פתיחת הרמדאן, ל-14 בנובמבר, סוף הרמדאן, ולאחר מכן לתאריך שנקבע, אך הסוף הטוב מוכר לכולנו.
       
       ללא ספק חלה התקדמות רבה ביחסינו עם מצרים בשנה האחרונה, כאשר ביקורו של שר החוץ, אבו אל-רייט, ביקורו של ראש המטכ"ל, עומר סולימאן, ושחרורו של עזאם בשבוע שעבר היוו נקודות ציון חשובות. 
       
       עם זאת, עלינו להגביר את שיתוף הפעולה עם מצרים במטרה לקדם את היחסים הדו-צדדיים ואת ההתרחשויות בערוץ הפלסטיני. מצרים היא מדינת מפתח באזור. אני מאמין שחימום היחסים אתה עשוי להוביל להתפתחויות חיוביות ביחסינו עם מדינות ערביות ומוסלמיות נוספות. 
       
       במשך תקופה ארוכה אני חוזר וטוען, שאין שום סיבה שלא נשפר את יחסינו עם חלק מכריע של המדינות הערביות והמוסלמיות. עם רובן המכריע אין לנו שום מחלוקת. איזו מחלוקת יש לנו עם מדינות המפרץ הפרסי או עם מדינות צפון אפריקה? אין לנו מחלוקת לא על טריטוריה ולא על נושאים כלכליים, ולכן אנחנו יכולים לצפות להתחממות ביחסים עם שורה של מדינות ערביות. אין ספק שמצרים, שבעבר מנעה התחממות היחסים עם מדינות נוספות, היא זאת היום שמובילה את אפשרות קידום היחסים עם המדינות האלה.
       
       לפני שעות אחדות ביקר הנשיא מובארק בכוויית, או סיים את ביקורו בכוויית. גם שם האמירות של הנשיא מובארק היו חיוביות ודיברו על הצורך להגיע להכרה בישראל מצד ארצות המפרץ הפרסי. 
       
       אין ספק שהמהלכים האחרונים הם מהלכים מעודדים, הם מהלכים חיוביים. מדיניותה של ממשלת ישראל הוכחה כמדיניות נכונה, כמדיניות שמניבה את הפירות עם המדינות הערביות. 
       
       ההחלטה של מדינות ערב לשפר את היחסים עם ישראל, ללא קשר לציר הישראלי-הפלסטיני, היא לתועלת המדינות הערביות, לתועלת מדינת ישראל, אבל גם לתועלתם של הפלסטינים עצמם. האפשרות של מדינות ערב לפעול יחד אתנו תסייע גם להנהגה הפלסטינית החדשה.
       
       בו בזמן, כאשר אנחנו רוצים לעודד את מדינות ערב המתונות, אנחנו צריכים להמשיך ולבודד את המדינות המוסלמיות הקיצוניות. אני חושב שהעולם כולו מבין היום, שהמאבק בטרור הוא מאבק גלובלי. הוא איננו מאבקה של ישראל בלבד. וכך, אותן התקפות טרור שמבצע ארגון "אל-קאעידה" נועדו, בראש ובראשונה, לפגוע באותן מדינות מוסלמיות שלדעת אותו ארגון הן מתונות מדי, הן קרובות מדי למערב, או שיש להן גישה חיובית מדי כלפי ישראל. כך כל התקפות הטרור האחרונות של "אל-קאעידה" בג'רבה – תוניסיה, בקזבלנקה – מרוקו, בריאד – ערב-הסעודית, באיסטנבול – טורקיה, באינדונזיה – באלי, בטאבה - מצרים. מדובר בפעולות טרור נגד מדינות ערביות ומוסלמיות, שהיחסים שלהן עם המערב ועם ישראל הם לצנינים בעיניהם של ראשי ארגון הטרור "אל-קאעידה". 
       
       המאבק בטרור הוא מאבק עולמי, אבל הוא לא מאבק רק נגד "אל-קאעידה", הוא מאבק גם נגד ה"חמאס", גם נגד "הג'יהאד האסלאמי" וגם נגד ה"חיזבאללה". לכן כל מדינה שנותנת חסות לארגוני טרור היא מדינה שאנחנו צריכים לפעול כדי לבודד אותה.
       
רן כהן (יחד):

	האם אפשר לעשות את זה עם מצרים?

שר החוץ סילבן שלום:
       
       אני חושב שכן. אני חושב שההחלטה של מצרים לשפר את יחסיה עם ישראל ולבקש ממדינות ערב נוספות לעשות זאת היא לתועלתם של הפלסטינים, בעוד מה שעושות סוריה ואירן, שנותנות חסות לארגוני טרור, זה נגד ההנהגה הפלסטינית, כי כאשר ההנהגה הפלסטינית תיכנס לתפקידה החדש, המטרה והמשימה הראשונות של ההנהגה הזאת יהיו להשליט חוק וסדר, ובעצם לפרק את ארגוני הטרור מהתשתיות שלהם. הדבר הזה יהיה להם הרבה יותר קל אם הם לא יקבלו את החסות מסוריה ומאירן. הדבר הזה יהיה להן הרבה יותר קל אם ה"חמאס" ו"הג'יהאד האסלאמי" לא יוכלו לתת הוראות מהמפקדות בדמשק לפעילי הטרור כאן, דבר שאם אכן יצא לפועל, יגרום כמובן לבעיות קשות ביחסים בין ישראל לבין הפלסטינים. לכן, מי שרוצה לעזור להנהגה הפלסטינית החדשה, צריך לפעול נגד ה"חמאס", נגד "הג'יהאד" ונגד ה"חיזבאללה". 
       
       ה"חיזבאללה" הוא זה שמפעיל את רוב פעולות הטרור, או מפעיל רבות מפעולות הטרור כנגד ישראל. ה"חיזבאללה" הוא זה שהחליף את סדאם חוסיין במתן תשלומי השיקים שמגיעים מאירן למשפחות המחבלים המתאבדים. לכן אנחנו פועלים היום בכל החזיתות כדי לכלול את ה"חיזבאללה" ברשימת ארגוני הטרור, דבר שהצלחנו לעשות מול ה"חמאס". הצלחנו להביא לכך שהוא ייכלל ברשימת ארגוני הטרור באירופה, באוסטרליה, בקנדה, ביפן, בארצות-הברית. המטרה היא לעשות אותו דבר עם ה"חיזבאללה", ולמנוע את שידורי ההסתה של "אל-מנאר", אותו ערוץ טלוויזיה שמשדר דברי הסתה ובלע נגד היהודים באשר הם יהודים ונגד מדינת ישראל.
       
       אנחנו פועלים עכשיו בצרפת, ואנחנו מאוד שמחים שממשלת צרפת החליטה לפעול כדי למנוע את שידורי "אל-מנאר". הפנייה של "חיזבאלללה" ושל "אל-מנאר" לספרד תיענה גם היא כנראה בשלילה, לאור תביעתנו מספרד שלא לאפשר להם להשתמש בלוויין הספרדי. לא מדובר רק בספרד או בצרפת, מדובר בשימוש בלוויין עצמו. 
       
       המדיניות של הממשלה הזאת תימשך. כאשר היד מושטת לשלום, היא תיתקל ביד מושטת לשלום מצדה של ישראל. כאשר יש הכרזת מלחמה – אנחנו נדע לפעול כדי לבער את נגע הטרור. המדיניות הזאת היא מדיניות שמניבה את הפירות שלהם קיווינו זמן רב.
       
       אנחנו רוצים לפעול מול מדינות ערב ומול הפלסטינים. אם הפלסטינים יפעלו להביא שקט, אנחנו נשיב בשקט. אם הפלסטינים לא יעשו דבר, אנחנו כמובן נפעל כדי שהטרור לא יפגע בארצנו. אנחנו נמשיך ונפעל בכל דרך כנגד פצצות מתקתקות שמאיימות לפגוע באזרחי ישראל. 
       
       אבל הימים האלה, אדוני היושב-ראש, הם ימים של תקווה. הימים האלה הם ימים של תקווה לשינוי, הימים האלה הם ימים של תקווה למשהו חדש. כולנו רוצים לסייע, כדי שהמשהו החדש הזה יקרום עור וגידים. לכן אנחנו מסייעים היום לפלסטינים בכל דרך כדי לאפשר להם לקיים את הבחירות כסדרן ב-9 בינואר 2005. וזה המשך למדיניות שלנו לאפשר בזמנו את כל הטיפול הרפואי לערפאת, את הגעתם של רופאים מתוניסיה, מירדן, ממצרים; וגם ההתחייבות האישית שניתנה על-ידי ראש הממשלה, שאם ערפאת אכן יחלים הוא יוכל לחזור למוקטעה ברמאללה.
       
       המגמה הזאת נמשכת. כמו שאמרתי, אנחנו פועלים עכשיו בנושא הבחירות, כדי לאפשר את קיום הבחירות בכל דרך. נעשה זאת כמובן תוך שמירה על צורכי הביטחון, אבל ניתן גישה חופשית למצביעים להגיע לקלפיות, נאפשר חופש תנועה, וכמובן את כניסתם של משקיפים – הכול במטרה שיהיו בחירות פתוחות, שוות והוגנות.
       
       מייד לאחר כינונה של ההנהגה הפלסטינית נרצה לתאם עם ההנהגה הפלסטינית כמובן את הפסקת ההסתה ואת הנושאים הביטחוניים כדי להביא להפסקת הטרור. 
       
       נושא ההסתה הוא נושא מרכזי. אחרי עשר שנים שבהם הורעל דור שלם של צעירים פלסטינים על-ידי ערפאת, הגיע הזמן לשים לכך סוף. אני זוכר את עצמי, אדוני היושב-ראש, עומד כאן על הדוכן הזה ב-1994, לפני עשר שנים, ושואל את שרת התקשורת דאז, שולמית אלוני, מדוע הסכמת לתת את התדר האחרון של שידורי הטלוויזיה שיש לישראל לידי הרשות הפלסטינית. אולי אתם לא יודעים שערוץ-10 היום לא משדר עם תדר פתוח. מי שאין לו כבלים או לוויין, לא יכול לקלוט את ערוץ-10.
       
היו"ר ראובן ריבלין:
       
       זה היה בהתאם להסכמי אוסלו.
       
שר החוץ סילבן שלום:
       
       אכן, זה היה בהתאם להסכמים. אמרה לי אז, בכנות אמיתית, השרה אלוני, והיא כנראה האמינה בכך בכל לבה, שהתדר הזה ניתן כדי להביא סוף לאלימות ולהסתה ולחנך למען השלום. אמרה לי השרה אז, שערפאת אינו יכול לעבור מעיר לעיר, מכפר לכפר ומבית לבית, וכדי להסביר לבני עמו שהסתיימו מאה שנים של טרור, הוא צריך לעשות זאת בדרך של אמצעי שידור המוניים. אין ספק שהיתה הרבה תמימות במחשבה הזאת.
       
       עשר שנים היתה הרעלה של המוחות, הרעלה של תלמידים שבאו ללמוד בבתי-הספר, והגיע הזמן לשים לכך סוף. אין ספק שגישתו של אבו-מאזן, בתקופת היותו ראש ממשלה, היתה שונה. כאשר היתה אותה פגישה אצל ראש הממשלה, ואמרתי אז לאבו-מאזן ששידורי הטלוויזיה הפלסטינית, כאשר הוא יושב כאן, ממשיכים להרעיל נגד ישראל, הוא אמר מייד שהוא מוכן להקים את הוועדה למניעת הסתה. הוא מינה את השר נביל עמרו מהצד הפלסטיני, ראש הממשלה שרון מינה אותי לעמוד מהצד הישראלי, אני מיניתי מייד את האלוף עמידרור לעמוד בראש הוועדה שתפעל, הם מינו מנכ"ל ממשרד האינפורמציה, ולצערי הרב לא הצליחו בדיוק לעבוד, כי לאבו-מאזן נדרשו 40-50 יום עד שהוא החליט להתפטר.
       
       הפסקת ההסתה בלבד איננה מספיקה. אנחנו רוצים לראות גם צעדים אמיתיים בנוגע לביטחון. וכמו שאמרנו לכל מנהיגי העולם שהגיעו לכאן ולאלה שיגיעו: לא ניתן לקפוץ לשלבים יותר מאוחרים במפת הדרכים, צריך למלא את השלב הראשון כסדרו, צריך לעשות הכול כדי שהשלב הראשון יבוצע במלואו. 
       
       אני מאוד מקווה, אדוני היושב-ראש, שהמנהיגות הפלסטינית החדשה אכן תעשה זאת. אם היא תעשה זאת, ישראל תהיה מוכנה ללכת לקראת שלום. 
       
       כל עזרה בין-לאומית שתביא לרפורמות ביטחוניות ברשות הפלסטינית היא חיובית. כל עזרה בין-לאומית שתביא לרפורמות בסדרי הממשל ברשות הפלסטינית היא עזרה חשובה. כל עזרה בין-לאומית לשיקום עזה היא תמיכה חשובה. 
       
       לסיום, השיפור ביחסים עם מצרים הוא שיפור מבורך, הוא שיפור שיש לו עוד פירות שאני מקווה שיבשילו בזמן הקרוב. השיפור ביחסים עם מצרים יכול להביא לכך שמדינות ערב רבות נוספות ילכו בעקבותיה. אנחנו מקווים, כמובן, שהדבר יבשיל גם להבנה גדולה יותר מול הפלסטינים, אבל בו זמנית נמשיך ונפעל נגד הטרור ונגד המדינות שנותנות חסות לטרור. היום העולם כולו מבין מה שאמרנו זה זמן רב: טרור הוא לא רק בעיה של ישראל, וכדי להביא שלום לאזור, צריך להביא שקט ושלווה, שבעקבותיהם יגיע השלום המיוחל. 

היו"ר ראובן ריבלין:
       
       תודה רבה, אדוני השר.
       
שר החוץ סילבן שלום:
       
       תודה רבה, אדוני.
       
היו"ר ראובן ריבלין:
       
       כבוד השר, חבר הכנסת רן כהן ביקש לשאול שאלה, ולא נתתי לו לקרוא קריאת ביניים.
       
רן כהן (יחד):
       
       מה הערכתך, שר החוץ, לגבי חלקה של תוכנית ההתנתקות באותו שיפור יחסים עם המצרים? האם זה חלק אינטגרלי של שיפור היחסים עם מצרים?
       
שר החוץ סילבן שלום:

       אומנם, כרונולוגית הפגישה הראשונה שלי עם הנשיא מובארק היתה לפני ההודעה על ההתנתקות, אבל אין ספק שמהרגע שההודעה הזאת יצאה לאוויר העולם החל תיאום עם המצרים בשורה ארוכה של נושאים שנוגעים לתוכנית ההתנתקות. כך הוחלט על הקמת הוועדות הביטחוניות והבילטרליות, וכך הוחלט על הוספת 750 שוטרים של משמר הגבול המצרי שישבו שם בגבול, וכך סוכם שיוקמו אזורי תעשייה חדשים בצד המצרי של הגבול, בסיני, כדי שיאפשרו מקומות עבודה לפלסטינים מעזה במקום אזור התעשייה בארז. אין ספק שאולי גם חשש מצרי מפני מצב שבו יחדרו דרך הגבול גם לכיוון מצרים, או מצב של כאוס שיהיה בעזה או השתלטותם של גורמים קיצוניים הביא להגברת שיתוף הפעולה. אני חושב שההחלטה המצרית היא החלטה אסטרטגית, אבל אין ספק שהתוספת הזאת סייעה מאוד ליצירת הדיאלוג, מאחר שהיא הביאה לביקורים רבים שלנו שם ושלהם אצלנו, דבר שהגביר את שיתוף הפעולה.
       
       אומר עכשיו מלה אחרונה. אמרתי אותה במע'אר, ואני רוצה להגיד אותה כאן, היא חשובה. אני חושב שהרגע המרגש ביותר בכל השנה האחרונה שבה עסקנו בשחרור עזאם עזאם לא היה אפילו רגע הפגישה עם עזאם במלון, שאין ספק שהיתה מרגשת ביותר. לטעמי, הרגע המרגש ביותר היה כאשר ראינו בטלוויזיה אותם 20,000-30,000 חוגגים במע'אר חוגגים עם דגל ישראל. אני חושב, שמבחינתי זה היה רגע שמסמל יותר מכול את האפשרויות הרבות שיש לשילוב בני המיעוטים במדינת ישראל; אותה תחושה שישראל לעולם לא תנטוש את בניה, ולא משנה אם הם יהודים, דרוזים, מוסלמים, נוצרים, צ'רקסים או בדואים. ישראל תעשה את הכול בעניין הזה.
       
       אני חושב שדווקא בימים האלה של חנוכה, כשהצלחנו ברגע האחרון אולי לבער צלם מההיכל, אנו צריכים ללמוד דבר אחד: אחדות פנימית היא תמיד יותר חשובה מהכול. אחדות פנימית בעם ישראל היא הדבר שנדרש. אדוני היושב-ראש, לא סתם דווקא בשבועות האלה אנחנו קוראים את הפרשות שעוסקות ביוסף. יש לי דקה לדבר תורה?
       
היו"ר ראובן ריבלין:
       
       אני לא יכול להפסיק את אדוני בדבר תורה, והוא גם עונה על 13 הצעות לסדר-היום ואינני יכול להגביל אותו בזמן.
       
שר החוץ סילבן שלום:

	אם זה 13 הצעות, יש לי עוד שתי דקות. 

       פרשת השבוע שעבר היתה פרשת וישב, השבוע זו תהיה פרשת מקץ, ובשבוע הבא - פרשת ויגש. הן עוסקות ביוסף. יוסף חלם שהשמש והירח ו-11 הכוכבים משתחווים לו. כולם פירשו את החלום שהכוונה לאביו, לאמו ול-11 אחיו. אמרו: ואביו לא שכח את הדבר. כולם פירשו שאביו לא יכול היה לשכוח את ההתנשאות האדירה הזאת - איך זה יכול להיות שאני אביך משתחווה לפניך? אבל, לדעתי, האמירה הזאת היא עם הרבה יותר משמעות. מה שקורה הוא שהריב בין האחים היה הריב הראשון בין בני ישראל, שהרי יעקב אבינו הוא ישראל. הריב הזה הביא למכירת יוסף לאורחת ישמעאלים, ומשם למצרים ל-210 שנות עבדות ו-40 שנה לאחר מכן במדבר. זה מלמד אותנו, שמאבק פנימי בתוכנו מוביל לעבדות או לחורבן. 
       
       אולי אכנס עכשיו  לפלפול עוד יותר תורני: אם אתה מחליף את סדר האותיות של השם "יוסף", אתה מגיע לא פחות מאשר למלה "פיוס". בעצם, זה בא לבוא ולומר שרק כאשר אני מאחד את כל האחים מחדש, אנחנו יכולים להיות חזקים, להתגבר על פרעה ומצרים ולצאת מעבדות לחירות. הרי על אותו פילוג חרבה ירושלים בימי בית שני, על שנאת חינם.

יוסי שריד (יחד):
       
       מה? מובארק הוא פרעה?
       
שר החוץ סילבן שלום:
       
       אני אומר את זה? חלילה וחס. אני אומר את הדברים האלה, כי גם היום בתוך עמנו מדברים על מתיחות פנימית גדולה מאוד - -
       
צבי הנדל (האיחוד הלאומי - ישראל ביתנו):
       
       ההתנתקות.
       
שר החוץ סילבן שלום:
       
       - - על מתיחות קשה בנוגע להתנתקות. אני רוצה לומר לכולנו: בואו ונזכור גם את הדברים האלה. חבר הכנסת הנדל, אני מדבר אליך. בדרך כלל, צריך שתהיה אהבה.
       
היו"ר ראובן ריבלין:
       
        בכל זאת, היו הרבה מחלוקות בציבוריות הישראלית, ואפילו כאן, בעבר.
       
שר החוץ סילבן שלום:
       
       דרך אגב, פעמיים "אהבה" זה השם המפורש של הקדוש-ברוך-הוא, ואת זה רבים לא יודעים. אם תיקח את חיבור האותיות, תראה שזה גם שמו המפורש של הקדוש-ברוך-הוא. אהבה בין האחד לשני נותנת לנו גם את הכוח של הקדוש-ברוך-הוא לעבור אותם מכשולים ביחד. אני יודע שאנחנו עוברים תקופה לא קלה, תקופה קשה, אבל היום, היום הראשון של חנוכה, אני מאוד מקווה שנצליח להתגבר גם בתוכנו כיהודים וגם בתוכנו כישראלים. אני בטוח, שאם נהיה חזקים, נדע לעשות זאת.

צבי הנדל (האיחוד הלאומי - ישראל ביתנו):
       
       אתה אומר את זה גם בממשלה?
       
שר החוץ סילבן שלום:
       
       אני אומר זאת בכל מקום שבו אני יכול. תודה רבה וחג שמח לכולם.
       
היו"ר ראובן ריבלין:
       
       אני מאוד מודה לשר החוץ. כבוד השר, אדוני מבקש להסתפק בהודעתו?
       
שר החוץ סילבן שלום:
       
       אני מבקש להסתפק בהודעתי. אני חושב שזה יהיה מספיק.
       
היו"ר ראובן ריבלין:
       
       חברי הכנסת הנכבדים, להלן החברים שהגישו את ההצעות: חבר הכנסת אברהם רביץ - אינו נוכח; חבר הכנסת אחמד טיבי - אינו נוכח; חבר הכנסת אופיר פינס-פז - אינו נוכח. חברת הכנסת הכנסת פינקלשטיין, מסתפקת? לחברת הכנסת גילה פינקלשטיין לא היה זמן לשמוע את תשובת השר. חברת הכנסת זהבה גלאון - איננה נוכחת. חברת הכנסת גילה גמליאל, או חבר הכנסת מגלי והבה? אדוני מסתפק.
       
רן כהן (יחד):
       
       אדוני היושב-ראש, לא. אני העליתי את ההצעה ולא חברת הכנסת זהבה גלאון.
       
היו"ר ראובן ריבלין:
       
       נכון. אדוני צודק.
       
רן כהן (יחד):
       
       אני מבקש שהנושא יעבור לוועדת חוץ וביטחון, והשר מסכים.
       
היו"ר ראובן ריבלין:
       
       ועדת חוץ וביטחון - אתה יכול להעלות זאת בעצמך בוועדה. זו בקשתך - כך יהיה. חבל על הזמן. בסדר.
       
שר החוץ סילבן שלום:
       
       אדוני היושב-ראש, אין לי בעיה שהנושא יעבור לוועדת חוץ וביטחון.
       
היו"ר ראובן ריבלין:
       
       אני יודע.
       
       חברת הכנסת פינקלשטיין, מסכימה?
       
גילה פינקלשטיין (מפד"ל):
       
       כן.
       
היו"ר ראובן ריבלין:
       
       חבר הכנסת רן כהן?  חבר הכנסת מגלי והבה מסכים. חבר הכנסת יורי שטרן - אינו נוכח. חבר הכנסת טלב אלסאנע - אינו נוכח.
       
יורי שטרן (האיחוד הלאומי - ישראל ביתנו):
       
       למה אני לא נוכח?
       
היו"ר ראובן ריבלין:
       
       אני מחפש את אדוני במקומו, ואני לא יודע איפה הוא נמצא. למשל, ראיתי היום את חברת הכנסת לבני בכל חלקי הבית. אדוני מסכים?
       
יוסי שריד (יחד):
       
       דיון בוועדה.
       
היו"ר ראובן ריבלין:
       
       אתה מבקש דיון בוועדה.
       
       חבר הכנסת אלסאנע - אינו נוכח. חבר הכנסת חמי דורון - אינו נוכח. חבר הכנסת יאיר פרץ - אינו נוכח. חבר הכנסת עמיר פרץ - אינו נוכח. חבר הכנסת ג'מאל זחאלקה - אינו נוכח.
       
       רבותי, שני חברי כנסת ביקשו דיון בוועדה, חברי הכנסת רן כהן ויורי שטרן. אנחנו נצביע - מי בעד ומי נגד?
       
ישראל אייכלר (יהדות התורה):
       
       אפשר הצעה אחרת?
       
היו"ר ראובן ריבלין:
       
       אתה צודק. הואיל וכך, יש לנו רק שתי הצעות שיש לגביהן הצעה אחרת. חבר הכנסת דהאמשה הוא הראשון, וחבר הכנסת אייכלר הוא השני.
       
ג'מאל זחאלקה (בל"ד):
       
       אני פה, ולא יצאתי מהאולם.
       
היו"ר ראובן ריבלין:
       
       אבל אדוני לא נשאל בזמן. אם הוא היה בזמן, הייתי נותן לעוד אחד לדבר.
       
ג'מאל זחאלקה (בל"ד):
       
       הייתי פה כל הזמן.
       
היו"ר ראובן ריבלין:
       
       אם כך, גם לגביך יהיה עוד מי שידבר. חבר הכנסת דהאמשה, בבקשה דקה.
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, שמענו לא מעט את דברי שר החוץ. אני משתאה ומתפלא. הוא רוצה יחסים טובים ונורמליים עם כל מדינות ערב, ומשתאה ושואל מה יש עם צפון אפריקה ועם המפרץ הפרסי, כאילו המדינות והאזורים האלה מנותקים. הרי מדינות ערב יזמו והחליטו בהחלטה של ועדת הפסגה של מדינות ערב לעשות שלום עם ישראל בתנאי שהיא תקבל את החלטת מועצת הביטחון 242 ותאפשר לעם הפלסטיני זכות הגדרה עצמית במולדתו ובמדינתו העצמאית. ישראל ממילא הולכת לקראת זה, אבל שר החוץ והממשלה הזאת לא מוכנים להסתכל על אחרים כשווה אל שווה, אלא תמיד מנקודה של יוהרה. 
       
       גם במקרה הנדון, המקרה של עזאם עזאם, שבו אנו דנים עכשיו, עוד מתחילת הפרשה הזאת מצרים שבעה האשמות ועלילות שאין משפט ואין חוק. גם כאשר שחררה - היום שמענו שהוא אומר אותם הדברים. ישראל ידעה איך לשחרר אסירים אחרים מרבת-עמון בתוך יום, יומיים, אלה שתקפו את חאלד משעל. אחרי יומיים הם הלכו הביתה.
       
היו"ר ראובן ריבלין:
       
       נא לסיים.
       
עבד-אלמאלכ דהאמשה (רע"ם):
       
       עכשיו, אחרי שמונה שנים, עוד מלעיטים אותנו בסיפורים האלה. תודה רבה.
       
היו"ר ראובן ריבלין:
       
       תודה רבה. רבותי, יש לכם דקה, ואקפיד היום כי עלינו לסיים בזמן. חבר הכנסת אייכלר, להצעתו של חבר הכנסת רן כהן – בבקשה, דקה.
       
ישראל אייכלר (יהדות התורה):
       
       אדוני היושב-ראש, יחד עם כל אזרחי ישראל אני שמח בשמחתם של עזאם עזאם ומשפחתו. אציין את דברי כל קרוביו שהודו לקדוש-ברוך-הוא מתיר אסורים, כאשר כל האינטרסים המדיניים והקשרים בין שרון למובארק הבשילו לכדי שחרור ברגע ובשעה שקבע ברוך מתיר אסורים שעזאם ישוב לחיק משפחתו ולביתו.
       
       אבל, אדוני ראש הממשלה, צריך להשתדל לחמם את היחסים גם עם ארצות-הברית, שמתנכרת לסבלו של הסוכן הישראלי ג'ונתן פולארד, שנמק בכלא במשך 20 שנה. אם המצרים מסוגלים להתגבר על רגשות כה עזים של העם המצרי ולשחרר את עזאם עזאם, העם האמריקני, שאוהד את ישראל, ודאי לא יתנגד אם הנשיא בוש יתגבר על מנגנוני הביטחון ויורה לשחרר את ג'ונתן פולארד. מן הראוי שבעת הדלקת נר חנוכה נישא כולנו תפילה בפני מתיר אסורים שייתן בלב הנשיאים והשרים לשחרר בקרוב את יונתן פולארד. תודה רבה.
       
היו"ר ראובן ריבלין:
       
       תודה רבה.  חבר הכנסת צבי הנדל, להצעתו של חבר הכנסת זחאלקה, בבקשה. יסיים חבר הכנסת איוב קרא - להצעתה של חברת הכנסת גילה פינקלשטיין.

צבי הנדל (האיחוד הלאומי - ישראל ביתנו):
       
       מכובדי היושב בראש, אני מצטרף לכל מלה של חבר הכנסת אייכלר גם בנושא פולארד וגם בנושא השמחה על עזאם עזאם.
       
       רציתי להוסיף משפט אחד: בואו ולא ניתמם וניכנס לאופוריה מיותרת. מה שקורה היום עם המנהרות בציר פילדלפי, אחת דינן - לולא רצתה מצרים שיבריחו נשק לתוך חבל-עזה, לא היו נחפרות מנהרות. הן נחפרות בחסותה וברשותה של מצרים. בואו לא נהיה טיפשים. הלוואי שנצליח להגיע לאוטופיה שצייר פה שר החוץ, וכולנו נשמח. אנחנו עדיין רחוקים מזה.
       
היו"ר ראובן ריבלין:
       
       תודה לחבר הכנסת הנדל. חבר הכנסת איוב קרא, להצעת חברת הכנסת פינקלשטיין – בבקשה, דקה.
       
איוב קרא (הליכוד):
       
       אדוני היושב-ראש, חברי חברי הכנסת, אני רוצה להודות לראש הממשלה, לשר החוץ, לשר דני נוה וכמובן גם לשר הביטחון על כל מה שעשו בפרשה הזאת. אבל לא הוזכר שם אדוני היושב-ראש, ראובן ריבלין, שגם לו היתה יד בעניין הזה והוא דאג רבות לכל הפרשה הזאת.
       
היו"ר ראובן ריבלין:
       
       לכל הכנסת. עשיתי זאת בשם כולם.
       
איוב קרא (הליכוד):
       
       וכל מי שפעל. יש עוד הרבה באופוזיציה ובקואליציה.
       
       הפרשה הזאת מלמדת אותי דבר אחד. קודם כול, מאוד חיכיתי לרגע שהוא יהיה בתוכנו, ומהרגע הראשון, ב-1996, כשהחלה הפרשה, ועד היום, סיכנתי את חיי. אבל הדבר הכי חשוב לי, כמו שאמר שר החוץ, שהוא עטף את עצמו בדגל ישראל ובריש גלי בא הביתה. הפרשה הזאת צריכה ללמד אותנו דבר אחד: צריך בחוק - שהגשתי אתמול לכנסת - לדאוג לאזרחי ישראל שמופלים בגלל נתינותם, אזרחותם הישראלית, וצריך שכל הכנסת תתאחד סביב החוק הזה שנותן מענה למצב דומה שהיה בו עזאם עזאם. תודה.

היו"ר ראובן ריבלין:
       
       תודה רבה לחבר הכנסת איוב קרא.
       
       רבותי, שר החוץ הסכים שהעניין יעבור לוועדה. לכן, חלק מההצעות עוברות לוועדת חוץ וביטחון - הצעתה של חברת הכנסת גילה פינקלשטיין, הצעתו של חבר הכנסת רן כהן, הצעתו של חבר הכנסת יורי שטרן, הצעתו של חבר הכנסת צבי הנדל והצעתו של חבר הכנסת זחאלקה, כמובן.
       
קריאה:
       
       - - -
       
היו"ר ראובן ריבלין:
       
       מה קרה? שאלתי בזמן. בסדר, גם הצעתו של חבר הכנסת אזולאי.
       
       רבותי, מי שבעד להעביר לוועדה - זה בעד, ומי שהוא בעד להסיר ולהסתפק בהודעת השר - זה נגד. נא להצביע.
       
רוני בר-און (הליכוד):
       
       השר ביקש להסתפק בדבריו.
       
היו"ר ראובן ריבלין:
       
       לא. הוא הסכים לוועדה, ולא היתה לו שום מניעה.
       
שר החוץ סילבן שלום:
       
       אני מסכים גם לדיון במליאה.
       
היו"ר ראובן ריבלין:
       
       אני יודע. אני לא מסכים. היה לנו פה דיון של 13 הסיעות. לא צריך להכביר. תפסת מרובה - לא תפסת.
       

הצבעה מס' 1
       
בעד ההצעה להעביר את הנושא לוועדה - 42
בעד ההצעה שלא לכלול את הנושא בסדר-היום - 1
נמנעים - אין
ההצעה להעביר את הנושא שהעלו חברי הכנסת גילה פינקלשטיין, רן כהן, 
יורי שטרן, צבי הנדל וג'מאל זחאלקה לוועדת החוץ והביטחון נתקבלה.
       
היו"ר ראובן ריבלין:
       
       בעד - 42, נגד - 1, ואין נמנעים. אני קובע שההצעות לסדר-היום של חמשת חברי הכנסת יועברו לדיון בוועדת החוץ והביטחון.

       
הצעת חוק שוויון בחינוך, התשס"ד-2004
[הצעת חוק פ/2775; נספחות.]
(הצעת חברת הכנסת יולי תמיר)
       
היו"ר ראובן ריבלין:
       
       אנחנו ממשיכים בסדר-היום ועוברים להצעת חוק לדיון מוקדם. הצעת חוק שוויון בחינוך, התשס"ד-2004, מאת חברת הכנסת יולי תמיר - היא תעלה ותבוא ותרצה את נימוקיה.
       
       אני כבר מודיע ששתי הצעות ירדו מסדר-היום: הצעתם של חבר הכנסת יורי שטרן ומיכאל נודלמן והצעתם של חברי הכנסת אתי לבני, רשף חן ואילן ליבוביץ - שתי הצעות חוק האזרחות ירדו מסדר-היום. גברתי, בבקשה. לרשותך מלוא עשר הדקות.
       
יולי תמיר (העבודה-מימד):
       
       אדוני היושב-ראש, חברי חברי הכנסת, החוק הזה, שמוצג היום בפני מליאת הכנסת, הוא לא חוק שאני כתבתי. כתבה אותו השופטת סביונה רוטלוי, אחרי שישבה במשך שלוש שנים בראשות ועדה שעסקה במצבם של ילדים במדינת ישראל. הוועדה הגיעה למסקנה, שאחד הדברים שצריכים להדאיג את כולנו כחברה יותר מכל דבר אחר הוא הפערים המדאיגים בין ילדי ישראל. נדמה לי שאף אחד בבית הזה לא יכול להתעלם מהעובדה, שיש כאן חברה שנותנת לילדיה לא חינוך שווה אלא חינוך שונה, כאשר ילד שחי בפריפריה, בדרום, בכפר ערבי, בכפר בדואי, מקבל הרבה פחות, ולפעמים רבע ולפעמים שליש, ממה שמקבל ילד במרכז או באזורים היותר שבעים של מדינת ישראל. החוק הזה נועד להביא לכך שכל ילדי ישראל יקבלו חינוך שווה במלוא המשמעות של המושג הזה. ילדי ישראל ידעו שמדינת ישראל רואה בכל אחד ואחת מהם אדם בוגר שיהפוך לאזרח בוגר, שאנחנו כמדינה חייבים לתמוך בו, לחנך אותו להכשירו להיות אדם יצירתי ופעיל.
       
       אפשר לתהות למה מוצאת הממשלה להתנגד לחוק שהוא חוק - - -
       
היו"ר ראובן ריבלין:
       
       יש יותר מדי עוזרים פרלמנטריים ועוזרים שלא מפסיקים לדבר. יש מנהלי סיעות - שהם יישארו באולם. כל האחרים - שיהיו בחוץ. אם הם רוצים להישאר כאן על-פי אישור מיוחד, לפחות שישבו בשקט. הדבר הזה לא ייתכן.
       
יולי תמיר (העבודה-מימד):
       
       נדמה לי שאף אחד לא יכול להבין מדוע תתנגד כנסת ישראל בשבוע זכויות האדם והאזרח לחוק ששם לו מטרה אחת לנגד עיניו - מטרת השוויון. האם יעלה על הדעת שהכנסת השבוע, אחרי שכולם דיברו על רוממות השוויון - כמה זה חשוב שלכל אדם ולכל ילד יהיו כבוד, חינוך ותמיכה ממשלתית - תצביע נגד? 
       
       אגיד לכם חלק מהטיעונים נגד ששמעתי, כי הם מלמדים הרבה מאוד על הלך הרוחות בבית הזה, וזו רוח רעה ביותר. היו אנשים שאמרו לי: החוק הזה? זה ייתן  יותר מדי לערבים. אנחנו לא נצביע לחוק שנותן לערבים. יש להם מספיק. אחרים אמרו לי: זה חוק שלא טוב לנו, כי הוא נותן לחרדים. פתאום יהיה שוויון. אנחנו לא רוצים לתת לחרדים. היו שאמרו: אינטגרציה? אנחנו רוצים שילדים מהצפון ומהדרום ילמדו ביחד, ותהיה חובת אינטגרציה ולא יהיו פה בתי-ספר לעשירים ובתי-ספר למיוחסים? חס וחלילה. אנחנו לא נתמוך. 
       
       יש בבית הזה פער אדיר בין מה שאנשים אומרים לבין מה שהם תומכים בו בהצבעתם. יש פער אדיר בין הנכונות לדבר על שוויון לבין הנכונות לתמוך למעשה בשוויון. כן, הבית הזה צריך להגיד היום שלילד ערבי מגיע בדיוק אותו חינוך כמו לילד יהודי, ולילד מהפריפריה מגיע אותו חינוך, וחינוך חינם באמת, כמו שמגיע לילד ממרכז הארץ, וגם לחרדים - שחוששים כל כך מכל חקיקה בתחום החינוך - מגיע שוויון זכויות לא משום שיש להם נציגים בכנסת אלא כיוון שהילדים האלה הם גם הילדים שלנו.
       
       לכן, השיקולים להצביע נגד החוק הם שיקולים זרים, ובמידה רבה הם שיקולים מגונים והם חושפים את פניה האמיתיות של החברה הישראלית, שלא רוצה ולא מוכנה לתת יד לשוויון אמיתי ולעצמאות אמיתית של האדם הצעיר במדינת ישראל.
       
       אני רוצה לומר משהו לשרת החינוך - ואני מאוד מעריכה את פעולתה במשרד ואת קידום דוח- דברת. החוק הזה בא לעולם לפני שוועדת-דברת נולדה. הוועדה - - -

גדעון סער (הליכוד):
       
       אבל כל פעם אתם מגישים אי-אמון על החינוך - - -

היו"ר ראובן ריבלין:
       
       היא הביעה את דעתה האישית - - -

יולי תמיר (העבודה-מימד):
       
       תרשה לי, מר סער - - -

גדעון סער (הליכוד):
       
       את יכולה לחזור על זה. זה טוב. 

היו"ר ראובן ריבלין:
       
       - - - יושב-ראש הקואליציה, היא חולקת הערכה גם ליריבות.

יולי תמיר (העבודה-מימד):
       
       תרשה לי, מר סער, לומר לך - מיקי, אל תפריע לי להגיד משהו לחבר הכנסת סער - תרשה לי, חבר הכנסת סער, להגיד לך, שבניגוד אליך, ההצבעה שלי בדרך כלל היא מאוד עניינית - -

שרת החינוך, התרבות והספורט לימור לבנת:
       
       זה נכון.

יולי תמיר (העבודה-מימד):
       
       - -  וגם שרת החינוך יודעת שאני לא בן-אדם שבא להתנגח בשביל להתנגח. 

שרת החינוך, התרבות והספורט לימור לבנת:
       
       נכון מאוד.

היו"ר ראובן ריבלין:
       
       בין היחידים במפלגתה שהסכימו לדוח-דברת. 

יולי תמיר (העבודה-מימד):
       
       אם יש דבר שהוא לרוחי - גם אם יש לי הסתייגויות עליו - אני אומר את זה בריש גלי, וזאת לא הפעם הראשונה שאני אומרת את זה. אז עם כל הכבוד - - - 

גדעון סער (הליכוד):
       
       יישר כוח.

יולי תמיר (העבודה-מימד):
       
       הדוח של הוועדה של סביונה רוטלוי - הוועדה עצמה הוקמה הרבה לפני דוח ועדת-דברת. היא ועדה מכובדת, בראשות אשה מכובדת, שעשתה עבודה יסודית וחשובה.
       
       זה יהיה לכבוד לבית הזה אם החוק יעבור היום בקריאה טרומית - והוא מוכן - ואני, ונדמה לי שגם חברת הכנסת אתי לבני שמציעה הצעה דומה, אנחנו נמתין בוועדה להצעות שתעלה השרה ויעלה משרד החינוך, ונקדם את החוק ביחד.
       
       חלק מהעקרונות חופפים, חלק מהעקרונות אינם חופפים, אבל זה יהיה בעיני סימן רע ובושה גדולה לכנסת ישראל אם על חוק שעיקרו שוויון - נגיד היום לציבור, לאלה שישבו בוועדה שלוש שנים, לילדי ישראל: אנחנו נגד שוויון. 
       
       לכן אני קוראת לחברי הכנסת לעשות את מה שהמלצתי גם לי עצמי לעשות כל זמן שאני יושבת בבית הזה - להיות ענייניים. זה חוק טוב, זה חוק נכון. אם יש בו פגמים - יש לו עוד דרך רבה בוועדות. העיקר שאנחנו היום נגיד בפה מלא - - -

היו"ר ראובן ריבלין:
       
       מה העלות התקציבית של החוק הזה?


יולי תמיר (העבודה-מימד):
       
       העלות התקציבית של החוק הזה בסופו של דבר אינה גדולה, כי נדמה לי שהעיקרון של השוויון מקובל גם בחוק-יסוד, גם בחקיקה הקיימת היום במשרד החינוך, ויישומו תלוי בשרה ובמשרד. אין פה דרישה חד-משמעית - - -

עזמי בשארה (בל"ד):
       
       את יסוד השוויון לא קיבלו - - -

יולי תמיר (העבודה-מימד):
       
       לא, סליחה. בית-המשפט העליון - - -

עזמי בשארה (בל"ד):
       
       - - -

יולי תמיר (העבודה-מימד):
       
       חבר הכנסת עזמי בשארה, כיוון שאני מעורבת בלא מעט פניות לבית-המשפט העליון בנושאי חינוך, ידוע לי שבית-המשפט העליון מפרש את חוק-יסוד: כבוד האדם וחירותו, כמוהו כחוק שוויון. ולכן, אף שלא התקבל - - -

עזמי בשארה (בל"ד):
       
       - - -

יולי תמיר (העבודה-מימד):
       
       אתה צודק שלא התקבל חוק שוויון, אבל יש לנו עיקרון של שוויון בחקיקה שלנו, וכך רואה את זה בית-המשפט, וצודק בית-המשפט שככה הוא רואה את זה.

היו"ר ראובן ריבלין:
       
       קיבלו את העיקרון, לא יישמו אותו. 

יולי תמיר (העבודה-מימד):
       
       ולכן, כאשר מדובר בעיקרון, אדוני היושב-ראש - - -



היו"ר ראובן ריבלין:
       
       יש מקומות מיוחדים שלא קיבלו את העיקרון. יש מקומות מיוחדים - לאומיים ואישיים - שהם דברים שבצריך עיון בכל תקופת קיומה של המדינה, אבל העיקרון נתקבל. היישום הוא בצריך - - -

יולי תמיר (העבודה-מימד):
       
       הרי אנחנו יודעים, מתוך הבג"ץ על שילוב ילדים, שכבוד האדם וחירותו נתפסים על-ידי בית-המשפט העליון - יש היום סעיף מפורש שמתייחס לחינוך. לא במקרה אמרתי שבית-המשפט העליון פירש את זה בנושא החינוך כמחויבות לשוויון. 
       
       אז בואו לא נצביע נגד עצמנו, בואו לא ניראה כמי שנותנים יד והצדקה להבדלים המזעזעים בין ילד לילד במדינת ישראל. בואו נגיד היום לילדי ישראל: בעינינו, אתם כולכם שווים, מגיע לכם חינוך שווה. איך נעשה את זה - נעשה את זה יחד, אבל לפחות גם את האמירה הזאת נגיד כולנו מכל הלב, מכל חלקי הבית. תודה רבה.

היו"ר ראובן ריבלין:
       
       תודה רבה לחברת הכנסת יולי תמיר. 
       

הצעת חוק שוויון בחינוך, התשס"ד-2004
 [הצעת חוק פ/2438; נספחות.]
(הצעת קבוצת חברי הכנסת)

היו"ר ראובן ריבלין:
       
       הצעה דומה, כמעט זהה, שהוצמדה להצעתה של חברת הכנסת יולי תמיר היא הצעתה של חברת הכנסת אתי לבני. האם גברתי רוצה להוסיף דברים על מה שאמרה חברת הכנסת תמיר? יש לה שלוש דקות כיוון שההצעה היא הצעה שהוצמדה. בבקשה, נא לעלות. שרת החינוך תשיב על שתי ההצעות. 

שרת החינוך, התרבות והספורט לימור לבנת:
       
       על שתי ההצעות. 

אתי לבני (שינוי):
       
       אדוני היושב-ראש, חברותי וחברי חברי הכנסת, הצעת החוק שלי למעשה זהה להצעת החוק שהציגה לפני חברת הכנסת תמיר, מאחר ששתינו הסתמכנו על הצעת החוק שהיתה פרי עבודתה של הוועדה בראשות השופטת סביונה רוטלוי. אני חושבת שהחוק הזה הוא חוק מפואר, ואני לא מבינה איך חברי הכנסת שיושבים בבית הזה יכולים להתנגד לחוק כזה. 
       
       זה חוק שמשלב את ערכי מדינת ישראל, עושה את האיזונים הנכונים בין השוויון לבין ערכים אחרים שאנחנו רצינו לקדם. והשוויון הוא לא רק השוויון בקו הזינוק, הוא גם השוויון אחר כך - יצירת הזדמנויות לכל תלמיד ותלמיד על-ידי אימוץ מנגנונים בתוך החוק הזה לשימוש כל המערכת כדי לקדם את החינוך. 
       
       אני רוצה לומר, למשל, שאנחנו אימצנו בתוך החקיקה הזאת, או אימצה הוועדה, את ההעדפה המתקנת, ערך מאוד חשוב, כדי לעזור לתלמידים וגם למגזרים אחרים במקומות אחרים, אבל כאן, לתלמידים - להגיע לאותו מצב של שוויון שיוכלו ליהנות ממה שמערכת החינוך נותנת להם.
       
       אני, כמו חברתי, שמעתי התנגדויות לחוק הזה, ואני רוצה להתייחס להתנגדות של שרת החינוך. הטענה של שרת החינוך היא לא לגופו של עניין - שעוד מעט יבוא חוק שיאמץ את דוח ועדת-דברת, ושם יבוא לציון גואל. הכול יוסדר שם ולא צריך את החוק הזה.  

אילן שלגי (שינוי):

       - - -

אתי לבני (שינוי):
       
       ואני אומרת: אין דבר זה סותר את חוק ועדת-דברת שיובא. חוק זה יכול לחכות עד שיגיע חוק ועדת-דברת. אנחנו נאמץ את העיקרון - כמו שהרבה מאוד מדינות בעולם אימצו את זה, את העקרונות שבחוק הזה, בעקבות אמנת האו"ם. נדמה לי שמעל 90 מדינות בעולם אימצו את עקרונות האמנה הזאת.

       אני מזמינה אתכם, גם אלה שלא יצביעו בעד החוק הזה - תקראו את החוק הזה. הוא לכבוד מדינת ישראל ולכבוד הבית הזה, ומן הראוי שכולנו נאמץ אותו. ואם יש סעיף אחד של אינטגרציה - כמו שאומרת שרת החינוך - כזה או אחר, אנחנו נמתין ונמצא את הפתרונות הנכונים בהתאם לניסיון שלנו, בהתאם למקום שבו אנחנו עומדים היום מבחינת מערכת החינוך, ואנחנו ננסה להתאים אותו. 
       
       יש כאן עקרונות חשובים, יש כאן גם ישימות חשובה, ואני מבקשת מכולם להצביע בעד החוק הזה. תודה.

היו"ר ראובן ריבלין:
       
       תודה לחברת הכנסת אתי לבני. כבוד שרת החינוך, התרבות והספורט תשיב על שתי הצעות החוק יחד, ולאחר מכן תוכלנה חברות הכנסת להשיב לשרה אם תרצינה ואם אכן יהיה סירוב מצד הממשלה, ונעבור להצבעה.

שרת החינוך, התרבות והספורט לימור לבנת:
       
       אדוני היושב-ראש, חברי הכנסת, אני רוצה לפתוח ולומר, שאני מכבדת לא רק את שתי חברות הכנסת המציעות, חברת הכנסת יולי תמיר וחברת הכנסת אתי לבני, אלא אני מכבדת גם את הצעות החוק שהן הביאו ואת הרצון שלהן להביא לחוק חינוך שנקרא חוק שוויון בחינוך, שבוודאי הכוונה העומדת מאחוריו היא ראויה וחשובה; אולי בתנאים אחרים - אף שיש לי הסתייגויות מחלקים בהצעת החוק הזאת - לא הייתי מציעה לכנסת להתנגד להצעת החוק הזאת. אלא שבתנאים הנוכחיים, אני חושבת שלא נכון שהכנסת אכן תתמוך בחוק ותקדם את החקיקה שלו, או בכלל תתמוך בו. 
       
       ראוי כאן לציין, שכוח המשימה הלאומי לקידום החינוך בראשותו של שלמה דברת, שמינתה הממשלה, ומכוחו ועדת היישום, שהיום כבר - - -

היו"ר ראובן ריבלין:
       
       רבותי חברי הכנסת, כל מי שרוצה לשוחח, יצא לאכסדרה וישוחח. תראו כמה אורחים יש לנו בחג החנוכה, רצוי שנדע לכבד אותם ולכבד את עצמנו. 

שרת החינוך, התרבות והספורט לימור לבנת:
       
       אדוני היושב-ראש, אני מוכרחה להתפעל מהמלה אכסדרה. נכון? זה יפה. 
       
       ובכן, אמרתי שוועדת-דברת, ויחד אתה ועדת היישום שכבר פועלת בתוך משרד החינוך מכוחה של ועדת-דברת, עוסקות היום בהכנת חקיקה נרחבת בוועדת משנה של ועדת-דברת, שבראשה עומד פרופסור אמנון רובינשטיין - הוא עומד בראש ועדת משנה כאמור שמכינה את החקיקה, וחברים בה גם אנשים אחרים, לרבות מתחום האקדמיה, כמו פרופסור נילי כהן ואחרים, שמכינים למעשה היום חוק חינוך חדש, שמבטל את חוקי החינוך האחרים שנבנו מאז קום המדינה כטלאי על טלאי. 
       
       הצעת החוק הזאת, חוק החינוך החדש - - - 

היו"ר ראובן ריבלין:
       
       חבר הכנסת אהוד יתום, אדוני נואם וקולו גובר על קולה של הנואמת. 

אהוד יתום (הליכוד):
       
       - - - 

היו"ר ראובן ריבלין:
       
       לא צריך להתנצל. צריך פשוט להתנהג. בבקשה, גברתי.

שרת החינוך, התרבות והספורט לימור לבנת:
       
       עבודת ההכנה של טיוטת החוק הזה מתקיימת תוך כדי הידברות עם המגזרים השונים. אני  חושבת שנכון וראוי, כיוון שוועדת-דברת עומדת לפרסם את מסקנותיה בתוך פחות מחודש, להמתין לאותה הצעת חוק כוללת, ולא להביא לכאן היום ולהצביע בעד הצעת חוק פרטית שכוללת רק חלקים, וגם הם בחלקם בעייתיים. לכן אני תומכת בהצעת ועדת השרים לחקיקה שהחליטה להתנגד להצעת החוק הזאת.
       
       אבל, אני רוצה כאן אולי להדגיש כמה נקודות, לפני שהכנסת אכן תצביע בעוד דקות אחדות. אני רוצה להדגיש כמה נקודות מתוך ועדת-דברת, שכפי שאמרתי תפרסם את מסקנותיה בימים הקרובים, בעוד פחות מחודש ימים.
       
       אני חושבת, שבמדינת ישראל אין חולק על כך שחייב לבוא שינוי משמעותי בתוך מערכת החינוך, על מנת לשפר את הישגי התלמידים וכדי שנוכל למקסם את ההישגים של התלמידים. על כן הוועדה ממליצה, וכך אכן יהיה, החל משנת הלימודים תשס"ו, בתהליך חמש שנתי, לעבור ליום חינוך מלא מ-08:00 עד 16:00, שבמסגרתו יהיו לימודים גם בתוך כיתות-אם, גם בקבוצות קטנות יותר, גם בפעילות חברתית קהילתית, גם הכנת שיעורים בתוך כך, תוך כדי העצמת המורים, בהגדלת שכרם, בכך שהכשרת מורים תהיה הכשרה משמעותית יותר מזו הקיימת היום, תוך כדי תגמול מורים מצטיינים, תוך כדי הענקת תנאי פרישה למורים, כדי שהמורים השחוקים יוכלו לפרוש מתפקידם, תוך כדי העשרה והתמחות של המורים, ותוך כדי כך שמתקיימים היום דיונים מאוד אינטנסיביים עם ארגוני המורים.

       אדוני היושב-ראש, יש כאן חיזוק של החינוך הציבורי. לא אכנס ליתר הפרטים, אולי לעוד משפט אחד, והוא תקצוב שוויוני של הזרמים השונים, כך שהחלשים יותר בחברה יקבלו יותר והחזקים יקבלו פחות, כך שנדע שאנחנו מחזקים באופן שוויוני - לא שווה אלא שוויוני - את השכבות שיש לחזק אותן, שיש לתעדף אותן ויש לדאוג לכך שיוכלו לקבל שוויון הזדמנויות; להעדיף אותן, כדי שיוכלו אכן למצות מתוכן את המירב ואת המיטב ויוכלו אכן להגיע להישגים מקסימליים.
       
       אני יכולה לומר כאן רק, אדוני היושב-ראש, שכבר התחלנו במהלכים על-פי ועדה שאני הקמתי, ועדת-שושני. בבתי-הספר היסודיים אנחנו מתקצבים על-פי מדד אישי, פרופיל אישי לכל תלמיד. התקצוב הזה כבר נותן העדפה לתלמידים החלשים יותר, ובכך אנחנו מאפשרים לתלמידים שוויון הזדמנויות.
       
        על כן, אדוני היושב-ראש, אני תומכת בהחלטת ועדת השרים לחקיקה ומבקשת להסיר את ההצעה מסדר-היום, לא כי העיקרון איננו ראוי, אלא כדי להמתין להצעת החקיקה של הוועדה שעוסקת בכך, שתהיה מלאה, תהיה מגובשת ותבוא לכנסת. תודה רבה. 

היו"ר ראובן ריבלין:
       
       תודה רבה. אני מתנצל לפני השרה. בימי רביעי, כאשר כולנו נמצאים כאן, הסחר בין חברי הכנסת השונים לגבי הצעות החוק העתידיות, איננו מאפשר לשמוע את הדוברים בצורה נאותה. 

       חברת הכנסת תמיר רוצה להשיב לשרה, על-פי זכותה. בבקשה, גברתי. רבותי חברי הכנסת, אני לא רוצה לומר קן צרעות, אז אומר קן דבורים.

יולי תמיר (העבודה-מימד):

       אכן, ההבדל הוא רב.  גברתי השרה, תרשי לי רק - - - 

היו"ר ראובן ריבלין:
       
       רבותי חברי הכנסת, למה אתם מנהלים את כל הדיונים הסיעתיים והבין-סיעתיים במליאה? אדוני יושב-ראש תנועת ש"ס, יש לו זכויות רבות בכנסת אבל - חבר הכנסת אלי ישי, יש לאדוני זכויות רבות בוודאי אצל יושב-ראש הכנסת, אבל לא כך שהכנסת - - - 

יולי תמיר (העבודה-מימד):
       
       גברתי השרה, אני רוצה להשיב על שלושה מהטיעונים שהעלית כאן, ולו למען הפרוטוקול. הדבר הראשון: נדמה לי שמקובל עלינו, כמו שאמרת, שנחכה לדוח-דברת בוועדה. לכן אין סיבה להפיל את החוק עכשיו. אמרת גם שמעשה החקיקה בתחום החינוך, ואת צודקת, הוא טלאי על טלאי. 

היו"ר ראובן ריבלין:
       
       חבר הכנסת רמון, חברה מסיעתך - - - 

יולי תמיר (העבודה-מימד):

       ראוי שהטלאי האחרון יהיה טלאי השוויון שיתחשבו בו כשיגיעו לחקיקה הכוללת. 
       
       אבל אגיד לך דבר שאולי לא צריך להגיד, כי לא נהוג להגיד פה דברים בגלוי, אבל אני אעשה את זה: אנחנו הולכים להפסיד היום בהצבעה, גברתי השרה, כי החרדים יצביעו נגדנו. בעוד חודש, בעוד חודשיים, כשתבוא ההצבעה על דוח ועדת-דברת לכנסת, את תבקשי את תמיכתנו, בניגוד לעמדת החרדים, כי חלק מהדברים בדוח מפריעים להם, לרבות הצורך במיומנויות יסוד ותוכנית ליבה ופיקוח של המשרד, ויפריעו להם גם אז, ואת תבואי אלינו לבקש תמיכה. אני אומרת לך עכשיו שאני אתמוך בך אז, כי אני לא עושה סחר-מכר על גב ילדי ישראל ואני לא עושה סחר-מכר בנושא החינוך. אבל האמת היא שכרגע החוק הזה נופל מטעמים שגם את מתנגדת להם.

היו"ר ראובן ריבלין:
       
       השרה רוצה לומר לך מלה. 

יולי תמיר (העבודה-מימד):
       
       בבקשה. 

שרת החינוך, התרבות והספורט לימור לבנת:
       
       - - -

היו"ר ראובן ריבלין:
       
       כשאת תסיימי, השרה תאמר. 

יולי תמיר (העבודה-מימד):
       
       נדמה לי שלמען היושר ושיתוף הפעולה הטבעי של כל חלקי הבית הזה, שחושבים שצריך להחיל את החינוך הממלכתי על כל ילדי ישראל, ולהקנות מיומנויות יסוד לכל ילדי ישראל, למען הברית העתידית ולמען היושר, אתם צריכים לתמוך בזה. אני לא מתנה בזה את תמיכתי העתידית, אני חושבת שהיושר מחייב את זה.

היו"ר ראובן ריבלין:
       
       חבר הכנסת פרוש.  גברתי השרה, את מבקשת לומר משהו מהצד?
       
שרת החינוך, התרבות והספורט לימור לבנת:
       
       אני רק רוצה להגיד שאין בינינו חילוקי דעות. 

היו"ר ראובן ריבלין:
       
       זה השתמע מדברייך בצורה הברורה ביותר. יש פה לפעמים צרכים פוליטיים שמשבשים את הדעת.   
       
       רבותי חברי הכנסת, אנחנו עוברים להצבעה. נא לשבת. רבותי חברי הכנסת, לפנינו שתי הצעת חוק – הצעת חוק שוויון בחינוך. ההצעה הראשונה היא הצעתה של חברת הכנסת יולי תמיר. אני מבקש להצביע עליה. 
       
       חברי הכנסת, נא להצביע - מי בעד, מי נגד, מי נמנע? 

הצבעה מס'  2

בעד ההצעה להעביר את הצעת החוק לדיון מוקדם בוועדה - 38
בעד ההצעה להסיר מסדר-היום את הצעת החוק - 53
נמנעים - אין
ההצעה להסיר מסדר-היום את הצעת חוק שוויון בחינוך, התשס"ד-2004, נתקבלה. 

היו"ר ראובן ריבלין:
       
       בעד - 38, נגד - 53, אין נמנעים. אני קובע שהצעת החוק לא עברה.  
       
       אנחנו עוברים להצעת חוק שוויון בחינוך של חברת הכנסת אתי לבני. רבותי חברי הכנסת, נא להצביע - מי בעד, מי נגד, מי נמנע? 
       
הצבעה מס'  3

בעד ההצעה להעביר את הצעת החוק לדיון מוקדם בוועדה - 36
בעד ההצעה להסיר מסדר-היום את הצעת החוק - 53
נמנעים - 1
ההצעה להסיר מסדר-היום את הצעת חוק שוויון בחינוך, התשס"ד-2004, נתקבלה. 
       

היו"ר ראובן ריבלין:
       
       36 בעד, 53 נגד, אחד נמנע. אני קובע שהצעת החוק של חברת הכנסת לבני בעניין שוויון בחינוך לא נתקבלה. 

       

הצעת חוק זכויות סטודנטים עם לקויות למידה 
במוסדות להשכלה גבוהה, התשס"ד-2004 
       ["דברי הכנסת", חוב' ה', עמ'     .]
(הצעת חברת הכנסת גילה פינקלשטיין)

היו"ר ראובן ריבלין:

       חברי הכנסת, אנחנו עוברים להצבעה נוספת, על הצעת חוק של חברת הכנסת גילה פינקלשטיין, הצעת חוק זכויות סטודנטים עם לקויות למידה במוסדות להשכלה גבוהה.
       
       חברת הכנסת יולי תמיר הודיעה שהיא וחיים רמון, כיוון שהיו עסוקים בדיבורים, הצביעו הפוך ממה שהתכוונו. אני לא משנה את ההצבעה. אינני משנה את ההצבעה, וגם בעתיד לא אשנה את ההצבעה.
          
       רבותי חברי הכנסת, הצעתה של חברת הכנסת גילה פינקלשטיין - הצעת חוק זכויות סטודנטים עם ליקויי למידה במוסדות להשכלה גבוהה. רבותי חברי הכנסת, מי בעד? מי נגד? מי נמנע? נא להצביע.
       
קריאה:
       
       אדוני היושב-ראש, יש תשובה. 

היו"ר ראובן ריבלין:
       
       סליחה, כתוב אצלי תשובה והצבעה.  אני מבקש את סליחתכם. גברתי השרה מסכימה?

שרת החינוך, התרבות והספורט לימור לבנת:
       
       ההסכמה היא רק לגבי סעיף 3. אם המציעה מסכימה, אפשר להצביע בעד.

היו"ר ראובן ריבלין:
       
       ההצבעה בטלה. ההצבעה לא קיימת. 

גילה פינקלשטיין (מפד"ל):
       
       מה השרה מציעה?

היו"ר ראובן ריבלין:
       
       האם גברתי רוצה להשיב? חברת הכנסת פינקלשטיין, הפעם באופן מיוחד מדברים אלייך. אני מציע לך להקשיב כמנהלת בית-ספר ותיקה ומנוסה. 

שרת החינוך, התרבות והספורט לימור לבנת:

       אדוני היושב-ראש, היתה כאן הסכמה עם המציעה, ואני מציעה שהמציעה תודיע אם היא מסכימה או לא, שאנחנו מסכימים רק לסעיף 3. אם יש הסכמה על כך, אנחנו מסכימים. 

חיים אורון (יחד):
       
       מה זה סעיף 3?

שרת החינוך, התרבות והספורט לימור לבנת:
       
       סעיף 3 קובע כך: "המועצה להשכלה גבוהה תקבע ותפרסם הנחיות בנוגע להתאמות ללקויי למידה, כאמור בסעיף 2, לשם שילוב לקויי למידה בלימודים במוסדות להשכלה גבוהה, וההנחיות יתייחסו, בין היתר" - ויש כאן פירוט למה יתייחסו ההנחיות. לזה אני מסכימה. אם המציעה מסכימה, רק לסעיף 3, יש הסכמה שלי - אפשר להצביע בעד. 

היו"ר ראובן ריבלין:
       
       חברת הכנסת פינקלשטיין, האם את מסכימה להתניות הממשלה?

גילה פינקלשטיין (מפד"ל):

       אני מסכימה. 

היו"ר ראובן ריבלין:
       
       אז למרות הדרך שבה הוצגה ונוסחה הצעת החוק, אנחנו מסכימים שההצבעה היא רק לאישור סעיף 3 והעברתו להכנה לקריאה ראשונה בוועדת החינוך. האם זה נכון, חברת הכנסת פינקלשטיין?

גילה פינקלשטיין (מפד"ל):
       
       נכון.

היו"ר ראובן ריבלין:

       תודה רבה. בתיקון שהוצע על-ידי שרת החינוך, ובהסכמת חברת הכנסת פינקלשטיין, נא להצביע - מי בעד, מי נגד, מי נמנע?
       
הצבעה מס' 5

בעד ההצעה להעביר את הצעת החוק לדיון מוקדם בוועדה - 82
נגד - 1
נמנעים - 1
ההצעה להעביר את הצעת חוק זכויות סטודנטים עם לקויות למידה במוסדות להשכלה גבוהה, 
התשס"ד-2004, לדיון מוקדם בוועדת החינוך, התרבות והספורט נתקבלה. 
       
היו"ר ראובן ריבלין:
       
       82 בעד, אחד נגד, אחד נמנע. אני קובע שהצעת החוק עברה, אף שאינה הצעת חוק-יסוד, ברוב של 82 חברי כנסת.
       

הצעת חוק לתיקון פקודת המשטרה 
(חקירת סוהר בידי המחלקה לחקירות שוטרים), התשס"ד-2004
       [הצעת חוק פ/2693; נספחות.]
(הצעת חבר הכנסת משה גפני)
 
היו"ר ראובן ריבלין:
       
       רבותי חברי הכנסת, אנחנו עוברים להצעת חוק לתיקון פקודת המשטרה, של חבר הכנסת משה גפני. בבקשה, אדוני.
       
משה גפני (יהדות התורה):
       
       אדוני היושב-ראש, כנסת נכבדה, אני מתכבד להגיש הצעת חוק לתיקון פקודת המשטרה (חקירת סוהר בידי המחלקה לחקירות שוטרים), התשס"ד-2004. 
	
	פקודת המשטרה [נוסח חדש], התשל"א-1971, קובעת בפרק ד2 את סמכויותיה של המחלקה לחקירות שוטרים. קיומה של המחלקה בא למנוע מצב שבו חקירת עבירות שבוצעו לפי החשד בידי שוטרים תיעשה על-ידי שוטרים.

	אדוני היושב-ראש, מה שקורה מבחינת המצב החוקי, מה שלא היה לפני שנים רבות - - - 

היו"ר ראובן ריבלין:
       
       תסביר לי כאדם שצופה מלמעלה. הקואליציות משתנות בהצבעה הזאת?

משה גפני (יהדות התורה):
       
       המצב של הקואליציות ממש לא ברור. העניין הזה מאוד נזיל.

היו"ר ראובן ריבלין:
       
       כי כל רגע הקואליציות משתנות.

משה גפני (יהדות התורה):
       
       זה נכון. התקופה הזאת מאוד מעניינת מבחינת המערכת הפוליטית.

היו"ר ראובן ריבלין:
       
       לפחות מבחינת החקיקה הפרטית. 

משה גפני (יהדות התורה):

	על כל פנים, המצב הזה שבו מדובר בגוף שפועל על-פי חוק, שיש לו סמכויות, ואין לו ועד עובדים, כמו משטרת ישראל, כאשר יש תלונה נגד שוטר הוציאו את חקירת התלונה, מטבע הדברים, מהמשטרה והעבירו אותה למח"ש – למשרד המשפטים, למחלקה לחקירות שוטרים. לא מכבר הביאה ממשלת ישראל הצעת חוק שאושרה כאן, שגם את אנשי השב"כ, לא רק בדברים שנוגעים למעצר, כל הנושא של חקירות פנימיות בשירות הביטחון הכללי - כאשר יש תלונה נגד איש שב"כ, היא עוברת למחלקה לחקירות שוטרים. כך הביאה הממשלה, הכנסת אישרה את זה, והחוק צודק. כאשר מדובר בגופים מהסוג הזה צריך שיהיה גוף אחד שמנוטרל מהמשרד לביטחון פנים או ממשרד הביטחון, והוא נמצא במשרד המשפטים, והוא בודק כאשר יש חקירות נגד שוטרים.

	כאשר עלה לדיון העניין של הוצאת החקירות של אנשי השב"כ והעברתן למשרד המשפטים, למח"ש, ביקשתי - יש גוף נוסף שהוא גוף מקביל, השב"ס, שירות בתי-הסוהר, ששם, כאשר יש תלונה נגד סוהר, חוקר את זה המשרד לביטחון פנים, המשטרה. ביקשתי להכניס בהסתייגות, שגם הנושא של שירות בתי-הסוהר, כאשר יש תלונה נגד סוהר, היא תעבור לאותה יחידה, ליחידת המח"ש. אמרו שזה נושא חדש ואני צריך להביא הצעת חוק חדשה, הצעת חוק פרטית. זה מה שאני עושה היום. 

       אני חושב שמן הראוי, גם למען שהצדק ייעשה וגם למען שהצדק ייראה, שזה יהיה באותו מקום,  במחלקה לחקירות שוטרים. לא שאין לנו ביקורת על המח"ש, לא שהכול שם הוא טלית שכולה תכלת ובאמת אנחנו מגיעים לחקר האמת בתלונות נגד שוטרים או נגד אנשי שב"כ, ואם החוק הזה יעבור - גם על סוהרים. אבל בכל אופן, אנחנו מעמידים כאן את העניין של ניקיון הכפיים בנושא זה באותה רמה.

	אדוני היושב-ראש, הרבה פעמים יש פה חברי כנסת מאוד מוגדרים, הרוב לא כזה, אבל יש פה חברי כנסת ששואלים אותי תמיד כשאני מעלה הצעת חוק: תגיד לי, איזה אינטרס יש לך? העברתי יחסית הרבה חוקים, ורוב החקיקה שלי איננה חקיקה דתית ואיננה סקטוריאלית, מה שתמיד מדביקים לנו. החוק הוא כללי. אבל יש כמה חברי כנסת, אני כמובן לא אומר את שמותיהם ואת שם המפלגה שלהם, ששואלים אותי: איזה אינטרס יש לך? 

רוני בר-און (הליכוד):
       
       אם תגיד את  שם המפלגה, לא תצטרך להגיד את השמות.

משה גפני (יהדות התורה):
       
       למען השקיפות אני רוצה להגיד, אדוני היושב-ראש, בלי נדר, אין לי תוכנית, על-כל-פנים לא מוגדרת כרגע, להיות אסיר. אין לי תוכנית ללכת לבית-סוהר.

קריאה:
       
       - - - 

היו"ר ראובן ריבלין:
       
       אתה יכול להפתיע.

משה גפני (יהדות התורה):
       
       אמרתי בלי נדר. אין לי תוכנית כזאת. בטווח הנראה לעין אין לי תוכנית כזאת. גם אם, חס וחלילה, אגיע לשם, אין לי תוכנית לריב עם איזה סוהר שאצטרך להתלונן נגדו. אז לאותם חברי כנסת שכל פעם שואלים אותי: תגיד לי מה האינטרס שלך בחוק הזה - אפשר לבדוק אותי בסטטיסטיקה, רוב החוקים הם חוקים כלליים, ואני חושב שכך צריך להיות. תמיד שואלים אותי את השאלה הזאת: אתה מגיש הצעת חוק - אמר לי אחד מהם - אני הולך לבדוק את פירוש רש"י, מה מסתתר מאחורי העניין. ברוך השם, אין לי תוכנית ללכת לבית-סוהר, אין לי קרוב משפחה בבית-סוהר, ואני מקווה שגם לא יהיה, אז למען השקיפות אני מודיע שאין לי אינטרס בחוק הזה, אלא רק טובתה של מדינת ישראל, שהצדק לא רק ייעשה בה אלא  גם ייראה בה.

       עכשיו אני רוצה לומר, אדוני היושב-ראש, שאלת לגבי הקואליציה. אין לזה שום קשר לקואליציה. אבל באה הממשלה, ועדת השרים, ואמרה שתי טענות. טענה אחת – שיש לזה עלות תקציבית, שיצטרכו מנגנון וכו'.

היו"ר ראובן ריבלין:
       
       למה? המנגנון קיים.

משה גפני (יהדות התורה):
       
       הוויכוח לא הסתיים. אמרתי להם, אותו מנגנון שקיים היום במשרד לביטחון פנים או במשטרה, להעביר למח"ש. אז למה צריך עלות תקציבית? אבל מתעקשים על עלות תקציבית.  נטענה עוד טענה, שמי שבעצם חוקר את הסוהרים, זה משטרת ישראל ולא השב"ס. אני מתווכח על העניין הזה. אבל כיוון שאני איש של דרכי נועם, ואני לא רוצה ללכת למאבק, אני איש של פשרות, הסכמתי לנהל את הדיון אתם.
       
       דיברו אתי גם סגן השר לביטחון פנים וגם חבר הכנסת גדעון סער. אני הסכמתי לקיים דיון נוסף על העניין הזה, ונחליט - או שאני אשכנע אותם, ואז הם יצביעו בעד החוק; אם הם ישכנעו אותי, אני אוריד את החוק הזה. אבל אני חושב שאני אעשה כל מאמץ לשכנע אותם. גם אם הם צודקים, צריך שהדבר הזה ייעשה.  
       
היו"ר ראובן ריבלין:
       
       האם אתה מבקש שהתשובה וההצבעה יידחו למועד מאוחר יותר?
       
משה גפני (יהדות התורה):
       
       האמת היא שאני הייתי מבקש שיצביעו על זה היום וזה יעבור. 
       
היו"ר ראובן ריבלין:
       
       בבקשה. 
       
משה גפני (יהדות התורה):
       
       לא, רגע אדוני היושב-ראש. 
       
היו"ר ראובן ריבלין:
       
       לא, אני לא מנהל משאים-ומתנים. אני רוצה לדעת. זה על סדר-היום, וחברי הכנסת צריכים לדעת. 
       
משה גפני (יהדות התורה):
       
       התשובה היא שתשובה והצבעה יינתנו במועד אחר. 
       
היו"ר ראובן ריבלין:
       
       אתה מסכים לזה?
       
משה גפני (יהדות התורה):
       
       אני מסכים. תודה רבה. 

היו"ר ראובן ריבלין:
       
       לזה אני יכול להסכים, כי הקווטה שלך שמורה. תודה רבה. אדוני סגן השר, אני מבין שאדוני מסכים שתשובה והצבעה יהיו במועד אחר, ואתה לא מבקש להשיב היום. 

	ובכן, אנחנו ממשיכים בסדר-היום. אני מודיע לכם שהצעת חבר הכנסת נסים זאב ירדה מסדר-היום בהסכמתו. 


אליהו ישי (ש"ס):
       
       כן, תתקדם הלאה. 
       
היו"ר ראובן ריבלין:
       
       אם ראש התנועה אומר לי שהוא מסכים, זה בסדר. חבר הכנסת נסים זאב, אתה מוריד אותה?
       
נסים זאב (ש"ס):
       
       לכבוד חנוכה. 
       
היו"ר ראובן ריבלין:
       
       לכבוד חנוכה זה בסדר גמור, שלא תבוא ותאמר לי אחרי זה: חברי כפו עלי הר כגיגית וכו' וכו'. 
       
נסים זאב (ש"ס):
       
       תשאיר את זה לשבוע הבא. 
       
היו"ר ראובן ריבלין:
       
       אם יושב-ראש הסיעה שלך יאפשר לך קווטה. שלא תהיינה אי-הבנות, זה לא עובר לשבוע הבא. זה יהיה בשבוע הבא, אם הסיעה תחליט שזה בקווטה.  

       
הצעת חוק התכנון והבנייה (תיקון - תסקיר פקיד סעד), התשס"ד-2004
 [ "דברי הכנסת", חוב' ז', עמ' .]
(הצעת קבוצת חברי הכנסת)
       
היו"ר ראובן ריבלין:
       
       חבר הכנסת עזמי בשארה, בבקשה. רבותי, אנחנו עוברים לסדרת הצבעות, אבל הואיל וההצבעה נדחתה - - - 
       
גדעון סער (הליכוד):
       
       - - -
       
היו"ר ראובן ריבלין:
       
       כן, מדובר בהצבעה, אבל הוא רוצה לומר מלה לפני ההצבעה. זאת לא תשובה, זאת הצבעה בלבד. הצעת חוק התכנון והבנייה, מטעם חבר הכנסת בשארה, המבקש תסקיר סוציאלי לפני כל צו הריסה כתוספת לחוק התכנון והבנייה.
       
שר התחבורה מאיר שטרית:
       
       מה עם ההצעות האלה?
       
היו"ר ראובן ריבלין:
       
       ההצעה של חבר הכנסת זאב נסים ירדה, נפלה. 
       
עזמי בשארה (בל"ד):
       
       אדוני היושב-ראש, חברי הכנסת, זה כיוון שלא השבתי לשר אחרי תשובתו. רק להזכיר, כי אחרי שבועיים בטח חברי הכנסת שכחו, לא מדובר בהמלצה מחייבת. מדובר בכך ששופט במדינת ישראל יהיה רשאי לבקש חוות דעת מפקיד סעד רשמי לגבי מצבה של משפחה, אם הוא רוצה. הוא יכול להתחשב בו וגם יכול שלא להתחשב בו, רק שאני רוצה להכניס את האלמנט הסוציאלי בנושא סוציאלי, זה כל העניין. זה לא מחייב, זה לא הכרחי. לא על-פי זה יחליט השופט, אבל מותר לשופט לבקש חוות דעת סוציאלית. תודה. 

היו"ר ראובן ריבלין:
       
       אתה אומר שאתה מבקש תסקיר סוציאלי גם לגבי אדם שהורשע ונקבע שהוא עבר על החוק, כאשר אתה רואה בצו ההריסה - - -

עמרם מצנע (העבודה-מימד):
       
       פה זה לא עונש. להרוס את הבית זה לא עונש.  
       
היו"ר ראובן ריבלין:
       
       ברור, אדוני ראש העיר מבין את זה. חבר הכנסת בשארה רוצה לבוא ולראות זאת כעונש שניתן להתחשב בו, בעוד שחוק התכנון והבנייה בא וקובע קטגורית. תודה רבה לחבר הכנסת בשארה. 
       
       רבותי חברי הכנסת, אנחנו עוברים לסדרת הצבעות שנדחו כיוון שהממשלה לא היתה נוכחת. 
       
       רבותי חברי הכנסת, אנחנו עוברים להצבעה על הצעת חוק התכנון והבנייה (תיקון – תסקיר פקיד סעד), התשס"ד-2004, של חבר הכנסת עזמי בשארה. נא להצביע. מי בעד? מי נגד? מי נמנע?
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה - 31
בעד ההצעה להסיר מסדר-היום את הצעת החוק – 54
נמנעים – 2
ההצעה להסיר מסדר-היום את הצעת חוק התכנון והבנייה 
(תיקון – תסקיר פקיד סעד), התשס"ד-2004, נתקבלה. 
       
היו"ר ראובן ריבלין:
       
       31 בעד, 54 נגד, שני נמנעים. אני קובע שהצעת החוק לא נתקבלה. 

       
הצעת חוק הרשויות המקומיות (מאבק בנגע הסמים), התשס"ד-2004
 ["דברי הכנסת", חוב' ז', עמ'      .]
(הצעת חבר הכנסת אחמד טיבי)
       
היו"ר ראובן ריבלין:
       
       הצעת חוק הרשויות המקומיות (מאבק בנגע הסמים), התשס"ד-2004 - חבר הכנסת אחמד טיבי, בבקשה. 
       
אחמד טיבי (חד"ש-תע"ל):
       
       תודה, אדוני. קיבלתי את הסיכום שהיה ביני לבין הממשלה, שההחלטה תדבר על הקמת ועדה בכל רשות מקומית, על מנת שתהיה ועדה מיוחדת לעניין המלחמה בנגע הסמים. תודה, אדוני. 
       
היו"ר ראובן ריבלין:
       
       תודה רבה. חבר הכנסת אחמד טיבי הסכים להצעת הממשלה, שהצעת החוק תתייחס לוועדה שתוקם ליד כל מועצה מקומית, ולא כפי שהוא קבע בהצעת החוק המקורית. 
       
       מי בעד ההצעה הנתמכת על-ידי הממשלה ומי לא? נא להצביע. 
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה – 76
נגד –  5
נמנעים –1
ההצעה להעביר את הצעת חוק הרשויות המקומיות (מאבק בנגע הסמים), 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       
אופיר פינס-פז (העבודה-מימד):
       
       הממשלה נשענת על חד"ש. 
       
היו"ר ראובן ריבלין:
       
       76 בעד, חמישה נגד ואחד נמנע. הצעת החוק עברה בקריאה טרומית, והיא תועבר לוועדת הפנים ואיכות הסביבה להכנתה לקריאה ראשונה. 


הצעת חוק הרשויות המקומיות (מאבק בנגע הסמים), התשס"ד-2004
       ["דברי הכנסת", חוב'  ז', עמ'   .]
(הצעת חברת הכנסת גילה גמליאל)

היו"ר ראובן ריבלין:
       
       רבותי חברי הכנסת, אנחנו ממשיכים לחברת הכנסת גילה גמליאל. האם גברתי רוצה לומר כמה  מלים? 
       
גילה גמליאל (הליכוד):
       
       - - -
       
היו"ר ראובן ריבלין:
       
       חברי הכנסת, הצעת חוק הרשויות המקומיות (מאבק בנגע הסמים), התשס"ד-2004, של חברת הכנסת גילה גמליאל. נא להצביע - מי בעד? מי נגד? מי נמנע?
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 70
נגד – 4
נמנעים – אין 
ההצעה להעביר את הצעת חוק הרשויות המקומיות (מאבק בנגע הסמים), 
התשס"ד-2004, לדיון מוקדם בוועדת הפנים ואיכות הסביבה נתקבלה. 

היו"ר ראובן ריבלין:
       
       70 בעד, ארבעה נגד, אין נמנעים. אני קובע שהצעתה של חברת הכנסת גילה גמליאל, הצעת חוק הרשויות המקומיות (מאבק בנגע הסמים), עברה בקריאה טרומית, והיא תועבר לוועדת הפנים ואיכות הסביבה על מנת להכינה לקריאה ראשונה. 


הצעת חוק שירותי הדת היהודיים (תיקון - משך כהונת רב עיר), התשס"ג-2003;
(הצעת חבר הכנסת אופיר פינס-פז)
הצעת חוק שירותי הדת היהודיים (תיקון - רבני ערים), התשס"ד-2004;
(הצעת קבוצת חברי הכנסת)
הצעת חוק שירותי הדת היהודיים (תיקון - משך כהונת רב עיר), התשס"ג-2003
(הצעת קבוצת חברי הכנסת)
["דברי הכנסת", מושב שני, חוב' כ"ב, עמ' .]

היו"ר ראובן ריבלין:
       
       כבוד השר מאיר שטרית, באיזה כובע אתה עולה לפה?
       
שר התחבורה מאיר שטרית:
       
       השר המקשר. 
       
היו"ר ראובן ריבלין:
       
       הצעת חוק שירותי הדת היהודיים (תיקון – משך כהונת רב עיר), התשס"ג-2003, תשובה על הצעתו של חבר הכנסת אופיר פינס-פז. כבר לא ידעתי מה לעשות, עוד אין אפילו הצעה אחת עד רגע זה שהיא מטעמך. זה היה קשה מאוד. 
       
שר התחבורה מאיר שטרית:
       
       אדוני היושב-ראש, הממשלה מתנגדת להצעת החוק. הצעת החוק לא נדונה בוועדת שרים לחקיקה. 
       
היו"ר ראובן ריבלין:
       
       השר משיב על שתי הצעות - הצעתו של חבר הכנסת פינס-פז והצעתם של חברי הכנסת חיים אורון, רן כהן, יוסי שריד ואבשלום וילן. בבקשה, אדוני. 
       
אופיר פינס-פז (העבודה-מימד):
       
       יש עוד הצעת חוק, של אילן ליבוביץ. 
       
היו"ר ראובן ריבלין:
       
       וגם הצעת חוק נוספת, שגם עליה משיב השר כרגע: הצעת חוק שירותי הדת היהודיים, של חבר הכנסת אילן ליבוביץ וקבוצת חברי הכנסת. 
       
שר התחבורה מאיר שטרית:
       
       אדוני היושב-ראש, הצעת החוק הזאת לא נדונה בוועדת שרים לחקיקה, ולכן הממשלה מתנגדת להצעת החוק. מובן שלפני שיש החלטה של ועדת שרים לחקיקה, הממשלה לא יכולה לתמוך בהצעת החוק. אנחנו מתנגדים לכל הצעות החוק הללו. אני מבקש להסיר אותן מסדר-היום. 
       
קריאה:
       
       - - -
       
היו"ר ראובן ריבלין:
       
	כמובן, לא ייפקד מקומך, חבר הכנסת ליבוביץ. אצלי לא חשוב אם אתה כאן או שם, אני מהמקום הזה רואה הכול אותו דבר. בבקשה, חבר הכנסת פינס-פז, ואחרי זה - חבר הכנסת אורון. 

אופיר פינס-פז (העבודה-מימד):
       
       תודה, אדוני היושב-ראש. אני מתפלא על עמדת הממשלה. בסך הכול אני בא כאן כשליח רצון טוב מטעם סיעת ש"ס וסיעת יהדות התורה, שחלק לא מבוטל מחברי הכנסת שלהן באו אלי ואמרו לי: חבר הכנסת פינס, תעשה משהו כדי שנפסיק עם העניין הזה. יש לנו רבנים שיושבים שם, הם כבר בני 80, 90, 100, תעשה לנו טובה ותפטור אותנו מהעניין הזה, כדי שבאמת נוכל לנהל את זה בצורה רצינית. ואתם, על מה אתם מגינים?
       
גלעד ארדן (הליכוד):

למפלגת העבודה אין בעיות יותר?

נסים זאב (ש"ס):
       
       למה לא לכבד את - - -
       
אופיר פינס-פז (העבודה-מימד):
       
       חברי חברי הכנסת, הצעת החוק הזאת היא מאוד פשוטה. אני מציע אחת משתיים, ואפשר להחליט כך או אחרת: או לפי הכלל הנהוג, או החוק הנהוג כלפי הרבנים הראשיים לישראל שמכהנים בקדנציה של עשר שנים, וכך יחול גם לגבי הרבנים ברשויות המקומיות אותו דין - מה רע בזה? הדבר השני, אם לא רוצים בזה, אז לומר שבגיל 70, כמו שופטים, יפרשו, במחילה מכבודם אותם רבנים, ויאפשרו לאחרים לבוא במקומם. 
       
       על מה אתם קופצים? מישהו מציע פה לבטל משרות רבנים, חס וחלילה? לא. מישהו מציע לפגוע במעמד של מישהו? לא. בסך הכול מנסים לייעל את העניין הזה, את השירות שאותם רבנים אמורים לתת ולגרום לכך, שכמו שקיים לגבי רבנים ראשיים לישראל, יהיה קיים גם לגבי רבנים עירוניים, או הכלל של גיל 70. ואני אומר לכם: זה חוק נכון, זה חוק צודק, שהציבור הדתי חושב שהוא צודק, ואתם פשוט נותנים יד לסתם - - -
       
שר התחבורה מאיר שטרית:
       
       תוריד אותו. תשלח אותו לוועדת שרים לחקיקה. ועדת השרים לחקיקה תחליט. 
       
היו"ר ראובן ריבלין:
       
       כבוד השר שטרית.
       
אופיר פינס-פז (העבודה-מימד):
       
       עשיתם פה פשרות, אדוני השר, אתה יודע – אתם עושים פשרות עם כל העולם. עם גילה פינקלשטיין לקחתם את סעיף 3(א), אמרתם בסדר. עם ההוא לקחתם את ההוא. אלף קומבינות הליכוד עושה, חוץ מאשר לעשות את הדברים הנכונים. 
       
היו"ר ראובן ריבלין:
       
       חבר הכנסת פינס, אנחנו בימים של פשרות. למה אדוני מקלקל?
       
אופיר פינס-פז (העבודה-מימד):
       
       לא, לא. אני עדיין באווירה של המפלגה שלי.
       
היו"ר ראובן ריבלין:
       
       למה אדוני מקלקל את השורה?
       
אופיר פינס-פז (העבודה-מימד):
       
       אה, או.קיי., סליחה, אני עדיין תחת הרושם של מה שקורה במפלגה שלי. 

היו"ר ראובן ריבלין:
       
       ימים של פיוסים. 
       
אופיר פינס-פז (העבודה-מימד):
       
       אז אני עוד לא באווירה של פשרות, אבל גם זה יקרה. 
       
צבי הנדל (האיחוד הלאומי - ישראל ביתנו):
       
       תרחיב את זה גם לראשות ממשלה, כמו שופטים. 
       
היו"ר ראובן ריבלין:
       
       תודה, חבר הכנסת הנדל. 
       
אופיר פינס-פז (העבודה-מימד):
       
       אנחנו נשקול את זה, בהזדמנות. תודה רבה, אדוני היושב-ראש. 
       
היו"ר ראובן ריבלין:
       
       תודה רבה. חבר הכנסת פינס סיים את דבריו. חבר הכנסת אורון, האם אדוני רוצה לומר דברים?
       
חיים אורון (יחד):
       
       בוודאי, אני מציע. 
       
היו"ר ראובן ריבלין:
       
       בוודאי. ידוע לי. וגם אדוני יעשה ולא יקופח זמנו. בבקשה, גם לרשות אדוני שלוש דקות, אחרי שגזלתי ממנו שתי דקות כבר, מראש.  
       
חיים אורון (יחד):
       
       אדוני היושב-ראש, חברי הכנסת, כמה חברי כנסת שילמו היום – גדעון סער – לרבות חברת הכנסת תמיר, את המחיר של ההצעה הזאת. כי ה"דיל" היה: אתם תפילו את החוקים האלה, ואנחנו נפיל לכם את החוק על כהונת רבני ערים. החוק שלי - - -
       
גדעון סער (הליכוד):
       
       - - - ועדת שרים לחקיקה. 
       
היו"ר ראובן ריבלין:
       
       כבוד יושב-ראש הקואליציה - - 
       
גדעון סער (הליכוד):
       
       לא, הוא פשוט טועה. 
       
היו"ר ראובן ריבלין:
       
       - - זכותך יותר מאשר זכויות חברי כנסת מן השורה, אבל - - -
       
חיים אורון (יחד):
       
       החוק שלי היה בוועדת השרים לחקיקה. ועמדת הממשלה היתה שהיא לא נגד החוק הזה. ואני לא מצפה מהממשלה לשום דבר. אני פונה אל חברי הכנסת הדתיים: למה רב עיר צריך להיות לכל חייו? אתם מכירים את רבני הערים, אתם מכירים אותם; את אלה שלא מתפקדים, את אלה שלא גרים במקום שלהם, את אלה שהציבור אומר: תביאו מישהו אחר, אבל הוא תקוע כמו מסמר בלי ראש. אתם הרי אומרים לנו את זה. אז למה אתם לא תומכים בזה? לי אין בעיה עם רב עיר. אני לא הולך אליו, ממילא. אבל הציבור שלכם הוא בעיקר הציבור המסורתי שנזקק לרבני ערים. הרי יש רבני ערים שגרים במרחק שנות אור מהעיר שלהם ומקבלים משכורת. 
       
       ואתה יודע, בניזרי, שאני צודק. בחיוך שלך אתה יודע שאני צודק. רק אין לכם אומץ. אתם תמיד מחכים לחטוף מכות בראש. 
       
היו"ר ראובן ריבלין:
       
       אולי זה חוק מוקדם, שכל חברי הכנסת ייבחרו לכל החיים, גם כן. 
       
חיים אורון (יחד):
       
       לא. אז פה יוצרים קואליציה, והליכוד תומך בדבר. איזה אינטרס יש? למי יש אינטרס בזה? אז עשר שנים. תגידו לא עשר שנים – 12 שנים, 15 שנים. אבל לא לכל החיים. 


שר התחבורה מאיר שטרית:
       
- - -  לוועדת שרים לחקיקה. 

חיים אורון (יחד):
       
       אז תתמוך בזה. אם לא תתמוך בזה - - -
       
שר התחבורה מאיר שטרית:
       
       תביא את זה לוועדת שרים לחקיקה. 
       
חיים אורון (יחד):
       
       אז זה היה בוועדת שרים לחקיקה. הצבעתם נגד, משיקולים קואליציוניים. 
       
היו"ר ראובן ריבלין:
       
       לא, לא. זה לא הובא בפני ועדת השרים. 
       
שר התחבורה מאיר שטרית:
       
       תשנו את החוק ותביאו את זה לוועדת שרים לחקיקה.
       
היו"ר ראובן ריבלין:
       
       מה שאומר, חבר הכנסת אורון, צריך להקפיד עם הממשלה, אבל לא צריך לומר דבר שהיא לא אמרה. מה שאמר השר שטרית הוא, שהעניין לא הובא בפני ועדת השרים לענייני חקיקה. 
       
חיים אורון (יחד):
       
       הוא היה בפעם הקודמת. הוא היה בפעם הקודמת. 
       
אופיר פינס-פז (העבודה-מימד):
       
       היה, היה. 
       
היו"ר ראובן ריבלין:
       
       היה?
       
חיים אורון (יחד):
       
       היה בפעם הקודמת. 
       
היו"ר ראובן ריבלין:
       
       הנה, ממלאת-מקום שר המשפטים. 
       
חיים אורון (יחד):
       
       שרת המשפטים, איזה אינטרס? 
       
היו"ר ראובן ריבלין:
       
       האם זה יובא - - -
       
חיים אורון (יחד):
       
       האם זה יבוא בקריאה טרומית?
       
היו"ר ראובן ריבלין:
       
       רק רגע, אני רוצה לעזור לך. האם יש לכם כוונה להביא זאת בפני ועדת השרים?
       
שרת המשפטים ציפי לבני:
       
       בעבר היתה לנו הצעה מן הסוג הזה, אני לא יודעת - - - 
       
היו"ר ראובן ריבלין:
       
       לא הובאה?
       
אופיר פינס-פז (העבודה-מימד):
       
       הובאה. 
       
שרת המשפטים ציפי לבני:
       
       הובאה לוועדת שרים לחקיקה, זה הועבר לוועדה ממשלתית שהיתה בזמנה בראשות השר שלום, וביקשו מהמציעים – אני לא יודעת אם מדובר גם בחבר הכנסת אופיר פינס - להמתין - - -
       
חיים אורון (יחד):
       
       המתנו. 
       
שרת המשפטים ציפי לבני:
       
       ולהתקרב להחלטה, שאם זה עולה קודם, לפני ההחלטה - - -
       
היו"ר ראובן ריבלין:
       
       הבנתי. 
       
       יש תשובה של ועדת השרים, המבקשת מהמציעים להמתין עד פרסום מסקנות הוועדה שהוקמה לדיון בנושא זה. ואם אתם מתעקשים על העמדת הנושא על סדר-היום, אז כמובן יש התנגדות. 
       
חיים אורון (יחד):
       
       כמה זמן? שרת המשפטים, כמה זמן?
       
שרת המשפטים ציפי לבני:
       
       לא יודעת. אני צריכה לבדוק את זה. 
       
היו"ר ראובן ריבלין:
       
       שכן אם זה ייפול, שישה חודשים לא תוכלו להעלות את ההצעה הזאת. 
       
חיים אורון (יחד):
       
       גברתי שרת המשפטים, אנחנו יכולים להסכים על החלטה בתוך שבועיים-שלושה?
       
שרת המשפטים ציפי לבני:
       
       אני לא יודעת. אני לא מכירה, אני אבדוק את זה. 
       
חיים אורון (יחד):
       
       טוב, אז אני מבקש להצביע. גמרנו. 
       
היו"ר ראובן ריבלין:
       
       ובכן, אנחנו רואים זאת כהתנגדות הממשלה, חבר הכנסת אורון. 
       
       חבר הכנסת אילן ליבוביץ - בבקשה, אדוני. גם לרשות אדוני שלוש דקות, ולאחר מכן אנחנו עוברים ברצף להצבעה על כל אחת מההצעות בנפרד. שלוש הצעות, שלוש הצבעות. בבקשה. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, אני רוצה להזכיר לכולם: הצעת החוק שלי באה להחיל על רבני הערים אותם כללים החלים על הרבנים הראשיים למדינת ישראל. אני לא מוצא שום סיבה שחברי הכנסת – גם הממשלה, אדוני השר שטרית – יתנגדו לזה שרב עיר יכהן באותם תנאים שמכהן הרב הראשי למדינת ישראל. 
       
       ההצעות האלה עלו פה למליאה, וביקשתם מאתנו להמתין עם זה, ואני חושב שלבוא היום ולומר שאין החלטה - - -
       
היו"ר ראובן ריבלין:
       
       אתה מציב את השאלה: האם רב עיר הוא כמו שופט שנבחר לכל חייו, או הוא כמו נבחר ציבור שנבחר לתקופה. 
       
אילן ליבוביץ (שינוי):
       
       מכיוון, אדוני היושב-ראש, שאנחנו יודעים טוב מאוד ומכירים, אדוני השר, אותם רבנים – והחברים פה מכירים אותם רבנים שלא מתפקדים, שממונים, ואי-אפשר להעביר אותם מתפקידם מהסיבה הזאת. בדיוק בהצעת החוק הזאת נפתור את העניין. לפתור את העניין ב"אין תשובה" של ועדת השרים, זה קל מאוד. העניין הזה כבר עלה במליאה פעם אחת, ביקשתם מאתנו להמתין לתשובה של ועדת השרים, ועכשיו אתם אומרים עוד הפעם: אין תשובה של ועדת השרים. 
       
שרת המשפטים ציפי לבני:
       
	הוועדה לא דנה בזה מחדש עכשיו - - -

אילן ליבוביץ (שינוי):
       
       הוועדה לא – תראו, רבותי חברות וחברי הכנסת. אני חושב שזה הזמן להכריע. יש פה מספיק אנשים שמבינים את חשיבות העניין. אני יודע שגם חברים בסיעות אחרות, לרבות הסיעות הדתיות, לרבות ש"ס, יהדות התורה, מבינים ומסכימים לעניין, וישלמו פה מס שפתיים עכשיו לאותם רבנים שלוחצים עליהם, ולא יצביעו. אני קורא לכם, לאותם חברים שאמרו לי כאן, מאחורי המליאה, שהם מסכימים הסכמה מלאה להצעה הזאת – פשוט קומו וצאו, ואל תתבזו ואל תיתנו למצב הזה להימשך. תודה רבה, אדוני. 
       
היו"ר ראובן ריבלין:
       
       תודה רבה לחבר הכנסת אילן ליבוביץ. רבותי חברי הכנסת, נא לשבת. נא לשבת, אני עוד רגע מצביע. מי שממשיך לדבר כשאני אומר לשבת, שלא יבוא בטענות אחר כך. כל עוד אנשים הם בדרך למקומם, מובן שאני אאפשר להם. חבר הכנסת גורלובסקי, תודה רבה. נא לשבת. 
       
       רבותי חברי הכנסת, שלוש הצעות באותו עניין מונחות לפנינו. הראשונה, הצעתו של חבר הכנסת אופיר פינס, פ/1044, הצעת חוק שירותי הדת היהודיים (תיקון – משך כהונת רב העיר), התשס"ג-2003. רבותי חברי הכנסת, מי בעד מי נגד, מי נמנע - נא להצביע. 
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה - 32
בעד ההצעה להסיר מסדר-היום את הצעת החוק - 52
נמנעים - אין
ההצעה להסיר מסדר-היום את הצעת חוק שירותי הדת היהודיים 
(תיקון – משך כהונת רב העיר), התשס"ג-2003, נתקבלה.

היו"ר ראובן ריבלין:
       
       32 בעד, 52 נגד, אין נמנעים, אני קובע שהצעת חוק שירותי הדת היהודיים (תיקון – משך כהונת רב העיר) של חבר הכנסת אופיר פינס לא נתקבלה. 
       
       אנחנו עוברים, חברי הכנסת, להצעת חוק דומה של חברי הכנסת חיים אורון, רן כהן, יוסי שריד ואבשלום וילן. נא להצביע. מי בעד, מי נגד, מי נמנע - נא להצביע. לא לדבר בזמן הצבעה.  
       
       
הצבעה מס' 11
       
בעד ההצעה להעביר את הצעת החוק לדיון מוקדם בוועדה – 30
בעד ההצעה להסיר מסדר-היום את הצעת החוק – 53
נמנעים – 2
ההצעה להסיר מסדר-היום את הצעת חוק שירותי הדת היהודיים 
(תיקון – משך כהונת רב עיר), התשס"ג-2003, נתקבלה. 
       
היו"ר ראובן ריבלין:
       
       30 בעד, 53 נגד, שני נמנעים. אני קובע שהצעת החוק של חבר הכנסת אורון ואחרים לא נתקבלה. 
       
       אנחנו עוברים להצעת החוק של אילן ליבוביץ וקבוצת חברי הכנסת באותו עניין. נא להצביע, רבותי חברי הכנסת. מי בעד, מי נגד, מי נמנע?
       
     
הצבעה מס' 12
       
בעד ההצעה להעביר את הצעת החוק לדיון מוקדם בוועדה – 30
בעד ההצעה להסיר מסדר-היום את הצעת החוק – 53
נמנעים – 2
ההצעה להסיר מסדר-היום את הצעת חוק שירותי הדת היהודיים 
(תיקון – רבני ערים), התשס"ד-2004, נתקבלה.
       
היו"ר ראובן ריבלין:
       
       בעד - 30, 53 נגד, שני נמנעים. אני קובע שגם הצעתו של חבר הכנסת אילן ליבוביץ לא נתקבלה.
       

הצעת חוק לתיקון פקודת התעבורה (רכב המסיע תלמידים),  התשס"ד-2004
[הצעת חוק פ/2765; נספחות.]
(הצעת חבר הכנסת שאול יהלום)
       
היו"ר ראובן ריבלין:
       
       רבותי חברי הכנסת, אנחנו עוברים להצעת חוק לתיקון פקודת התעבורה (רכב המסיע תלמידים), התשס"ד-2004, של חבר הכנסת, יושב-ראש ועדת העבודה והרווחה והשר לשעבר שאול יהלום.
       
שאול יהלום (מפד"ל):
       
       אדוני היושב-ראש, חברי הכנסת, הצעה זו, ברוב טובה של הממשלה, מוסכמת על שר התחבורה, ואני מתחייב בזה להובילה כמציע רק בהסכמת משרד התחבורה.
       
       רבות התאונות שקורות כאשר רכבים מסיעים תלמידים. הם עוצרים להוריד את התלמידים או להעלות תלמידים, וקורות תאונות כאשר רכב לא זהיר פוגע בילדים. הרבה ניסו למצוא פתרונות על-ידי מלווים, שירדו עם הילדים, יאחזו בידם, יעבירו אותם את הכביש. מובן שהרבה תקציב דרוש לכך, ואנחנו לא יכולים לחוקק חוק כזה.
       
       לכן הצעת החוק שלי נוגעת יותר לסימונים. אני לא רוצה להציג את כל הצעת החוק, כי משרד התחבורה מסכים רק לחלקה, אבל הרעיון הבסיסי יהיה, שכאשר אותו רכב מלא תלמידים עוצר בתחנה, מוריד את הילדים, יהיו פנס קדמי ופנס אחורי שיהבהבו ויאותתו לכל אדם שעובר בקרבת המכונית הזאת שעכשיו יורדים או עולים תלמידים, וזה יהווה מרכיב חשוב בזהירות של הנהגים הבאים מול האוטובוס או הבאים לעקוף את האוטובוס. 
       
       אני מבקש לתמוך בהצעת החוק. תודה רבה.
       
היו"ר ראובן ריבלין:
       
       תודה. כבוד השר, האם הממשלה מסכימה להצעת החוק הזאת?
       
שר התחבורה מאיר שטרית:
       
       - - -
       
היו"ר ראובן ריבלין:
       
       חבל שאדוני לא נימק אותה מהמקום, הוא היה חוסך קווטה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, הצעת החוק של חבר הכנסת שאול יהלום באה לטפל ביצירת ביטחון יתר לרכבים שמסיעים ילדים. 
       
       לנוסח המוצע בהצעת החוק כפי שהיא, אנחנו לא מסכימים, מכיוון שהחוק כפי שהוא מוצע יוצר בעיות אחדות, שאני מניח ששאול יהלום, עם כוונתו הטובה בעניין הזה, אולי לא הביא אותן בחשבון מלכתחילה. למשל, לשים בחלון האחורי מדבקות - זה יכול להסתיר את שדה הראייה של הנהג. לקבוע ברשיון שהרכב יסיע רק תלמידים – זה פוגע ביכולת של הנהג לעשות מטלות אחרות. זו בעיה לקבוע ברשיון שזה רק במטרה של הסעת תלמידים, כי היום, כידוע, אוטובוסים שמסיעים תלמידים עושים גם מטלות אחרות, ועוד לא הגענו למצב שמגבילים אותם רק לזה.
       
       עם זאת, חבר הכנסת יהלום הסכים בשיחה אתי ועם אנשי מקצוע במשרדי, כפי שהוא הודיע פה מעל הבמה, לתאם את המשך החקיקה, כי יש כמה דברים שכן ניתן לעשות, רק בהסכמת משרד התחבורה. על בסיס הסכמה זאת אנחנו מסכימים להעביר את הצעת החוק הזאת בקריאה טרומית ולהעביר אותה לוועדת הכלכלה של הכנסת, על מנת שתכין אותה לקריאה ראשונה. מובן שההכנה לקריאה ראשונה כבר תכלול בתוכה את ההסכמות שלנו.
       
היו"ר ראובן ריבלין:
       
       שאלה לחבר הכנסת ארדן. בבקשה.
       
גלעד ארדן (הליכוד):
       
       למה הממשלה מסכימה, האם לכך שאסור יהיה לעקוף רכב שמסיע תלמידים?
       
שר התחבורה מאיר שטרית:
       
       לא. חבר הכנסת יהלום מציע לעשות כמה דברים בעניין של אוטובוס שמסיע ילדים, שיהוו תמרור או התרעה בפני אלה שנוסעים אחריו ולמנוע שיעקפו אותו. אני חושב שיש אמצעים לעשות את זה, ולכן חבר הכנסת יהלום הסכים ללכת עם הוועדה המקצועית של משרד התחבורה, כדי שהאמצעים האלה יתואמו אתנו, כי רק האמצעים האלה יופעלו. אנחנו הרי לא רוצים לפגוע בבטיחות של אף אחד, ולכן הכוונה היא לקדם את הבטיחות ולא חלילה לפגוע בה. מאחר שהוא הסכים, אין שום מניעה לקדם את הצעת החוק, אדוני היושב-ראש, בתנאים האלה. חבר הכנסת יהלום אמר שהוא מסכים, והנה הוא גם מהנהן בראשו שהוא מסכים, ובתנאים האלה אנחנו מסכימים לקבל את הצעת החוק.

היו"ר ראובן ריבלין:
       
       חבר הכנסת יהלום, האם אדוני מסכים בהתניית הממשלה להעברת הצעת החוק להכנה לקריאה ראשונה - על-פי דרישת הממשלה?
       
שאול יהלום (מפד"ל):
       
       מסכים.
       
היו"ר ראובן ריבלין:
       
       חבר הכנסת יהלום מסכים. רבותי חברי הכנסת, אין מתנגדים, אנחנו עוברים להצבעה. 
       
       רבותי חברי הכנסת, נא להצביע. מי בעד ומי נגד הצעת חוק לתיקון פקודת התעבורה (רכב המסיע תלמידים), התשס"ד-2004, של חבר הכנסת שאול יהלום, בתיקוני הממשלה?
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה –  46
נגד – 1
 נמנעים – אין
ההצעה להעביר את הצעת חוק לתיקון פקודת התעבורה 
(רכב המסיע תלמידים), התשס"ד-2004, לדיון מוקדם בוועדת הכלכלה נתקבלה.

היו"ר ראובן ריבלין:
       
       בעד - 46, אחד נגד, אין נמנעים. אני קובע שהצעת החוק נתקבלה ותועבר לוועדת הכלכלה להכנתה לקריאה ראשונה.

       
הצעת חוק התכנון והבנייה (תיקון - ועדה לענייני ביקורת 
בוועדה מרחבית), התשס"ד-2004 
[הצעת חוק פ/2732; נספחות.]
(הצעת חברת הכנסת גילה גמליאל)
       
היו"ר ראובן ריבלין:
       
       רבותי חברי הכנסת, הנמקה מהמקום להצעת החוק של חברת הכנסת גילה גמליאל, הצעת חוק התכנון והבנייה (תיקון – ועדה לענייני ביקורת בוועדה מרחבית), התשס"ד-2004. בבקשה, גברתי.
       
גילה גמליאל (הליכוד):
       
       אדוני היושב-ראש, כבוד ראש הממשלה, שרים, שרות, חברות וחברי הכנסת, היום אני מבקשת את תמיכתם בקריאה טרומית של הצעת חוק התכנון והבנייה (תיקון - ועדה לענייני ביקורת בוועדה מרחבית). אני מראש מודיעה שאני מקבלת את ההסתייגויות של ועדת השרים לחקיקה בכל מה שקשור לשינויים שהתקיימו בוועדה.
       
       מטרת הצעת החוק היא לקבוע, כי ועדה מקומית מרחבית, המשותפת לכמה רשויות מקומיות, תבחר מבין חבריה ועדה לענייני ביקורת, שתפקידה לדון בדוחות של מבקר המדינה ושל נציב תלונות הציבור על פעולות הוועדה, וגם בדוחות של משרד הפנים על פעולות הוועדה, ולעקוב אחרי תיקון הליקויים שהעלתה הביקורת. אחרת אין תוקף לכל הפעילות של המבקרים - במידה שזה לא בא לידי ביטוי על-ידי הוועדות המוניציפליות. 
       
       זה בהמשך להצעת החוק שהתקבלה היום כאן בקריאה טרומית בדבר הקמת ועדה לענייני סמים.
       
היו"ר ראובן ריבלין:
       
       חברת הכנסת גמליאל, אולי תוכלי לסייע בידי. הייתי חבר מועצת עיר רק עשר שנים, הייתי גם יושב-ראש ועדת ביקורת, כי הייתי באופוזיציה, והקפדתי להיות באופוזיציה - - -
       
גילה גמליאל (הליכוד):
       
       אני שמחה לשמוע.
       
היו"ר ראובן ריבלין:
       
       אני לא מבין. האם אנחנו מקיימים דבר שהוא מובן מאליו?

השרה לקליטת העלייה ציפי לבני:
       
       זו ועדה מרחבית.
       
גילה גמליאל (הליכוד):
       
       מדובר בוועדה מרחבית. אני אחדד את ההבדלים הקיימים היום. מדובר בוועדה מקומית-מרחבית, שמשותפת לכמה רשויות מקומיות; מה שלא קיים בפועל.
       
       אני רוצה לברך את סגן ראש עיריית קריית-ביאליק, אלי דוקורסקי, שהגיש בפני את שתי ההצעות האלה, שהיום נתמכות על-ידי הממשלה, בהסתייגויות המדוברות. תודה רבה.
       
היו"ר ראובן ריבלין:
       
       בבקשה, כבוד השר שטרית מהמקום.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעתה של חברת הכנסת גילה גמליאל. ההצעה באמת באה לתקן ליקוי מסוים שקיים היום במתכונת הנוכחית. להווי ידוע שוועדה מרחבית זו ועדה לתכנון ובנייה שמוקמת לצורך טיפול בענייני התכנון והבנייה של כמה רשויות מקומיות קטנות, שאין הצדקה להקים בכל אחת מהן ועדה לתכנון ובנייה נפרדת. יש במדינה דוגמאות רבות כאלה של ועדות מרחביות בכל רחבי הארץ, ובעיקר ביישובים הכפריים יותר, במועצות האזוריות, וכנ"ל גם בחלק מהיישובים הקטנים יותר, ביישובי המיעוטים. יש ועדות תכנון ובנייה מרחביות, שהן אחראיות לכל התכנון והבנייה כמו ועדה מקומית.
       
       מסתבר, אדוני היושב-ראש, שבחוק הקיים היום אין התייחסות לעניין של הקמת ועדת ביקורת לוועדה המרחבית. הווי אומר, שאין על הוועדות המרחביות הללו ביקורת אפקטיבית על-פי החוק. הצעת החוק של חברת הכנסת גילה גמליאל מציעה לתקן זאת. 
       
       אני חושב שזה נכון, רצוי, ודווקא בוועדה המרחבית הביקורת חשובה עוד יותר מאשר בוועדה מקומית רגילה, כי שם המלחמות הרבה יותר גדולות ויש כל מיני התנגדויות וניגודי אינטרסים בין הרשויות. סביר להניח שדווקא במקומות האלה, שם חשובה הביקורת לפעמים לא פחות, אולי אפילו יותר מאשר בוועדה מקומית רגילה. 
       
       מאחר שחברת הכנסת גילה גמליאל גם הסכימה שהמשך קידום החקיקה יתואם עם הממשלה, עם משרד הפנים בעניין הזה, אנחנו מסכימים להעביר את הצעת החוק בקריאה טרומית ולהעביר אותה לוועדת הפנים ואיכות הסביבה להכנה לקריאה ראשונה.
       
היו"ר ראובן ריבלין:
       
       שאלה לחבר הכנסת דניאל בנלולו. בבקשה.
       
דניאל בנלולו (הליכוד):
       
       אפשר לעשות את זה לא רק בוועדה מרחבית, אלא גם בוועדה המחוזית.
       
היו"ר ראובן ריבלין:
       
       את זה תציע בוועדה. זה לא כאן.
       
שר התחבורה מאיר שטרית:
       
       חבר הכנסת בנלולו, בוועדה מחוזית יש ביקורת. שם אין צורך.
       
היו"ר ראובן ריבלין:
       
       ובכן, חברת הכנסת גמליאל, האם את מסכימה להתניות של השר המקשר?
       
גילה גמליאל (הליכוד):
       
       אני מסכימה.
       
היו"ר ראובן ריבלין:
       
       הואיל והממשלה מסכימה, מבקש חבר הכנסת פרוש להתנגד מהמקום. בבקשה.
       
מאיר פרוש (יהדות התורה):
       
       אדוני היושב-ראש, אחת הסיבות שאני מבקש לקחת את המיקרופון ליד היא כדי להזכיר לכנסת, שמי שחוקק את החוק שלפיו צריך לקחת מבקר עירייה לכל רשות מקומית, היה יושב-ראש הכנסת הנוכחי, חבר הכנסת רובי ריבלין, שאז ביקש - - -
       
היו"ר ראובן ריבלין:
       
       יחד עם חבר הכנסת ליבאי.
       
מאיר פרוש (יהדות התורה):
       
       מצטער. אז הוא אמר שכל רשות שיש בה 30,000 תושבים - לפי החוק יהיו חייבים לקחת מבקר עירייה.
       
        ואני אומר את זה לחברת הכנסת גמליאל, שאם מדברים על הנושא הזה, היה מן הראוי להזכיר. לכן, ביקשתי את המיקרופון. 
       
היו"ר ראובן ריבלין:
       
       לא, לא. אף שאדוני מנצל את הזכות לדבר על נושא מאוד חשוב, שהוא יושב-ראש הכנסת, אדוני צריך לדבר רק לגופו של עניין. 
       
מאיר פרוש (יהדות התורה):
       
       לגופו של עניין. אני רוצה לומר מאין שאבה חברת הכנסת - - -
       
היו"ר ראובן ריבלין:
       
       לא, לא. אם אדוני לא מתנגד, אני מבקש. 
       
מאיר פרוש (יהדות התורה):
       
        מאין שאבה חברת הכנסת גמליאל את ההשראה הזאת, ואני אומר, מזה - - -
       
היו"ר ראובן ריבלין:
       
       לא, לא. אדוני, רק אם הוא מתנגד. אם אדוני מתנגד להשראה זה גם נכון, אבל לא כאן המקום. נא לשבת, חבר הכנסת פרוש. 
       
מאיר פרוש (יהדות התורה):
       
       אבל אני רוצה לומר לאדוני היושב-ראש, ייתכן מאוד שחברת הכנסת גמליאל סוברת שאנחנו במציאות אחרת כיום. 
       
היו"ר ראובן ריבלין:
       
       חבר הכנסת פרוש - - -
       
מאיר פרוש (יהדות התורה):
       
       בשנת 2004 היא סוברת שאנחנו במציאות אחרת, כמו שהיועץ המשפטי לממשלה היום למשל הכריע ואמר שאנחנו במציאות אחרת. 
       
היו"ר מאיר פרוש. 
       
       חבר הכנסת פרוש, אנא ממך, אדוני. 
       
גילה גמליאל (הליכוד):
       
 - - -
       
היו"ר ראובן ריבלין:

        גברתי, הוא לא התנגד, ולכן אין צורך. 
       
מאיר פרוש (יהדות התורה):
       
       אני רוצה להגיע למשפט ולומר.
       
היו"ר ראובן ריבלין:
       
       לא, אם אתה מתנגד תאמר למה אתה מתנגד. 
       
מאיר פרוש (יהדות התורה):
       
       ודאי שאני רוצה לומר. היועץ המשפטי לממשלה אומר שהוא במציאות אחרת, אחרת מהיועץ המשפטי לממשלה הקודם, והוא לצערנו הכיר ביחסים חד-מיניים כדבר לכל דבר. ולכן אני רוצה לומר - - -
       
היו"ר ראובן ריבלין:
       
       לסגור את המיקרופון בבקשה. תודה רבה. 
       
מאיר פרוש (יהדות התורה):
       
       אני יכול לומר בלי מיקרופון. 
       
היו"ר ראובן ריבלין:
       
       חבר הכנסת פרוש, יש פה פרוצדורה ברורה. ייתכן מאוד שהיה חבר כנסת שביקש להתנגד להצעת החוק של חברת הכנסת גמליאל כפי שהיא הוסכמה על-ידי הממשלה. זכותו של חבר כנסת לנמק, ורק לאחד עומדת הזכות הזאת. אדוני מנצל את המיקרופון לעניין אחר. זה המקרה היחיד בכנסת ישראל שכולנו הסכמנו שהדברים צריכים להיאמר לגופו של העניין. בכל שאר המקרים, אנחנו פטורים ומחול לנו כאשר אנחנו מדברים מה שאנחנו רוצים. לכן, חבר הכנסת פרוש, אף שאתה - - -
       
מאיר פרוש (יהדות התורה):
       
       אני רוצה לומר רק - - -
       
היו"ר ראובן ריבלין:
       
       לא, לא. אתה לא יכול לומר. חברת הכנסת גמליאל, את לא יכולה להשיב. אנחנו עוברים להצבעה. 
       
מאיר פרוש (יהדות התורה):

       אני רוצה לומר שמזוז - - -
       
היו"ר ראובן ריבלין:
       
       בסדר, אתה יכול לומר. יש לך אחרי זה. 
       
מאיר פרוש (יהדות התורה):
       
 - - - את המדינה למדינת סדום ועמורה בגלל השאלה - - - למדינת סדום ועמורה - - - 
       
היו"ר ראובן ריבלין:
       
       חבר הכנסת פרוש, אדוני פורק כל עול. חבר הכנסת פרוש, אני קורא את אדוני לסדר פעם ראשונה. 
       
מאיר פרוש (יהדות התורה):
       
       - - - מדינת סדום ועמורה.
       
היו"ר ראובן ריבלין:

       אני קורא לסדר את אדוני. 
       
       רבותי חברי הכנסת, נא להצביע. מי בעד הצעת חוק התכנון והבנייה (תיקון - ועדה לענייני ביקורת בוועדה מרחבית), התשס"ד-2004, של חברת הכנסת גמליאל? מי נגד? מי נמנע? בבקשה.
       
הצבעה מס' 14

בעד ההצעה להעביר את הצעת החוק לדיון מוקדם בוועדה - 43
נגד - 1 
נמנעים - 2
ההצעה להעביר את הצעת חוק התכנון והבנייה (תיקון - ועדה לענייני ביקורת 
בוועדה מרחבית), התשס"ד-2004, לדיון מוקדם בוועדת הפנים ואיכות הסביבה נתקבלה. 
       
היו"ר ראובן ריבלין:
       
       43 בעד, אחד נגד, שני נמנעים. אני קובע שהצעת חוק התכנון והבנייה (תיקון - ועדה לענייני ביקורת בוועדה מרחבית), התשס"ד-2004, עברה בקריאה טרומית, והיא תועבר לוועדת הפנים על מנת להכינה לקריאה ראשונה. 
       
       
הצעת חוק לתיקון פקודת העיריות (תיקון ליקויים), התשס"ד-2004 
[הצעת חוק פ/2735; נספחות.]
(הצעת קבוצת חברי הכנסת)

היו"ר ראובן ריבלין:
       
       אנחנו ממשיכים. הנמקה מהמקום להצעת חוק לתיקון פקודת העיריות (תיקון ליקויים), התשס"ד-2004, של חבר הכנסת יגאל יאסינוב. אדוני, בבקשה. 
       
יגאל יאסינוב (שינוי):
       
       תודה. 
       
       אדוני היושב-ראש, חברי הכנסת, הצעת החוק שלי דנה בתיקון לקונה בפקודת העיריות. מצד אחד, מבקר העירייה או רשות מקומית עושה עבודה, הוא מוצא את הבעיות שצריך לתקן אותן, ומצד שני ראש עירייה או רשות מקומית לא חייבים לתקן אותן. 
       
       אני מציע שבכל עירייה תהיה ועדה שראש העיר יהיה חייב להקים אותה, בראשות מנכ"ל או מזכיר העירייה. היא תהיה חייבת לתקן את הליקויים ולדווח על כך למועצת העיר, לראש העיר ולמבקר העירייה. 
       
       בנוסף, ראש העיר יהיה רשאי לדחות תיקון של ליקויים מסוימים. אבל הוא יהיה חייב לעשות את זה בכתב, ורק במשך שלושה חודשים מהגשת דוח. זאת אומרת, אנחנו ניתן גם לתקן את הבעיות, וגם ניתן לראש העיר אולי להסביר לגבי איזה דבר שהוא לא רואה כלקונה. 
       
       כמובן, אני מסכים להצעת הממשלה. 
       
היו"ר ראובן ריבלין:

       קודם הממשלה תציע ואחר כך אני אשאל אותך. תודה רבה. כבוד השר מאיר שטרית ישיב. 
       
שר התחבורה מאיר שטרית:
       
       אדוני היושב-ראש, אני מתכבד להשיב על הצעת החוק של חבר הכנסת יגאל יאסינוב. הצעתו באה לעשות פעולה ברשות המקומית במטרה לגרום לכך שבסוף, אחרי שיש ביקורת, יש איזה טיפול בביקורת הזאת. לכן הוא מציע שזה לא רק יישאר על הנייר, והמועצה דנה וזה נגמר, אלא שיהיה כמו שיש בממשלה: יש ועדת שרים שעוקבת אחרי דוח מבקר המדינה ופועלת כדי שהדברים האלה יתוקנו. כך יוקם בכל רשות מקומית צוות לתיקון הליקויים הללו, וידווח לראש העיר ולמועצה על תיקון הליקויים, כדי לעקוב באמת שהליקויים לא רק נכתבו על-ידי המבקר, ונכתבו לפעמים על נייר דק - דוח מבקר המדינה נכתב על ניירות מאוד דקים - אלא שמישהו מטפל בליקויים הללו ומתקן אותם. אני חושב שזו הצעה נכונה וראויה. 
       
       הסכים חבר הכנסת יאסינוב, הוא חוזר על הסכמתו גם פה, הנה הוא מהנהן בראשו באופן חיובי, שהמשך קידום הצעת החוק הזאת יתואם עם משרד הפנים, ובתנאי הזה כמובן, אדוני היושב-ראש, אנחנו מסכימים לאשר את הצעת החוק בקריאה טרומית ולהעבירה לוועדת הפנים להכנה לקריאה ראשונה. 
       
היו"ר ראובן ריבלין:
       
       תודה רבה. האם חבר הכנסת יאסינוב מסכים להתניות הממשלה?
       
יגאל יאסינוב (שינוי):
       
       אני מסכים.
       
היו"ר ראובן ריבלין:
       
       תודה רבה. ובכן, יש הסכמה של הממשלה. לכן, קמה הזכות להתנגד. חבר הכנסת אופיר פינס היה ראשון המתנגדים, ולכן חבר הכנסת כבל לא יוכל להביע את הסתייגותו. חבר הכנסת אופיר פינס, אני מזכיר לאדוני שהוא צריך להתייחס לגופו של עניין, ואני יודע שאני אומר זאת כדבר מובן מאליו. 

אופיר פינס-פז (העבודה-מימד):
       
       נכון. חבר הכנסת יאסינוב, אני מבקש שאתה לא תיקח את ההערות שלי באופן אישי כמובן, כי יש לי הרבה מאוד הערכה אליך. 
       
       חברים, יש ועדת ביקורת בכל עירייה. לא צריך לחוקק בכל מחיר. לא פעם באים אלינו בטענות, ובצדק. אנחנו מכל דבר עושים הצעת חוק. באמת, פה זה מוגזם. הצעת החוק הזאת בעצם אומרת שעד היום כל דוח ביקורת עירוני לא טופל, או לא טופל כהלכה. או לא ניסו לקדם אותו, או לא ניסו ליישם אותו. 
       
       חברים, ההצעה הזאת עוד עלולה להוביל אותנו למצב שבו ראש העיר בכלל יתנער מדוח הביקורת. ראש העיר יקבל דוח ביקורת ויגיד: זה לא אני, יקימו ועדה והיא תצטרך לעשות את עבודתה. הוא בכלל פטור מהעניין. חברים, זו לא הצעה נכונה לגופו של עניין. חבל לחוקק חוק באופן מלאכותי שבאמת אין בו צורך.

היו"ר ראובן ריבלין:
       
       לא הכול סטטיסטיקה, אתה אומר. חבר הכנסת יאסינוב, אדוני יכול לענות, והפעם מהבמה, על התנגדותו. הוא לא צריך אם הוא לא רוצה. אם הוא רוצה, הוא יכול לענות. 
       
יגאל יאסינוב (שינוי):
 
       אני רק רוצה להגיד לחבר הכנסת אופיר פינס, אתה כנראה לא קראת, כי זה בדיוק הפוך ממה שאני כתבתי פה. אני אמרתי שראש העיר, ועם כל הכבוד שאני נותן לראשי ערים, הם לפעמים פשוט לא מטפלים. 
       
היו"ר ראובן ריבלין:

       רבותי חברי הכנסת, אנחנו עוברים להצבעה על הצעת חוק לתיקון פקודת העיריות (תיקון ליקויים), התשס"ד-2004, של חבר הכנסת יגאל יאסינוב. נא להצביע - מי בעד, מי נגד, מי נמנע? 
       
הצבעה מס' 15

בעד ההצעה להעביר את הצעת החוק לדיון מוקדם בוועדה - 31
בעד ההצעה להסיר מסדר-היום את הצעת החוק - 4
נמנעים - 1
ההצעה להעביר את הצעת חוק לתיקון פקודת העיריות (תיקון ליקויים), 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       
משה גפני (יהדות התורה):
       
       אדוני היושב-ראש, אם אפשר היה להוסיף.
       
היו"ר ראובן ריבלין:
       
       לא בזמן הצבעה. לא להוסיף כלום. 
       
       31 בעד, ארבעה נגד, אחד נמנע. חבר הכנסת גפני ביקש להוסיף את קולו בעד. אני לא מוסיף. אני רק מזכיר שרצית להוסיף. 
       
משה גפני (יהדות התורה):
       
       להצביע בעד. 
       
היו"ר ראובן ריבלין:
       
       אתה רצית להצביע בעד, לא הצבעת. אינני מוסיף את קולך, כי אין שום סיבה שאוסיף. 
       
גלעד ארדן (הליכוד):
       
       אפשר - - -
       
היו"ר ראובן ריבלין:
       
       לא, לא. חבר הכנסת ארדן, אם אדוני רוצה, הוא יוכל בהזדמנות הבאה להתפרץ, כי יש פה הרבה הצעות חוק שנזכיר את השם, אז למה לא. אני בעד להזכיר את השם. כמובן, גם חבר הכנסת בנלולו מסכים שאני אזכיר את השם שלך. 


הצעת חוק אנטנות סלולריות, התשס"ד–2004
       ["דברי הכנסת", חוב' ה', עמ'          . ]
(הצעת חבר הכנסת דני יתום)

היו"ר ראובן ריבלין:
       
       רבותי, אנחנו ממשיכים. הצעות חוק אנטנות סלולריות, התשס"ד-2004, של חבר הכנסת דני יתום. אדוני משיב בשם שר התקשורת. 
       
שר התחבורה מאיר שטרית:
       
       כן, הוא לא פה. 
       
       אדוני היושב-ראש, להצעתו של חבר הכנסת דני יתום - חבר הכנסת יתום הסכים לכך שההצעה אכן תועבר בקריאה טרומית, אבל תמתין בוועדת הכלכלה, אם אני לא טועה לגבי העניין הזה, עד להצעת החוק הממשלתית שתבוא בעניין הזה, ויצטרף אליה. האומנם נכון, חבר הכנסת יתום?
       
היו"ר ראובן ריבלין:
       
       האם חבר הכנסת יתום מסכים להתניה זאת? כן או לא. אם אתה מתנגד תוכל לעלות. 
       
דני יתום (העבודה-מימד):
       
       לא, אני מסכים. 
       
שר התחבורה מאיר שטרית:
       
       מסכים. 
       
דני יתום (העבודה-מימד):
       
       הבנתי רק דבר אחד, שהצעת החוק הממשלתית אמורה להיות מונחת בפני ועדת השרים לחקיקה בתוך שבועיים. 
       
שר התחבורה מאיר שטרית:
       
       בסדר, אז היא תבוא. אני רק רוצה להוסיף - - -
       
דני יתום (העבודה-מימד):

       לא, הבנתי מהנוסח - - - 
       
שר התחבורה מאיר שטרית:
       
       אני לא אמרתי שבועיים. 

היו"ר ראובן ריבלין:
       
       חברי הכנסת, התניה זאת לא מוספת. יש הצעת חוק. 
       
שר התחבורה מאיר שטרית:
       
       חבר הכנסת דני יתום, לא אמרתי שבועיים. אין התניה. 
       
היו"ר ראובן ריבלין:
       
       אני אסביר לאדוני את ההתניה. חבר הכנסת יתום, חבל על הזמן. יש לי מספיק ניסיון. חבר הכנסת יתום, הממשלה אומרת שהיא מסכימה להעביר בקריאה טרומית, אבל אתה תמתין עם החוק שלך עד שהממשלה תעביר בקריאה ראשונה את החוק שלה.

שר התחבורה מאיר שטרית:
       
       הוא מסכים.
       
היו"ר ראובן ריבלין:
       
       תודה רבה.

שר התחבורה מאיר שטרית:
       
       ובכן, אדוני היושב-ראש, מעבר להסכמה, כי רציתי לדעת אותה מראש, שאדע מה לענות. מאחר שאתה מסכים, אני רוצה לומר שהצעת החוק בעיקרון נכונה. מה שמציע חבר הכנסת יתום זה למנוע הקמתן של אנטנות סלולריות במרחק של 150 מטר מבתי-ספר וגני-ילדים, שבהם יש ריכוז גדול של ילדים. הבעיה היא לא כל כך פשוטה ולכן באמת מגובשת הצעת חוק ממשלתית. אני לא יכול להגיד לך מתי היא תבוא, אבל זו הצעה טובה להסכים לה - לחכות שתבוא הצעת חוק ממשלתית ולהצטרף אליה. אתה הרי רוצה להשיג את המטרה של העניין ולא התנגחות. לכן, אדוני היושב-ראש, בתנאי זה אנחנו מסכימים להעביר את הצעת החוק לדיון בוועדת הכלכלה, להכנתה לקריאה ראשונה.
       
היו"ר ראובן ריבלין:
       
       הממשלה כבר דנה בזה במשרד התקשורת בזמנו. זו הצעה טובה להסכים לה. האם יש מישהו שמתנגד?
       
דני יתום (העבודה-מימד):
       
       אמרתי שאני מסכים.
       
היו"ר ראובן ריבלין:
       
       רבותי, אנחנו עוברים להצבעה. הצעת חוק אנטנות סלולריות, התשס"ד-2004, בהתניית הממשלה שהסכים לה חבר הכנסת יתום. אנחנו מצביעים. מי בעד, מי נגד, מי נמנע? בבקשה להצביע.
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה - 26
נגד – 6
נמנעים – 1
ההצעה להעביר את הצעת חוק אנטנות סלולריות, 
התשס"ד-2004, לדיון מוקדם בוועדת הכלכלה נתקבלה.
       
היו"ר ראובן ריבלין:
       
       26 בעד, שישה נגד, אחד נמנע. אני קובע שהצעת החוק נתקבלה ותועבר לוועדת הכלכלה, על מנת להכינה לקריאה ראשונה בהתניית הממשלה. תודה רבה.
       
יצחק כהן (ש"ס):
       
       לוועדת העבודה והרווחה.
       
היו"ר ראובן ריבלין:
       
       אדוני מבקש עבודה ורווחה?
       
שר התחבורה מאיר שטרית:
       
       תקשורת זה כלכלה, אדוני.

היו"ר ראובן ריבלין:
       
       הנושא יעבור לוועדת הכלכלה.

       
הצעת חוק-יסוד: משק המדינה (תיקון – 
הקדמת מועדי הנחת הצעת חוק התקציב) 
       ["דברי הכנסת", חוב' ז', עמ'    . ]
(הצעת קבוצת חברי הכנסת)

היו"ר ראובן ריבלין:
       אנחנו עוברים לנושא הבא: הצעת חוק-יסוד: משק המדינה (תיקון – הקדמת מועדי הנחת הצעת חוק התקציב), של חבר הכנסת אמנון כהן. אמנון כהן באבל. כולנו משתתפים באבלו. האם יש מישהו שמדבר בשמו? לא.
       
שר התחבורה מאיר שטרית:
       
       זה רק תשובה והצבעה.

היו"ר ראובן ריבלין:
       
       נכון. כבוד שר האוצר, אדוני רוצה לומר דברים.

אופיר פינס-פז (העבודה-מימד):
       
       אדוני, אולי נחכה שחבר הכנסת כהן יחזור מהאבל. חבריו רוצים להפיל את החוק. אני חברו, ואני לא רוצה להפיל את החוק.
       
היו"ר ראובן ריבלין:
       
       אתה לא רוצה להפיל לו את החוק, זה עניין אחר. רק רגע. כבוד השר, יש הצעה שאדוני ישיב במועד מאוחר יותר, כאשר חבר הכנסת כהן יהיה נוכח.
       
שר האוצר בנימין נתניהו:
       
       אני אשיב ונחכה ונצביע.  

היו"ר ראובן ריבלין:
       
       גם זה אפשרי, כי אדוני הוזמן ולא יודעים מה ילד יום. השר בא על מנת להשיב. כולנו מסכימים שההצבעה תידחה עד לשובו של חבר הכנסת אמנון כהן מאבלו. אנחנו משתתפים בצערו בהילקח אביו בטרם עת ממש. בבקשה, כבוד השר.
       
שר האוצר בנימין נתניהו:
       
       אני דוחה את ההצבעה, אני לא דוחה את ההסבר. 
       
       ההצעה של חבר הכנסת אמנון כהן היא להציג את התקציב 180 יום לפני המועד. זאת אומרת, חצי שנה לפני מועד העברתו. יש שתי בעיות עם ההצעה הזאת, שלדעתי מביאות לכך שהכנסת חייבת לדחות אותה. 
       
       אנחנו מייצרים את התקציב לפי נתונים מקרו-כלכליים. זאת אומרת, אנחנו עוקבים במהלך השנה אחרי ההתנהגות של הכלכלה שלנו ושל העולם ואנחנו רואים את צפי הצמיחה, את צפי הצניחה או ההתכווצות, אם יש דברים כאלה וזה קורה לעתים, ולפיכך אנחנו מתאימים את התקציב. אנחנו בודקים את תנאי הכלכלה החיצוניים. 
       
       שנית, אנחנו בודקים במהלך השנה את ביצוע המשרדים הממשלתיים; גם את תקבולי המסים וגם את הוצאות הממשלה. בהתאם לכך, אנחנו מכינים את התקציב לשנה הבאה. 
       
       אם נקבל הלכה למעשה את ההצעה של חבר הכנסת כהן, למעשה, נצטרך להגיש את התקציב או להתחיל לבנות אותו בינואר. זו המשמעות. לכן, זה בלתי אפשרי. אין שום סיבה שבמתכונת שלנו הוא לא יפעל. הוא יפעל היטב, בהתאם לניתוח המתמשך במהלך השנה ולהיפך. יש לנו עניין כמדינה ויש לנו עניין כממשלה וככנסת לקדם אותו ככל שאפשר, עד גבול צורך הזמנים של ההתדיינות וההכרעה בכנסת. אבל להקדים אותו, אומר שאנחנו נחטיא. במלים פשוטות, אנחנו נפספס את היעדים שאנחנו מציבים. 
       
       אם תשימו לב, לפחות בשנתיים האחרונות התחזיות שלנו התממשו די במדויק, והסיבה לכך, או הייתי אומר כך - אלמלא היינו יכולים להגיש את התקציב במועד שאנחנו מגישים אותו והיינו צריכים ללכת שלושה או ארבעה חודשים קודם לכן, אנחנו לא היינו יכולים לעמוד בזה. 
       
       לכן, נראה לי, עם כל הרצון להיענות לבקשה של חבר הכנסת כהן, שהניסיון המצטבר של ממשלות ישראל מוכיח שלא כדאי לשנות את המועד, ולכן אני מבקש מחברי הכנסת בבוא העת להסיר את ההצעה הזאת. תודה רבה.
       
היו"ר חמי דורון:
       
       תודה רבה לאדוני שר האוצר.
       
דוד אזולאי (ש"ס):
       
       יש לאפשר לחבר הכנסת כהן להשיב. 
       
היו"ר חמי דורון:
       
       מאחר שהממשלה מתנגדת להצעת החוק, על-פי התקנון הוא רשאי יהיה להשיב וההצבעה תהיה בהחלט במועד אחר, כפי שסוכם.


       

הצעת חוק יסודות התקציב (תיקון - קביעת חובת 
יידוע ומועד להעברת כספי תמיכות), התשס"ד-2004
[הצעת חוק פ/2623; נספחות.]
(הצעת חברת הכנסת קולט אביטל)

היו"ר חמי דורון:
       
       אנחנו עוברים להצעת חוק יסודות התקציב (תיקון – קביעת חובת יידוע ומועד להעברת כספי תמיכות), התשס"ד-2004. חברת הכנסת קולט אביטל, בבקשה.
       
קולט אביטל (העבודה-מימד):
       
       אדוני היושב-ראש, חברי חברי הכנסת, ראש הממשלה, שר האוצר, הצעת החוק שלי לא צריכה לעלות פרוטה לאוצר המדינה. אלה החדשות הטובות. היא בסך הכול באה להסדיר דבר שלוקה בחסר הרבה מאוד שנים. 
       
       אנחנו יודעים מראש מה הם תקציבי משרדי הממשלה. אנחנו יודעים שבכמה משרדי ממשלה, המשרדים עצמם קובעים לפי קריטריונים משלהם את התקציבים או את הסכומים שמעבירים כתמיכות לגופים, למוסדות, למוסדות תרבות, למוסדות אמנות, לארגוני עולים, למה שנקרא המגזר השלישי. אלא משהו קורה בפועל, ואני עוקבת אחרי זה הרבה שנים. לא אחת, הפקידות עצמה סוחבת את הנושא עד כדי כך, שאני הייתי עדה לכמה מוסדות תרבות שקרסו משום שהודיעו להם על התקציב שלהם, על הקצבה שאושרה להם כדין באותה שנה, בסוף נובמבר. עד שאותו גוף מקבל את התקציב, הוא הספיק להיות שקוע בחובות ולפעמים הוא מקבל הודעה על תקציב מקוצץ, ואני מכירה כמה גופים או מוסדות, כמו למשל להקות ריקוד, שקרסו בגלל זה.
       
       מה שחשוב עוד יותר הוא המגזר השלישי. גברתי השרה לקליטת העלייה יודעת למשל כמה גופים וולונטריים עוזרים לנו בקליטת עלייה. מן הדין להודיע להם מבעוד מועד, בתחילת השנה, מה הוא גובה התקציב. אני לא מתערבת בגובה התקציב, אבל במקום להודיע להם באוקטובר או בנובמבר, יש להודיע להם בתחילת השנה. מתי תעבירו את התקציב, באילו דרכים תעבירו את התקציב, זה דבר שאני לא נוגעת בו. אבל חייבים להודיע לאנשים, שאם לא כן, הגופים האלה קורסים. מה עוד, שלפעמים חלק מהגופים האלה סומכים על תקציב המדינה שהם מקבלים כדי לקבל גם תמיכות מגופים אחרים. 
       
       אינני יודעת מדוע הממשלה מתנגדת לזה. אני, אישית, רואה כמה פעמים השרים שבויים בידי פקידות שלא מבצעת את מדיניות המשרדים. בקשתי היא כי תסייעו בעניין הזה ותאפשרו לנו, לכולנו, לראות שהממשלה והפקידות מתפקדים בצורה מסודרת. בסך הכול, הצעת החוק הזאת באה להבטיח מינהל תקין. אני מקווה שהממשלה תסיר את התנגדותה ואני מקווה שנוכל כולנו להצביע בעד.

היו"ר חמי דורון:
       
       תודה רבה. מה עמדת הממשלה? מי משיב?   
     
שר האוצר בנימין נתניהו:
       
       חברת הכנסת אביטל, אני ער לבעיה שאת מתארת, אני גם חושב שניתן למצוא לזה פתרון. אני יכול להגיד במהירות מה הבעיות שאנחנו רואים עם זה. למשל, בעיה אחת שאת מדברת עליה בפסקה (2) בהצעת החוק - לעמותות בתחום החינוך או הפועלות במתכונת שנת לימודים עברית, שנת התקציב אינה תואמת את שנת הלימודים, שמתפרסת על פני שתי שנות תקציב. לכן, אם נסכים לדרישתך להעביר את כל התקציבים בחציון הראשון של התקציב, הרי יכול להיגרם גירעון תקציבי או עודף תקציבי, מאחר שבספטמבר משתנים הנתונים במוסדות השונים, ולא ניתן יהיה לעשות התאמות בהתאם, דבר שכמובן יפגע בתפקודם של מקבלי התמיכות.
       
       באותה מידה יש לנו בעיה עם פסקה (1). ייתכן מצב על-פי חוק התקציב, שהוא לא יאושר, או שיאושר במועד מאוחר מ-1 בינואר. דבר כזה יגרום לדחייה של כינוס ועדת התמיכות, וזה יביא לעיכוב באישור התמיכות, ואני לא חושב שמישהו מאתנו יוכל לעמוד בסעיף הזה. יש גם תקציבים שמגיעים במהלך השנה - זה גם קורה, לכן קשה מאוד ליידע את המוסד הנתמך עד ליום 1 במרס.

משה גפני (יהדות התורה):
       
       אבל אגף התקציבים מנהל את המדינה לגמרי.

שר האוצר בנימין נתניהו:
       
       מנהל ומנהל, אבל אפשר לנהל אותו אולי יותר טוב.
       
       כיוון שאני נכנסתי לזה רק עכשיו, אני מבין את הטיעונים של אנשייך, אני מבין גם את הטיעון שלך, אני הייתי מציע שתסירי את זה להיום – לא בכלל; תשבי אתי, יכול להיות שנמצא פתרון, כי אני חושב שיש בעיה עם מה שאת אומרת. את מצביעה על בעיה אמיתית. יכול להיות שנוכל לבוא, אנחנו, בתוך שבוע-שבועיים עם פתרון מוסכם, ואני חושב שזה עדיף, כי יש בעיה שרוצים לפתור אותה. מוסכם?
       
קריאה:
       
- - -
       
שר האוצר בנימין נתניהו:
       
       אני חושב שחברת הכנסת אביטל נוגעת בבעיה שכולנו מכירים אותה. היא אומרת דבר אחד; האנשים שלי אומרים: תפיל. נפיל – לא נפתור את הבעיה. בגלל הבעיות שהועלו שם, נפתור את זה באופן פרטני. אני מציע שנעשה את זה. מקובל עלייך? תודה.
       
היו"ר חמי דורון:
       
       חברת הכנסת קולט אביטל, את מקבלת את הצעת שר האוצר? טוב. נדחה את ההצבעה על הצעת חוק יסודות התקציב (תיקון – קביעת חובת יידוע ומועד להעברת כספי תמיכות) למועד אחר. אני מבקש ליידע את מזכירות הכנסת.

       
הצעת חוק מיסוי מקרקעין (שבח, מכירה ורכישה) 
(תיקון - ניכויים מותרים), התשס"ד-2004
[הצעת חוק פ/2359; נספחות.]
(הצעת קבוצת חברי הכנסת)

היו"ר חמי דורון:
       
       אנו עוברים להצעת החוק הבאה: הצעת חוק מיסוי מקרקעין (שבח, מכירה ורכישה) (תיקון – ניכויים מותרים), התשס"ד-2004, של חבר הכנסת אילן ליבוביץ וקבוצת חברי הכנסת.
       
       אדוני שר האוצר, הממשלה מסכימה להצעת החוק?

שר האוצר בנימין נתניהו:
       
       אנחנו מסכימים בתנאי  - - -
       
היו"ר חמי דורון:
       
       אז ניתן לחבר הכנסת ליבוביץ לנמק מהצד, בבקשה. חבר הכנסת בשארה, אני מבקש להירגע קצת עכשיו. אתם נראים לי סוערים היום.

עזמי בשארה (בל"ד):
       
       רגועים.

היו"ר חמי דורון:
       
       אני שמח.
       
אילן ליבוביץ (שינוי):
       
       אדוני היושב-ראש, חברות וחברי הכנסת, רבותי השרים, סעיף 39 לחוק מיסוי מקרקעין קובע מהן ההוצאות המותרות בניכוי מהשבח במכירת זכות במקרקעין. ההצעה שלי באה להוסיף לרשימת ההוצאות המותרות בניכוי את שכר טרחת שמאי, שכר טרחת מודד ודמי היוון זכות חכירה, כהוצאות המותרות בניכוי לשם קביעת השבח. מדובר בהוצאות הנושאות אופי הוני כשהן מוצאות על-ידי בעל זכות במקרקעין לשם השבחת נכסו, זאת אומרת להעלאת השווי או לשמירה על הערך ההוני, והן ראויות להיות מנוכות במכירת אותה זכות ממס השבח שמהווה מס על הרווח ההוני. 
       
       אני הסכמתי לתאם את המשך החקיקה ואת הניסוח עם משרד האוצר.
       
היו"ר חמי דורון:
       
       תודה רבה. תשובת הממשלה, בבקשה.
       
שר האוצר בנימין נתניהו:

       מקובל עלינו.

היו"ר חמי דורון:

       אנו פונים להצבעה.
       
הצבעה מס' 17
       
בעד ההצעה להעביר את הצעת החוק לדיון מוקדם בוועדה – 34
נגד – 1
נמנעים – 1
ההצעה להעביר את הצעת החוק מיסוי מקרקעין (שבח, מכירה ורכישה) 
(תיקון – ניכויים מותרים), התשס"ד-2004, לדיון מוקדם בוועדת הכספים נתקבלה.

היו"ר חמי דורון:
       
       אדוני היושב ראש, נוסיף את הקולות של שנינו. בעד – 34, נגד – 1, אחד נמנע, אנו מוסיפים את קולו של יושב-ראש הכנסת – 1. אני מופיע למעשה כיושב-ראש הכנסת פה, אז יצטרכו לתקן את זה בהצבעה.
       
היו"ר ראובן ריבלין:
       
- - -
       
היו"ר חמי דורון:
       
       אתה נקלטת. אנחנו מוסיפים עדכונים, אני רואה שעכשיו זה כבר סודר, אז אין בעיה.

       
הצעת חוק-יסוד: השוויון האזרחי
[הצעת חוק פ/1955; נספחות.]
(הצעת קבוצת חברי הכנסת)

היו"ר חמי דורון:
       
       אנו עוברים להצעת החוק הבאה: הצעת חוק-יסוד: השוויון האזרחי, של חברי הכנסת טלב אלסאנע ועבד-אלמאלכ דהאמשה. ינמק חבר הכנסת טלב אלסאנע. 
       
       הבנתי את פשר מצב רוחך הזחוח, חבר הכנסת בשארה. עכשיו הבנתי למה.
       
טלב אלסאנע (רע"ם):
       
       אדוני היושב-ראש, האמת היא, שכשחברי שמו לב להצעת החוק, הם הופתעו. הם אמרו: לא יכול להיות שאחרי 56 שנים מקום המדינה, מגישים את החוק הזה, זה צריך להיות החוק הראשון שמדינת ישראל מחוקקת כמדינה דמוקרטית, כי השוויון אמור להיות נשמת אפה של מדינה המתיימרת להיות דמוקרטית. 
       
       אבל מה שיותר מעניין, כבוד היושב-ראש, שאני, שלא הייתי מבין מייסדיה של מדינת ישראל ולא חתמתי על מגילת העצמאות, אני ראיתי לנכון, אחרי שעיינתי במגילת העצמאות, שאכן ב-1948 מייסדי המדינה היו מאוד דמוקרטיים, ולכן הלכתי וציטטתי מבחינת מה שנאמר במגילת העצמאות, ציטטתי מלה במלה מה שנאמר במגילת העצמאות. ואני מביא את זה לדיון במליאת הכנסת מתוך אמונה שמה שנאמר במגילת העצמאות מחייב את הכנסת, ולא נאמר מן השפה ולחוץ, אלא מתוך אמונה בתוכן אותם דברים ומתוך רצון ליישם אותם דברים. 
       
       ואני מצטט מתוך מגילת העצמאות מתוך חשש שאולי אני מתבדה, שאני לא טועה, אולי יש חברי כנסת שלא קראו את מגילת העצמאות. אז במגילה נאמר: מדינת ישראל תהיה פתוחה לעלייה יהודית ולקיבוץ גלויות, ופה הציטוט שאימצתי אותו בתור הצעת חוק, וממש מלה במלה הכנסתי אותו להצעת החוק שאני מעלה כאן לדיון: מדינת ישראל תשקוד על פיתוח הארץ לכל תושביה; תהיה מושתתת על יסודות החירות, הצדק והשלום לאור חזונם של נביאי ישראל; תקיים שוויון זכויות חברתי ומדיני גמור לכל אזרחיה בלי הבדל דת, גזע ומין; תבטיח חופש דת, מצפון, לשון, חינוך ותרבות; תשמור על המקומות הקדושים של הדתות; ותהיה נאמנה לעקרונותיה של מגילת האומות המאוחדות.
       
       אני חושב שהפסקה הזאת חשובה מאוד, היא מעוגנת במגילת העצמאות, היא ראויה להיות חוק במדינת ישראל, ולכן הגשתי הצעת חוק אשר מאמצת את הפסקה הזאת, ומוסיפים כי אין פוגעים בזכויות לפי חוק-יסוד זה, אלא בחוק ההולם את ערכיה של מדינת ישראל, לתכלית ראויה ובמידה שאינה עולה על הנדרש.
       
       אני סבור שאין סיבה להתנגד להצעת החוק, ואני סבור, אם יש בעיה, שהצעת החוק הזאת מועלית באיחור, כי לא פעם קורה שבתי-משפט בישראל מאמצים את העקרונות של מגילת העצמאות ונותנים לאותם עקרונות מעמד של חוק-על בפסיקתם. לכן אי-אפשר, רבותי, לדבר על דמוקרטיה, ולא פעם במהלך הדיונים אומרים: מדינת ישראל – מדינה יהודית, ומוסיפים: דמוקרטית. אי-אפשר לדבר על דמוקרטית ללא השוויון.
       
       אי-אפשר להשאיר את השוויון לפרשנויות מדי פעם או למדיניות של פוליטיקאים שמשתנים מדי בחירות. כל עוד העיקרון של השוויון איננו מעוגן בחוק, זה נשאר נתון לטוב לבו של השר לאמץ אותו במדיניותו, או לתת לו את המשמעות שהוא סבור כי היא נכונה. 
       
	אני רוצה לציין, רבותי, שמדינת ישראל לא יכולה להיות מדינה דמוקרטית בלי לתת תוכן אמיתי לסוגיית השוויון. אנחנו רואים העדר שוויון בכל תחום ותחום, אם בתחום החינוך, אם בתחום התקציבים אם בהקצאת הקרקעות. לכן, על מנת לתת משמעות הלכה למעשה, יש לחוקק חוק שוויון אזרחי. 

       מדוע אני סבור שיש חשיבות לחוק הזה? כי בהעדר חוק שוויון אזרחי, הדמוקרטיה האזרחית הולכת ונשחקת. לדעתי, יש כאן איזה פרדוקס בין הממד היהודי לממד הדמוקרטי. אם אין חוק שוויון שיבטיח את הזכויות האזרחיות, הממד הדמוקרטי הולך ומצטמק לאור התפשטות והתרחבות הממד היהודי, שהולך ומשתלט על כל תחומי החיים. אני סבור שהמדינה בסופו של דבר תהפוך להיות מדינה אנטי-דמוקרטית. 
       
       לכן, בשני תחומים חשובים מאוד - בתחום האזרחות של מדינת ישראל, בתחום הזה, מה שקובע את עניין האזרחות זה לא חוק אזרחי - - - 
       
צבי הנדל (האיחוד הלאומי - ישראל ביתנו):
       
       אם אתה רוצה שוויון, כשמגרשים אותי מהבית, אתה מוכן שיגרשו גם אותך? 

טלב אלסאנע (רע"ם):
       
       אם אני נמצא מחוץ לגבולות המדינה, אני בעד שיחזירו אותי לגבולות המדינה. אני חושב שמחזירים אותך לגבולות המדינה, לא מגרשים אותך למדינה אחרת. לכן, השאלה אינה במקום. 
       
       אדוני היושב-ראש, מדינת ישראל חייבת להחליט אם היא רוצה להיות מדינה אזרחית, אם היא רוצה לעגן את עקרונות היסוד על בסיס עקרונות אזרחיים או על בסיס עקרונות דתיים יהודיים. אי-אפשר שסוגיית האזרחות תיקבע על-פי עיקרון הלכתי, עניין היהודי והגר. כאשר האזרחות נגזרת על-פי שני חוקים שונים, חוק השבות, שמעניק אזרחות ליהודים, וחוק אחר, שמעניק נתינות ולא אזרחות לערבים, אי-אפשר שבסוגיות האדמה והמקרקעין ייקבעו - - - 
       
היו"ר חמי דורון:
       
       שנייה. רבותי חברי הכנסת, חבר הכנסת גלעד ארדן, עם כל הכבוד, הרעשים האלה מפריעים. חבר הכנסת שטרן, אתם מפריעים. 
       
אופיר פינס-פז (העבודה-מימד):
       
       אדוני היושב-ראש, תמשיך את השעון. 
       
היו"ר חמי דורון:
       
       לא, אני לא אמשיך את השעון כי לא מגיע לו שהזמן שלו יתבזבז. גם אתה לא תרצה, חבר הכנסת פינס, שיפריעו לך. 
       
אופיר פינס-פז (העבודה-מימד):
       
       אצלי אתה יכול. 

היו"ר חמי דורון:
       
       אני יודע, הספקתי להכיר את זה. 
       
טלב אלסאנע (רע"ם):
       
       אדוני היושב-ראש, מה שמפתיע בכל העניין, בשנת 1948, כאשר מדינת ישראל היתה במצב חירום, במצב של מלחמה עם הקמת המדינה, היה מקום לפסקה הזאת במגילת העצמאות. בשנת 2004, אנחנו לקראת 2005, כשמדינת ישראל מבססת את קיומה, יש לה הסכמי שלום עם מצרים, עם ירדן, אין מצב של לוחמה, הקיום שלה אינו בסכנה, את הפסקה הזאת לא מפנימים ולא מעגנים בחוק. 
       
       מה שמפריע, ביישום הדמוקרטיה, המרחק בין ההצהרה לבין היישום הוא כמרחק שבין שמים לארץ. אילו היתה מדינת ישראל באמת מדינה דמוקרטית, לא היה מקום, חבר הכנסת עסאם מח'ול, לתופעה של יישובים לא-מוכרים בשנת 2005, 56 שנה אחרי קום המדינה. אין שום יישוב יהודי - - - 
       
עסאם מח'ול (חד"ש-תע"ל):
       
       בז'רגון של הממשלה, זה יכול להיות - - - 

היו"ר חמי דורון:
       
       חבר הכנסת עסאם מח'ול, זה לא דיאלוג בין שניכם. 
       
טלב אלסאנע (רע"ם):
       
       חבר הכנסת עסאם מח'ול, אילו היה חוק שוויון אזרחי, אין דבר כזה - יישובים לא-מוכרים; לא יהודיים ולא ערביים. אבל אין יישוב יהודי אחד שהוא לא מוכר, יש יישובים ערביים שהם לא מוכרים. לא צריך להיות מקום לדבר הזה, שמי שאיננו אזרח מדינת ישראל, לא חי במדינת ישראל, לא מחזיק באזרחות מדינת ישראל, לא משלם מסים במדינת ישראל, יש לו יותר זכויות מלאזרח מדינת ישראל שיש לו אזרחות, שחי במדינה ומשלם מסים במדינה. 
       
       אילו היו מיישמים את הדמוקרטיה הלכה למעשה, היתה צריכה להיות חלוקה שוויונית, שותפות אמיתית, גם בהכרעות, גם בהחלטות, גם בהוויה של המשטר. מאז קום המדינה ועד היום ערבים כמעט שלא היו שותפים בקבלת החלטות. פעם אחת הם היו שותפים, כשהיינו גוש חוסם, בתקופת ממשלתו של יצחק רבין. לאחר מכן, האוכלוסייה הערבית ונציגיה, על שולי החברה, על שולי ההוויה של המשטר, אינה שותפה להכרעות. 
       
       זה לא מקרי, רבותי. זה לא מקרי שהציבור הערבי תופס את המקום הראשון באבטלה או בעוני. זאת התוצאה של המדיניות. את המדיניות הזאת אי-אפשר לשנות בלי לאמץ את השוויון ובלי לכפות אותו במסגרת חוק על מקבלי ההחלטות. אי-אפשר להשאיר את הדברים להצהרות טובות או לטוב לבו של משטר זה או אחר. 
       
       לכן, לדעתי, הגיע הזמן לאמץ את מגילת העצמאות, לא המגילה שלי, מגילת העצמאות שאתם מדברים עליה כל הזמן. אם לא, נבטל אותה. או שמאמצים אותה במסגרת חוק או שמבטלים אותה ואין לה שום משמעות - זה המבחן האמיתי. תודה רבה. 
       
היו"ר חמי דורון:
       
       תודה רבה לחבר הכנסת טלב אלסאנע. 
       

הצעת חוק-יסוד: השוויון האזרחי
 [הצעת חוק פ/2028; נספחות.]
(הצעת חבר הכנסת אופיר פינס-פז)

היו"ר חמי דורון:
       
       חבר הכנסת אופיר פינס, אתה תעלה גם את הצעת החוק שלך, הצעת חוק-יסוד: השוויון האזרחי,  וממלאת-מקום שר המשפטים תשיב על שני החוקים האלה יחד. 
       
       לפני כן אני רוצה לומר לפרוטוקול, שהצעת חוק מיסוי מקרקעין (שבח, מכירה ורכישה) (תיקון - ניכויים מותרים), התשס"ד-2004, של חבר הכנסת אילן ליבוביץ וקבוצת חברי הכנסת, תעבור להכנה לקריאה ראשונה לוועדת הכספים. חבר הכנסת פינס, בבקשה. 
       
אופיר פינס-פז (העבודה-מימד):
       
       אדוני היושב-ראש, אדוני ראש הממשלה, חברי חברי הכנסת, אני נאלץ להסכים עם חבר הכנסת אלסאנע בביקורת שלו עלינו. בסופו של דבר, חבר הכנסת טלב אלסאנע מציע את הצעת החוק מטעם המיעוט הערבי. אני מציע את הצעת החוק  מטעם הרוב היהודי. 
       
       כי כשמדינת ישראל קוראת לעצמה מדינה יהודית ודמוקרטית וערך השוויון היום הוא לא ערך, הוא ערך ששנוי במחלוקת, אין עליו קונסנזוס ואין עליו הסכמה רחבה, תסלחו לי, אני לא רוצה בכלל לדבר לחברי חברי הכנסת הערבים. זאת בעיה שלנו, בעיה של הרוב היהודי שמנהל ומוביל את המדינה הזאת. כל זמן שהשוויון איננו חוק-יסוד בתוכנו, המדינה הזאת היא מדינה דמוקרטית נכה, חלקית, בעייתית. 
       
       בתור חבר כנסת שמאמין בצדקת דרכה של הציונות ומאמין בזכותנו הלגיטימית להקים בית יהודי לעם היהודי בארץ-ישראל, אני חושב שחובתנו שהמדינה הזאת תכיר בשוויון  האזרחי של כל אזרחיה. 
       
       מדינת ישראל היא מדינת העם היהודי ומדינת כל אזרחיה. זה לא או, או, זה גם וגם. היא קודם כול קמה עבור העם היהודי, כדי שירוכז כאן בתוך גבולות המדינה, ומצד שני, היא לא יכולה להתעלם מהמיעוט הערבי, מהמיעוט הלא-יהודי, שמגיע לו בדין שוויון אזרחי. זאת תפיסת העולם בעיני, הקוהרנטית, הכוללת, שנותנת מענה אמיתי  גם לשאיפות הציונות וגם לזכויות האזרחים הערבים במדינה הזאת. 
       
       אני שואל את עצמי, מתי יהיה לנו עוז הרוח, האומץ הציבורי לבוא ולהתייצב בפני הציבור ולומר: סליחה, הגענו לרגע שבו אנחנו מגשימים את הצהרת העצמאות. הרי הצהרת העצמאות של המכוננים קבעה את הערך הזה, אף שנעשו דברים קשים, אף שעמדנו במבחנים קשים. אנחנו התחייבנו להגשים את הערך הזה כי הבנו, שאם לא נכתוב את זה במגילת העצמאות שלנו, אנחנו שומטים את הבסיס הערכי לזכות הקיום שלנו כאן. וכשקיבלנו גיבוי באו"ם להקים בית לעם היהודי כאן, זה היה מבוסס גם על זה שנתחייב לשמירת השוויון האזרחי של האזרחים הלא-יהודים במדינה. 
       
       אני אומר לכם, אני אומר לך, אדוני ראש הממשלה, זה מסוג הדברים שהמנהיגות של המדינה צריכה יום אחד להחליט לעשות. זאת לא צריכה להיות יוזמה של חברי הכנסת הערבים, זאת צריכה להיות יוזמה שלנו לטובת המדינה הזאת, לטובת עתידה ולטובת היכולת לקיים כאן חיים משותפים בצורה נכונה ובצורה הוגנת ולאורך זמן. תודה רבה. 

היו"ר חמי דורון:
       
       תודה לחבר הכנסת פינס. תשובה, ממלאת-מקום שר המשפטים, השרה ציפי לבני. 

שרת המשפטים ציפי לבני:
       
       אדוני היושב-ראש, חברי הכנסת, אכן, אני מסכימה עם הדברים שאמר חבר הכנסת אופיר פינס, שאין זה עניינו של המיעוט במדינת ישראל לקבוע את ערך השוויון. זה עניינה של החברה הישראלית, וערך השוויון מהווה כבר היום ערך בסיסי ויסודי בדמוקרטיה הישראלית. 
       
       ציטט חבר הכנסת טלב אלסאנע את מגילת העצמאות, שהיא אכן המסמך המכונן של מדינת ישראל. הבסיס - וכך גם נקבע על-ידי בית-המשפט העליון - קובע את עקרונות היסוד של שיטת המשפט הישראלית, את עקרונות היסוד של הדמוקרטיה הישראלית. רק עם מסמך מובנה על כל חלקיו הוא קובע גם את זהותה של מדינת ישראל כמדינה יהודית וגם את זהותה של מדינת ישראל כמדינה דמוקרטית, כששני הערכים האלה שלובים זה בזה.
       
       לקח חבר הכנסת טלב אלסאנע רק משפט אחד, והוא אומר: את זה אני רוצה לחוקק כחוק-יסוד. ואני אומרת: בואו נלך ונחוקק באמת חוקה שמקיימת את עקרונותיה של מדינת ישראל כמדינה יהודית ודמוקרטית, כששני הערכים האלה שלובים זה בזה; לא ניקח משפט אחד ונעלה אותו מדרגה חוקתית מול השאר, אלא נקבע מסמך אחד שהוא מסמך שלם, כפי שנקבע באמת במגילת העצמאות. 
       
       ועדת החוקה של הכנסת - ויושב יושב-ראש ועדת החוקה של הכנסת - עושה בחודשים האחרונים עבודה במטרה לקיים תהליך שבו הכנסת תוריד את כובע הרשות המחוקקת ותחבוש סוף-סוף, אחרי 56 שנה, על ראשה את כובע הרשות המכוננת, ותיצור חוקה שקובעת את כל מרכיביה של מדינת ישראל, הן כמדינה יהודית, כבית לאומי לעם היהודי, והן כמדינה דמוקרטית. 
       
       כדי שלא נימצא חסרים - הרי עד שתחוקק אותה חוקה, שאני חושבת שטוב היה אם מדינת ישראל היתה מחוקקת אותה בעבר, הרי אין חשש שהיום מדינת ישראל אינה פועלת או אינה מחויבת לערכי השוויון. מאז הקמתה של מדינת ישראל, וכאמור במגילת העצמאות, וכנובע גם מחוקי-יסוד שחוקקו בשנות ה-90 על-ידי כנסת ישראל - נקבע בשורה ארוכה של פסקי-דין בבית-המשפט העליון, שערך השוויון הוא ערך יסוד של החברה הישראלית, של הדמוקרטיה הישראלית. 
       
       ולכן, הממשלה ודאי שמכירה בערך השוויון, ודאי שפועלת לפי עקרונות השוויון, ודאי שמסכימה לכך שעקרון השוויון הוא עיקרון בסיסי בקיומה של מדינת ישראל. הממשלה רק אינה יכולה לתמוך בהצעת חוק פרטית שמבקשת רק לכונן את הערך הזה. ובעיני ראוי לקדם אותה חוקה.
       
       הערה נוספת שמתייחסת ליישובים המוכרים, ליישובים הלא-מוכרים כטענה שבעצם אין מדינת ישראל מקיימת את ערך השוויון, כפי שנאמר על-ידי חבר הכנסת אלסאנע. ההבחנה איננה על בסיס זהותו הלאומית של מי שבונה את ביתו ביישוב מוכר או לא-מוכר. היישובים הלא-מוכרים, תחילתם בהפרת החוק, בפלישה למקרקעין ובדרישה מהמדינה להכיר בדבר שנבנה שלא כחוק, בעוד - - -

ואסל טאהא (בל"ד):
       
       - - -

מיכאל מלכיאור (העבודה-מימד):
       
       - - -

חיים אורון (יחד):
       
       - - -

קריאות:
       
       - - -

היו"ר חמי דורון:
       
       חברי הכנסת, חבר הכנסת ברונפמן, לא צריך לצעוק.

שרת המשפטים ציפי לבני:
       
       - - - בעוד שבמקביל, גם ביחס ליישובים אלה - רק להשלים את התמונה - - -

קריאות:
       
       - - -

היו"ר חמי דורון:
       
       נלך להצבעה. אנחנו עוד מעט נלך להצבעה. הכול יהיה בסדר.

שרת המשפטים ציפי לבני:
       
       ורק להשלים את התמונה - גם ליישובים אלה נקבע שכל הדברים והשירותים שאמור אזרח לקבל ממדינת ישראל, הוא מקבל אותם גם - - -

קריאות:
       
       - - -

מיכאל מלכיאור (העבודה-מימד):
       
       - - - לא בית-ספר תיכון - - - שום דבר - - -

חיים אורון (יחד):
       
       - - -
       
שרת המשפטים ציפי לבני:
       
       ודאי שכן. זו פסיקת בג"ץ, חבר הכנסת אורון. זו פסיקת בג"ץ בכל המקרים שהגיעו לפניו. 
       
       ועל כן, אני חוזרת על דברי: ממשלת ישראל בוודאי תומכת בקיומו של ערך השוויון בכל פעולה מפעולותיה, אך מתנגדת לתמיכה בהצעות החוק שהונחו לפנינו. 

היו"ר חמי דורון:
       
       תודה רבה, גברתי, ממלאת-מקום שר המשפטים. 

גדעון סער (הליכוד):
       
       אני מוותר על הדרישה.

היו"ר חמי דורון:
       
       אדוני מוותר על הדרישה? יפה, אז אנחנו נלך להצבעה. אני מבקש מכל אחד שיתפוס את מקומו. אני אמתין, רבותי. 

טלב אלסאנע (רע"ם):
       
       אדוני היושב-ראש, אני מסכים שיהיה חוק רגיל, לא חוק-יסוד. 

היו"ר חמי דורון:
       
       אנחנו עוברים להצבעה, רבותי. 


הצבעה מס' 18
       
בעד ההצעה להעביר את הצעת החוק לדיון מוקדם בוועדה - 23
בעד ההצעה להסיר מסדר-היום את הצעת החוק - 39
נמנעים - אין
ההצעה להסיר מסדר-היום את הצעת חוק-יסוד: השוויון האזרחי נתקבלה.
       
היו"ר חמי דורון:
       
       רבותי, 23 בעד, 39 חברי כנסת נגד, אפס נמנעים. החוק לא עבר.

קריאות:
       
       - - -

גלעד ארדן (הליכוד):
       
       אני מבקש, רק רציתי לציין שטעיתי בהצבעתי. אני הצבעתי בעד במקום נגד.

היו"ר חמי דורון:
       
       זה לא משנה את התוצאות, אבל אפשר לרשום לפרוטוקול שחבר הכנסת גלעד ארדן טעה. 

טלב אלסאנע (רע"ם):
       
       - - - אם טועים, עושים את הדבר הנכון - - -

היו"ר חמי דורון:
       
       אנחנו מצביעים עכשיו על הצעת חוק-יסוד: השוויון האזרחי, של חבר הכנסת אופיר פינס. 

הצבעה מס' 19
       
בעד ההצעה להעביר את הצעת החוק לדיון מוקדם בוועדה - 22
בעד ההצעה להסיר מסדר-היום את הצעת החוק - 43
נמנעים - אין
ההצעה להסיר מסדר-היום את הצעת חוק-יסוד: השוויון האזרחי נתקבלה.



היו"ר חמי דורון:
       
       בעד - 22, נגד - 43, אפס נמנעים. אני קובע שהצעת החוק הזאת יורדת מסדר-היום.

       
הצעת חוק בתי-המשפט (תיקון - תואר מוסמך 
לשופטי בית-המשפט העליון והמחוזי), התשס"ד-2004
[הצעת חוק פ/2672; נספחות.]
(הצעת חברת הכנסת מרינה סולודקין)


היו"ר חמי דורון:
       
       אנחנו עוברים להצעת החוק הבאה: הצעת חוק בתי-המשפט (תיקון - תואר מוסמך לשופטי בית-המשפט העליון והמחוזי), התשס"ד-2004, של חברת הכנסת מרינה סולודקין. בבקשה.

מרינה סולודקין (הליכוד):
       
       תודה רבה. 
       
       כבוד היושב-ראש, כנסת נכבדה - - 

היו"ר חמי דורון:
       
       חבר הכנסת יאסינוב.

מרינה סולודקין (הליכוד):
       
       - - העלאת סטנדרטים מקצועיים היא אחד הכיוונים העיקריים בעבודתי הפרלמנטרית כנציגת ציבור העולים בכנסת ובסיעת הליכוד. סבורה אני שבעיות רבות שמהן סובלת המדינה שלנו הן תולדה של הדרישות הנמוכות לגבי הרמה המקצועית של העובדים הבכירים ברשות המבצעת וגם ברשות השופטת. בכנסת החמש-עשרה - - 

יובל שטייניץ (הליכוד):
       
       מרינה, אני מוכן לתמוך בתנאי שזה יהיה .M.A בפילוסופיה.

קריאות:
       
       - - -

מרינה סולודקין (הליכוד):
       
       - - הגשתי הצעת חוק על השכלת חוקרי משטרה. הצעת חוק זו דרשה תואר ראשון בקרימינולוגיה ובמשפטים כתנאי להעסקת העובד בתור חוקר במשטרת ישראל. הצעת חוק זו נפלה כשראשי המערכת המשטרתית התנגדו לה. השר עוזי לנדאו טען אז שחוקר משטרה זקוק רק לשכל ישר ולניסיון החיים, כי אלה חשובים יותר מההשכלה הפורמלית. את התוצאות של העמדה הזאת ראינו רק לאחרונה, כשכתב האישום נגד זאב רוזנשטיין הוגש על-ידי משטרת ארצות-הברית ולא על-ידי משטרת ישראל. הכלל של שכל ישר וניסיון החיים כנראה לא עובד במקרה זה, בדומה למקרים רבים אחרים.
       
       תמונה זהה ניתן לראות גם בתחומים אחרים. ועדת-דברת הגיעה למסקנה, שאחת הסיבות למצבה העגום של מערכת החינוך בישראל היא רמת השכלה בלתי מספקת של מורים רבים. בהקשר זה אני רוצה לשבח את שרת החינוך, לימור לבנת, שתמכה בקריאה הטרומית בהצעת חוק שלי, המחייבת עובדי הוראה לרכוש השכלה אקדמית מלאה.
       
       נדהמתי לגלות שמצב דומה קיים לא רק במשטרה אלא גם במערכת המשפטית, אחרת איך אפשר להסביר שגברת עדנה ארבל עבדה שנים רבות כפרקליטת המדינה ואף מונתה לשופטת בית-המשפט העליון בלי שיהיה לה תואר שני במשפטים. ואני רוצה לומר לכם, שהיא לא עברה על החוק, כי הדרישות לשופט הן להיות עורכי-דין מוכרים על-ידי לשכת עורכי-הדין ועשר שנים ניסיון. 
       
       אז עוד פעם ניסיון. אולי אפשר להסביר הרבה דברים שקורים למדינה שלנו בכך שאין לנו סטנדרטים גבוהים. כי מה זה השכלה גבוהה? מה זה תואר שני? זה אופקים אינטלקטואליים רחבים, זה סדר העדיפויות הנכון, וסדר עדיפויות נכון זה דבר מאוד חשוב לכל המערכת המשפטית. ראינו בשנים האחרונות שאת כל המרץ, המשאבים והזמן משקיעים יותר בחקירות פוליטיות ופחות במאבק בפשע המאורגן. סטנדרטים מקצועיים גבוהים זה מחסום לפרוטקציוניזם ולשחיתות פוליטית. אז למה לא מציבים את הסטנדרטים הגבוהים במקום לעשות חקירות רבות?
       
       צר לי לומר, שהממשלה לא תומכת בהצעת החוק שלי. אני חושבת שהחוק וגם המצב מחייבים את תמיכת הממשלה בנושא כל כך חשוב. לכן אני הופכת את החוק שלי להצעה רגילה לסדר-היום, ואני חושבת שצריכים להמשיך את הדיון הזה בוועדה. תודה רבה. 

היו"ר חמי דורון:
       
       תודה רבה לחברת הכנסת מרינה סולודקין. גברתי השרה אמורה לענות גם על הצעה לסדר-היום. אנחנו מדברים על הצעת חוק בתי-המשפט (תיקון – תואר מוסמך לשופטי בית-המשפט העליון והמחוזי).
       
שרת המשפטים ציפי לבני:
       
       אדוני היושב-ראש, חברי הכנסת, בדיון שהתקיים בוועדת השרים לחקיקה החליטה הממשלה להתנגד להצעת החוק האמורה, אך הבנתי שהמציעה החליטה להפוך את הצעת החוק להצעה לסדר-היום, ולכן מבחינתנו הוועדה שמתאימה לדון בנושא היא ועדת החוקה, חוק ומשפט, והיא תוכל לדון בנושא הזה. 

עזמי בשארה (בל"ד):
       
       אפשר הצעה אחרת, אדוני היושב-ראש?

היו"ר חמי דורון:
       
       כן. בבקשה, חבר הכנסת עזמי בשארה, הצעה אחרת. 

עזמי בשארה (בל"ד):
       
       אדוני היושב-ראש, אני מציע להסיר את ההצעה, מכיוון שאני חושב שהיא פורמליסטית מדי, הולכת בנושא תארים. אני לא חושב שיש רע בעורך-דין בדיוק במקצוע המשפטים, שזה לא מדע מדויק, זה לא מתמטיקה, זה לא פיזיקה. ניסיון של 20 שנה במשרד עורכי-דין טוב, לדעתי, שווה יותר ממאסטר. את יודעת מה זה לימודי מאסטר במשפטים? מה התוספת המשפטית הניסיונית לשופט? אם היו לימודים בקורסים מיוחדים לשופט, הייתי אומר לך, מילא, כלומר התמחות. אבל מאסטר במשפטים לא שווה 20 שנה במשרד עורכי-דין, לדעתי. 

היו"ר חמי דורון:
       
       תודה רבה לחבר הכנסת עזמי בשארה. חברת הכנסת סולודקין, השרה מבקשת להעביר את ההצעה לוועדת חוקה. את מקבלת את זה?

מרינה סולודקין (הליכוד):
       
       כן.

היו"ר חמי דורון:
       
       אנחנו עוברים להצבעה. ההצבעה תהיה: בעד - להעביר לוועדת החוקה, חוק ומשפט; נגד - להסיר מסדר-היום. נא להצביע. 
       
הצבעה מס'  20
       
בעד ההצעה להעביר את הנושא לוועדה -  18
בעד ההצעה שלא לכלול את הנושא בסדר-היום – 7
נמנעים  – 1
ההצעה להעביר את הנושא לוועדת החוקה, חוק ומשפט נתקבלה.

היו"ר חמי דורון:
       
       בעד - 18, מתנגדים - 7, נמנע אחד. אני קובע שההצעה תועבר לדיון בוועדת החוקה, חוק ומשפט כהצעה לסדר-היום. 
       

הצעת חוק הגנת הפרטיות (תיקון - מניעת 
פניות בלתי מוזמנות), התשס"ד-2004
       ["דברי הכנסת", חוב' ח', עמ'     .]
(הצעת חבר הכנסת רומן ברונפמן)

היו"ר חמי דורון:
       
       אנחנו עוברים להצעת חוק הגנת הפרטיות (תיקון - מניעת פניות בלתי מוזמנות), התשס"ד-2004, של חבר הכנסת רומן ברונפמן. יש לנו פה תשובה והצבעה בלבד, של השרה אתי לבני; סליחה, ציפי לבני. העליתי כבר את חברת הכנסת אתי לבני למעמד של שרה. 

יולי-יואל אדלשטיין (הליכוד):
       
       אצלך הכול סיעתי.

היו"ר חמי דורון:
       
       אני מתנצל. אני חוזר בי ואני לוקח את הכיסא אפילו צעד אחורה. 
       
       השרה לבני, היות שיש לנו כאן הצמדה של הצעת חוק הגנת הפרטיות (תיקון – הסדרת פרסום באמצעות דיוור ישיר), התשס"ד-2003, של חבר הכנסת רשף חן, אולי תעני על שתי ההצעות ביחד?
       
שרת המשפטים ציפי לבני:
       
       בשמחה.
       

הצעת חוק הגנת הפרטיות (תיקון - הסדרת 
פרסום באמצעות דיוור ישיר), התשס"ד-2003 
[הצעת חוק פ/1487; נספחות.]
(הצעת קבוצת חברי הכנסת)
       
היו"ר חמי דורון:
       
	חבר הכנסת רשף חן, בבקשה. 

רשף חן (שינוי):
       
       אדוני היושב-ראש, חברי חברי הכנסת, ההצעה עוסקת במטרד שהפך די נפוץ בזמן האחרון. אנחנו מוצפים בפניות סדרתיות שיכולות לבוא בפקס ובטלפון. יש עכשיו הודעות טלפון מוקלטות שגם כשאתה מנסה לנתק, אתה לא יכול לנתק במשך כחמש דקות. יש הדואר האלקטרוני, וזה מאוד מטריד. בעולם הצליחו להתמודד עם העניין הזה בדרכים שונות.
       
        הנושא ראוי לדיון מעמיק. אני יודע שבמשרד התקשורת עובדים על העניין הזה. אני מודיע מכאן שאני מסכים להגבלה של המתנה להצעה של הממשלה לאחר הקריאה הטרומית.

היו"ר חמי דורון:
       
       תודה רבה לחבר הכנסת חן רשף. השרה ציפי לבני, בבקשה. 

שרת המשפטים ציפי לבני:
       
       תודה רבה. 
       
       אדוני היושב-ראש, חברי הכנסת, ועדת השרים לחקיקה החליטה להתנגד להצעת החוק, אך מאחר שהבעיה הזאת היא אכן בעיה מוכרת ומנסים למצוא לה פתרון גם במסגרת הממשלתית, ביקשנו מהמציעים להמתין. זאת אומרת, נסכים להעברת ההצעה בקריאה טרומית, ובלבד שהמציעים יסכימו להמתין עם הצעת החוק עד לגיבוש והגשת הצעת החוק הממשלתית בעניין הזה. אם גם חבר הכנסת ברונפמן מסכים להצעה הזאת - - - 

רומן ברונפמן (יחד):
       
       מסכים.

היו"ר חמי דורון:
       
       חבר הכנסת רשף חן מסכים?
       
רשף חן (שינוי):
       
       מסכים.

שרת המשפטים ציפי לבני:
       
       חבר הכנסת רשף חן אכן הצהיר על זה, וגם לאור הסכמתו של חבר הכנסת ברונפמן, אין לנו התנגדות בקריאה הטרומית. 

היו"ר חמי דורון:
       
       נצביע קודם כול על הצעת חוק הגנת הפרטיות (תיקון – מניעת פניות בלתי מוזמנות), של חבר הכנסת ברונפמן. אנחנו מצביעים על הצעת חוק הגנת הפרטיות (תיקון - מניעת פניות בלתי מוזמנות), התשס"ד-2004. בבקשה להצביע.
       
הצבעה מס' 21
       
בעד ההצעה להעביר את הצעת החוק לדיון מוקדם בוועדה – 27
נגד - אין
נמנעים - אין
ההצעה להעביר את הצעת חוק הגנת הפרטיות (תיקון - מניעת פניות בלתי 
מוזמנות), התשס"ד-2004, לדיון מוקדם בוועדה שתקבע ועדת הכנסת נתקבלה.

היו"ר חמי דורון:
       
       בעד - 27, אין מתנגדים ואין נמנעים. אני קובע שהצעת החוק עברה בקריאה טרומית והיא תידון ותוכן לקריאה ראשונה, על-פי תקנון הכנסת, בוועדת החוקה, חוק ומשפט. 
       
רומן ברונפמן (יחד):
       
       אנחנו מבקשים: בוועדת המדע והטכנולוגיה, בוועדת המשנה לאינטרנט של מיקי איתן.

היו"ר חמי דורון:
       
       אז זה יעבור לוועדת הכנסת.

רומן ברונפמן (יחד):
       
       ועדת משנה לאינטרנט של ועדת המדע והטכנולוגיה, בראשות מיקי איתן. אני רוצה לתאם את זה עם מיקי איתן.

גדעון סער (הליכוד):
       
       בוועדת הכנסת.

היו"ר חמי דורון:
       
       בוועדת הכנסת תתאמו את זה. 

רומן ברונפמן (יחד):
       
       זה יעכב את זה. 

היו"ר חמי דורון:
       
       זה לא יעכב את זה. אפשר לעשות את זה מהר. 

	אנחנו עוברים הלאה. אנחנו מצביעים על חוק הגנת הפרטיות (תיקון – הסדרת פרסום באמצעות דיוור ישיר), התשס"ד-2003, של חבר הכנסת רשף חן וקבוצת חברי הכנסת. בבקשה להצביע.

הצבעה מס' 22
       
בעד ההצעה להעביר את הצעת החוק לדיון מוקדם בוועדה – 24
נגד - אין
נמנעים - אין
ההצעה להעביר את הצעת חוק הגנת הפרטיות (תיקון - הסדרת פרסום באמצעות 
דיוור ישיר), התשס"ד-2003, לדיון מוקדם בוועדת החוקה, חוק ומשפט נתקבלה.

היו"ר חמי דורון:
       
        בעד - 24, אין מתנגדים ואין נמנעים. הצעת החוק תועבר לוועדת החוקה, חוק ומשפט להכנה לקריאה ראשונה. 


הצעת חוק-יסוד: מבקר המדינה (תיקון - העברה מכהונה)
[הצעת חוק פ/2408; נספחות.]
(הצעת חבר הכנסת רן כהן)

היו"ר חמי דורון:
       
       אנחנו עוברים להצעת החוק הבאה: הצעת חוק-יסוד: מבקר המדינה (תיקון - העברה מכהונה), של חבר הכנסת רן כהן. הנמקה מהמקום, בבקשה. 
       
רן כהן (יחד):
       
       אדוני היושב-ראש, אדוני ראש הממשלה, שרת המשפטים, חברות וחברי הכנסת, כפי שידוע לכם אולי או לא ידוע, חוק מבקר המדינה קובע, שהעברת מבקר המדינה מכהונתו תיעשה ברוב של שני-שלישים מן הקולות של הנוכחים במליאה. זה כתוב בחוק-היסוד, דבר שנדמה לי שהמחוקק לא העלה בדעתו שיכול לגרום לעיוותים ולדברים שאין שום כוונה שיקרו. 
       
       נדמה לי שזה העיתוי המדויק לתקן את המעוות, כיוון שאין חולק מכל סיעות הבית על הסיפוק שיש לנו ממבקר המדינה, מר אליעזר גולדברג, וגם מקודמיו, שסיימו בכבוד גדול את תפקידם. אסור להשאיר מצב שבו יהיה איזה רוב מקרי או יהיו למישהו שיגיונות כלשהם בעניין. הלוא לפעמים זה קורה לכנסת. זה גם עלה בזמנו בוועדה לביקורת המדינה. 
       
       לכן מוצע בהצעת החוק הזאת לקבוע שאפשר יהיה להעביר את מבקר המדינה מכהונתו רק ברוב של שני-שלישים מחברי הכנסת. שם נאמר שני-שלישים מהנוכחים בהצבעה, וזאת ההצעה. אגב, ייתכן שבמהלך החקיקה נסתפק ברוב של חברי הכנסת, כלומר לא ב-80. מכל מקום, אני מציע לתקן את החוק ברוח הזאת. תודה.  
       
היו"ר חמי דורון:
       
       תודה רבה. עמדת הממשלה - גברתי השרה. 
       
שרת המשפטים ציפי לבני:
       
       אדוני היושב-ראש, חברי הכנסת, ההצעה מבקשת לקבוע, שמבקר המדינה יועבר מתפקידו בהחלטה של הכנסת שתתקבל ברוב של שני-שלישים מחברי הכנסת. העיקרון שלפיו צריך רוב מיוחד להעברת מבקר המדינה ממילא קבוע בחוק, אבל דורש רוב של שני-שלישים מן המצביעים. לאור תפקידו המיוחד של מבקר המדינה ובהשוואה לבעלי תפקידים מיוחדים אחרים, כמו נשיא המדינה ויושב-ראש הכנסת, שלגביהם דובר על שלושה-רבעים מחברי הכנסת, אנחנו מסכימים לכך, והממשלה תתמוך בהצעת החוק הזאת, שמעגנת את הצורך המיוחד לפי מספר חברי הכנסת ולא מספר המצביעים. עדיין זה נמוך מהרוב הנדרש במקרה של נשיא המדינה ויושב-ראש הכנסת, ולכן הממשלה תומכת. 
       
היו"ר חמי דורון:
       
       חבר הכנסת איתן, אתה ביקשת להתנגד? בבקשה. חבר הכנסת איתן מתנגד. חבר הכנסת כהן, יהיו לך שלוש דקות לענות לחבר הכנסת איתן. 
       
מיכאל איתן (הליכוד):
       
       אדוני היושב-ראש, כנסת נכבדה, המשטר הדמוקרטי שמדבר על ניהול ענייני המדינה, מדבר על כך שיש בניהול ענייני המדינה לממשל כולו שלוש רשויות: הרשות השופטת, הרשות המבצעת והרשות המחוקקת. הרשות המחוקקת - היא גם מחוקקת, ויש לה גם תפקיד נוסף, היא המקום שמבקר את הרשות המבצעת. כלומר, אם סמכות הביקורת על הרשות המבצעת היא בפונקציה של הכנסת, הרי מבקר המדינה הוא הזרוע הארוכה של הכנסת. הוא לא רשות עצמאית שעומדת בפני עצמה. בפונקציה שלו וגם במבנה שלפיו הוא צריך לעבוד, הוא מחובר לכנסת והוא חלק מהרשות המפקחת על הרשות המבצעת, והוא צריך להיות כפוף לכנסת. 
       
עזמי בשארה (בל"ד):
       
       אם הוא מבקר במועצה מקומית, אי-אפשר ככה סתם לסלק אותו - - - 
       
שרת המשפטים ציפי לבני:
       
       זה נכון גם לגבי יושב-ראש הכנסת, וצריך רוב של שלושה-רבעים מהחברים.
       
מיכאל איתן (הליכוד):
       
       אני לא נכנס כעת לבעיות של השלטון המוניציפלי. לא התעמקתי בזה, אני לא יכול לשלוף לך תשובה. המעמד של מבקר המדינה, אני כן חשבתי על כך, ולכן אני עליתי לדבר. אני לא יודע להשיב על מבקר ברשות מקומית. 
       
שרת המשפטים ציפי לבני:
       
       גם יושב-ראש הכנסת הוא חלק מהמשכן, ובכל זאת יש הוראה מיוחדת בחוק על שלושה-רבעים. 
       
מיכאל איתן (הליכוד):
       
       נכון, אבל מאחר שאני לא הייתי רוצה לייצר כאן איזה מעמד עצמאי ומנותק מהאחריות שלו לכנסת - הוא לא יושב-ראש הכנסת. אצל יושב-ראש הכנסת השיקולים הם אחרים. אני יכול אולי לקבל את זה שבאמת לא יהיה רוב מקרי, אבל להגיע לרמה שאנחנו משריינים כאן איזה מעמד-על מנותק לגמרי מהרשות המחוקקת? אני לא חושב שהדבר הזה רצוי. 

עזמי בשארה (בל"ד):
       
       תציע רוב של 61 חברי כנסת. 
       
מיכאל איתן (הליכוד):
       
       אני רמזתי בדברי. אני ביקשתי רשות דיבור על מנת להתנגד. אני מסביר ומנמק את דברי. אם לא יהיה רוב להתנגדות, אני מניח שאולי בוועדה אני אשכנע את החברים, שהמסר של הצעת החוק הזאת לא יהיה ליצור איזו רשות עצמאית נפרדת, אלא כפי שאמר המציע, להימנע מכך שאיזה רוב מקרי יוכל לבצע את המהלך הזה של שלושה נגד ארבעה. תודה רבה. 
       
היו"ר חמי דורון:
       
       תודה רבה. חבר הכנסת רן כהן, בבקשה. יש לך שלוש דקות. 
       
רן כהן (יחד):
       
       אדוני היושב-ראש, רבותי השרים, חברות וחברי הכנסת, חבר הכנסת מיקי איתן, אני בטוח שגם אתה מתכוון לזה, כי אני מכיר אותך הרבה שנים. אנחנו רוצים באופן מפורש לתת למבקר המדינה מעמד של מי שמביא את הדוחות שלו בפני הכנסת; הכנסת מבקרת אותו, אבל הוא חסין מפני הדחה מקרית כזאת ואחרת. חלק מביצור מעמדו הלאומי ומעמדו כלפי הכנסת, בית-המחוקקים שגם מפקח על עבודתו, זה לתת לו את המעמד הזה. 
       
       אני חבר שנים רבות בוועדה הזאת, ופעמיים כיהנתי כיושב-ראש שלה. 
       
מיכאל איתן (הליכוד):
       
       ואי-פעם נתקלת בבעיה כזאת, שרצו להדיח את מבקר המדינה?
       
רן כהן (יחד):
       
       אני לא רוצה לרמוז יותר מדי, אבל אתה יודע מה, חבר הכנסת איתן? האמן לי שהמחוקק לא התכוון שבשבעה קולות מתוך עשרה מצביעים ידיחו את מבקר המדינה. הוא התכוון לשני-שלישים או לרוב מיוחס לפחות של 61 חברי כנסת. כך עשינו לגבי יושב-ראש הכנסת, בצדק, אף שהחקיקה והכוח בידינו. כך נעשה לגבי מבקר ברשות מקומית, שאי-אפשר להדיח אותו שלא על-ידי רוב מיוחס. כלומר, יש לנו מצב שבו אנחנו חייבים לתת את דעתנו על העניין הזה דווקא משום שהיום הכול רגוע, ואף אחד לא מאיים, ויש לנו מבקר מדינה מצוין. היום זה במקום לתת על זה את הדעת ולתקן את החוק. 
       
       ברוח דבריה של השרה לבני, אולי באמת נעביר את זה לרוב רגיל; נקיים על זה את ההתייעצות בוועדה. חבר הכנסת איתן, ייתכן שבוועדה באמת נגיע להכרה, שרוב של 61 חברי כנסת מספיק, אבל נכבד את מבקר המדינה ואת עצמנו. תודה. 
       
היו"ר חמי דורון:
       
       תודה רבה, חבר הכנסת רן כהן. 
       
       אנחנו עוברים להצבעה. 
       
מיכאל איתן (הליכוד):
       
       דרך אגב, זה יעבור לוועדת החוקה, חוק ומשפט. 
       
היו"ר חמי דורון:
       
       בוודאי. 
       
הצבעה מס' 23
       
בעד ההצעה להעביר את הצעת החוק לדיון מוקדם בוועדה – 25
בעד ההצעה להסיר מסדר-היום את הצעת החוק – 2
נמנעים - 1
ההצעה להעביר את הצעת חוק-יסוד: מבקר המדינה (תיקון – העברה 
מכהונה) לדיון מוקדם בוועדת החוקה, חוק ומשפט נתקבלה. 
       
היו"ר חמי דורון:
       
       בעד - 25, שני מתנגדים ונמנע אחד. אני קובע שהצעת החוק עברה בקריאה טרומית ותועבר לוועדת החוקה, חוק ומשפט להכנה לקריאה ראשונה. 

רן כהן (יחד):
       
       אדוני היושב-ראש, אני מבקש שההצעה תעבור לוועדה לביקורת המדינה - - -
       
גדעון סער (הליכוד):
       
       חוק-יסוד - זה רק בוועדת החוקה, חוק ומשפט.
       
רן כהן (יחד):
       
       אם זה כך - - - 
       
היו"ר חמי דורון:
       
       אז אנחנו מחקנו את הערתך מהפרוטוקול. 

רן כהן (יחד):

       לא, אל תמחק, לא עד כדי כך. 
       
       
הצעה לסדר-היום 
הנתונים על התוכנית המדינית לעקירת יישובי גוש-קטיף והשומרון 
מול הנתונים שמפיצים יועצי ראש הממשלה והתקשורת

       
היו"ר חמי דורון:
       
       אנחנו עוברים להצעה לסדר-היום מס' 5171 בנושא: הנתונים על התוכנית המדינית לעקירת יישובי גוש-קטיף והשומרון מול הנתונים שמפיצים יועצי ראש הממשלה והתקשורת - של חבר הכנסת צבי הנדל. זו הצעה רגילה. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, חשבתי שכדאי לומר היום כמה מלים, מאחר שהתקשורת חושבת, וגם חברים בליכוד חושבים, שההצבעות בליכוד מחר הן דבר פנים-ליכודי ולמישהו מחוץ לליכוד אסור לעסוק בזה או להעיר הערות. הריני מחדש לכולם, שכל העניין הזה הגיע לכדי כך, כיוון שרוצים לגרש יהודים מאדמתם. לא היתה שום בעיה של קואליציה, ואפשר היה להרכיב קואליציה הרבה יותר גדולה. העניין ממש לא פנים-ליכודי, אלא הוא עניין לאומי מהמעלה הראשונה. ראש הממשלה לקח החלטת בוחר שהפיל את מפלגת העבודה מ-29 ל-19 מנדטים בגלל התוכנית המדינית הזאת, של גירוש חד-צדדי של יהודים מגוש-קטיף, והעלה את אריק שרון ומפלגתו ל-38 מנדטים, ואחר כך עם השר שרנסקי ל-40 מנדטים. זה ממש לא עניין פנים-ליכודי.
       
       חשוב לדעת שיש המון שקרים בכל ההתנהלות התקשורתית ובכל הקמפיין שעושים מסביב. השקר הראשון הוא כאשר אומרים: צריך לצאת מעזה. הילדים שלנו צריכים לצאת מעזה. רבותי, למי ששכח - מעזה יצאנו. באוסלו א' היתה עזה תחילה, ואחר כך אנסו את רבין זיכרונו לברכה, והוא הפך זאת לעזה ויריחו תחילה. אבל, מאז יצאנו, 90% מחבל-עזה לא בידינו. יש רשות פלסטינית. הבנים שלנו לא נמצאים שם, אף לא חייל אחד. זהו שקר ראשון. אבל, הקמפיין טוב, כי הצליחו להשניא על עם ישראל את חבל-עזה. אז חוזרים על המשפט הזה. 
       
       כדאי שאנשי מרכז הליכוד ידעו שלא יוצאים מעזה. אנחנו לא בעזה. אנחנו מגרשים יהודים ציונים שנשלחו על-ידי כל ממשלות ישראל מביתם, סתם בגלל אילו חקירות כאלה או אחרות. זה דבר ראשון, וחשוב מאוד לדעת את זה.
       
       אסור לשכוח לרגע אחד שראש הממשלה, בדורסנותו, הולך על המהלך הזה, וזה הנושא - זה לא פנים-ליכודי - כי זו האג'נדה שלו ואין משהו אחר. אף שהיה משאל מתפקדי הליכוד שהוא החליט עליו והיה רוב מוחלט נגד - זה לא מחייב את אנשי מרכז הליכוד? אפשר עכשיו להגיד שזו אופרה אחרת? שזו לא אמת ש-60% הצביעו נגד? אם זה לא מספיק, למה לא תחזור לעם? למה לא תלך לבחירות או למשאל-עם? לא, אומרים שלא 8,000 איש יכתיבו לעם שלם. אדרבה, תחזור לעם. ממי אתה מפחד? אבל, נראה שיש ממה לפחד. כנראה הסקרים של מינה צמח הם לא הכי מדויקים. אחרת, אינני מבין ממה הפחד. לך לבחירות, אם אתה בטוח בעצמך. אתה לא רוצה בחירות - לך למשאל-עם. 
       
       הבחירות עולות הרבה כסף, 300 מיליון שקל, וגירוש היהודים עם הצבא וכל המיגון שצריך לעשות לנגב יעלה הרבה יותר מ-10 מיליארדים. אבל, חצי המיליון או 300 מיליון הם הדבר שיכריע את גורל המדינה. שקר על שקר על שקר, וכולם כאילו לא מבינים מה קורה, וכאילו לא קרה שום דבר.
       
       עזאם עזאם, אני כל כך שמח שהוא יצא מהכלא. אני שמח כמה פעמים. קודם כול, הוא ישראלי והצלנו אותו וזו הרגשה טובה. אני שמח כי ראיתי שהוא אוהב מדינת ישראל אמיתי. ראיתי איך הוא לא מתבייש להגיד עוד פעם ועוד פעם תודה לעם ישראל ולמדינת ישראל ולהניף את הדגל. כשראש הממשלה בא אליו, הוא התעטף בדגל, וראיתי כמה זה חשוב לו. ודאי שאני מאושר.
       
        זה במקרה יצא בדיוק בשבוע שיש משאל או יש הצבעות במרכז הליכוד? מה הוא חושב, שכולנו מטומטמים? העסקה הזאת סגורה כבר שבועות ארוכים. הוא חיכה לעיתוי כדי שזה בדיוק יצליח, ואז הוא קבע שההצבעה תהיה השבוע, והיו פה המצרים וסגרו בדיוק את היום, והכול בסדר. איזו אופוריה, וראש ממשלה, ברוך השם, עושה נסים ונפלאות, אז לא נתמוך בו? הלוואי שהוא היה ראש הממשלה. לצערי, עמרי שרון הרבה יותר ממנו, ודובי  וייסגלס הרבה יותר משניהם.
       
       לבסוף, חשוב מאוד שכולם יבינו, בעיקר אנשי הליכוד, שבסופו של דבר כל המשחק הזה בא כדי לדחות את הבחירות בארבעה-חמישה חודשים. אנשי מפלגת העבודה ובראשם שמעון פרס, ואולי שמעון פרס היחיד שהיה כן רוצה להאריך זאת ליותר, אבל כל אנשי מפלגת העבודה, חוץ משמעון פרס, אומרים בלי בושה, תחת כל מיקרופון רענן: אנחנו מתכוונים מייד אחרי גירוש היהודים, עקירת היישובים, ללכת לבחירות. חלק מהם רוצה שזה יהיה תנאי כבר בהסכם הקואליציוני עכשיו, וחלק מהם אומר: זה לא מנומס. בואו קודם ניכנס, ואחר כך הרי בכוחנו הדבר. אנחנו יכולים להפיל אותו, כי בלעדינו אין לו רוב. בואו ונבצע את התהליך הזה, ומאחר שיש חשש שהתוכניות של אולמרט ועמרי ווייסגלס לעקור את שאר ההתיישבות ביש"ע לא ילכו בקצב שאנחנו, אנשי העבודה, רוצים, נעיף את הליכוד מהשלטון ונלך לבחירות, ואולי אנחנו נצליח להרכיב ממשלה אחרת שכן תוביל את ההמשך הזה. 
       
       איך שאתה לא בודק את העניין הזה, זו בריחה מהמציאות. עם כל הכבוד לכל השרים שהצטרפו, זה מפני שהם מפחדים. יש איומים דורסניים. אף אחד מהשרים האלה - לא לימור, לא ביבי ולא סילבן שלום - לא מאמין לרגע שאריק שרון רוצה להכניס את ש"ס פנימה. הוא רשם זאת בשאלה. הוא לא ינהל אתם משא-ומתן. הוא לא רוצה אותם. הוא ירכיב ממשלה בלי ש"ס. הם יודעים את זה. כל אחד רוצה לשמור על הכיסא שלו. צר לי שאין קווים אדומים. חייבים לשים את האמת על השולחן.
       
       לכן, אני מאוד מקווה שאנשי מרכז הליכוד, שמחר הולכים להצביע, תרעד להם היד לפני שהם שמים את הפתק הזה וידעו שבכוחם לגרש אותי, את ילדי, את נכדי, את משפחתי ו-8,000 חברי מביתם, בית חייהם, שבנו אותו בעשר אצבעות במשך דורות וגידלו דורות של ילדים ובנים. 
       
       סיירתי אתמול עם אחד מחברי הכנסת, שהתפעל והתפעם ואמר: אם כל עם ישראל היה רואה מה זה גוש-קטיף, הוא היה מבין שזה פאר היצירה. כולם חושבים שזה שני קרוונים על גבעה, עם חטיבה ששומרת עליהם. לא מבינים שיש פה פאר של התיישבות חקלאית ותעשייתית מדהימה ואנשים נפלאים. איך אומרים תמיד? מלח הארץ. לא מלח הארץ - המיטב שבמיטב. ציונים אמיתיים, אנשים ישרי דרך, עובדים כמו שצריך ותורמים למדינה בכל מקום שאפשר. לגרש אותם מביתם? 
       
       אנשי מרכז הליכוד, זה בידיכם. הפתק שלכם יכריע, ולא קוניונקטורה פוליטית כזאת או אחרת, ולא בחירות בזמן הזה או בזמן אחר. זה יידחה אולי בארבעה חודשים, ואתם יודעים את זה. לא תיכנס ש"ס לתוך הממשלה, וגם את זה אתם יודעים. זה יקבע רק דבר אחד: זה יאפשר לדורסן לדרוס. לא משאל-עם ולא בחירות.
       
       הריני מודיעכם חגיגית, ובזה אסיים, שמשאל-עם יהיה או שבחירות יהיו. לא תהיה התנתקות. לא יהיה גירוש יהודים בלי זה. אין לו מנדט. אין לי ספק, וכולם בגוש-קטיף כבר הטמיעו זאת, שאריק שרון, אם יהיה צורך, ייתן הנחיה לאנשי מג"ב לפתוח באש על המתיישבים שלא ירצו להתפנות. הוא יפתח במלחמת אחים. דורסן מהסוג שלו, אין לו אלוהים בשום דבר. אנשי הליכוד, בידיכם למנוע שפך דם, או שתתנו זאת במשאל-עם או בבחירות. אל תיתנו לדורסן לדרוס. זו דיקטטורה לשמה, שאולי לא הוא מנהל אותה בגלל הגיל. יש עמרי שרון, יש דובי וייסגלס ויש  אולמרט. הם גם אומרים אמת, ורק תקשיבו להם. תודה.
       
היו"ר חמי דורון:
       
       רבותי חברי הכנסת, אין שר שיענה. אין תשובת ממשלה.
       
צבי הנדל (האיחוד הלאומי - ישראל ביתנו):
       
       מה הוא יענה לך? הוא יגיד - - -
       
גאלב מג'אדלה (העבודה-מימד):
       
       מה המצב?
       
היו"ר חמי דורון:
       
       חבר הכנסת הנדל, תן לי לדבר, בבקשה.
       
       מאחר שאין תשובת ממשלה, רשאי חבר כנסת, על-פי סעיף 88, לבקש להסיר את ההצעה מסדר-היום, ואחר כך ניתן גם להעלות הצעה אחרת על ההצעה הנוספת.
       
נסים זאב (ש"ס):
       
       אפשר הצעה אחרת בלי להסיר.
       
בנימין אלון (האיחוד הלאומי - ישראל ביתנו):
       
       יש מליאה ויש להסיר.
       
היו"ר חמי דורון:
       
       סעיף 88(ד) אומר: "לא ביקשה הממשלה להביע דעתה בנושא המוצע או שהציעה שהנושא יידון בכנסת, רשאי אחד מחברי הכנסת להציע שהנושא לא ייכלל בסדר-היום של הכנסת, ורשאי אחד מחברי הכנסת, בין מסיעתו של בעל ההצעה ובין שאינו מסיעתו, להציע שהנושא יידון בוועדה של הכנסת".
       
בנימין אלון (האיחוד הלאומי - ישראל ביתנו):
       
       זו הצעה אחרת.
       
נסים זאב (ש"ס):
       
       זו הצעה אחרת. אני ביקשתי.
       
היו"ר חמי דורון:
       
       חבר הכנסת נסים זאב הוא הראשון.
       
נסים זאב (ש"ס):
       
       אדוני היושב בראש, לא בכדי אף שר בממשלת ישראל לא נמצא פה. היכן ישימו את פניהם – בקרקע? בושה תכסה את פניהם.
       
חיים אורון (יחד):
       
       - - - בממשלה עוד מעט. תדבר יותר בשקט - - -
       
נסים זאב (ש"ס):
       
       הממשלה הזאת מתביישת לשמוע את האמת, כשאומרים לה את הדברים בפרצוף.
       
היו"ר חמי דורון:
       
       חבר הכנסת אורון, אתה יודע שלא קוראים קריאות ביניים בעמידה.
       
חיים אורון (יחד):
       
       אתה צודק.
       
נסים זאב (ש"ס):
       
       לכן, אדוני היושב-ראש, יש פה שתי הצעות מעניינות. יש פה הצעה לעקור יישובים, ומאידך גיסא יש הצעה להקים עוד עיר ערבית בישראל. תגיד לי איך זה משתלב האחד אחרי השני. מצד אחד עוקרים ערים של יהודים, ומצד שני רוצים לבנות ערים של ערבים. אין לי בעיה, שישתלבו בתוך ערי ישראל.
       
היו"ר חמי דורון:
       
       חבר הכנסת נסים זאב, אני מניח שיהיה לך קל לענות על השאלה הזאת בעוד חודש כשאתה תהיה חבר בממשלה הזאת. אבל, יש לך רק דקה כדי להציג את ההצעה האחרת שלך. אמור לי בבקשה מהי הצעתך: להסיר או להעביר לוועדה?
       
נסים זאב (ש"ס):
       
       אני חושב שראוי להעביר זאת לוועדת הפנים, שכן זה נושא פנימי של עקירת יישובים.
       
היו"ר חמי דורון:
       
       תודה רבה.
       
גאלב מג'אדלה (העבודה-מימד):
       
       ביקשתי הצעה אחרת.
       
היו"ר חמי דורון:
       
       חבר הכנסת מג'אדלה, בבקשה. אתה יודע שאתה יכול להציע רק להסיר את ההצעה מסדר-היום. לרשותך דקה.
       
גאלב מג'אדלה (העבודה-מימד):
       
       קודם כול, אני רוצה להשיב לעמיתי, חבר הכנסת המכובד.
       
היו"ר חמי דורון:
       
       אתה יכול להשיב. אתה יכול להציע הצעה אחרת לגבי ההצעה לסדר שהיתה על השולחן.
       
גאלב מג'אדלה (העבודה-מימד):
       
       למה אי-אפשר להקים עיר ערבית בישראל? מ-1948 לא קמה אף עיר. קמו מאות קיבוצים, מושבים וערים חדשות. למה אי-אפשר להקים עיר בישראל, אם יש ילודה, ואתה בעד ילודה ואינך נגדה? מותר להקים עיר ערבית בישראל, וזה לא מתנגש עם הקמת עיר נוספת יהודית בישראל. תודה.
       
היו"ר חמי דורון:
       
       תודה רבה. לפחות נשמר הזמן.
       
צבי הנדל (האיחוד הלאומי - ישראל ביתנו):
       
       אני רוצה דיון במליאה.
       
היו"ר חמי דורון:
       
       אתה רוצה דיון במליאה. אם כך, ההצבעה תהיה על דיון במליאה מול הסרה. בעד - זה דיון במליאה, ונגד - זה להסיר. נא להצביע.
       
הצבעה מס' 24
       
בעד ההצעה לכלול את הנושא בסדר-היום - 7
בעד ההצעה שלא לכלול את הנושא בסדר-היום - 4
נמנעים - אין
ההצעה לכלול את הנושא בסדר-היום של הכנסת נתקבלה.
       
היו"ר חמי דורון:
       
       בעד - 7, נגד - 4, ואין נמנעים. הנושא יעבור לדיון במליאה, כאשר מזכירות הכנסת תקבע.

       
מסמכים שהונחו על שולחן הכנסת
       
היו"ר חמי דורון:
       
       הודעה לסגנית המזכיר. בבקשה.
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונחה היום על שולחן הכנסת החלטת ועדת הכספים לגבי צו תעריף המכס והפטורים ומס קנייה על טובין (תיקון מס' 35), התשס"ה-2004. תודה.
       
היו"ר חמי דורון:
       
       תודה רבה לסגנית מזכיר הכנסת.

       
הצעה לסדר-היום
הצורך בהקמתה של עיר ערבית חדשה
       
היו"ר חמי דורון:
       
       אנחנו עוברים להצעה רגילה לסדר-היום שמספרה 5169: הצורך בהקמתה של עיר ערבית חדשה - מאת חבר הכנסת ג'מאל זחאלקה. איפה חבר הכנסת נסים זאב? אולי תהיה לו עכשיו תשובה. אדוני, בבקשה. לרשותך עשר דקות.
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אני מגיש הצעה לסדר בתקווה שהיא תעבור לוועדת הפנים. לפני שהשר עזב, הוא הביע את הסכמתו.
       
היו"ר חמי דורון:
       
       אתה יכול לבקש רק לדון בהצעה הזאת פה במליאה, וצריך לדאוג - השר איננו - שמישהו יגיש הצעה נגדית להעביר זאת לוועדה.
       
ג'מאל זחאלקה (בל"ד):
       
       בסדר. 
       
       לפני כשנתיים התקיים במכון טרומן דיון בנושא הקמת עיר ערבית חדשה, והצגתי את התזה ואת החזון של הקמת עיר ערבית חדשה. פרופסור שנל מהחוג לגיאוגרפיה התנגד. הוא ענה לי והביע התנגדות לרעיון. הוא חשב שצריך לחפש פתרונות אחרים לבעיותיה של האוכלוסייה הערבית. אתמול דיברתי אתו כדי לשמוע ממנו וכדי שיציג את התנגדויותיו. אני הצגתי את התזה שלי או את ההצעה שלי, והופתעתי ושמחתי לשמוע ממנו שהוא שינה את דעתו והוא תומך נלהב בהצעה, והוא אפילו מוכן  להירתם למאמץ להקים עיר ערבית חדשה. 
       
       מתוך שיחותי עם אנשי אקדמיה, גיאוגרפים בעיקר, כמו פרופסור עמירם גונן, מגדולי הגיאוגרפים בארץ, ומתוך שיחותי עם מומחים בנושא הזה או אנשים שמכירים את מצב האוכלוסייה הערבית, או שבאים מהאקדמיה ומתעסקים בתכנון - הם תומכים ברעיון. כלומר, לרעיון יש רגליים ותמיכה די חזקה. אני רוצה, בדקות שניתנו לי כאן, להציג את העניין.
       
       האוכלוסייה הערבית חיה במשך יותר מ-50 שנה ללא עיר. זו אולי אחת החברות היחידות בעולם, או החברה היחידה בעולם שעברה תהליך של מודרניזציה בלי עירוניוּת, וזו אולי החברה היחידה בעולם שגם עברה תהליך של פרולטריזציה, כלומר מעבר מעיסוק בחקלאות לעבודה שכירה, בלי אורבניזציה, כלומר בלי מעבר אל העיר. למה? כי לא היתה עיר לעבור אליה. העיר היהודית היתה מנוכרת, ולא היתה עיר מרכז ערבית שתמשוך אנשים אליה.
       
       מאז קום המדינה הוקמו יותר מ-600 יישובים יהודיים בארץ, וכולם הוקמו לצורכי פיתוח. אני מדבר על גבולות "הקו הירוק", ואני לא מדבר על התנחלויות. מאז קום המדינה לא הוקם אף יישוב ערבי אחד לצורכי פיתוח. הוקמו כמה יישובים בנגב כדי לקבץ את האוכלוסייה הערבית בנגב ולהשתלט על הקרקע שלה. כלומר, אנשים לא נמשכו אל תוך היישובים האלה, אלא נדחפו אליהם. אני מציע כאן הקמת עיר ערבית חדשה, שתמשוך אנשים אליה, ולא שיידחפו אליה בכוח, כמו שקרה בנגב. המטרה בנגב לא היתה פיתוח אלא הפקעה.
       
       אני לא רוצה להתעסק עכשיו בכל ההיסטוריה, אבל היום כל מי שבוחן את מידת ההתפתחות של האוכלוסייה הערבית ואת הבעיות השונות שהיא סובלת מהן מגיע למסקנה שיש צורך אמיתי בהקמת עיר ערבית חדשה. יש מצוקת מגורים אדירה, ויש בעיה של מבנים חברתיים קדם-מודרניים. תהליך המודרניזציה והשינוי החברתי תקוע. אני מציע להקים עיר חדשה שתמשוך את החברה הערבית קדימה לעבר העידן המודרני של המאה ה-21. 
       
       אחת הסיבות לכך שלא הוקמה עיר ערבית חדשה או לא הוקמה עיר ערבית היא התפיסה שרווחה בממסד הישראלי, שלפיה הערבים הם כפריים. ככה הם נתפסו, ככה היה יותר קל להתמודד אתם, וגם יותר קל לשלוט באוכלוסייה שהיא מבותרת לחמולות ולעדות וכו' וכו'. 
       
       כל פעם שאני אומר עיר חדשה, אני מתכוון לעיר מודרנית, עיר שתציע לאנשים איכות חיים יותר גבוהה, רמת חיים יותר גבוהה, עם תשתיות הכי מודרניות שאפשר; עיר שתציע תרבות ברמה גבוהה, חינוך ברמה, תעסוקה וכו' וכו'. עיר כזאת תמשוך אנשים, אנשים יבואו לגור בה. הם  יהיו משוחררים במידה גדולה מאוד מהמבנים החמולתיים המסורתיים, ואז אנחנו בונים קהילה חדשה, שהיא קהילה ערבית מודרנית, שיהיה לה תפקיד חשוב מאוד, אפילו תפקיד מכריע, כאוונגרד חברתי שידחוף את עגלת המודרניזציה של החברה שלנו קדימה. 

       להיעדרה של עיר ערבית השלכות אדירות על התהליכים החברתיים. גם מה שנקרא ה-Disordered Modernization, המודרניזציה המעוותת, שנכפתה או התפתחה בחברה מסורתית, יצרה מבנים מעוותים, שלא יוכלו להתמודד עם השינויים שחלים בעולמנו במאה ה-21, ולכן הקמת העיר החדשה  בוודאי תשנה, או יכולה לשנות את המצב הזה.
       
       כבוד היושב-ראש, המצב הקיים הוא שיש שמונה ערים ערביות חדשות, אבל מה שמייחד אותן כערים הוא רק השם,  ואולי משכורת ראש העיר.  השאר - כפרים לכל דבר. אני דיברתי עם גורם ממשלתי, והוא אומר: בסדר, אתה רוצה עיר חדשה? נכריז על עוד כפר כעיר, ופתרנו את הבעיה. זה הזלזול העמוק הקיים, המוטבע במוסדות השלטון, כלפי הצרכים של האוכלוסייה הערבית. 
       
       הצורך בהקמת עיר ערבית חדשה הוא צורך, כפי שאמרתי, של השינויים הדמוגרפיים שחלים. אנחנו רואים סימנים גם שהאוכלוסייה הזאת בשלה. האוכלוסייה הערבית היום בשלה והיא רוצה חיים עירוניים. אנחנו רואים את זה בהתפתחות שחלה בחיפה, אנחנו רואים את זה במעבר אפילו לנצרת-עילית. אנחנו רואים את זה בגידול השיעור של האקדמאים. בנצרת-עילית יש עכשיו 6,000 ערבים. בנצרת העיר יש דליפה חלשה, וגם לחיפה, אבל בנצרת יש מצוקת דיור אדירה. 

היו"ר חמי דורון:
       
       כן, אבל מוכנים לעבור למגורים בבתים קומתיים? 
       
ג'מאל זחאלקה (בל"ד):

       כן, בוודאי.
       
היו"ר חמי דורון:
       
       כי זה שינוי מהותי.
       
ג'מאל זחאלקה (בל"ד):
       
       בוודאי. אני רוצה לכפור בטענה שפרנסה הרבה מהאקדמיה הישראלית. הרבה שנים אנשים קיבלו משכורות על מחקרים מלומדים שהם עשו, שמצאו שהערבים לא רוצים לעבור לגור ממקום למקום בגלל המבנה החמולתי, בגלל הקשר לקרקע, בגלל, בגלל, בגלל. מצאו שרק 3% עוברים, בעיקר בגלל נישואין. אשה נשואה עוברת לגור בכפר של בעלה, ולפעמים, אם כי זה יותר נדיר, להיפך. האמת היא שאין לאן לעבור. מה יועיל לאדם אם הוא עובר מכפר-קרע לכפר-כנא, לכפר של חבר הכנסת ואסל טאהא? זה אותו הדבר. אין איזה יישוב שמציע רמת חיים, איכות חיים אחרת, שימשוך אותו לגור בו. לכן,  חוסר המעבר הוא לא משום שאנשים לא רוצים לעבור,  אלא מפני שאין לאן לעבור. 
       
       אני רוצה להגיד, שלפי הסקרים והסטטיסטיקה של המנדט הבריטי על החברה הפלסטינית לפני 1948 - בשנת 1917 גרו 15% בערים, וב-1946 שבה נערך הסקר האחרון, 33% גרו בערים. היה מעבר. יפו וחיפה הפכו מכפרים קטנים לערים משגשגות. אז התהליך של המעבר קיים. כלומר, הצורך. דרך אגב, בכל העולם הערבי אנשים עוברים מהכפרים.
       
         אני כתבתי מאמר בנושא הזה כבר ב-1998, ועוד מעט יוצא ספר של מכון טרומן, ויש לי מאמר שם, וגם אחרים מתייחסים לשאלה הזאת. אני רוצה שהעניין הזה יעבור לפסים מעשיים של דיון אמיתי. אני מציע להקים עיר חדשה באזור א-רוחה, שהיה מיועד להקמת עיר בשם עירון, וזה ירד מהפרק. יש שם שטחים, יש אדמות ערביות פרטיות, ואפשר להקים את העיר שם. אני מציע לקרוא לעיר החדשה בשם יפו החדשה, ואני בטוח שהעיר החדשה קום תקום. תודה. 
       
היו"ר חמי דורון:
       
       תודה רבה. חבר הכנסת גאלב מג'אדלה. אני רק מזכיר שאתה פשוט עונה מאחר שאין תשובת ממשלה, על-פי סעיף 88. 
       
גאלב מג'אדלה (העבודה-מימד):
       
       אנחנו מציעים להעביר את הנושא לוועדה. 
       
       אדוני היושב-ראש, אני מברך את עמיתי חבר הכנסת זחאלקה על ההצעה. אני הייתי מצפה שהממשלה תיזום את ההצעה הזאת, ותחשוב לרגע שהגיע הזמן להקים עיר חדשה ערבית, מודרנית. לא קם אף יישוב חדש  מאז קום המדינה. יש גם התפוצצות אוכלוסייה. גם מגיע לאוכלוסייה הזאת שצמחה וגדלה ונולדה מאז 1948 שיראו עיר מודרנית - תכנונית - חדשה ראויה שיוכלו לגור בה. אני מברך אותך גם על השם היפה, גם על המקום, שהוא מקום טוב וגם אין לגביו מכשולים.
       
       דבר נוסף, הפקיעו כל כך הרבה אדמות, צמצמו את שטח השיפוט של כל הערים, הכפרים והיישובים הקיימים. מן הראוי שהממשל ורשויות התכנון ומשרד הפנים ישקלו את ההיענות החיובית להקמת עיר ערבית חדשה ומודרנית בישראל. תודה.
       
היו"ר חמי דורון:

       תודה רבה. חבר הכנסת נסים זאב הצעה אחרת, בבקשה.
       
נסים זאב (ש"ס):
       
       אדוני היושב בראש, אין לי בעיה שיקימו יישוב ערבי. המשמעות של  עיר ערבית היא הקמת מדינה דו-לאומית. מה שמסתתר מאחורי ההצעה הזאת - - -
       
עבד-אלמאלכ דהאמשה (רע"ם):
       
- - -
       
היו"ר חמי דורון:
       
       חבר הכנסת דהאמשה, עוד דקה אחת. 
       
נסים זאב (ש"ס):
       
       בהצעות החוק המשונות שלהם פעם מדברים על הלשון הערבית שצריכה להיות אולי השפה העיקרית אחרי העברית. מה המטרה? דו-לשונית זה לא דו-לאומית. המטרה בהקמת העיר הזאת להפוך את המדינה לדו-לאומית. 
       
       אגב, לערבים לא נוח שאתם מבודדים אותם ורוצים לשים אותם באיזה יישוב בודד. הם רוצים להרגיש את עצמם כחלק ממדינת ישראל, ומה שאתה מביא בהצעת החוק שלך זה בדיוק נגד האינטרס של אותם ערבים שרוצים לחיות במדינת ישראל כישראלים. 
       
       תגיד לי מה רע בנצרת למשל, שיש נצרת-עילית ונצרת תחתית. העיר הזאת חלקה ערבית, חלקה יהודית. אדרבה, כדי לצמצם את החיכוך אני חושב שצריכה להיות הפרדה. אבל לא עיר נפרדת.

היו"ר חמי דורון:
       
       אני מבין שאדוני מציע להסיר את ההצעה מסדר-היום. 
       
נסים זאב (ש"ס):
       
       בהחלט כן. 
       
היו"ר חמי דורון:
       
       אנחנו נעבור להצבעה. חבר הכנסת עסאם מח'ול, אתם רוצים למרוח את הזמן? נפנה להצבעה ונגמור את העניין. אנחנו מצביעים כך: בעד זה להעביר את ההצעה לוועדת הפנים ואיכות הסביבה; נגד - להסיר. 
       
       אנחנו עוברים להצבעה, בבקשה. 
       
הצבעה מס' 25
       
בעד ההצעה להעביר את הנושא לוועדה  – 7
בעד ההצעה שלא לכלול את הנושא בסדר-היום –  2
נמנעים – אין  
ההצעה להעביר את הנושא לוועדת הפנים ואיכות הסביבה נתקבלה. 

היו"ר חמי דורון:
       
       שבעה בעד, שני מתנגדים. ההצעה תידון בוועדת הפנים ואיכות הסביבה. 

       
הצעות לסדר-היום
ועידת ישראל לעסקים ופרסום דוח העוני האלטרנטיבי

היו"ר חמי דורון:
       
       אנחנו עוברים להצעות לסדר-היום מס' 5086, 5130, 5134, 5138, 5148, 5150, 5164, 5167 ו-5177: ועידת ישראל לעסקים ופרסום דוח העוני האלטרנטיבי. יפתח חבר הכנסת אלי בן-מנחם, אחריו - חבר הכנסת ניסן סלומינסקי, אחריו - חבר הכנסת יצחק כהן, ואחריו - חבר הכנסת בנימין אלון. 

אלי בן-מנחם (העבודה-מימד):
       
       אדוני היושב-ראש, חברי חברי הכנסת, כל שנה, זו הפעם העשירית ברציפות, נפגשים אנשי עסקים בכירים עם פוליטיקאים בכירים ומגלים לאומה את דעתם הנשגבת על המצב הכלכלי במדינת ישראל. במסגרת זו הם גם פועלים לעיצוב המדיניות הכלכלית הרצויה למדינת ישראל. 
       
       מעניין, אדוני היושב-ראש, שמעולם הם לא דנו במפגשים היוקרתיים האלה בפערים החברתיים. הם לא דנו, למשל, ב-652,000 הילדים במדינת ישראל שחיים מתחת לקו העוני, במיליון ו-427,000 אזרחי מדינת ישראל שחיים מתחת לקו העוני, באותם עשרות אלפי קשישים שחיים מתחת לקו העוני, בשחיקת השכר ובפגיעה בתנאי העובדים במדינת ישראל. 
       
       הם גם לא דנו ב-5,000 ההומלסים הישנים ברחובות תל-אביב. דווקא בשבוע הזה, שבוע חנוכה, כשהוועידה הזאת מתכנסת בתל-אביב, בית-המשפט העליון, לצערי, הוציא צו פינוי למחוסרי הדיור ב"כיכר הלחם", שגרים פה ליד הכנסת, משום שאינם יכולים להגיע לבית משלהם. לפחות היה משאיר פתרון לאותם אנשים; בלי פתרון - צו פינוי - האנשים האלה יהיו ברחוב. מצד שני, מראים את ועידת העסקים במלונות היוקרתיים. 
       
       הם לא דנים, למשל, בפגיעה בחינוך הממלכתי, ברווחה, בשירותי הבריאות. הם לא דנים ברווחי הבנקים חסרי הפרופורציה לכל משק תקין ובשאר התחלואים שמייצרת מדיניותו של שר האוצר.
       
       אדוני היושב-ראש, חברי חברי הכנסת, כדאי להזכיר שבארגנטינה, למשל, מפגשים דומים של בעלי הון עם כלכלנים מכובדים ופוליטיקאים הביאו להרס מוחלט של הכלכלה והחברה. זה קרה בארגנטינה. 
       
       מול הוועידה של המכובדים, מקיימים הארגונים החברתיים ועידה מקבילה, בתל-אביב, ועידת העשוקים הם קוראים לה. שר האוצר אינו מבקר בוועידה הממוקמת מעבר לכביש. למה? כי מעניינו העשירים ולא העניים, ולא החלשים, ולא המקופחים. רבים מדברים על הקשר בין הון לשלטון, אני עוד לא שמעתי על הקשר בין שלטון לעוני. 
       
       אדוני היושב-ראש, יושב-ראש ההסתדרות, חברי חבר הכנסת עמיר פרץ, פועל רבות כדי להגיע להסדרים במגוון תחומים, בהסכמה של הממשלה, המעסיקים והעובדים. אני, כמי שהיה יושב-ראש  ועד עובדי "אל על" שנים רבות, יודע עד כמה משימה זו קשה. הבעיה היא, שחלק מחברי הממשלה הזאת מסרבים להגיע להסכמות, מסרבים לראות את החברה הישראלית בראייה כוללת ומתעקשים על קפיטליזם דורסני ותאצ'ריזם אלים, שרומס כל מה שנקרה בדרכו. למה? אולי מפני שהם להוטים להעשיר את בעלי ההון, אפילו עוד יותר ממה שבעלי ההון מעוניינים להתעשר במדינה. ואולי מפני שפקידי האוצר הבכירים יודעים שקרוב היום שיעברו לעבוד בבנק זה או בנק אחר עם משכורת מנופחת ושמנה. לכן הם מצווים כבר היום להילחם כנגד כל גילוי של סולידריות חברתית, התאגדות עובדים או שמירה על זכויותיהם.
       
       אני קורא היום לאלו שקוראים לעצמם ראשי המשק לשנות את סדר-היום של הוועידה הבאה; שיזמינו להרצות בוועידה הבאה לא רק פוליטיקאים ואנשי עסקים, אלא גם אזרחים שנפגעו מן האבטלה, אמהות חד-הוריות, אנשים עובדים שלא מצליחים לספק לילדיהם חינוך מינימלי, קשישים שאין להם כסף לתרופות ועולים חדשים; שיזמינו, למשל, את ישראל טויטו מהמאהל כאן, שידבר קצת בשפת העם ויקשיבו לו - שישמעו מה יש להם לומר ואולי ילמדו קצת יותר על המצב של המשק הישראלי. 
       
       לגבי המדיניות הכלכלית של הממשלה הזאת, אין ספק שניאלץ להיאבק בה עד חורמה ולשנותה מן היסוד. 
       
       לסיכום, אדוני היושב-ראש, אני עדיין אופטימי ומאמין שבכוחות משותפים נצליח לעשות זאת ולהביא לחברה שוויונית יותר וצודקת יותר, שבה לא יהיו יותר ילדים רעבים במדינת ישראל. תודה. 

היו"ר חמי דורון:
       
       תודה רבה. רק לא ברור לי איך תיאבקו בזה מבפנים, זה יהיה מעניין. 
       
       חבר הכנסת ניסן סלומינסקי, בבקשה. 
 
עסאם מח'ול (חד"ש-תע"ל):
       
       אין שר שיענה? 
       
אלי בן-מנחם (העבודה-מימד):
       
       הם בוועידת העסקים. 
       
ניסן סלומינסקי (מפד"ל):
       
       רוב השרים עשוקים. 

היו"ר חמי דורון:
       
       אנחנו נקווה שיעלה השר, או לפחות נציג של הממשלה. חבר הכנסת סלומינסקי, בבקשה. 

ניסן סלומינסקי (מפד"ל):
       
       אין כאן בכלל קואליציה. אה, יהדות התורה, יש קואליציה. 

היו"ר חמי דורון:
       
       חבר הכנסת אייכלר הוא בקואליציה. וחבר הכנסת בן-מנחם הוא כבר חצי קואליציה. 

ניסן סלומינסקי (מפד"ל):
       
       אדוני היושב-ראש וחברי חברי הכנסת, האופוזיציה ונציג הקואליציה, הרב אייכלר - -

ישראל אייכלר (יהדות התורה):
       
       אני מוחה. 

היו"ר חמי דורון:
       
       אדוני יכול רק למחוא כפיים אחרי 290 מיליון שקל. זה הדבר היחיד. 

ניסן סלומינסקי (מפד"ל):
       
       לא שייך. 

ישראל אייכלר (יהדות התורה):
       
       264 מיליארד, זה התקציב. 
       
היו"ר חמי דורון:
       
       זה אתה תקבל, אין לי ספק. 
       
ניסן סלומינסקי (מפד"ל):
       
       - - ועידת ישראל לעסקים, מתכנסים אנשי עסקים עם אנשי ממשל, אנשי  כלכלה, כדי לדבר על התוכניות הכלכליות של המדינה, וזה בסדר גמור; מה רע בזה, למה לא? נכון שיש אנשים שמרגישים את עצמם נפגעים מהתוכניות של המדינה, מהתוכניות של הממשלה. הם לא נפגעים מאנשי עסקים, כי בסך הכול, כל איש עסקים, אם יצליח ויפתח עוד מפעלים, יהיו יותר מקומות עבודה. אבל זכותם, אם הם מרגישים שהם נפגעים ממדיניות הממשלה, זכותם להפגין. אני לא יודע למה הם צריכים להפגין שם. הם צריכים להפגין פה, מול הכנסת, מול משרדי הממשלה, זה המקום המתאים. מה זה שייך לוועידת ישראל לעסקים? 
       
       השאלה הזאת הטרידה אותי, מה עושים שם אותם אלה שכביכול קוראים להם עשוקים ומה ההרכב שלהם? אמרתי, נבדוק את העניין. והנה, פלאי פלאים, גיליתי את הסוד הגדול והנורא, והסוד הגדול והנורא הוא מי שעומד מאחורי הארגון של ההפגנה הזאת - לא פחות ולא יותר מאשר אגף המשימות של התנועה הקיבוצית בראשות יואל מהרשק. התנועה הקיבוצית, יואל מהרשק, שאנחנו מכירים אותו, יהודי חשוב, אגף המשימות, הוא עומד מאחורי זה. יכול להיות שחלק גדול מהעשוקים אולי היה צריך להפגין מול הקיבוצים - - - 
       
היו"ר חמי דורון:
       
       לא. הקיבוצים, אם אתה זוכר, הם חלק מפושטי היד הרציניים במדינת ישראל. 

אלי בן-מנחם (העבודה-מימד):
       
       הוא גיבור ישראל. 

ניסן סלומינסקי (מפד"ל):
       
       עדיין. תאמין לי, ברוך השם. הוא האיש שמארגן את זה. רק שנבין את ההקשרים, האגף הזה הביע תמיכה פומבית בהסכמי ז'נבה. הוא זה שדחף את ויקי קנפו בנושא של חד-הוריות, גם עזר לה להיות שותפה לאלה שנסעו לז'נבה. אני אקרא לכם מה הוא כותב בעיתון "הקיבוץ". ראיינו אותו ושאלו אותו - - - 
       
עסאם מח'ול (חד"ש-תע"ל):

       
       תגיד לנו, כמה כסף נזרק  לפח האשפה של ההתנחלויות?  
       
ניסן סלומינסקי (מפד"ל):
     
	כששאלו אותו מה הקשר של האגף הזה, של המשימות של הקיבוץ לנושא של חד-הוריות וכל הדברים האלה, התשובות שלו היו מאוד משונות. בקיצור, הם רצים להילחם על משהו ומנצלים את כל הדברים האלה. שיתוף הפעולה שלהם עם ההסתדרות עדיין קל. עובדה, בפועל, בשטח - הוא הודיע שבועיים לפני כן שהוא יביא 2,000 איש להפגין מול הוועידה הזאת. בפועל היו 500 איש, אני חושב. כך נמסר לי, שלא היו שם נציגים של ההסתדרות. זו לא היתה הפגנה של העשוקים, זו היתה הפגנה פוליטית של מישהו שיש לו מגמות פוליטיות ברורות, דווקא מהקיבוץ שמארגן את זה. צריכים פשוט להבין מה קרה ולפי זה להתייחס. תודה.

היו"ר חמי דורון:
       
       חבר הכנסת סלומינסקי, תודה רבה לך. חבר הכנסת יצחק כהן, בבקשה. אחריו - חבר הכנסת בנימין אלון, אחריו - חבר הכנסת ישראל אייכלר, אחריו - חבר הכנסת ואסל טאהא, ואחריו - חבר הכנסת אהוד רצאבי.
       
יצחק כהן (ש"ס):
       
       אדוני היושב-ראש, חברי, חברי הכנסת, אני לא יודע מי נתן את הכותרת להצעות לסדר-היום, כי אני לא מבין מה הקשר בין ועידת העסקים, שצריך לברך עליה ולעודד אותה ואדרבה, כמה שיותר כאלה ועידות לעסקים, שיזמים מהארץ ומחו"ל יבואו לארצנו וישקיעו בה, ויפתחו את התעשייה ויפתחו את ההיי-טק ויפתחו את העסקים בישראל. כמה שיותר, יותר מבורך, כי כל יזם כזה, כל איש עסקים כזה, גורר אחריו באופן ישיר מאות מועסקים ובאופן עקיף אלפי מועסקים. כתוצאה מהפעילות הזאת הכנסת המדינה גדלה. לא זו הבעיה. להיפך, את החבורה הנפלאה הזאת, שהיא תוצר של השוק החופשי, צריך רק לעודד בכל דרך, מכיוון שהערך המוסף שלה לחברה בישראל, הערך המוסף שלהם להכנסות המדינה, שבאיזו דרך זה חוזר לחינוך, אמור בכל אופן לחזור לחינוך ולרווחה, הוא ערך מוסף נפלא. 
       
       אני לא יודע למה חיברו את זה לדוח העוני. דוח העוני לא קשור לוועידת העסקים שהתכנסה בתל-אביב. בהזדמנות זו צריך להודות לעיתון "גלובס" שעשה את העבודה הזאת. ועידת העסקים בדיוק באה כהיפוך של דוח העוני. ככל שיהיו יותר יזמים, יותר מפעלים, יותר עסקים, יותר מועסקים - -
       
עסאם מח'ול (חד"ש-תע"ל):
       
       כמה מתנות עוד תיתן לבעלי העסקים?

אלי בן-מנחם (העבודה-מימד):
       
       איציק כהן, אתה לא סגן שר האוצר עכשיו.
       
יצחק כהן (ש"ס):
       
       - - פחות מזה, אתה תבין עד הסוף, צריך להגיע לאוצר. חכה. רבותי, דוח העוני זו חרפה לא לאנשי העסקים. הם לא אשמים בזה. להיפך, הם לקחו עוד כמה מתוך הדוח הזה שלא נמצאים בדוח ומעסיקים אותם אצלם. דוח העוני זו חרפה - -

עסאם מח'ול (חד"ש-תע"ל):
       
       - - -

יצחק כהן (ש"ס):
       
       - -  לממשלת ישראל. איך ממשלה לא לוקחת אחריות, חברי עסאם, לא לוקחת אחריות על יותר מ-21.7% מהאוכלוסייה שלה? למעלה ממיליון וחצי איש מתחת לקו העוני. בחורף הקר הזה אין להם אפילו שמיכה אחת לכסות בה ילד קטן, אין להם פת להאכיל בה את ילדיהם, שלא לדבר עליהם עצמם. ממשלה שלא לוקחת אחריות על 670,000 ילדים מתחת לקו העוני, זו הבעיה האמיתית. לא ועידת ישראל לעסקים. את ועידת ישראל לעסקים צריך לעודד. שירבו כמותה בישראל. אדרבה. אולי לא נהיה תלויים בממשלה, אבל דוח העוני הוא דגל שחור מעל ראשם של חברי הממשלה הזאת. לא יכול להיות ואף פעם לא היה, ואני מקווה שגם לא יהיה, שהממשלה לא לוקחת אחריות על החברה. הממשלה לא לוקחת אחריות על הנוער, על הילדים. לא יכול להיות דבר כזה. אין כזאת מציאות. זה הופך את הממשלה ללא לגיטימית. זה דבר שיפורר את החברה בישראל. זה הרבה יותר מסוכן מהבעיות הביטחוניות שלה.
       
היו"ר מיכאל נודלמן:
       
       נא לסיים.
       
יצחק כהן (ש"ס):
       
       אני מסיים. מורי ורבותי, הבה נפריד בין שני חלקי הכותרת. דוח העוני הוא דגל שחור מעל ראשיהם של כל חברי הממשלה הזאת. ועידת ישראל לעסקים היא דבר מבורך, שצריך לעודד אותו, ואדרבה, שירבו כמותה בישראל. תודה רבה.


היו"ר מיכאל נודלמן:
       
       תודה. חבר הכנסת בני אלון, בבקשה.
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, אני אינני יודע מי קבע באמת את הנושא וחיבר את ועידת ישראל לעסקים עם דוח העוני האלטרנטיבי, אבל אני חושב שהדברים קשורים בצורה מהותית. אלו לא דברים שונים זה מזה. ברור שעסקים הם לא נגד טיפול בעוני, וטיפול בעוני הוא לא נגד צמיחה כלכלית. אבל הבעיה הקשה שלנו היא שאנחנו - אני מתכוון לכנסת ואחר כך לממשלה - מתייחסים לנושא הזה של עוני בצורה פופוליסטית. מגישים דוחות, מוחים, מפגינים. לא דורשים מן הממשלה את מה שנגיד בנק ישראל דרש ממנה, להציג תוכנית צמיחה ותוכנית כלכלית תוך כדי הצגת תוכנית לטיפול בעוני. זו היתה הדרישה של נגיד בנק ישראל וזו הדרישה הנכונה, שכולנו אמורים להציב בפני הממשלה. אני הייתי נוכח בממשלה כשהוא אמר את הדברים. הגישה הפופוליסטית של שר האוצר, שמגיב וטוען והודף טענות ב"שיחפשו עבודה", נובעת מאי-התייחסות שיטתית לעניין העוני והעניין החברתי כאל חלק מתהליך השיקום הכלכלי והצמיחה. 
       
       כשאתה מדבר על העוני בתוך תוכנית כלכלית, אתה לא יכול להיות פופוליסט. אתה חייב למדר את המגזרים שעליהם מדובר, אם העולים מאתיופיה, אם המגזר החרדי, אם המגזר הערבי. אתה ממדר את הקבוצות ובודק בכל מקום מה גורם לעוני, ואז נותן תרופה. וכשאתה מציג תוכנית כלכלית שכוללת צמיחה שמדברת על השקעות תשתית של טווח ארבע, חמש שנים, עד שיראו מזה פרי, אתה לא אומר שבינתיים הפציינט ימות והעיקר שהניתוח יצליח. אתה אומר: בינתיים, במקביל, אני מעודד עסקים קטנים, אני מעודד טיפול נקודתי בכיסי אבטלה. כך מציגים תוכנית כלכלית, בלי להיכנס לכל הוויכוחים שהם כבר פאסה, בין קומוניסטים לקפיטליסטים. את מי זה מעניין כל השטויות האלה? זה חלף מהעולם. עדיין יש פה, בכנסת, שמורת טבע מגוחכת של מפלגה קומוניסטית, אבל אני חושב שהם היחידים שנשארו - -
       
עסאם מח'ול (חד"ש-תע"ל):
       
       עוד תשמע - - -
       
בנימין אלון (האיחוד הלאומי - ישראל ביתנו):
       
       - - בעולם כולו, וצריך דווקא לשמור אתכם, עסאם מח'ול. חסוך שלא יחסר, כי אתם באמת שמורת טבע מיוחדת. אני חושב שצריך גם לייצא אתכם לכל העולם למסע הופעות עם הפאתוס והנאומים שלכם. ממש קרל מרקס מת, אבל הוא עדיין חי כאן.
       
היו"ר חמי דורון:
       
       גם בקובה יש.
       
בנימין אלון (האיחוד הלאומי - ישראל ביתנו):
       
       אה, לא ידעתי. אז אפשר לעשות רוטציה. אתם וקובה ביחד מדי פעם תופיעו. גם בצפון-קוריאה אני מבין שיש.
       
עסאם מח'ול (חד"ש-תע"ל):
       
       על מה אתה מדבר? 

בנימין אלון (האיחוד הלאומי - ישראל ביתנו):
       
       אדוני היושב-ראש, אם נשתדל לעזור באמת לעניים בצורה כנה ולא מתנשאת ולא פופוליסטית, נדרוש אנחנו כולנו, כל חברי הכנסת מימין ומשמאל, ימין כלכלי ושמאל כלכלי, ימין חברתי ושמאל חברתי, נדרוש מהממשלה את מה שדרש נגיד בנק ישראל בראייה כלכלית: את מציגה תוכנית עם יעדים של צמיחה? תני תוכנית לטיפול בעוני ולשיקום חברתי באותה הצגת תוכנית כלכלית. זאת הדרישה. זה לא נעשה, ולכן, בפער הזמן עד שתצליח תוכנית הצמיחה, אנחנו נסבול.
       
       ובזה אסיים. כשמצרפים את החילופים הפוליטיים שקורים במדינה שלנו, כשהיום יש ממשלת מיעוט של 40 חברי כנסת ויכול להיות שכל התוכנית מתבססת על לפחות שלוש שנים, יכול להיות שבאמת הכול הולך בסוף, ואז באמת הפציינט יכול למות. לכן, אני חושב שחובתנו לדאוג תמיד להצגת תוכנית כלכלית-חברתית בראייה הוליסטית ובזה נעשה את שלנו. תודה.
       
עסאם מח'ול (חד"ש-תע"ל):
       
       גם היטלר עלה בגלל - - - פאשיסטים ועסקים תמיד הלכו ביחד.
       
היו"ר מיכאל נודלמן:
       
       תודה. חבר הכנסת ישראל אייכלר, בבקשה.
       
       ועדת האתיקה ביקשה שלא להשתמש במלה "פאשיסטים" בכנסת. אתה קראת את החלטת ועדת האתיקה? הם ביקשו להשתמש כמה שפחות במלה "פאשיסט".
       
ישראל אייכלר (יהדות התורה):
       
       להזכירך, חבר הכנסת מח'ול, המפלגה הנאצית היתה נציונל-סוציאליסטית. היא לא היתה עסקית כמו שאתה אומר.

עסאם מח'ול (חד"ש-תע"ל):
       
       בדמגוגיה שלה היא השתמשה במי שרצה לשווק את עצמו - - -
       
ישראל אייכלר (יהדות התורה):
       
       אז תעזוב את העסקים. מה אתה רוצה מהעסקים? לא אנשי העסקים היו פאשיסטים. זה לא הולך ביחד.
       
עסאם מח'ול (חד"ש-תע"ל):
       
       אני לא אמרתי שאנשי העסקים הם פאשיסטים. אני ציינתי עובדה היסטורית. כשהמפלגה הנאצית עלתה לשלטון היא קיבלה 5% מהרווחים של כל מפעל בגרמניה.
       
ישראל אייכלר (יהדות התורה):
       
       אז היא היתה סוציאליסטית.
       
       אדוני היושב-ראש, חברי הכנסת, כשאנחנו מדברים על השילוב הזה בין ועידת העסקים לזעקת העשוקים. לא צריך לחבר בין שני הדברים האלה. אנשי עסקים שמרוויחים את לחמם ביושר יבורכו והם החמצן של הכלכלה וצריך לפרגן להם. אנחנו לא בונים עולם חדש של סוציאליזם שבו עניים ועשירים יהיו שניהם באדמה, כפי שהיה בברית-המועצות. תמיד צריכים להיות אנשים שנותנים ותמיד יש אנשים שצריכים לקבל, משום שהם חולים ונכים, זקנים וילדים. כך בנוי העולם, "אפס כי לא יחדל אביון מקרב הארץ", וצריך לבקש מעשירים שיתרמו לעניים ולכן יש מסים. 
       
       מה שעושה הממשלה הזאת, ולא רק האחרונה ממש, שאותם מיליארדים שגזלו מן העניים, מן החולים, מן הנכים, מן העובדים הקטנים שמרוויחים בקושי שכר מינימום, העבירו לחברות ענק בהנחות של מיליארדים במסים על רווחי הון וספקולציות, ולא רק לתעשייה שמפרנסת הרבה אנשים. על זה אנחנו צריכים לזעוק. 
       
       ואם חבר הכנסת סלומינסקי הזכיר פה שהתנועה הקיבוצית היא שארגנה את ועידת העשוקים וכל ההפגנות, במקום שהעניים עצמם יהיו אלה שעושים את זה, זו תעודת עניות לחברה. זו לא טענה לקיבוצים. הם עשו דבר טוב. היו צריכים לעשות את זה האזרחים עצמם. 
       
       אני לא יודע למה חבר הכנסת מח'ול טען נגד סלומינסקי על המתנחלים וההתנחלויות. הרי לשיטתך, הקיבוצים הם ההתנחלויות של 1948 וההתנחלויות הן הקיבוצים של 1967. לא, אני פשוט לא מבין מה ההבדל בין מתנחלים אלה למתנחלים אחרים.
       
עסאם מח'ול (חד"ש-תע"ל):
       
       אל תדבר בשמי. את שיטתי אני אגיד. אל תחפה על המתנחלים על-ידי הקיבוצים.
       
ישראל אייכלר (יהדות התורה):
       
       לא, אני לא מחפה על אף אחד. אבל אתה היסטוריון ואתה מדבר תמיד על היסטוריה. ההיסטוריה היא שהקיבוצים הם ההתנחלויות של 1948, וההתנחלויות הן היישובים של 1967.
       
עסאם מח'ול (חד"ש-תע"ל):
       
- - -
       
ישראל אייכלר (יהדות התורה):
       
       אני רוצה לגעת בנקודה הזאת, שהממשלה, אם היא רוצה לוותר על מסים, קודם כול צריכה לוותר על מסים לאדם העובד, שהוא במעמד הבינוני ומטה, או שלא תשחרר חברות ענק ספקולטיביות בהנחות של מיליארדים. מה שעשתה הממשלה הזאת, וזה הפשע הגדול שלה, שמצד אחד היא העשירה את הספקולנטים, וזה נניח בסדר, אבל מצד שני היא הכבידה את ידה על אנשים שמרוויחים מעט ועוד יותר הכבידה את ידה על אלה שלא יכולים להרוויח. זה ילדים וזה זקנים וזה נכים וזה חולים. 
       
       אני לא מכניס את תלמידי הישיבות לעניין, כי תלמידי הישיבות הם בדיוק כמו האוניברסיטאות ופרופסורים הם בדיוק כמו לומדי התורה, הרבנים ואלה שעוסקים בתרבות. אם המדינה תחליט, ואני אתמוך בזה, שהמדינה עוסקת אומנם בחינוך אבל לא מסבסדת תרבות, אני אוותר על כל תקציבי התרבות החרדית, ובלבד שגם התרבות האחרת תהיה תרבות פרטית ואנשי עסקים הם אלה שיסבסדו את זה וייתנו חסויות וירוויחו מפרסומות. אפשר לשחרר מיליארדים מתקציב המדינה בדרך הזאת של ביטול תקציבי התרבות של המדינה. 
       
       אבל, אי-אפשר לשחרר את המדינה מתקציבי בריאות, מתקציבי רווחה, מתקציבי חינוך, מתקציבי ביטחון ומתקציבים שהם מחויבים בהם. ופה, הממשלה קיצצה. היא עשתה ממש הפוך ממה שרוצים. 
       
       אני לא מאמין גדול שהממשלה החדשה תחולל מהפכות, ואיך אומרים ביידיש? אינשאללה. אם מפלגת העבודה תיכנס, אני מאוד מבקש שלפני שהם יתווכחו על איזה שר יקבל מי, ישנו את תקציב המדינה יותר לתקציבי רווחה. ואם אנחנו ניכנס בעזרת השם, גם אנחנו נעמוד על זה שהמדינה צריכה לעזור לעניים, לחולים, לזקנים ולילדים, ואחרי זה, אם יישאר כסף, גם לסבסד את עסקי ההון בבורסה. תודה רבה.

היו"ר מיכאל נודלמן:
       
       תודה. חבר הכנסת ואסל טאהא.

ואסל טאהא (בל"ד):
       
       אדוני היושב-ראש, חברי הכנסת, בצורה כמעט אירונית פורסם דוח העוני האלטרנטיבי של עמותת "לתת" בסמוך למועד התכנסות הוועידה הישראלית לעסקים. שם ישבו כל אותם ראשי המשק הישראלי מתפארים בהישגיהם, ולאף אחד אין מושג למי הם תורמים, תוך התעלמות בוטה וקורעת לב מהמפגינים בחניון הסמוך מטעם ארגונים חברתיים ותנועות נוער, שמחו וזעקו את זעקתם של אנשים שהקול שלהם חלש מלהישמע.
       
        אדוני היושב-ראש, לאנשי הוועידה יש תוכנית מגובשת. יש להם חזון. יש להם הכלים להגשים אותו. הם בטוחים כי הדרך שבה צועדים נתניהו וחבריו היא טובה. היא אכן טובה בשבילם. היא אשר תבצע את מאווייהם. היא תגשים את החזון שלהם. הם בטוחים כי היא תביא לצמיחה של הרווחים שלהם, של ההון שלהם, והם מוכנים לעשות הכול כדי להגיע לשם, גם אם זה כולל קיצוץ בתשלומי העברה, הפרטת המשק בצורה פראית, וכך לאלץ אנשים לצאת לעבודה שאינה. 
       
       הם רוצים לאלץ את האנשים לצאת לעבודה שלא נמצאת. אין מקומות עבודה. לא משקיעים, לא יוזמים על מנת ליצור מקומות עבודה. כשרוצים מקומות עבודה, הם משקיעים בתשתיות, משקיעים בחינוך, בתעשייה. יוצרים בתחומים האלה את מקומות העבודה שאליה הם דוחפים את העובדים שמגרשים אותם, שמפטרים אותם, שזורקים אותם למעגלי האבטלה.
       
       אדוני היושב-ראש, הביקוש למזון בעמותות בשנת 2003 עלה ב-10%, מ-37% ל-46%. הדבר נובע מהצטרפותם של מגזרים חדשים למעגל העוני והנזקקים. מאות אלפים היום, יותר ממיליון איש נזקקים, עניים, חסרה להם פת לחם, נאבקים לשרוד בחיים הקשים האלה. לא רק משכבות העוני, שכבר העוני התמסד אצלם, מבקשים את המזון. 11% מהמעמד הבינוני הצטרפו לנזקקים והתחילו גם הם לבקש את המזון מהעמותות האלה. את האחוז הזה לא ראינו בדוח של 2002. 
       
       אדוני היושב-ראש, מספר האנשים הצעירים, ששיעורם כמעט הוכפל, מ-8% ל-15%; המובטלים, ששיעורם צמח מ-10% ל-26%, ועוד ועוד, מיתוספים למעגלי האבטלה והעוני. 
       
       אדוני היושב-ראש, כאשר ישראל נמצאת במקום השני בעולם, אחרי רוסיה, בשיעור העוני – רוסיה 20%, כאן בישראל 18% - אי-אפשר לדבר על עידן של צמיחה ועל עידן של ועידת עסקים שרק משרתת את העשירים ואת ההון בישראל. 
       
       יש צורך, אדוני היושב-ראש, חברי הכנסת, להקים ועידת חירום - - 
       
היו"ר מיכאל נודלמן:
       
       לסיים בבקשה. 
       
ואסל טאהא (בל"ד):
       
       - - שתבחן באמת – וזו הפעם הראשונה שאני רוצה להסכים עם בני אלון, שביקש חקירה של העוני בסקטורים השונים. יש צורך לחקור את העוני בסקטור הערבי. שם יש מבנה של עוני, ויש יד מכוונת, שהעוני הזה ימוסד בסקטור הערבי. יש צורך גם לחקור את העוני בסקטור החרדי - - -
       
היו"ר מיכאל נודלמן:
       
       חבר הכנסת טאהא. 
       
ואסל טאהא (בל"ד):
       
       - - - בסקטורים שונים. 
       
היו"ר מיכאל נודלמן:
       
       חבר הכנסת - - -
       
ואסל טאהא (בל"ד):
       
       יש צורך להילחם בוועידת חירום - - 
       
היו"ר מיכאל נודלמן:
       
       חבר הכנסת טאהא, אתה לא שומע?
       
ואסל טאהא (בל"ד):
       
       - - לטיפול בעוני. תודה. 
       
היו"ר מיכאל נודלמן:
       
       אה. תודה רבה. אני רציתי להגיד שזה נושא מאוד חשוב, אבל לא צריך לעבור את הזמן. יש זמן מוגבל ואנחנו צריכים כולנו לעמוד בזה. חבר הכנסת אהוד רצאבי, בבקשה. 
       
אהוד רצאבי (שינוי):
       
       אדוני היושב-ראש, חברי הכנסת, יצא לי לעבור כרגע ליד שולחן הממשלה. כל כך הרבה מסכי מחשב כבויים יש שם.
       
       אני לא רוצה לדבר על העוני. על זה דיברו הנואמים לפני. אני גם לא רוצה לדבר על העשירים, אנחנו לא צריכים לדאוג להם. ועידת העסקים שנסגרה באמצע השבוע, ביום שני, נדמה לי, כללה באמת את שמנה וסולתה של הכלכלה הישראלית. הייתי שם במוצאי-שבת. היו שם נציגי ממשלה שהיו מבוסמים מהצלחתה של הממשלה, מבוסמים מהצמיחה הצפויה ומהצמיחה שהיתה, כולם תקווה שהכול יהיה רק יותר טוב. אבל, על דבר אחד הם לא דיברו - על מעמד הביניים, ועל זה בדיוק אני רוצה לדבר. 
       
       כל כלכלה, כל משק חייב שיהיה לו מעמד ביניים יציב ואיתן. מעמד הביניים – שזה גם אנחנו פה, לפי המשכורות שאנחנו מרוויחים - הוא עמוד השדרה שמייצב את כל הכלכלה סביבו. מעמד הביניים הוא נושא הנטל הגדול ביותר של המסים, הוא נושא הנטל הגדול ביותר של שירות המילואים – אלה מאתנו שעושים מילואים - הוא נושא הנטל של כל הכלכלה הישראלית על כתפיו. 
       
       זה נכון שללא מעמד העשירים, נקרא לזה, יהיו פחות מקומות עבודה, זה נכון שהסקטור של העניים לא תורם לכלכלה הישראלית – באופן ישיר, כמובן, לזה אני מתכוון - אבל עדיין את מעמד הביניים אנחנו מזניחים. בשנים 1998–2002 ירד שיעור מעמד הביניים ב-15%. מעמד הביניים הולך ומצטמצם וזולג לכיוונו של המעמד העני. 
       
       העניים והעשירים לא באמת משלמים מס בישראל. העניים -  מכיוון שהם לא מגיעים לסף המס, והעשירים – ספק אם בכלל משלמים מס בישראל עם כל תכנוני המס האגרסיביים שניתן לעשות. נטל המס שמעמד הביניים משלם מגיע ל-63%-64% מכלל ההכנסה, וכאשר הרפורמה במסים תושלם, בשנת 2005, נטל המס השולי הישיר יגיע רק ל-49%, מכיוון שהביטוח הלאומי למעשה מסתיים בסביבות ה-35,000 שקלים. מעבר לזה, מי שמרוויח, ישלם רק מס שולי של 49%. אני לא נגד זה, דרך אגב, אבל אני כן נגד מצב שבו אין תוכנית ברורה להגנה על מעמד הביניים.
       
       בתוכנית הכלכלית לשנת 2005 אנחנו רואים גזירות שרק יכבידו על מעמד הביניים. למשל, ביטול נקודת זיכוי בגין בן-זוג שאינו עובד; למשל, ביטול ההכרה במס תשומות בגין רכב מסחרי, לאותו סקטור שמשתמש ב"פיאט קנגו" כזה קטן שהוא צריך אותו לצורכי עבודה; ההחלטה שוב לעקר את התוכנית לחישוב מס נפרד, אותו "חוק פורז" שאנחנו מכירים, לבני-זוג שעובדים בעסק משותף; הקמת קופת-חולים חמישית שתהיה מיועדת אך ורק לעשירים, כיוון שהיא תהיה קופת-חולים שתעבוד על בסיס רווח; העלאת שכר הלימוד לסטודנטים – מה קרה? אנחנו לא רוצים סטודנטים עוד? הרי יש קורלציה בין השכלה ובין יכולת השתכרות; ימי פגיעה למעבידים - הביטוח הלאומי משתתף היום בתשעה ימים, היום רוצים שזה יעלה ל-25 או 21 ימי עבודה. עד כמה מעביד יכול לספוג בעצמו את מחלתו של העובד שלו? כל הדבר הזה, כל הגזירות – אה, וכמובן, אני שכחתי - ביטול הפטור ממס על פיצויי פיטורין. גם זו תוכנית אווילית שתשחק עוד יותר את אלה שחסכו לימים שחס ושלום הם יפוטרו מהעבודה, או לחלופין יגיעו לגיל הפנסיה שלהם ויוכלו להשתמש בכספים שחסכו במשך שנות עבודתם. 
       
	אני כבר מסיים. מה צריך לעשות? דמי אבטלה לעצמאים. יש הצעות חוק פרטיות מפה ועד הודעה חדשה. אף אחד לא מיישם את זה. יש כרגע ועדה של הביטוח הלאומי שדנה בזה. אני מקווה מאוד שזה ייושם, אבל זה בוודאי ייקח להם כמה שנים. מס הכנסה שלילי שיהווה תמריץ ליציאה לעבודה לאנשים שלא מגיעים לסף מס; השלמת מהלך החישוב הנפרד לבני-זוג בעסק משותף; הכרה בהוצאות יציאה לעבודה; הקלות בארנונה לבתי-עסק שנמצאים – קחו את הסוחרים של אזור דרום תל-אביב, אותם אני מכיר אישית; מיסוי של עסקים קטנים על-פי מחזור - הצהרה שיצאה מפיו של איתן רוב, לצערי הרב, לא נמצאת בספר החוקים המוצע לשנת 2005. ויש עוד הרבה מאוד רעיונות אחרים כיצד ניתן לעזור למעמד הביניים. הם אלה שבאמת ייצרו צמיחה במשק. תודה רבה.
       
היו"ר מיכאל נודלמן:
       
       תודה. חברי הכנסת, אין תשובה של שר. אנחנו עוברים להצעות אחרות. חבר הכנסת עסאם מח'ול, בבקשה. 
       
עסאם מח'ול (חד"ש-תע"ל):
       
       אדוני היושב-ראש, היה כאן דבר מאוד מעניין במתקפה שניהלו בני אלון וחבר הכנסת סלומינסקי על העשוקים דווקא, על אלה שבאו להפגין נגד המדיניות הכלכלית וסדר העדיפויות שלה. אני התייחסתי כאן – דיברו על הון ושלטון. אנחנו יכולים לדבר על עניים ומתנחלים, למשל. סיבה ותוצאה. אנחנו יכולים לדבר על עסקים, עשוקים ומתנחלים. העסקים והמתנחלים ילכו ביחד. 
       
       אני התייחסתי לעניין של הפאשיזם, אדוני, לא כדי לקלל. אני מדבר על תופעה שמוגדרת בצורה מדעית כתופעה מעמדית. הפאשיזם תמיד היה תוצר של התחברות הימין הקיצוני עם בעלי ההון, ובשירות בעלי ההון הוא רמס את הדמוקרטיה ואיים עליה. אני חושב שאנחנו עומדים על סף הרמיסה של הדמוקרטיה לטובת בעלי ההון הגדול, בעזרתם ובשירותים שמגישים להם אותם אנשי ימין קיצוני שיושבים ומנהלים את המתקפה הברוטלית הזאת על העשוקים ועל העניים, כאן.  
       
היו"ר מיכאל נודלמן:
       
       תודה. חבר הכנסת גאלב מג'אדלה. דקה. ואני מבקש באמת הצעה, כי לא היה שר. אנחנו צריכים להחליט - - -
       
גאלב מג'אדלה (העבודה-מימד):
       
       אנחנו מציעים להעביר לוועדה, אדוני היושב-ראש. 
       
היו"ר מיכאל נודלמן:
       
       איך? איזו ועדה?
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, אני רוצה לומר שאין עתיד לעסקים בעידן של מובטלים ועניים. עסקים ללא צרכנים, עסקים עם מובטלים ועניים, הם עסקים ללא עתיד, אין להם שום עתיד. ולכן העסקים ובעלי העסקים צריכים לדאוג וצריכים שיהיה חשוב להם ובסדר העדיפויות שלהם שיהיו צרכנים לעסקים שלהם. כשיש לי שכן מובטל ועני, אני בבעיה. חברה לא שוויונית ולא צודקת, חברה שכולה נגועה, היא בבעיה. אני לא רואה סתירה, להיפך. אני חושב שבעלי העסקים צריכים לדאוג לכלל החברה, כדי שיהיו להם צרכנים וכדי שיהיה לעסקים שלהם עתיד. תודה רבה, אדוני.

היו"ר מיכאל נודלמן:
       
       תודה. חבר הכנסת נסים זאב – הצעה אחרת. בבקשה.
       
נסים זאב (ש"ס):
       
       אדוני היושב בראש, שר האוצר מתעתע השכם והערב בציבור, באזרחי ישראל, שאנחנו מדינה קפיטליסטית ולא סוציאליסטית, שאנחנו לא יכולים לתת מענקים לאין-ספור, לאין-סוף, ועכשיו אנחנו בצמיחה. 
       
       איזו צמיחה? אנחנו דואגים לכך שאותם עשירים ומיליונרים יקימו מפעלים, תעשיות רבות, ויהיה שוק עבודה פתוח. כמה אפשר לתעתע בציבור הזה? הלוא תסתכלו כמה בתי-עסק נסגרו רק בשנים האחרונות - 60,000 בתי-עסק קטנים. חבר הכנסת אהוד רצאבי דיבר על מעמד הביניים. נכון, מעמד הביניים קורס.
       
       דבר נוסף, כשמדברים עם בעלי עסקים, לאיפה כל ההון הולך? הכול מוברח ממדינת ישראל.  בארצות-הברית משאירים את ההון ופותחים עוד עסק ועוד עסק. מי שיש לו פה עסק והוא מצליח, בורח מפה. גם אם הוא נשאר, הוא מבריח את ההון שלו. לכן, אי-אפשר לבנות על אותם בעלי עסקים שרק מנצלים את המדינה הזאת, חולבים את המדינה הזאת, אבל בפועל את הכסף שלהם הם מבריחים ממדינת ישראל.
       
היו"ר מיכאל נודלמן:
       
       תודה. חבר הכנסת דהאמשה – הצעה אחרת. בבקשה.
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, הרי הסחף ברור, והסחף הוא בכל התחומים לכיוון השלילי. אם בעניין העוני - ופורסם עכשיו הדוח המקביל של העוני, הדוח האלטרנטיבי, והראה כמה חריפה בעיית העוני, והיא הולכת ונעשית חריפה עוד יותר - ואם הסחף אפילו ביוקרתה של הכנסת. במקום שהדברים ייחתכו פה ושר האוצר ידבר פה, הוא שוטח את המדיניות שלו בוועידת העסקים, בבתי-מלון ופה ושם. הפעם הגדיל לעשות ראש הממשלה עצמו. הוא הלך לכנס הזה של העסקים, ושם הוא התווה מדיניות ודרך. 
       
       אני חושב שדרכה של הממשלה הזאת ושל שר האוצר שלה - חייבים לשים לה קץ. לא יכול להיות שימשיכו להעשיר את העשירים ולרושש את העניים. המדיניות הזאת איננה ראויה ואיננה צריכה להימשך. תודה רבה.
       
היו"ר מיכאל נודלמן:
       
       תודה. חברי הכנסת, אני שואל: מה אתה מציע, חבר הכנסת?
       
אלי בן-מנחם (העבודה-מימד):
       
       דיון במליאה.
       
היו"ר מיכאל נודלמן:
       
       חבר הכנסת ניסן סלומינסקי – אינו נוכח; חבר הכנסת יצחק כהן – אינו נוכח; חבר הכנסת בנימין אלון – אינו נוכח; חבר הכנסת ישראל אייכלר – אינו נוכח. חבר הכנסת ואסל טאהא.
       
ואסל טאהא (בל"ד):
       
       מליאה.

היו"ר מיכאל נודלמן:
       
       חבר הכנסת רצאבי – אינו נוכח. יש רק הצעה אחת – דיון במליאה. 
       
       אנחנו עוברים להצבעה - למליאה או שזה יורד מסדר-היום. מי שנגד - זה להוריד מסדר-היום. ההצבעה התחילה.
       
       
הצבעה מס' 27
       
בעד ההצעה לכלול את הנושא בסדר-היום –  7
 בעד ההצעה שלא לכלול את הנושא בסדר-היום – 1
נמנעים – אין
ההצעה לכלול את הנושא שהעלו חברי הכנסת אלי בן-מנחם וואסל טאהא 
בסדר-היום של הכנסת נתקבלה.
       
היו"ר מיכאל נודלמן:
       
       שבעה חברי כנסת בעד, אחד נגד. אני קובע שהנושא יידון במליאה.

       
מסמכים שהונחו על שולחן הכנסת
       
היו"ר מיכאל נודלמן:
       
       הודעה לסגן מזכיר הכנסת.
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה היום על שולחן הכנסת הצעת תקציב המדינה לשנת 2005, עיקרי התקציב ותוכנית תקציב רב-שנתית. תודה.
       
היו"ר מיכאל נודלמן:
       
       תודה.

       
הצעות לסדר-היום
כוונת ה"חמאס" לקיים "הודנה"

היו"ר מיכאל נודלמן:
       
       חברי הכנסת, אנחנו עוברים להצעות לסדר-היום מס' 5098, 5110, 5113, 5119, 5133, 5147, 5149 ו-5175: כוונת ה"חמאס" לקיים "הודנה". הדובר הראשון הוא חבר הכנסת עסאם מח'ול. בבקשה.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, בקרב שני העמים, הישראלי והפלסטיני, יש חזית סירוב, יש כוחות שאפשר להגדיר אותם ככוחות סירוב. ההבדל העיקרי הוא, שבמדינת ישראל חזית הסירוב נמצאת בשלטון.
       
       אנחנו מדברים כרגע על מצב שבו חזית הסירוב הפלסטינית, שהיתה עד עכשיו חזית סירוב, מוכנה להגיע בתנאים הקיימים להפסקת אש ולהפסקת לוחמה. מעניין, אני חושב שממשלת ישראל תצטרך להסביר לציבור הישראלי, למה היא מתנגדת לתפוס את ההזדמנות הזאת ולהפסיק את שפיכות הדמים, כאופציה, כאפשרות, אפילו היא לזמן מוגדר.
       
       אנחנו מדברים על מצב כאילו חדש, ונוצרת אווירה כאילו או-טו-טו הולכים לתהליך שלום, הכול נפתר והכול יפה. אני מצטער שההערכה שלי היא, שאנחנו נמצאים היום הרבה יותר רחוק משלום צודק ממה שהיינו לפני הליכתו של ערפאת, לפני פטירתו של היושב-ראש ערפאת. אנחנו היום לא קרובים לפתרון אמת של הסכסוך הישראלי-הפלסטיני. בישראל יושבת ממשלה שאיננה מעוניינת בפתרון אמת של הסכסוך הישראלי-הפלסטיני. היא לא מעוניינת, והיא יודעת שהבוס בוושינגטון איננו מעוניין בשלב הזה בפתרון אמת של הסכסוך הישראלי-הפלסטיני.
       
       זאת האמת, ובדברים האלה לא צריך לתעתע בציבור ולא צריך ליצור אשליות שווא. אם אנחנו אמורים לקדם את התהליך המדיני, צריך ללחוץ על הממשלה הזאת ולהכריח אותה לקבל את היסודות שעל בסיסם אפשר לקדם תהליך שלום אמיתי באזור.
       
       ארצות-הברית אינה מעוניינת מכיוון שיש שתי תפיסות בסיסיות, והיא נתפסת בתפיסה האיומה ביותר. ממשל בוש רואה פתרון וכבר גמר אומר לראות את הפתרון של הסכסוך הישראלי-הפלסטיני בקונטקסט של המלחמה על הטרור או המלחמה נגד הטרור שהוא הכריז כאמתלה. לעומת זאת, יש עמדה אחרת, של האיחוד האירופי, שרואה שאי-פתרון הסכסוך הישראלי-הפלסטיני הוא מכשול בפני המלחמה נגד הטרור. לכן, ישראל עדיין נתפסת לאמירה שהסכסוך הזה הוא סכסוך עם הטרור. והתפיסה הזאת מנסה להוריד מסדר-היום את שאלות האמת: שאלת הכיבוש, שאלת הזכויות הלאומיות הלגיטימיות של העם הפלסטיני, זכותו של העם הפלסטיני להשתחרר מהכיבוש, להשתחרר מההתנחלויות ולסיים את המפעל האיום הזה, את הסרטן הזה של ההתנחלויות, שעד עכשיו הכשיל כל אופציה לשלום או לפתרון מדיני. אלה הדברים.
       
       אדוני היושב-ראש, אני רוצה רק להתייחס לדבריו של הנשיא בוש השבוע, שהמפתח להשגת הסדר ישראלי-פלסטיני הוא לא סיום הכיבוש, הוא לא סיום ההתנחלויות, אלא הוא טמון בדמוקרטיה הפלסטינית. זאת אומרת, הוא מתחמק מהעובדה ההיסטורית, שהמעורבות האמריקנית והכיבוש הישראלי הם המכשול הבסיסי בפני הדמוקרטיה הפלסטינית ובפני הדמוקרטיה במזרח התיכון, והוא אומר שאי-אפשר היום לדבר על לחץ על צד זה או אחר בענייני גבול או בענייני הורדת התנחלויות, כאילו שני הצדדים יש להם התנחלויות. הדרך הזאת כבר נוסתה ונכשלה. אין דרך אחרת, אין דרך אחרת אלא סיום הכיבוש, סיום מפעל ההתנחלויות, פירוק ההתנחלויות כולן, נסיגה לגבולות 4 ביולי 1967 והקמת מדינה פלסטינית עצמאית. תודה רבה לכם.
       
היו"ר מיכאל נודלמן:
       
       תודה. חבר הכנסת איתן כבל. חברים, אני עוד הפעם מזכיר, שהיום אנחנו עובדים עד 16:00 ואני מבקש לעמוד בזמן. שלוש דקות. אני לא יכול להיות רחמן.

איתן כבל (העבודה-מימד):
       
       אדוני היושב-ראש, חברי חברי הכנסת, אדוני סגן השר, אני באופן אישי אומר שכל פעם כשמישהו מדבר על רצון לשלום, אני רוצה להתייחס לדברים שלו כאילו באמת ובתמים כוונתו לשלום. אני אומר את זה למרות השנים הארוכות של היסטוריה קשה בינינו לבין שכנינו. כי לכולנו ברור שהסיטואציה שבה אנחנו נמצאים היא פשוט בלתי אפשרית, ובעיקר בשנים האחרונות של האינתיפאדה האחרונה, כשהשנאה והאיבה בינינו לבין הפלסטינים הגיעו לתהומות מאוד מאוד עמוקות, ולי זה מפריע. כי בסופו של עניין אני מאמין באמונה שלמה שיגיע הרגע הזה שבו תהיינה שתי מדינות לשני עמים. לא נוכל לעצור את זה, לא הפלסטינים ולא אנחנו; לא הקיצונים אצל הפלסטינים ולא הקיצונים בצד הישראלי, אצל ממשלת ישראל. כי אי-אפשר לעצור את זה. ואני אומר בכאב, שבסופו של עניין הכול הוא המחיר הכבד ששני העמים האלה ישלמו ומשלמים מדי יום ביומו.
       
       אני אומר את זה כי כל פעם שמדברים על הפסקת אש או על תנאים מוקדמים לישיבה למשא-ומתן, הדבר יוצר בעיות מאוד גדולות. כל מי שישב או יאמר מול ממשלת ישראל שהוא מוכן להיכנס למשא-ומתן - אני חושב שצריך לעשות הכול מצד ממשלת ישראל, לחתור כדי לשבת ולהידבר. אם לא נידבר, לא נגיע לשום מקום, בטח לא בדורנו. 

       עם זאת, אני אדם אופטימי. ההנהגה החדשה ההולכת ומסתמנת אצל הפלסטינים, אני חושב שראוי שממשלת ישראל תעשה הכול על מנת לסייע לה, לייצב אותה, לחזק אותה. התברר לנו, שככל שאנחנו מחלישים את הרשות הפלסטינית, אנחנו מקבלים מצב הפוך. הראש אומר, אנחנו נחליש אותם, הם יתפרקו. אבל מה שקורה, זה לא רק שהם מתפרקים, אלא נוצרות קבוצות קיצוניות אף יותר, ותהליך הדמים בינינו לבין הפלסטינים הולך ומעמיק, אדוני היושב-ראש.

	לכן אני פונה מכאן לראש הממשלה, וגם לרשות הפלסטינית, שיעשו הכול כדי שהשקט והשלום יבואו לאזורנו. תודה. 

היו"ר מיכאל נודלמן:
       
       תודה רבה לחבר הכנסת איתן כבל. חבר הכנסת עזמי בשארה, ואחריו - חבר הכנסת דוד אזולאי, חבר הכנסת אורי אריאל, חבר הכנסת עבד-אלמאלכ דהאמשה, חבר הכנסת אילן ליבוביץ וחבר הכנסת יולי אדלשטיין. בבקשה, חבר הכנסת בשארה. 
       
עזמי בשארה (בל"ד):

       אדוני היושב-ראש, חברי הכנסת, מובן שההצעות האלה עלו בעקבות הדברים שאנחנו שומעים -  בדרך כלל המקור הוא התקשורת - על נכונותה של תנועת ה"חמאס" להגיע להפסקת אש. אני לא יודע למה מתעקשים  פה בפרוטוקול לקרוא לזה "הודנה", כאילו אנחנו מצטטים מהקוראן. התרגום של "הודנה" זה הפסקת אש. אין לזה תרגום אחר.
       
       על כל פנים, היתה פעם הפסקת אש, ויש טענה פלסטינית, שבעצם הפסקת האש הופרה על-ידי ישראל. טענה זו מחוזקת על-ידי ישראל עצמה, כשהיא אומרת שהיא לא הכירה בהפסקת אש. העמדה הרשמית של ממשלת ישראל היתה שהיא לא צד להפסקות אש, לא עם ה"חמאס" ולא עם אחרים. לכן הם עזבו את אבו-מאזן לסדר את העניינים שלו עם הפלגים הפלסטיניים השונים בעזה, ואנחנו זוכרים את הדיאלוג שהיה בין הארגונים – פעם בקהיר, פעם בעזה, והניב תקופה של שקט, אבל ישראל, בנושא ההתנקשות בחיי מנהיגי ה"חמאס" לא התחייבה בשום הפסקת אש. וזה עלול לחזור על עצמו.

	אדוני היושב-ראש, אדוני סגן השר, חברי הכנסת, אנחנו לא יכולים פה ללמוד או לחקור את המוטיבציה, את המניע של תנועות כמו ה"חמאס" להגיע להפסקת אש. יש לי הערכות משלי למה, אבל אין לי ספק בכוונתן, גם בשביל לשמור על האחדות הפלסטינית. יש גם, אגב, סיבות רגיונליות, אזוריות, לדבר הזה, ויש עוד סיבות הנוגעות לעייפות, לזמן הממושך וכו'.  ברור לנו שלא מדובר כאן בהפסקת אש שהיא הפוגה. כלומר, הפוגה בשביל לחזור לאש כשיהיה אפשרי. לא מדובר בזה. מדובר בהפסקת אש בקונטקסט של משא-ומתן. 

       אבל, מי שבידו היוזמה להפוך את הפסקת האש לשלב, להקדמה לתהליך שלום meaningful, כפי שאומר בוש, עם משמעות, זה מי שמחזיק במפתחות. מי מחזיק במפתחות? מי שמחזיק באדמה, מי שמחזיק בנושא ההתנחלויות, מי שמחזיק בנושא הגדר - לפי החוק הבין-לאומי, הכובש, שזה ישראל, שעד עכשיו היא לא אמרה לנו מה התנאים שהיא מוכנה לקבל בשביל שלום קבע. הרי אם לא יהיה שלום, הפסקת האש - אני לא מסכים למושגים מהפרספקטיבה של ממשלת ישראל. אגב, אפילו הממשלות הקודמות, כאילו בראשית היתה האלימות, או בשפה של הבית הזה, בראשית היה הטרור. לא. לפני זה היה הכיבוש. אם אין לך שום רעיונות לגבי איך להסדיר את השאלה שהיא שורש הבעיה - -
       
היו"ר מיכאל נודלמן:
       
       תסיים, בבקשה.

עזמי בשארה (בל"ד):
       
       אני מסיים. - - אז הפסקת האש תחלוף, ואחר כך יהיה פיצוץ עוד יותר גדול. השאלה היא אם פניה של מדינת ישראל להסכם שלום, או סתם לחבק את ההנהגה הפלסטינית עד שחונקים אותה, כדי שתקבל את התנאים של ישראל לגבי התהליך, אם זה מדינה כשלב, שנה, 15, 20 שנה, ואם זה מדינה על 40%-50% מהקרקע, כפי שאנחנו שומעים. זו השאלה, אדוני היושב-ראש. הפסקת האש יכולה להיות הרבה דברים. אם היא שלב בתהליך השלום, לדעתי, זה תלוי בישראל. תודה רבה. 

היו"ר מיכאל נודלמן:
       
       תודה. חבר הכנסת דוד אזולאי - אינו נוכח. חבר הכנסת אורי אריאל, בבקשה. אחריו - חבר הכנסת עבד-אלמאלכ דהאמשה.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני סגן שר הביטחון, חנוכה שמח לכולכם, גם לתלמידים ולכל הצופים.
       
       ה"הודנה" הזאת כשמה כן היא: היא למעשה הפסקת אש, והחלומות של בשארה, שזה מין פתח למשא-ומתן כולל עם ה"חמאס", נו, הפלגת למחוזות אחרים, דמיוניים. זהו ארגון רצחני. צריך לומר ביושר, בצעדיו הראשוניים טיפחה אותו מדינת ישראל כמשקל נגד ל"פתח" או לתנועות אחרות.  ביידיש אומרים "די זעלבע דרעק", סלח לי על הביטוי. אם זו מלה לא פרלמנטרית, אני מוכן למחוק אותה.
       
היו"ר מיכאל נודלמן:
       
       תמחק.

אורי יהודה אריאל (האיחוד הלאומי - ישראל ביתנו):
       
       היושב-ראש אומר למחוק, אז אני מבקש למחוק. 
       
       כולם טרוריסטים, כולם חושבים שהם ישיגו את עמדותיהם ואת רצונותיהם בכוח האש, ההרג וההרס. לצערי הרב, אדוני סגן שר הביטחון, אולי יש להם על מה לסמוך, לשיטתם. כשהם רואים את תגובות ראש הממשלה ואת הממשלה הזאת הם יכולים לחשוב - אני מבין את דרך החשיבה שלהם - שאכן דרך הטרור היא דרך מנצחת. מה שאי-אפשר להשיג במשא-ומתן, אף שהם חתומים, לא ה"חמאס" דווקא, אבל הרשות הפלסטינית חתומה בהסכמים שונים שהכול יהיה במשא-ומתן, שהכול יהיה בדרכי שלום - הם הולכים בדרכם ותגובת ישראל היא למעשה בריחה מהשטח בהסכם חד-צדדי, שאיננו נותן לישראל שום דבר מהם.
       
       דרך אגב, לראש הממשלה יש הסבר מעניין לזה. הוא אומר: אני לא מקבל מהם, אני מקבל מהאמריקנים. טוב, זו שיטה חדשה למשא-ומתן, שמזכירה לי שהתפרסם בתקשורת שאיזה רמאי שמכר את הדירה של אבא של אחד הכנרים המפורסמים, מנוחין, אני חושב, מכר דירה לא שלו. הקונה נפל בפח וקנה ושילם, ועכשיו מסתבר שהכול רמייה. אני רואה שראש הממשלה מתקדם, והוא כבר עשה שלום עם עצמו, ועכשיו הוא עושה שלום אולי עם מפלגתו, אבל דבר אחד הוא לא עושה, הוא לא מביא שקט. 
       
       אדוני סגן שר הביטחון, מי כמוך יודע שלרשימת הפצמ"רים, שאך זה שלשום דיברנו עליה ועל מה שקורה שם, והסכמנו שהטיפול אינו מספק, לפי מבחן התוצאה לפחות, נוספו עוד כמה וכמה, ואנה אנו באים? מה ההבטחה? שנברח ואז לא יירו עלינו, יירו ישר על שדרות. 
       
       אני מסיים במצוות היושב-ראש. זה ערב חנוכה, ערב נר שני. אני רוצה לאחל לכל עם ישראל, ובעיקר לתושבי גוש-קטיף וצפון השומרון, שיהיה חג שקט, שמח, עם הרבה הרבה אור. תודה. 
       
היו"ר מיכאל נודלמן:
       
       תודה רבה. חבר הכנסת עבד-אלמאלכ דהאמשה. אחריו - חבר הכנסת אילן ליבוביץ. 
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, השאלה היא אכן, אם תהיה הפסקת אש או הדיבורים על הפסקת אש שה"חמאס" יוביל. זה טומן בחובו מלכתחילה את הסכמת הרשות הפלסטינית להפסקת אש. אני אומר – מה זה ענייננו אם זה ה"חמאס" ואם זאת הרשות. יש לעם הפלסטיני מנהיגות ויש לעם הזה נבחרים. כאשר ישראל הלכה באמת בכיוון של שלום, של משא-ומתן מדיני ושל פינוי שטחים, ה"חמאס" לא הפריע. הוא היה אומנם אופוזיציה ודגל בדעות אחרות, אבל הוא לא הפריע לתהליך ולא מנע אותו. מי שמנע את התהליך ועצר אותו זה מר נתניהו, לפניו מר ברק, ואחרי זה הממשלה הזאת. 
       
       קצת אופטימיות יש לנו, שהממשלה הזאת בסוף הגיעה למסקנה, שבכוח וביותר כוח לא ניתן להגיע לאף הסדר. גם האמרה "תנו לצה"ל לנצח" הוכחה כעקרה וכחסרת כל טעם. צה"ל ניצח ולא יכול לנצח, כי אי-אפשר לנצח עם הנלחם על חירותו, על מולדתו ועל זכותו להגדרה עצמית. הכדור הוא כמובן במגרשה של ממשלת ישראל. אם הממשלה הזאת רוצה באמת ללכת לכיוון של משא-ומתן מדיני ותהליך שלום, כולנו יכולים להיות בטוחים – וגם הניסיון ההיסטורי מוכיח - שלא "חמאס" ולא אירן, שאגב שאומרים שהיא מתערבת ומנסה להתערב, ולא שום גורם מחוץ לרשות הפלסטינית הלגיטימית יכולים להכריע בעניין. 
       
       הרשות הפלסטינית והעם הפלסטיני על סף בחירת מנהיג חדש עכשיו ורשויות חדשות. שמענו את שר החוץ. אומנם הוא אומר דברים, אבל בשטח מעשי הממשלה ממש הפוכים. הוא אומר שישראל תעשה הכול כדי לאפשר בחירות חופשיות בצד הפלסטיני, וצה"ל ייסוג מהערים הפלסטיניות ומחלק מהשטחים כדי לאפשר בחירות אלה. 
       
       אם פניה של ממשלת ישראל אכן לקידום התהליך המדיני ולקידום תהליך של שלום ושחר חדש, אני שואל מה עושה צה"ל עכשיו בערים הפלסטיניות, מה עושים כל אלפי המחסומים שערב-ערב, בוקר-בוקר ובכל רגע מזכירים לפלסטינים כי יש פה כיבוש, יש פה כוח ויש פה כוחנות יתירה ומיותרת.
       
       אדוני, אני מסיים בצד האחר של הכיבוש הזה ושל הכוחנות הזאת, שמשחיתה את הצבא ומשחיתה כל חלקה טובה. אגב, המושג הוא לא שלי, אלא של מפקדים גדולים ודגולים. דווקא ברגעים האחרונים אנחנו קוראים שראש הממשלה שרון אומר שצה"ל הוא הצבא המוסרי בעולם. לא רק שהדברים מגוחכים, הם גם לא נקלטים. בעברית אומרים שאין הנחתום מעיד על עיסתו, ובערבית אומרים: "אללי אסתחו מאתו". תודה רבה, אדוני היושב-ראש. 
       
היו"ר מיכאל נודלמן:
       
       תודה. חבר הכנסת אילן ליבוביץ, בבקשה. 
       
אילן ליבוביץ (שינוי):
       
       אדוני היושב-ראש, חברי הכנסת, אדוני סגן שר הביטחון, אני חושב שאין איש בבית הזה אשר יחלוק על כך שיש לברך על זה שבין שני הפלגים, אולי המרכזיים היום ביותר בזירה הפלסטינית, הושגה ההבנה לגבי "הודנה" - בין ה"חמאס" לבין ה"פתח" ונציגיו ברשות. אני חושב שאין חולק שיש לברך על כך, וטוב מאוחר מאשר לעולם לא. אנחנו צריכים להיות רק שמחים על כך שאנחנו יכולים היום לבוא ולומר: נראה שהצד השני הבין, בייחוד ה"חמאס", שהגיע הזמן להפסיק את הטרור כלפי מדינת ישראל, כדי לנסות להתקדם בהליך המדיני, ואולי טוב שכך. 
       
       אבל אנחנו לא יכולים להשאיר את זה, אדוני סגן הביטחון, כמשהו שנמצא בין הרשות או בין ה"פתח" לבין ה"חמאס". אנחנו, מדינת ישראל, צריכים לתת את ידנו לעניין הזה ולעזור כמה שיותר. שמחתי לשמוע השבוע את שר הביטחון עצמו אומר, שאנחנו שואפים להגיע לתיאום של תהליך ההתנתקות עם הרשות הפלסטינית. 
       
       אני חושב שאחד הדברים החשובים ביותר הוא שקיבלנו החלטה לגבי התהליך באופן חד-צדדי. לא שאלנו את הצד השני, לא ביקשנו את הסכמתו ואת רשותו, וגם לא התייעצנו אתו בקביעת המועדים או לוח הזמנים. אבל מרגע שהתקבלה ההחלטה, אני חושב שהדבר הכי חשוב שצריך לעשות זה לתאם את התהליך הזה עם הצד השני, כדי שאפשר יהיה להצליח וכדי שהתהליך הזה יהיה מוצלח ויהיה אולי מודל לתהליכים נוספים שיבואו לאחר מכן. אם אנחנו לא נתאם את זה ולא נגיע למצב שבו שני הצדדים יושבים לשולחן ומנסים להגיע להבנות על האופן שבו התהליך יתבצע בצורה הכי טובה, בלי אלימות ובלי שפיכות דמים, כשכל צד יוצא נשכר, ניתן לקיצונים בשני הצדדים להשתלט על הרחוב. מצד אחד זה ה"חמאס" ו"הג'יהאד האסלאמי" וכל הארגונים הקיצוניים בצד הפלסטיני, ומצד שני אלה כל מתנגדי ההתנתקות בצד שלנו, ואסור לנו להסכים לזה. 
       
       לכן, הדבר החשוב ביותר כרגע זה לתת את התרומה שלנו לתהליך הזה של ה"הודנה" שקורה עכשיו ברשות הפלסטינית בין שני הפלגים המרכזיים, ולהגיד: רבותי, אנחנו מנסים עכשיו לתאם את ההתנתקות הזאת. אם לא נגיע לתיאום, אנחנו בסופו של דבר נבצע אותה על דעת עצמנו בדרך שאנחנו נמצא לנכון, אבל נתאם אותה כך שכולנו נוכל בסופו של דבר לצאת נשכרים מהתהליך הזה. תודה רבה. 
       
היו"ר מיכאל נודלמן:
       
       תודה. חבר הכנסת יולי אדלשטיין - אינו נוכח. אדוני סגן שר הביטחון, בבקשה. 
       
סגן שר הביטחון זאב בוים:
       
       אדוני היושב-ראש, חברי הכנסת, אנחנו שומעים לאחרונה באמצעי התקשורת על הסכמה של ה"חמאס" ל"הודנה", להפסקת אש עם ישראל. הידיעות האלה מעוררות אצל חלק מאתנו בוודאי, אולי אצל רבים אפילו, זיק של תקווה לעתיד, והן מצטרפות לעוד סימנים שנותנים סיבה לאופטימיות - מאז מותו של ערפאת, והתנהלותה של הרשות הפלסטינית עד כה, של אנשיה, ההיערכות לקראת הבחירות וכדומה.

	אני מוכן לקבל את העניין של ההחלטה של הפסקת האש, אבל אני לא מוכן לקבל כלאחר-יד את האמירה של חבר הכנסת בשארה, שאומר: "הודנה", לא "הודנה", הפסקת אש. זאת אומרת במין קלות שנראה שהיא נוחה לעזמי בשארה. אני לא מומחה בערבית, אבל אני למדתי שהיסטורית "הודנה" היא מושג מאוד ברור, שהוא לא רק לשוני אלא הוא צמח מתוך מציאות היסטורית מסוימת והוא מכוון למצב היסטורי ידוע - - -

עסאם מח'ול (חד"ש-תע"ל):
       
       - - -

עזמי בשארה (בל"ד):
       
       הסכמי הפסקת האש ברודוס, קראו להם בערבית הסכמי "הודנה". זה לא - - -

סגן שר הביטחון זאב בוים:
       
       אגב, ככה הם נראו - -

עזמי בשארה (בל"ד):
       
       כן. בסדר. 

סגן שר הביטחון זאב בוים:
       
       - - ככה הם נראו, ככה היתה התוצאה שלהם. זה בדיוק העניין. היו הסכמים - - 

עזמי בשארה (בל"ד):
       
       אני אומר: הפסקת אש היא לא הפוגה - - -

סגן שר הביטחון זאב בוים:
       
       - -  ותסתכל איך כיבדו את ההסכמים האלה ב-1949. 

עזמי בשארה (בל"ד):
       
       היתה הדדיות. הדדיות. 

עסאם מח'ול (חד"ש-תע"ל):
       
       - - - בידי פרשנים - - -

סגן שר הביטחון זאב בוים:
       
       תשמעו, אתם אומנם - - -

עזמי בשארה (בל"ד):
       
       - - -

סגן שר הביטחון זאב בוים:
       
       אני אמרתי, עוד הפעם, אני לא רוצה להציג את עצמי כמומחה לשפה הערבית, אבל את ההיסטוריה אני קצת מכיר. לכן, זה סוג של הפסקת אש, במקור - במקור - שמטרתה לצבור כוח, לאגור כוח, לנוח, בשביל לחדש אחרי זה מלחמה ולנצח. זה במקור.

עבד-אלמאלכ דהאמשה (רע"ם):
       
       לאו דווקא. לאו דווקא.

סגן שר הביטחון זאב בוים:
       
       לאו דווקא. אני מניח שבשפה הערבית העשירה, שלצערי אני לא מכיר אותה, אפשר היה למצוא אולי ביטויים יותר מוצלחים להפסקת אש מאשר דווקא "הודנה", כי היא מעוררת אצלי שאלה מה המטרה שלה ומה מאחוריה.

עזמי בשארה (בל"ד):
       
       אדוני סגן השר, גם הפסקת אש אפשר לנצל בשביל לצבור עוצמה ולהמשיך הלאה. זה לא תלוי בשפה הערבית.

עסאם מח'ול (חד"ש-תע"ל):
       
       אז אם נקרא לזה - - -

סגן שר הביטחון זאב בוים:
       
       זאת אפשרות אחת. אפשרות שנייה בהפסקת אש היא, שהיא מובילה בסופו של דבר לשלום, וזה לא במקור של השפה הערבית. זה לא במקור. במקור, הכוונה לכתחילה היתה דרך חד-צדדית ברורה לחדש מלחמה.

צבי הנדל (האיחוד הלאומי - ישראל ביתנו):
       
       אסור להם - - -

קריאות:
       
       - - -

סגן שר הביטחון זאב בוים:
       
       בשביל מה הוויכוח? אני רק - - -

עבד-אלמאלכ דהאמשה (רע"ם):
       
       למה ללכת לקצוות? - - - זה מושג נייטרלי. זה יכול להביא לחידוש - - - 

סגן שר הביטחון זאב בוים:
       
       אני רוצה לומר, שאפשר לראות במפורש איזו גישה של ה"חמאס", שהיא שונה מגישתו, ויש פה ניואנסים שצריך להתבונן עליהם ולהכיר בהם. אם קודם ה"חמאס", פעם אמר שהפסקת אש שלו, מה שהוא קורא "הודנה", מותנית בזה שייפסק הכיבוש וכו' וכו', אז עכשיו הוא לא דורש את זה, וזו התקדמות יפה. בהחלט. 

עזמי בשארה (בל"ד):
       
       - - - זה יהיה הכי התקדמות - - -

סגן שר הביטחון זאב בוים:
       
       אבל זה לא אני אמרתי, זה הוא קבע עמדה. 

עזמי בשארה (בל"ד):
       
       - - -

סגן שר הביטחון זאב בוים:
       
       בסדר. אז אני מברך על כך. זו התקדמות. 
       
       אני רוצה לומר ככה: בסופו של דבר, זה תלוי. אנחנו לא ניכנס ואין לנו עניין איך יסתדרו הדברים בחברה הפלסטינית. יש מצב חדש, איך הרשות הפלסטינית תסדר את הדברים, כדי להגיע להפסקת אש - אנחנו רוצים את זה, אנחנו נברך על זה, אני גם יודע שאנחנו יכולים לסייע בעניין הזה ולעשות פעולות שאנחנו עושים, כי זה אינטרס שלנו לעשות. אינטרס משותף. 
       
       עם זה, אני רוצה לומר - עוד מוקדם לראות לאן זה מוביל, ואנחנו צריכים ללכת עכשיו בזהירות. אני רואה אצלנו, אני נפגש עם אנשים, אנחנו שומעים וכו'. יש חוגים שאומרים: קדימה, בשעטה, בואו רוצו קדימה, יש חלון הזדמנויות. בואו נרוץ קדימה, נבצע את ההינתקות, נחתום על הסכם שביתת נשק, זה יוביל הלאה והלאה. אני בעד כל התהליך הזה, ובתנאי שזה יהיה עקב בצד אגודל, בדרך מדודה ונכונה, תוך כדי בחינה של כל שלב, לראות איפה אנחנו עומדים. יש פה סיפור של שני צדדים בקונפליקט קשה, וכל אחד יש לו העניין שהוא נכווה ברותחין ונזהר בצוננים. 
       
       לכן, אני לא חושב שצריך למהר. אני אומר: המעשים בסופו של דבר הם אלה שיקבעו. יש לנו עניין לבצע את תוכנית ההתנתקות, יש לנו בהחלט עניין שתהיה הפסקת אש - - -

עזמי בשארה (בל"ד):
       
       זו התקדמות יפה.

סגן שר הביטחון זאב בוים:
       
       אתה אומר את זה בציניות, אני חושב, אבל אני אומר לך - - -  

עזמי בשארה (בל"ד):
       
       כן, התקדמות יפה, אבל זה לא מספיק - - -

סגן שר הביטחון זאב בוים:
       
       - - - גם ההגזמות - תראה, אני שומע את עבד-אלמאלכ דהאמשה. הוא מדבר ככה - אלפי מחסומים וכל הדברים האלה. מה זה - -  

עבד-אלמאלכ דהאמשה (רע"ם):
       
       זה לא נכון?

סגן שר הביטחון זאב בוים:
       
       - - אנחנו הורדנו מחסומים - - -

עבד-אלמאלכ דהאמשה (רע"ם):
       
       - - -

עזמי בשארה (בל"ד):
       
       אתה מתפשר על - - -

סגן שר הביטחון זאב בוים:
       
       אנחנו הורדנו מחסומים בשביל להקל - - -

עזמי בשארה (בל"ד):
       
       אתה מתפשר על מאות?

סגן שר הביטחון זאב בוים:
       
       לא, הם קיימים. גם לא מאות. אל תגזימו. אתם, יש לכם דרך שיטתית, זה כנראה משהו אינהרנטי אצלכם, להגזים, בכל דבר. אתם מגזימים - -

עבד-אלמאלכ דהאמשה (רע"ם):
       
       החיילים - - -

עסאם מח'ול (חד"ש-תע"ל):
       
       - - -

סגן שר הביטחון זאב בוים:
       
       - -  בסדר, אבל אנשים ששומעים אתכם לא תמיד מכירים, אז צריך להעמיד דברים על דיוקם - - 

עזמי בשארה (בל"ד):
       
       שמעת את עצמך עכשיו? להגזים זה משהו אינהרנטי אצלכם - - -

סגן שר הביטחון זאב בוים:
       
       - - אין אלפים של מחסומים. יש הורדה של מחסומים, יש רצון שלנו להקל שמתבטא בצעדים בשטח. אני לא אוריד את כל המחסומים עד שתהיה הפסקת אש.

עבד-אלמאלכ דהאמשה (רע"ם):
       
       - - -

סגן שר הביטחון זאב בוים:
       
       אתם לא שמים לב שבינתיים, יש לנו בשבועות האחרונים - וזו ירידה - כ-40 התרעות על פיגועים. יש לנו פיגועים. אתה יודע, אתמול נהרג חייל - - -

עזמי בשארה (בל"ד):
       
       גם כיבוש יש - - -

סגן שר הביטחון זאב בוים:
       
       נהרג חייל, יש שם פעילות טרור. אתם מחברים את זה ישר לזה - - -

עזמי בשארה (בל"ד):
       
       נהרגו גם פלסטינים אתמול - - -

צבי הנדל (האיחוד הלאומי - ישראל ביתנו):
       
       - - -

עסאם מח'ול (חד"ש-תע"ל):
       
       - - -

סגן שר הביטחון זאב בוים:
       
       אתם, אל תבואו בטענות. המחסומים, עבד-אלמאלכ דהאמשה, המחסומים - - 

עזמי בשארה (בל"ד):
       
       הם חלק מהכיבוש.

סגן שר הביטחון זאב בוים:
       
       - - הם החוליה החלשה שלנו. 

עסאם מח'ול (חד"ש-תע"ל):
       
       - - -

עבד-אלמאלכ דהאמשה (רע"ם):
       
       - - -

סגן שר הביטחון זאב בוים:
       
       הם חוליה חלשה פעמיים. פעם אחת - זה לא איזו מערכת צבאית כזאת, אז יותר קל לתקוף אותה, והרבה פיגועים התנפצו על המחסומים האלה בכוונה תחילה; ופעם שנייה - זה המקום שכיוון שמאפשרים את התנועה של האוכלוסייה האזרחית, הארגונים מנצלים את הפרצה הזאת. אנחנו מבקשים לבחון את הפרצה, אבל זאת פרצה. רוב הפיגועים ששולחו לתוככי מדינת ישראל באו מהמחסומים - -

עבד-אלמאלכ דהאמשה (רע"ם):
       
       אז תהיה "הודנה" - - - 

סגן שר הביטחון זאב בוים:
       
       - - בעיקר אחרי שהגדר פועלת. אז אתה, אל תיתמם לי ואל תגיד לי: יורידו את המחסומים. אנחנו נוריד - מותנה בזה שהטרור ייפסק - -

עבד-אלמאלכ דהאמשה (רע"ם):
       
       הא בהא תליא.

סגן שר הביטחון זאב בוים:
       
       - - פשוט מאוד. אותו דבר - תראה, כל יום, זה כבר לא מתפרסם, אנשים בגוש-קטיף הם תחת אש, הם תחת ירי פצמ"רים. ממה נפשכם - - -

עזמי בשארה (בל"ד):
       
       - - - הם יצאו משם עוד מעט - - -

סגן שר הביטחון זאב בוים:
       
       עוד מעט לא יהיו. כן. אתם חושבים - וזו המחשבה - - -

צבי הנדל (האיחוד הלאומי - ישראל ביתנו):
       
       - - - בחיים לא תזכה לראות את זה - - -

עבד-אלמאלכ דהאמשה (רע"ם):
       
       - - -

קריאות:
       
       - - -

סגן שר הביטחון זאב בוים:
       
       אנחנו החלטנו להוריד את גוש-קטיף, ביוזמתנו שלנו. זה ברור שארגוני הטרור רוצים לשוות לעניין - איזו נסיגה תחת לחץ. אנחנו מכירים את זה, אבל אם מישהו מדבר על "הודנה" - -

צבי הנדל (האיחוד הלאומי - ישראל ביתנו):
       
       - - -

קריאות:
       
       - - -

סגן שר הביטחון זאב בוים:
       
       - - מוטב שיפסיק לשלח פצמ"רים, כי התוצאה תהיה - לזה אנחנו לא נסכים - - 

עבד-אלמאלכ דהאמשה (רע"ם):
       
       - - -

סגן שר הביטחון זאב בוים:
       
       - -  אנחנו נמשיך להכות בטרור - דהאמשה, תקשיב טוב - כל זמן שהוא יהיה קיים; כל זמן שהוא יהיה קיים, בכל מקום. 

קריאות:
       
       - - -

היו"ר מיכאל נודלמן:
       
       חברי הכנסת, סגן השר שתק כשאתם דיברתם. אני מבקש, תשתקו. 

סגן שר הביטחון זאב בוים:
       
       אדוני היושב-ראש, אני אומר, לא רק שאנחנו לא מזלזלים במהלכים שננקטים היום, אני אומר שאנחנו צופים בתקווה שהם יבשילו לכדי יציבות, וכל עוד יישמר השקט אצלנו - ברגע שיהיה שקט, אנחנו לא נגיב. אנחנו נגיב איפה שיהיה טרור, ואם יהיה רצון אמיתי להידבר ולהתקדם, תוך הנחת הטרור בצד והפסקתו, אז הם ימצאו בישראל פרטנרים. הרי זה ברור לגמרי. 

עזמי בשארה (בל"ד):
       
       זה הדבר הכי לא ברור בעולם. 

היו"ר מיכאל נודלמן:
       
       מה אתה מציע פרוצדורלית? 

סגן שר הביטחון זאב בוים:
       
       פרוצדורלית - להעביר לוועדת החוץ והביטחון. 

היו"ר מיכאל נודלמן:
       
       יש שני חברי כנסת עם הצעות אחרות. חבר הכנסת צבי הנדל עם הצעה אחרת. 

צבי הנדל (האיחוד הלאומי - ישראל ביתנו):
       
       מכובדי היושב בראש, "הודנה" בעברית יש לה פירוש מאוד פשוט; תסתכלו בעברית איך מפלגת העבודה עושה "הודנה" עם הליכוד, היא עושה שקט ארבעה, חמישה חודשים, אולי היא תצליח לגרש את היהודים, אחרי חמישה חודשים היא תגרש את הליכוד מהשלטון. 

היו"ר מיכאל נודלמן:
       
       חבר הכנסת גאלב מג'אדלה, בבקשה. 
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, אני מבין, חבר הכנסת צבי הנדל, שמפלגת העבודה מפריעה לך בזה שהיא נכנסת לממשלת האחדות כדי להבטיח את ההתנתקות מחבל-עזה ומצפון השומרון. 

צבי הנדל (האיחוד הלאומי - ישראל ביתנו):
       
       לא תזכו לזה בחיים. 

גאלב מג'אדלה (העבודה-מימד):
       
       אנחנו נעשה את זה, בעזרת השם. אתה איש מאמין, נכון, אנחנו נעשה את זה, בעזרת השם, בכוחות משותפים עם הליכוד ועם חברים נוספים. 
       
       אדוני סגן השר, מנית כמה דברים - - - 

צבי הנדל (האיחוד הלאומי - ישראל ביתנו):
       
       תחזור על זה עוד פעם, כי חשוב שהליכוד ישמעו אותך. 
       
גאלב מג'אדלה (העבודה-מימד):
       
       אנחנו נכנסים לממשלת האחדות כדי לעזור לשרון לבצע את ההתנתקות מחבל-עזה ומצפון השומרון. אומר את זה אזרח ישראלי, חבר כנסת ממפלגה ציונית, שהוא ערבי גאה בעמו, בדתו ובלאומו. 
       
       אדוני סגן השר, שמעתי בדבריך דברים מעודדים ודברים אופטימיים. חסר לי דבר אחד: אני רוצה לבקש ממך להתייחס בהזדמנות הקרובה שתראה לנכון - איך זה ש-30% מרכזי הביטחון בהתיישבויות יש להם תיק ורישום פלילי ואסור להם להיות בתפקידים האלה. תודה רבה. 
       
עסאם מח'ול (חד"ש-תע"ל):
       
       עד עכשיו ברחו לחוץ-לארץ. 

היו"ר מיכאל נודלמן:
       
       חברי הכנסת. חבר הכנסת מח'ול, אתה בעד להעביר למליאה? 
       
עסאם מח'ול (חד"ש-תע"ל):
       
       כן, בעד מליאה. 
       
היו"ר מיכאל נודלמן:
       
       סגן השר מציע להעביר לוועדת החוץ והביטחון, מה אתה מציע? 
       
עסאם מח'ול (חד"ש-תע"ל):
       
       מליאה. 
       
היו"ר מיכאל נודלמן:
       
       חבר הכנסת בשארה? 

עזמי בשארה (בל"ד):
       
       מליאה. 
       
היו"ר מיכאל נודלמן:
       
       חבר הכנסת אורי אריאל, מה אתה מציע? 
       
אורי יהודה אריאל (האיחוד הלאומי - ישראל ביתנו):
       
       לבטל את ההתנתקות בוועדת החוץ והביטחון. 
       
היו"ר מיכאל נודלמן:
       
       ועדת החוץ והביטחון. 
       
עזמי בשארה (בל"ד):
       
       אין לנו זכות לקבוע החלטות כאלה. 

היו"ר מיכאל נודלמן:
       
       יש שתי הצעות, מליאה וועדת החוץ והביטחון. הצבעה ראשונה, מצביעים להעביר למליאה - מי בעד, מי נגד? 
       
       
הצבעה מס'  28
       
בעד ההצעה לכלול את הנושא בסדר-היום – 5
בעד ההצעה שלא לכלול את הנושא בסדר-היום – 4
נמנעים – אין 
ההצעה לכלול את הנושא שהעלו חברי הכנסת עסאם מח'ול ועזמי בשארה 
בסדר-היום של הכנסת נתקבלה. 

היו"ר מיכאל נודלמן:
       
       בעד - 5, נגד - 4, הנושא יעבור למליאה ויידון בה. 
       
       כעת נערוך הצבעה על העברה לוועדת החוץ והביטחון. בעד זה לוועדת החוץ והביטחון. 

הצבעה מס'  29

בעד ההצעה להעביר את הנושא לוועדה  – 4
בעד ההצעה שלא לכלול את הנושא בסדר-היום – 4
נמנעים -  אין

היו"ר מיכאל נודלמן:
       
       ארבעה בעד, ארבעה נגד. הדיון יתקיים במליאה. 
       
       חברי הכנסת, תם סדר-היום, הישיבה הבאה תתקיים ביום שני, נר שביעי של חנוכה, א' בטבת התשס"ה, 13 בדצמבר 2004, מהשעה 13:00 עד 16:00. ישיבת הכנסת נעולה. 


הישיבה ננעלה בשעה 16:15.
     
     
עמוד 158 מתוך 158

