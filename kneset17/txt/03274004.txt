    תוכן עניינים
הודעת הממשלה על החלטה מס' 1996 בנושא תוכנית ההתנתקות המתוקנת	3
ראש הממשלה אריאל שרון:	4
ראש הממשלה אריאל שרון:	7
שמעון פרס (העבודה-מימד):	28
השרה לקליטת העלייה ציפי לבני:	40
מסמכים שהונחו על שולחן הכנסת	42
מזכיר הכנסת אריה האן:	42
הודעת הממשלה על החלטה מס' 1996 בנושא תוכנית ההתנתקות המתוקנת	44
קולט אביטל (העבודה-מימד):	44
שר המשפטים יוסף לפיד:	45
נסים דהן (ש"ס):	51
אילן ליבוביץ (שינוי):	51
יורי שטרן (האיחוד הלאומי - ישראל ביתנו):	59
יוסי שריד (יחד):	62
יוסי שריד (יחד):	62
ניסן סלומינסקי (מפד"ל):	66
יעקב ליצמן (יהדות התורה):	69
מוחמד ברכה (חד"ש-תע"ל):	72
אילנה כהן (עם אחד):	75
עזמי בשארה (בל"ד):	76
עבד-אלמאלכ דהאמשה (רע"ם):	80
יולי-יואל אדלשטיין (הליכוד):	83
בנימין בן-אליעזר (העבודה-מימד):	85
שר המדע והטכנולוגיה אילן שלגי:	86
יעקב אדרי (הליכוד):	89
שלמה בניזרי (ש"ס):	90
אלי בן-מנחם (העבודה-מימד):	94
דניאל בנלולו (הליכוד):	97
יאיר פרץ (ש"ס):	99
מל פולישוק-בלוך (שינוי):	100
יצחק הרצוג (העבודה-מימד):	103
רשף חן (שינוי):	104
שר התחבורה מאיר שטרית:	107
יעקב מרגי (ש"ס):	113
זאב בוים (הליכוד):	114
אריה אלדד (האיחוד הלאומי - ישראל ביתנו):	117
אפרים סנה (העבודה-מימד):	118
מגלי והבה (הליכוד):	119
חיים אורון (יחד):	121
מיכאל איתן (הליכוד):	125
גילה פינקלשטיין (מפד"ל):	127
רוני בר-און (הליכוד):	130
דני יתום (העבודה-מימד):	133
חמי דורון (שינוי):	135
השר עוזי לנדאו:	137
אמנון כהן (ש"ס):	140
איתן כבל (העבודה-מימד):	143
אברהם רביץ (יהדות התורה):	148
אהוד רצאבי (שינוי):	154
מיכאל מלכיאור (העבודה-מימד):	156
אתי לבני (שינוי):	158
נעמי בלומנטל (הליכוד):	159
עמרם מצנע (העבודה-מימד):	161
יחיאל חזן (הליכוד):	166
אליעזר כהן (האיחוד הלאומי - ישראל ביתנו):	168
רן כהן (יחד):	170
אהוד יתום (הליכוד):	173
יצחק לוי (מפד"ל):	175
גאלב מג'אדלה (העבודה-מימד):	177
אילן ליבוביץ (שינוי):	179
אורית נוקד (העבודה-מימד):	181
    
       

       דברי הכנסת
       ג / מושב שלישי / ישיבות קע"ב—קע"ה /
       י'—י"ב בחשוון התשס"ה / 25-27 באוקטובר 2004 / 3
       חוברת ג'
       ישיבה קע"ב
       
       
       
       
       
       
       
הישיבה המאה-ושבעים-ושתיים של הכנסת השש-עשרה
יום שני, י' בחשוון התשס"ה (25 באוקטובר 2004)
ירושלים, הכנסת, שעה 16:00
       

הודעת הממשלה על החלטה מס' 1996 בנושא תוכנית ההתנתקות המתוקנת 
       
היו"ר ראובן ריבלין:
       
       אדוני ראש הממשלה, רבותי השרים, גבירותי ורבותי, חברות וחברי הכנסת, היום יום שני, י' בחשוון התשס"ה, 25 בחודש אוקטובר 2004 למניינם. אני מתכבד לפתוח את ישיבת הכנסת. 
       
       על סדר-היום: החלטת הממשלה מס' 1996 בנושא תוכנית ההתנתקות המתוקנת.
       
       חברי הכנסת, רק לפני יומיים קראנו בפרשת השבוע, פרשת לך לך, את הקריאה האלוהית לאברהם: לך לך מארצך וממולדתך ומבית אביך, ואומרים חז"ל על כך: "לך לך לעצמך", כאברהם ההולך פנימה לתוך תוכו, עומד מול עצמו ומתחבר לאמת הפנימית שלו. כך, חברי הכנסת, על כל אחד ואחד מן היושבים באולם ללכת אל עצמו, להישיר מבט למצפונו ולהכריע. היום הרת עולם, היום יעמיד במשפט עתידה של מדינה, עתידו של עם. ואנחנו כאן בכנסת נבחרנו כדי להחליט בשם העם, ועלינו האחריות לשבט או לחסד, ועל כן יעמוד כל אחד ואחד בפני עצמו ועם עצמו, וידע כי עמדתו היא על-פי אמונתו לטובת העם והמדינה.
       
       על מנת שכל אחד יוכל לדון, להתדיין ולומר את דעתו, לנסות לשכנע, וגם לנסות להוכיח, אנחנו נשמע קודם כול את דבריו של ראש ממשלת ישראל, המביא את החלטת הממשלה מס' 1996 לדיון ולאישורה של הכנסת.

       אני מתכבד להזמין את כבוד ראש הממשלה אריאל שרון לשאת את דברו. 
       
ראש הממשלה אריאל שרון:
       
       אדוני היושב-ראש, חברי הכנסת, זו שעת גורל לישראל. על הפרק הכרעה קשה שמעטות כמוה, ומידת חשיבותה לעתיד מדינתנו באזור הזה זהה למידת הקושי, המכאוב והמחלוקת שהיא מעוררת בקרבנו. אתם יודעים שלא בלב קל אני נושא את דברי אלה בפני נבחרי העם ובפני העם כולו, הצופה בנו והמאזין היום לכל מלה הנאמרת פה בכנסת ישראל. זה העם שעמד ועומד בגבורה בכל המסות והמוראים שבמלחמה הנמשכת העוברת מדור לדור, שבה כמו במירוץ שליחים מעבירים האבות את הרובה לבניהם, שבה נמחק כבר כל גבול בין חזית לעורף, שבה גם בתי-ספר ומלונות, מסעדות ושווקים, בתי-קפה ואוטובוסים משמשים יעד לטרור אכזרי ולרצח בכוונה תחילה. העם הזה רוצה לדעת היום איזו הכרעה תיפול בבית הזה בתום הדיון הסוער. מה נאמר לו? ואיזו בשורה נשמיע באוזניו? 
       
       לי אישית קשה מנשוא ההכרעה הזאת. בכל חיי כלוחם וכמפקד, כאיש פוליטי, כחבר הכנסת, כשר בממשלות ישראל וכראש הממשלה לא ידעתי קשה כמותה. אני יודע מה משמעותה של החלטת הכנסת לגבי אלפי ישראלים המתגוררים זה שנים רבות בחבל-עזה, שנשלחו לשם בשם ממשלות ישראל ובנו שם את בתיהם ונטעו עץ וגידלו פרח, והולידו שם בנים ובנות שלא ידעו בית אחר. אני יודע היטב, אני שלחתי והייתי שותף למעשה הזה ורבים מאלה הם ידידי האישיים. אני מודע היטב למכאובם, לזעמם, לייאושם. 
       
אפי איתם (מפד"ל):
       
       אז למה אתה עושה את זה? מבקשים ממך - - -
       
היו"ר ראובן ריבלין:
       
       חבר הכנסת אפי איתם.
       
אפי איתם (מפד"ל):
       
       למה אתה עושה את זה?
       
היו"ר ראובן ריבלין:
       
       חבר הכנסת אפי איתם.
       
רן כהן (יחד):
       
       כדי להגן - - -
       
היו"ר ראובן ריבלין:
       
       חבר הכנסת רן כהן.
       
חיים רמון (העבודה-מימד):
       
       כדי שאנחנו לא נהיה מיואשים.
       
ראש הממשלה אריאל שרון:
       
       אך כמידת הבנתי לכל העובר עליהם בימים אלה ולכל הצפוי להם בעקבות ההכרעה המתבקשת היום בכנסת ישראל, כן מידת אמונתי בהכרח לעשות - - -
       
נסים זאב (ש"ס):
       
       אם אדוני מאמין, למה - - -
       
היו"ר ראובן ריבלין:
       
       חבר הכנסת נסים זאב.
       
אורי יהודה אריאל (האיחוד הלאומי - ישראל ביתנו):

        - - - מצפון השומרון - - -
       
היו"ר ראובן ריבלין:
       
       חבר הכנסת אורי אריאל.
       
אורי יהודה אריאל (האיחוד הלאומי - ישראל ביתנו):

	- - -

היו"ר ראובן ריבלין:
       
       חבר הכנסת אורי אריאל.

ראש הממשלה אריאל שרון:
       
       - - - בהכרח לעשות את צעדי ההתנתקות באזורים האלה, עם כל הסבל הכרוך בכך, ומידת נחישותי לעמוד עד תום במשימה הזאת.
       
אורי יהודה אריאל (האיחוד הלאומי - ישראל ביתנו):
       
       לך הביתה.

היו"ר ראובן ריבלין:
       
       חבר הכנסת אורי אריאל, אני קורא לסדר פעם ראשונה.
       
ראש הממשלה אריאל שרון:
       
       אני משוכנע בעמקי לבי ובמיטב הכרתי כי ההתנתקות הזאת תחזק את ישראל - - 
       
אפי איתם (מפד"ל):
       
       איך? תסביר איך זה מחזק את ישראל. איך?
       
היו"ר ראובן ריבלין:
       
       חבר הכנסת איתם, אני קורא לסדר פעם ראשונה.
       
אורי יהודה אריאל (האיחוד הלאומי - ישראל ביתנו):
       
       יהודים לא מגרשים.
       
היו"ר ראובן ריבלין:
       
       חבר כנסת אורי אריאל, אני קורא לסדר פעם ראשונה.
       
קריאות:

       פעם שנייה.
       
היו"ר ראובן ריבלין:
       
       אני יודע לספור, ואני אספור כפי שאני רוצה.
       
חיים רמון (העבודה-מימד):
       
       תספור איך שאתה רוצה, אבל אתה לא יודע לספור.
       
היו"ר ראובן ריבלין:
       
       רבותי חברי הכנסת.

יצחק הרצוג (העבודה-מימד):
       
       אתה רוצה עזרה?
       
היו"ר ראובן ריבלין:
       
       אין שום צורך. אדוני ראש הממשלה.
       
ראש הממשלה אריאל שרון:
       
       - - באחיזתה בשטח החיוני לקיומנו ותזכה בברכתם והוקרתם של קרובים ורחוקים, תפחית איבה - - 
       
אריה אלדד (האיחוד הלאומי - ישראל ביתנו):
       
       אתה - - -
       
היו"ר ראובן ריבלין:
       
       חבר הכנסת אלדד.
       
ראש הממשלה אריאל שרון:
       
       - - תפרוץ חרם ומצור ותקדם אותנו בדרך השלום עם הפלסטינים ושאר שכנינו. 
       
אפי איתם (מפד"ל):
       
       בחלום הלילה.
       
נסים דהן (ש"ס):

       לפחות שהם ישתקו - לפחות שאתה  - - -
       
היו"ר ראובן ריבלין:
       
       חבר הכנסת דהן.
       
נסים דהן (ש"ס):
       
       - - -
       
היו"ר ראובן ריבלין:
       
       אני קורא אותך לסדר פעם ראשונה.

אריה אלדד (האיחוד הלאומי - ישראל ביתנו):
       
       למה שנאמין שזה - - - השלום?
       
היו"ר ראובן ריבלין:
       
       חבר הכנסת אלדד, אני קורא אותך לסדר פעם ראשונה.

ראש הממשלה אריאל שרון:
       
       מאשימים אותי כי רימיתי את העם ואת הבוחרים - -
       
קריאה:
       
       נכון.
       
ראש הממשלה אריאל שרון:
       
       - - כי אני נוקט צעדים המנוגדים לחלוטין לדברים שאמרתי ולמעשים שעשיתי. זו עלילת שווא. הן בעת מערכת הבחירות והן כראש ממשלה שבתי ואמרתי בגלוי שאני תומך בהקמת מדינה פלסטינית - - 
       
צבי הנדל (האיחוד הלאומי - ישראל ביתנו):
       
       עמרם מצנע - - -
       
היו"ר ראובן ריבלין:
       
       חבר הכנסת הנדל, אני קורא לך לסדר פעם ראשונה.
       
ראש הממשלה אריאל שרון:
       
       - - לצדה של מדינת ישראל.
       
אורי יהודה אריאל (האיחוד הלאומי - ישראל ביתנו):
       
       גנבת את דעת העם.

היו"ר ראובן ריבלין:
       
       חבר הכנסת אריאל, אני קורא אותך לסדר פעם שנייה.
       
ראש הממשלה אריאל שרון:
       
       - - שאני נכון לוויתורים כואבים למען יושם קץ לסכסוך הזה, הממושך והממאיר, בין הנלחמים על הארץ הזאת, שאעשה כמיטב יכולתי להביא שלום.
       
       אני רוצה, אדוני היושב-ראש, לומר שעוד שנים רבות לפני זה – זה היה ב-1988, בפגישה של שרי הליכוד אצל ראש הממשלה יצחק שמיר – אמרתי שם שלפי דעתי, אם אנחנו לא רוצים להידחק לגבולות 1967 צריך להביא לחלוקת השטח. 
       
אפי איתם (מפד"ל):
       
       שלחת את כולם להתיישב שם.
       
היו"ר ראובן ריבלין:
       
       חבר הכנסת אפי איתם.
       
אפי איתם (מפד"ל):
       
       ועכשיו אתה רוצה לעקור.
       
היו"ר ראובן ריבלין:
       
       חבר הכנסת אפי איתם, אני קורא אותך לסדר פעם שנייה.
       
אפי איתם (מפד"ל):
       
       אתה הובלת את זה.
       
היו"ר ראובן ריבלין:
       
       חבר הכנסת אפי איתם, אולי אדוני לא שם לב, קראתי אותו לסדר פעם שנייה.
       
יוסי שריד (יחד):
       
       באיזו שנה זה היה? 

ראש הממשלה אריאל שרון:
       
       1988.

יוסי שריד (יחד):
       
       למה העלית התנחלויות מאז? 

חיים רמון (העבודה-מימד):
       
       הוא עשה טעות, מה הבעיה? לא פשוט? 

היו"ר ראובן ריבלין:
       
       השאלה נשאלה. חבר הכנסת רמון, לא ראיתי שחבר הכנסת שריד ביקש ממך לעזור לו. הוא שאל את ראש הממשלה. חבר הכנסת רמון, אני קורא אותך לסדר פעם ראשונה. 

יצחק וקנין (ש"ס):
       
       - - -

היו"ר ראובן ריבלין:
       
       חברי הכנסת. הרי מדברים פה על נושאים הרי גורל. צריך לשמוע את ראש הממשלה. 

מוחמד ברכה (חד"ש-תע"ל):
       
       זה לא למה הוא עשה ב-1988. למה הוא עשה מרחץ דמים היום? 15 אנשים.

היו"ר ראובן ריבלין:
       
       חבר הכנסת ברכה. חבר הכנסת ברכה, אני קורא אותך לסדר פעם ראשונה. 

מוחמד ברכה (חד"ש-תע"ל):
       
       המדיניות שלך זה רצח. 

היו"ר ראובן ריבלין:
       
       חבר הכנסת ברכה, אני קורא אותך לסדר פעם ראשונה. 

מוחמד ברכה (חד"ש-תע"ל):
       
       מי שרוצה - - -

היו"ר ראובן ריבלין:
       
       חבר הכנסת ברכה, אני קורא אותך לסדר פעם שנייה. 

אחמד טיבי (חד"ש-תע"ל):
       
       בכל זאת, 15 איש הרג. 

היו"ר ראובן ריבלין:
       
       חבר הכנסת טיבי. 

אחמד טיבי (חד"ש-תע"ל):
       
       היום. 

היו"ר ראובן ריבלין:
       
       חבר הכנסת טיבי, אני קורא אותך לסדר פעם ראשונה. 

מוחמד ברכה (חד"ש-תע"ל):
       
       זאת ההתנתקות.

היו"ר ראובן ריבלין:
       
       חבר הכנסת ברכה, אתה בקריאה שנייה. 

שאול יהלום (מפד"ל):
       
       מה אתם מתערבים בכלל?

היו"ר ראובן ריבלין:
       
       חבר הכנסת טיבי. חבר הכנסת ברכה. חבר הכנסת יהלום. רבותי. 

אליעזר כהן (האיחוד הלאומי - ישראל ביתנו):
       
       אדוני היושב-ראש - - - 

היו"ר ראובן ריבלין:
       
       חבר הכנסת אליעזר כהן. 

אליעזר כהן (האיחוד הלאומי - ישראל ביתנו):
       
       אנחנו רוצים - - -

היו"ר ראובן ריבלין:
       
       חבר הכנסת אליעזר כהן, אני קורא אותך לסדר פעם ראשונה. 

אורי יהודה אריאל (האיחוד הלאומי - ישראל ביתנו):
       
       כמה מאחזים - - -

היו"ר ראובן ריבלין:
       
       חבר הכנסת אריאל.

ראש הממשלה אריאל שרון:
       
       כמי שלחם בכל מלחמות ישראל ולמד על בשרו כי ללא כוח אין לנו שום סיכוי לשרוד באזור הזה, שאינו מרחם על החלשים, כן למדתי מניסיוננו כי לא החרב לבדה תכריע בריב המר הזה בארץ הזאת. 
       
       אומרים לי כי ההתנתקות תתפרש כנסיגה מחפירה תחת לחץ ותגביר את מתקפת הטרור - - 

צבי הנדל (האיחוד הלאומי - ישראל ביתנו):
       
       - - -

היו"ר ראובן ריבלין:
       
       חבר הכנסת. 

מרינה סולודקין (הליכוד):
       
       צודק.
       
ראש הממשלה אריאל שרון:
       
       - - תציג את ישראל ברפיונה, ואת עמנו כעם שאינו נכון להילחם ולעמוד על שלו. אני דוחה על הסף את האמירה הזאת. 

אפי איתם (מפד"ל):
       
       עשרות בתי-כנסת - - - זה כוח? 

היו"ר ראובן ריבלין:
       
       חבר הכנסת אפי איתם, אתה באזהרה שנייה.

אפי איתם (מפד"ל):
       
       זו גבורה? 

היו"ר ראובן ריבלין:
       
       חבר הכנסת איתם. 

אפי איתם (מפד"ל):
       
       - - - 

היו"ר ראובן ריבלין:
       
       חבר הכנסת איתם. נא להוציא אותו. נא לצאת מהאולם. בבקשה, חבר הכנסת איתם. נא להוציא אותו. 

חיים רמון (העבודה-מימד):
       
       שיישאר. 

היו"ר ראובן ריבלין:
       
       לא, לא, רבותי, לא יכול להיות מצב – הישיבה הזאת, כל אחד יוכל לומר את דברו ללא כל מורא וללא כל לחץ. אין דבר כזה. 

יעקב ליצמן (יהדות התורה):
       
       בסוף נישאר רק עם העבודה.

היו"ר ראובן ריבלין:
       
       חבר הכנסת ליצמן. 

רן כהן (יחד):
       
       יש כאלה שרוצים לצאת. 

היו"ר ראובן ריבלין:
       
       חבר הכנסת רן כהן, אל תעזור לי. חבר הכנסת אריאל. בבקשה, אדוני. 

ראש הממשלה אריאל שרון:
       
       כוחנו עמנו להגן על הארץ הזאת ולפגוע אנושות באויב המבקש את נפשנו. 

צבי הנדל (האיחוד הלאומי - ישראל ביתנו):
       
       אל תפריע לצה"ל.

היו"ר ראובן ריבלין:
       
       חבר הכנסת הנדל, אני קורא אותך לסדר פעם שנייה. 

ג'מאל זחאלקה (בל"ד):
       
       כמה ילדים פלסטינים הרגת? ילדים פלסטינים הם האויב שלך?

היו"ר ראובן ריבלין:
       
       חבר הכנסת זחאלקה, חבר הכנסת זחאלקה, אני קורא אותך לסדר פעם ראשונה. 

ראש הממשלה אריאל שרון:
       
       ויש האומרים לי כי תמורת שלום אמת - - 

טלב אלסאנע (רע"ם):
       
       זה לא מלחמה בטרור, זה הטרור עצמו. 

היו"ר ראובן ריבלין:
       
       חבר הכנסת טלב אלסאנע. חבר הכנסת טלב אלסאנע אני קורא אותך לסדר פעם ראשונה. 

ראש הממשלה אריאל שרון:
       
       - - חתום, גם הם היו נכונים לוויתורים הכואבים האלה. אך למרבה הצער, אין לנו מנגד שותף להידברות רצינית על הסכם שלום.

צבי הנדל (האיחוד הלאומי - ישראל ביתנו):
       
	אז אתה בורח.

היו"ר ראובן ריבלין:
       
       חבר הכנסת הנדל. 

ראש הממשלה אריאל שרון:
       
       גם ראשי ממשלה בישראל שהכריזו על נכונות לוויתור מרבי על שטחי מולדת נענו באש ובאיבה. זה לא כבר הכריז ראש הרשות הפלסטינית כי "מיליון שהידים יפרצו את הדרך לירושלים". בבחירה בין מעשה אחראי ונבון בתוך ההיסטוריה, העשוי להביא לפשרה כואבת, לבין מלחמת הקודש להחרבת ישראל בחר יאסר ערפאת בדרך הדם והאש והשהידים.

אחמד טיבי (חד"ש-תע"ל):
       
       אתה מכסה את עזה בדם היום, היום.

היו"ר ראובן ריבלין:
       
       חבר הכנסת טיבי, אני קורא אותך לסדר פעם שנייה. 

אחמד טיבי (חד"ש-תע"ל):
       
       הם שורפים - - - 

היו"ר ראובן ריבלין:
       
       חבר הכנסת טיבי, קראתי אותך לסדר פעם שנייה. 

ראש הממשלה אריאל שרון:
       
       הוא מבקש להפוך סכסוך לאומי שניתן לסיימו בהבנה הדדית למלחמת דת בין האסלאם ליהודים, ולהתיר גם את דמם של יהודים החיים הרחק מכאן. 

       לישראל תקוות רבות, ומולה גם סכנות קשות. הבולטת בין הסכנות הינה אירן, שעושה כל מאמץ להתחמש בנשק גרעיני, באמצעי שיגור בליסטיים ובהכנת מערך טרור אדיר, יחד עם סוריה, בלבנון. ואני שואל אתכם: במה אנחנו עוסקים, ועל מה אנחנו נאבקים - - 

צבי הנדל (האיחוד הלאומי - ישראל ביתנו):
       
       גירוש יהודים.

ראש הממשלה אריאל שרון:
       
       - - מול הסכנות הנוראות שלפנינו? האם איננו מסוגלים להתאחד כדי לקדם את פני הרעה? זאת השאלה האמיתית.

אורי יהודה אריאל (האיחוד הלאומי - ישראל ביתנו):
       
       אתה קורע את העם. 

היו"ר ראובן ריבלין:
       
       חבר הכנסת אריאל. 
       
ראש הממשלה אריאל שרון:
       
       תוכנית ההתנתקות אינה במקום משא-ומתן ואינה מבקשת להקפיא את המצב שייווצר לאורך ימים. 

קריאה:

       פורמלין.

ראש הממשלה אריאל שרון:
       
       היא צעד הכרחי מאין כמוהו במציאות שאינה מאפשרת כעת משא-ומתן אמיתי לשלום. 

יצחק לוי (מפד"ל):
       
       מה יהיה למחרת?

ראש הממשלה אריאל שרון:
       
       הכול נותר פתוח להסכם שיבוא כתום הטרור, הטרור הרצחני הזה, ועם ההכרה שתבקיע בקרב שכנינו כי אין בו כדי לנצח אותנו בארץ הזאת. 

אריה אלדד (האיחוד הלאומי - ישראל ביתנו):
       
       אתה מעודד אותו בזה.


היו"ר ראובן ריבלין:
       
       חבר הכנסת אלדד, אני קורא לך לסדר פעם שנייה. 

ג'מאל זחאלקה (בל"ד):
       
       האם ראש הממשלה מתכוון שיש - - - 

היו"ר ראובן ריבלין:
       
       חבר הכנסת זחאלקה, אני קורא אותך לסדר פעם שנייה. 

ג'מאל זחאלקה (בל"ד):
       
       האם הוא עושה - - -  אתה מדבר?

היו"ר ראובן ריבלין:
       
       חבר הכנסת זחאלקה, חבר הכנסת זחאלקה. 

איתן כבל (העבודה-מימד):
       
       אדוני היושב-ראש, חזון אחרית הימים, וגר כבש עם שיפוד. 

היו"ר ראובן ריבלין:
       
       חבר הכנסת כבל, שמענו, תודה רבה. 

ג'מאל זחאלקה (בל"ד):
       
       הברקת המאה יש לך. ממש הברקת המאה.

ראש הממשלה אריאל שרון:
       
       אדוני היושב-ראש, ברצוני לקרוא כמה שורות שנכתבו בעת מאורעות הדמים ב-1936. צריך לזכור, היישוב היהודי בארץ מנה פחות מ-400,000 איש אז. כתב את המאמר הזה בעיתון "דבר" משה בילינסון. אמרתי, זה היה בימי מאורעות הדמים בשנת 1936: "עד מתי? כך שואלים. עד מתי? עד שכוחו של ישראל בארצו יידון למפרע לתבוסה כל התקפת האויב באשר הוא שם; עד שהנלהב ביותר והנועז ביותר בכל מחנות האויבים באשר הם שם ידע: אין אמצעי לשבור את כוח ישראל בארצו, כי הכרח החיים אתו ואמת החיים אתו. ואין דרך בלתי אם להשלים אתו. זהו טעם המערכה". 

טלב אלסאנע (רע"ם):
       
       וגם לגבי הצד השני. אי-אפשר לשבור בכוח. 

היו"ר ראובן ריבלין:
       
       חבר הכנסת טלב אלסאנע. 

ראש הממשלה אריאל שרון:
       
       אני משוכנע כי כל שעשינו מאז ועד היום מאשר את הדברים העזים האלה. 
       
       אין אנו רוצים לשלוט לתמיד במיליוני פלסטינים המכפילים את מספרם מדי דור. ישראל, הרוצה להיות מדינה דמוקרטית למופת, לא תוכל לשאת לאורך ימים מציאות כזאת. יש בתוכנית ההתנתקות כדי לקרוע שער למציאות אחרת. 

       אני רוצה לומר היום דברים באוזני שכנינו הערבים. כבר במגילת העצמאות שלנו, בעיצומה של מלחמה אכזרית, הושיטה ישראל הנולדת בדם את ידה לשלום למי שלחם בה וביקש להכריתה בחרב. אני מצטט: "ואנו קוראים, גם בתוך התקפת הדמים הנערכת עלינו זה חודשים, לבני העם הערבי, תושבי מדינת ישראל, לשמור על השלום וליטול חלק בבניין המדינה, על יסוד אזרחות מלאה ושווה ועל יסוד נציגות מתאימה בכל מוסדותיה הזמניים והקבועים".  

	מאז עברו ימים רבים. הארץ הזאת והאזור הזה ידעו עוד מלחמות וידעו את כל המלחמות שבין המלחמות, את הטרור ואת פעולות התגמול הקשות מידה של ישראל העומדת על נפשה. במלחמה הממושכת הזאת נפגעו גם רבים מאוד מקרב הלא-לוחמים, מקרב אוכלוסיות חפות מפשע. ובכי פגש בבכי. 

	אני רוצה שתדעו כי לא ביקשנו לבנות את חיינו במולדת הזאת על חורבנכם. זאב ז'בוטינסקי כתב בשירו לפני שנים רבות את חזון השותפות והשלום בקרב בני הארץ: "שם ירווה לו משפע, מאושר, בן ערב, בן נצרת ובני".  

מוחמד ברכה (חד"ש-תע"ל):
       
       זה מה שאתה עושה בעזה היום. 

היו"ר ראובן ריבלין:
       
       חבר הכנסת ברכה, אני מבקש.

ראש הממשלה אריאל שרון:
       
       הותקפנו ועמדנו - - -

דניאל בנלולו (הליכוד):
       
       - - -

מיכאל רצון (הליכוד):
       
       - - -

היו"ר ראובן ריבלין:
       
       חבר הכנסת ברכה, אדוני סגן היושב-ראש, יהיה לי קשה מאוד, אבל אני אהיה חייב - בהתאם להחלטת הנשיאות - לפעול כפי שאתה יעצת לי. 

מוחמד ברכה (חד"ש-תע"ל):
       
       - - -

צבי הנדל (האיחוד הלאומי - ישראל ביתנו):
       
       מה הוא יעץ לך?

היו"ר ראובן ריבלין:
       
       גם אני יעצתי לך. אחרי הקריאה השלישית - להוציא את הבן-אדם מן האולם. 

מוחמד ברכה (חד"ש-תע"ל):
       
       זה התקנון. מה, אני צריך לייעץ לך? באמת.

היו"ר ראובן ריבלין:
       
       אני רציתי בהזדמנות זאת להזכיר לך שאדוני כבר בקריאה שנייה. 

מוחמד ברכה (חד"ש-תע"ל):
       
       אבל זה לא - - -

היו"ר ראובן ריבלין:
       
       לא, לא. יעצת לי לשמור על הסדר, כמו שאני יעצתי לך. בבקשה.

ראש הממשלה אריאל שרון:
       
       הותקפנו ועמדנו על נפשנו, ובגבנו הים. רבים נפלו במערכה ורבים איבדו בית ושדה ומטע, והיו לפליטים. זו דרך המלחמות, אך המלחמה אינה גזירה משמים. 
       
       אנו כואבים גם היום את קורבנם של חפים מפשע בקרבכם. דרכנו אינה דרך ההרג בכוונה תחילה.

אחמד טיבי (חד"ש-תע"ל):
       
       וידוא הריגה.

היו"ר ראובן ריבלין:
       
       חבר הכנסת טיבי. 

אחמד טיבי (חד"ש-תע"ל):
       
       וידוא הריגה.

היו"ר ראובן ריבלין:
       
       חבר הכנסת טיבי. 

ראש הממשלה אריאל שרון:
       
       לפני 48 שנים, ערב יום העצמאות בשנת 1956, על רקע של מסירת גופות של עשרה מחבלים שביצעו מעשי פשע בישראל, מעשי רצח בישראל – הן נמסרו בארגזי עץ לידי המצרים בנקודת מעבר ברצועת-עזה. על זה כתב המשורר העברי נתן אלתרמן: - - 

מוחמד ברכה (חד"ש-תע"ל):
       
       זה ערב ספרות וציטוטים?

ראש הממשלה אריאל שרון:
       
       - -  "ערב, אויב שלא ידעת מאז תעוררי ביום קומך עלי, עדים חיי אשר גבם אל קיר ואל קורות ימי עם אלוהי, אויב אשר כוחה של חמתו מול הקמים להכריתו עד יום, ידמה רק לכוחה של אחוותו בברית-אחים שבין לאום ולאום". זה היה בתקופת פעולות הרצח, בתקופת פעולות התגמול - - -

עבד-אלמאלכ דהאמשה (רע"ם):
       
       - - - כפר-קאסם. 

אחמד טיבי (חד"ש-תע"ל):
       
       מה עם מסך הברזל? לא ציטטת. 

ראש הממשלה אריאל שרון:
       
       חברי הכנסת, ברשותכם אני רוצה לסיים בציטוט מדברים שאמר מעל הבמה הזאת ראש הממשלה מנחם בגין, זכרו לברכה, בסוף דצמבר שנת 1977: - -

אורי יהודה אריאל (האיחוד הלאומי - ישראל ביתנו):
       
       זו שאלה - - -

ראש הממשלה אריאל שרון:
       
       - -  ואני מצטט - - 

היו"ר ראובן ריבלין:
       
       חבר הכנסת אריאל. 

ראש הממשלה אריאל שרון:
       
       - - "מנין נובעת הפקרות הלשון הזאת - -

אריה אלדד (האיחוד הלאומי - ישראל ביתנו):
       
       - - -

היו"ר ראובן ריבלין:
       
       חבר הכנסת אלדד. 

ראש הממשלה אריאל שרון:
       
       - -  לרבות דברים אחרים שהושמעו? את זאת אמרתי פעם בוויכוח לאנשי 'גוש אמונים'" - אני מצטט את דבריו של מנחם בגין - "שאני אוהב אותם גם היום ואוסיף לחבב אותם גם מחר. אמרתי להם: אתם חלוצים נפלאים, בוני הארץ, מתנחלים על אדמת טרשים, בגשם בחורף, מתוך קשיים. אבל יש לכם חולשה אחת - פיתחתם בקרבכם איזה תסביך של משיחיות. עליכם לזכור  שהיו ימים" - -

אורי יהודה אריאל (האיחוד הלאומי - ישראל ביתנו):
       
       מי זה - - -

קריאות:
       
       משיחיות. 

היו"ר ראובן ריבלין:
       
       חבר הכנסת אריאל. 

קריאות:
       
       - - -

קריאה:
       
       בדיוק מה שאתם. 

ראש הממשלה אריאל שרון:
       
       - - "כאשר עדיין לא נולדתם או הייתם ילדים קטנים" - -

צבי הנדל (האיחוד הלאומי - ישראל ביתנו):
       
       הוא לא ברח. 

היו"ר ראובן ריבלין:
       
       חבר הכנסת הנדל. 

צבי הנדל (האיחוד הלאומי - ישראל ביתנו):
       
       הוא עשה שלום - - -

היו"ר ראובן ריבלין:
       
       חבר הכנסת הנדל, אני קורא אותך לסדר.

ראש הממשלה אריאל שרון:
       
       - - "ימים שבהם אנשים אחרים סיכנו נפשותיהם יומם ולילה, עבדו ועמלו, הקריבו קורבנות, ועשו את מלאכתם בלי שמץ של תסביך משיחיות. ואני קורא גם היום לידידי הטובים מ'גוש אמונים' לעשות את המלאכה בצניעות לא פחותה מזו שבה עשו קודמיהם, בימים אחרים ובלילות אחרים." 

יורי שטרן (האיחוד הלאומי - ישראל ביתנו):
       
       משיח שקר - - -

ראש הממשלה אריאל שרון:
       
       "משגיחים על כשרותנו הארץ-ישראלית אינם דרושים לנו. את כל חיינו הקדשנו לארץ-ישראל ולמאבק על שחרורה, וכך נוסיף." 


אריה אלדד (האיחוד הלאומי - ישראל ביתנו):
       
       - - - זה בסדר, זה טבעי. 

היו"ר ראובן ריבלין:
       
       חבר הכנסת אלדד, אני קורא אותך לסדר פעם שנייה. 

ראש הממשלה אריאל שרון:
       
       אני קורא לעם ישראל להתאחד בשעת ההכרעה הזאת.

קריאות:
       
       - - -

ראש הממשלה אריאל שרון:
       
       עלינו למצוא מכנה משותף לאיזה "יחד הכרחי" - -  

בנימין אלון (האיחוד הלאומי - ישראל ביתנו):
       
       מי התומכים שלך? 

היו"ר ראובן ריבלין:
       
       חבר הכנסת אלון, אני קורא אותך לסדר פעם ראשונה.

בנימין אלון (האיחוד הלאומי - ישראל ביתנו):
       
       אתה נאמן לארץ-ישראל?

היו"ר ראובן ריבלין:
       
       חבר הכנסת אלון, אני קורא אותך לסדר. 

ראש הממשלה אריאל שרון:
       
       - - שיאפשר לנו להתמודד בהבנה - -

בנימין אלון (האיחוד הלאומי - ישראל ביתנו):
       
       מי התומכים שלך? - - -

היו"ר ראובן ריבלין:
       
       חבר הכנסת אלון, אני קורא אותך לסדר פעם שנייה.

ראש הממשלה אריאל שרון:


- - ותוך שותפות גורל בימים האלה, להקים סכר כנגד שנאת האחים המעבירה רבים על דעתם.


צבי הנדל (האיחוד הלאומי - ישראל ביתנו):
       
       אתה עושה את זה.

היו"ר ראובן ריבלין:
       
       חבר הכנסת הנדל, אני קורא אותך לסדר פעם שלישית. נא להוציא את חבר הכנסת הנדל. 
       
ראש הממשלה אריאל שרון:
       
       כבר שילמנו מחיר יקר מנשוא על קנאות רצחנית. עלינו למצוא את השורש המאחה אותנו - - -

צבי הנדל (האיחוד הלאומי - ישראל ביתנו):
       
       - - -

היו"ר ראובן ריבלין:
       
       חבר הכנסת הנדל, נא להוציא אותו מייד. 

       (חבר הכנסת צבי הנדל יוצא מאולם המליאה.)


מאיר פרוש (יהדות התורה):
       
       - - - לגרש אותו מפה, לא מהבית. 

היו"ר ראובן ריבלין:
       
       חבר הכנסת פרוש. 

אורי יהודה אריאל (האיחוד הלאומי - ישראל ביתנו):
       
       אני מציע שתלך הביתה.

היו"ר ראובן ריבלין:
       
       חבר הכנסת אריאל, אני קורא אותך לסדר פעם שלישית. 

יעקב ליצמן (יהדות התורה):
       
       אין מקום בחוץ. 

היו"ר ראובן ריבלין:
       
       חבר הכנסת ליצמן, אל תעזור לי. 

אורי יהודה אריאל (האיחוד הלאומי - ישראל ביתנו):
       
       תלך הביתה. 

היו"ר ראובן ריבלין:
       
       חבר הכנסת אריאל, להוציא אותו בבקשה.
       
(חבר הכנסת אורי יהודה אריאל יוצא מאולם המליאה.)
       
ראש הממשלה אריאל שרון:
       
       עלינו למצוא את השורש המאחה אותנו ולעשות את מעשינו בתבונה ובאחריות המאפשרות את חיינו כאן כעם בוגר ושבע ניסיון. 
       
       אני קורא לכם לתמוך בי בשעת ההכרעה הזאת. תודה רבה לכם. 

היו"ר ראובן ריבלין:
       
       תודה לראש הממשלה. 

בנימין אלון (האיחוד הלאומי - ישראל ביתנו):
       
       - - -

היו"ר ראובן ריבלין:
       
       חבר הכנסת אלון. רבותי חברי הכנסת, אני מתכבד להזמין את ראש הממשלה לשעבר וראש האופוזיציה דהיום, חבר הכנסת שמעון פרס, ולאחר דבריו נתחיל את הדיון הכללי שבו ישתתפו 120 חברי הכנסת, לרבות השרים, וכן שני שרים שאינם חברי הכנסת: שר הביטחון הנכבד והשר שרנסקי. 

בנימין אלון (האיחוד הלאומי - ישראל ביתנו):
       
       שראש הממשלה - - -

היו"ר ראובן ריבלין:
       
       חבר הכנסת אלון. הרב אלון, חבר הכנסת אלון.

בנימין אלון (האיחוד הלאומי - ישראל ביתנו):
       
       - - -

היו"ר ראובן ריבלין:
       
       חבר הכנסת אלון, אני קורא אותך לסדר פעם שנייה.

דוד אזולאי (ש"ס):
       
       - - -

היו"ר ראובן ריבלין:
       
       חבר הכנסת אזולאי. חבר הכנסת אזולאי. 

דוד אזולאי (ש"ס):
       
       למה השמאל - - -

היו"ר ראובן ריבלין:
       
       חבר הכנסת אזולאי, אני קורא אותך לסדר פעם ראשונה. אדוני סגן יושב-ראש הכנסת בן-מנחם. רבותי, יושב-ראש האופוזיציה, חבר הכנסת שמעון פרס – בבקשה, אדוני. 

שמעון פרס (העבודה-מימד):
       
       אדוני היושב-ראש, כנסת נכבדה, לפני 107 שנים התכנס הקונגרס הציוני הראשון. החזון היה גדול - להחזיר את העם היהודי להיסטוריה, להיות עם עצמאי, להוות רוב בארצנו, להקים לתחייה ארץ שוממה, להקים מדינה למופת - למופת מוסרי. הציונות ניצחה כחזון, אך היא החמיצה הזדמנויות למכביר. בין סוף המאה ה-19 - -

ישראל אייכלר (יהדות התורה):
       
       הארץ לא היתה - - -

 שמעון פרס (העבודה-מימד):
       
       - -  לראשית המאה אחרי זה - עד מלחמת העולם הראשונה - עזבו את אירופה 3 מיליוני יהודים. רק 50,000 עלו לישראל. אילו היו עולים חצי מיליון יהודים, כל ההיסטוריה היתה שונה. אנחנו צריכים גם לבוא בטענות אל עצמנו. 
       
       הרצל וחבריו היו בודדים. העשירים לא נענו לו. רבנים רבים התנגדו לו, החרימו אותו. תודה לאל, השמים האירו פנים להרצל ולא למתנגדיו. דורות על דורות של קבוצות יהודיות עלו לישראל, העפילו לתוכה, לחמו בביצותיה – בעוני, בבדידות, בהתעלמות, באנטישמיות, באיבת העולם מסביב. 
       
       עברנו שואה, עברנו חמש מלחמות, ארבע פעמים מאורעות ואינתיפאדות, חרם ואיומים, וגברנו, ולאט-לאט החלה המציאות להיות דומה לחזון. עכשיו אנחנו שוב על פרשת דרכים. בארץ-ישראל המערבית יש כיום 5.2 מיליוני יהודים, 4.8 מיליוני לא-יהודים. בעוד חמש שנים יהיו כאן 5.8 מיליוני יהודים - - -
       
יחיאל חזן (הליכוד):
       
       - - - אל תפחיד אותנו - - - 
       
היו"ר ראובן ריבלין:
       
       חבר הכנסת חזן, אני קורא אותך - - -
       
שמעון פרס (העבודה-מימד):
       
       סלח לי, אתה תקשיב בצורה מנומסת.
       
היו"ר ראובן ריבלין:
       
       אני אגן על אדוני. חבר הכנסת חזן.
       
שמעון פרס (העבודה-מימד):
       
       - - - בעוד חמש שנים יהיו כאן 5.8 מיליוני יהודים, 6.5 מיליוני לא יהודים. נפסיד את הרוב. נפרק את חזונו של הרצל, ולנו זה כואב לא פחות מלכל המתנחלים. זה לא משחק ילדים. 
       
מיכאל רצון (הליכוד):
       
       היה להרצל חזון - - - 
       
שמעון פרס (העבודה-מימד):
       
       אפשר לשמור על כל השטח תוך כדי פירוק החזון של הרצל. 

מיכאל רצון (הליכוד):
       
       תלמד את ההיסטוריה - - - 
       
היו"ר ראובן ריבלין:
       
       חבר הכנסת רצון. חבר הכנסת רצון.
       
שמעון פרס (העבודה-מימד):
       
       מאה שנות היסטוריה יהודית יכולות לרדת לטמיון בגלל היסטריה של חלק מהעם; בגלל משיחיות שקר. מה היה חזונו של הרצל?
       
יחיאל חזן (הליכוד):
       
       - - - 
       
שמעון פרס (העבודה-מימד):
       
       להקים מדינה יהודית. 
       
איתן כבל (העבודה-מימד):
       
       - - - 
       
היו"ר ראובן ריבלין:
       
       חבר הכנסת כבל, אתה לא עוזר לחבר הכנסת פרס. 
       
יצחק הרצוג (העבודה-מימד):
       
       - - - 
       
היו"ר ראובן ריבלין:
       
       חבר הכנסת הרצוג.
       
שמעון פרס (העבודה-מימד):
       
       אפשר לקיים מדינה יהודית שאין בה רוב יהודי? רצינו להקים מדינה דמוקרטית; אפשר להקים מדינה דמוקרטית שבה המיעוט קובע, ולא הרוב? רצינו להקים מדינה מוסרית, מדינת מופת; אפשר לקיים מדינה מוסרית שבה נהיה שליטים על עם אחר בניגוד לרצונו? באמת. צדק בן-גוריון כשאמר: מוטב מדינת מופת על חלק מארץ-ישראל מאשר ארץ-ישראל השלמה ללא רוב, ללא דמוקרטיה, ללא יסוד מוסרי הלכה למעשה. 
       
       המתנגדים לתוכניות של פינוי עזה ויישובים אחדים ביהודה ושומרון צריכים להציע אלטרנטיבה. מהי האלטרנטיבה שלכם? מה אתם כל היום מאשימים?
       
יחיאל חזן (הליכוד):
       
       אוסלו. 
       
איוב קרא (הליכוד):
       
       אוסלו.
       
היו"ר ראובן ריבלין:
       
       חבר הכנסת איוב קרא. 
       
איוב קרא (הליכוד):
       
       - - - 
       
היו"ר ראובן ריבלין:
       
       חבר הכנסת איוב קרא.
       
שמעון פרס (העבודה-מימד):
       
       איך נתקיים כמדינה יהודית בלא רוב יהודי? תענו – איך נשנה תהליך דמוקרטי? בכך שנתעלם ממנו? איך אפשר להפסיק את הטרור הגלובלי שעלול לבוא לצד הטרור הלוקאלי? יש הבדל בין מלחמת השחרור לבין עכשיו. אז הותקפנו בידי מדינות ערב. היינו מיעוט. היום יש שתי סכנות גדולות, לאו דווקא בסביבה שלנו: האחת היא טרור, והשנייה היא נשק משמיד המונים, ואנחנו לא יכולים לעצום עיניים. 
       
       ואני שואל הלאה: מי בעולם יעמוד לצדנו אם נפר את כל ההתחייבויות שנתנו – ונתנו התחייבויות – גם לפנות יישובים? האם הנשיא האמריקני – מי שייבחר – יכבד את ההבטחות הפורמליות של הנשיאות אם לא נקיים את ההבטחות שלנו? איך נשמור על מעמדנו באזור מוסלמי וערבי זה אם נאמר שהכיבוש יותר חשוב מהשלום? מי ילך אתנו? 
       
       ואם המיעוט אינו מוכן לקבל הכרעת רוב, מדוע אתם רוצים שהרוב יקבל הכרעת מיעוט? 
       
       אינני מבין גם את השצף-קצף של חלק מחברי הבית הזה. אני רוצה לשאול אותם: האם חברון פחות קדושה מעזה? הפרוטוקול של חברון נחתם בינואר 1997 בידי ראש הממשלה בנימין נתניהו. מצד הפלסטינים חתם על הפרוטוקול ערפאת, בשם אש"ף. בממשלה כיהנו שני חברים מהמפד"ל. הם לא התפטרו. מה קרה?
       
יצחק כהן (ש"ס):
       
       - - -
       
שמעון פרס (העבודה-מימד):
       
       הפרוטוקול אישר לפלסטינים 400 שוטרים, מצוידים ב-20 כלי רכב - -
       
היו"ר ראובן ריבלין:
       
       חבר הכנסת יצחק כהן. 
       
חיים רמון (העבודה-מימד):
       
       - - -
       
דליה איציק (העבודה-מימד):
       
       - - -
       
איוב קרא (הליכוד):
       
       - - - 

היו"ר ראובן ריבלין:
       
       חבר הכנסת איוב קרא.
       
דליה איציק (העבודה-מימד):
       
       - - - 
       
היו"ר ראובן ריבלין:
       
       חברת הכנסת איציק, אני לא אוכל להגן על ראש האופוזיציה אם את - - -
       
שמעון פרס (העבודה-מימד):
       
       - - בחימוש של 100 רובים ו-200 אקדחים. יתר על כן, נאמר – תקשיבו, אלה מהמפד"ל. 
       
יצחק כהן (ש"ס):
       
       - - - 
       
היו"ר ראובן ריבלין:
       
       חבר הכנסת יצחק כהן, אני קורא אותך לסדר פעם ראשונה. כנראה אדוני לא יודע מה זה - - -
       
יצחק כהן (ש"ס):
       
       היה הסכם - - -
       
היו"ר ראובן ריבלין:
       
       חבר הכנסת כהן, אני קורא אותך לסדר פעם ראשונה.
       
יחיאל חזן (הליכוד):
       
       - - - כל ההסכמים האלה – איפה השלום? דמגוגיה. 
       

היו"ר ראובן ריבלין:
       
       חבר הכנסת חזן, אני קורא אותך לסדר. חבר הכנסת חזן, אני קורא אותך לסדר פעם ראשונה.
       
איוב קרא (הליכוד):
       
       - - - 
       
היו"ר ראובן ריבלין:
       
       חבר הכנסת חזן. חבר הכנסת איוב קרא.
       
שמעון פרס (העבודה-מימד):
       
       תראו למה המפד"ל הסכימה: המשטרה הפלסטינית תהיה אחראית להגנת אתרים קדושים ליהודים. 
       
יחיאל חזן (הליכוד):
       
       מה אתה מתפאר?
       
היו"ר ראובן ריבלין:
       
       חבר הכנסת חזן, אני קורא אותך לסדר פעם שנייה.
       
שמעון פרס (העבודה-מימד):
       
       הם הסכימו אפילו לנוכחות.
       
דוד אזולאי (ש"ס):
       
       אתה עוד תומך בשלום? - - -
       
היו"ר ראובן ריבלין:
       
       חבר הכנסת אזולאי, אני קורא אותך לסדר.

שמעון פרס (העבודה-מימד):
       
       בהסכם אחר – שגם עליו חתמו ראש הממשלה נתניהו ויאסר ערפאת, בשם אש"ף – הידוע בשם "וואי פלנטיישן", הוסכם להעביר 13% מאזור C, 12% מאזור B ו-1% מאזור A לשליטת הפלסטינים. בהמשך הוסכם להעביר 14.2% נוספים מאזור B לאזור A. בממשלה היו חברים אז זבולון המר עליו השלום, יצחק לוי ייבדל לחיים ארוכים, אדלשטיין ושרנסקי. שרנסקי, היית חבר בממשלה הזאת? לא התפטרת. מה פתאום? מה קרה לך?
       
השר נתן שרנסקי:
       
       אז היה הסכם. 
       
שמעון פרס (העבודה-מימד):
       
       אז היה יותר חשוב? ועם הסכם אתה מוכן? 
       
השר נתן שרנסקי:
       
       - - -
       
שמעון פרס (העבודה-מימד):
       
       אני אתך – בקש הסכם, אבל אל תתנגד ליציאה מעזה. 
       
דליה איציק (העבודה-מימד):
       
       - - -
       
יולי תמיר (העבודה-מימד):
       
       הוא הצטרף לז'נבה.
       
היו"ר ראובן ריבלין:
       
       כבוד יושב-ראש האופוזיציה, אם אדוני ידבר אל חברי הכנסת והשרים לא אוכל שלא לאפשר להם לענות. 
       
איוב קרא (הליכוד):
       
       הם כיבדו את ההסכם. 

היו"ר ראובן ריבלין:
       
       חבר הכנסת איוב קרא, הרי אני לא רוצה לקרוא אותך לסדר. חבר הכנסת קרא, אני לא רוצה לקרוא לך – כי אתה רוצה שאקרא לך.
       
שמעון פרס (העבודה-מימד):
       
       אני מודע לכאב שבניתוק ובפינוי יישובים, אבל רגע האמת מתדפק בפעם השנייה על דלתותינו. אני זוכר את דבריו של מנחם בגין זיכרונו לברכה, שרצה להתיישב באלי-סיני, ובכל זאת פונו כל היישובים מסיני. הם נעקרו ממקומם – נתלשו מחלומם.  
       
יצחק כהן (ש"ס):
       
       היה הסכם.
       
שמעון פרס (העבודה-מימד):
       
       תגידו שאתם בעד פינוי – אבל עם הסכם. הלוא אתם נגד פינוי, אל תספרו סיפורים.
       
יעקב מרגי (ש"ס):
       
       לא. 
       
נסים דהן (ש"ס):
       
       - - - 
       
משולם נהרי (ש"ס):
       
       - - - 
       
נסים דהן (ש"ס):
       
       - - - 
       
שמעון פרס (העבודה-מימד):
       
       אני לא מדבר על ש"ס, אני מדבר על המפד"ל. 

היו"ר ראובן ריבלין:
       
       אין לש"ס זכות התגובה; לא דיברו אליכם. 
       
שמעון פרס (העבודה-מימד):
       
       אני רוצה לשאול את כולם – גם את המפד"ל, גם את הליכוד - - -
       
היו"ר ראובן ריבלין:
       
       לא לענות; זאת שאלה רטורית.
       
שמעון פרס (העבודה-מימד):
       
       - - - נכון. מישהו סבור היום שהיה עדיף להשאיר את היישובים בסיני ולוותר על השלום עם מצרים? תסתכלו אחורה – עם כל הכאב על פינוי יישובים. 
       
יחיאל חזן (הליכוד):
       
- - - איזה שלום יש בהסכם הזה? מה אתה משווה בכלל? 
       
היו"ר ראובן ריבלין:
       
       חבר הכנסת חזן, אדוני לא זוכר שהוא תחת אזהרה שנייה. חבר הכנסת חזן, אני קורא אותך לסדר.
       
שמעון פרס (העבודה-מימד):
       
       כפי שחברי הכנסת יודעים, אני מכבד מאוד את יושב-ראש הכנסת ומקשיב קשב רב לדבריו. אני אנצל את ההזדמנות שבה הוא מגן עלי כדי להתווכח אתו. אמרת שבהסכם הזה אנחנו מתפרקים מנכסים. אדוני היושב-ראש, אילו נכסים? אני יודע שאתה אדם הגון ורודף צדק. מיליון וחצי ערבים נמקים ברעב בעזה – זה נכס? אתה לא רוצה להתפרק מזה? אתה מוכן להיות אחראי לזה? אני שואל אותך כאיש צדק וכאיש ישר. 
       
 יחיאל חזן (הליכוד):
       
       - - - 

מיכאל גורלובסקי (הליכוד):
       
       - - - 
       
יצחק הרצוג (העבודה-מימד):
       
       - - - 
       
היו"ר ראובן ריבלין:
       
       חבר הכנסת גורלובסקי, הוא שאל אותי ואני לא מתכוון לענות, כי אני יודע שהוא לא רוצה את התשובה, אלא את השאלה; וזו זכותו. 
       
יחיאל חזן (הליכוד):
       
       - - - 
       
איוב קרא (הליכוד):
       
       - - - 
       
היו"ר ראובן ריבלין:
       
       חבר הכנסת איוב קרא. חבר הכנסת חזן, אתה על סף יציאה מהאולם.
       
יצחק הרצוג (העבודה-מימד):
       
       תוציא אותו כבר.
       
איוב קרא (הליכוד):
       
       - - - מזרח תיכון חדש.
       
היו"ר ראובן ריבלין:
       
       חבר הכנסת איוב קרא, אני קורא אותך לסדר פעם ראשונה; אולי זה ירגיע אותך.

שמעון פרס (העבודה-מימד):
       
       להחזיק 3 מיליוני פלסטינים ויותר תחת שלטוננו, תחת צבאנו, ללא יכולת לבטא את עצמם – זה נכס? זה נכס מוסרי או סכנת חיים?
       
יצחק כהן (ש"ס):
       
       - - - 
       
מיכאל גורלובסקי (הליכוד):
       
       - - - 
       
היו"ר ראובן ריבלין:
       
       חבר הכנסת גורלובסקי, אני קורא אותך לסדר.

יחיאל חזן (הליכוד):
       
       - - -
       
היו"ר ראובן ריבלין:
       
       חבר הכנסת חזן, נא לצאת, בבקשה – קריאה שלישית. נא להוציא את חבר הכנסת חזן.
       
       (חבר הכנסת יחיאל חזן יוצא מאולם המליאה.)
       
שמעון פרס (העבודה-מימד):
       
       אדוני היושב-ראש, האם להתפרק מבדידות זה להתפרק מנכסים? מי ילך אתך, מפני שאתה זוכר מה היה לפני 20 שנה? יש עולם אחר. להתפרק מבדידות זה להתפרק מנכס? להתפרק ממלחמה זה להתפרק מנכס? מאילו נכסים אתה מתפרק? מסכנות אנחנו מתפרקים. אני מצטער, יש לך דעות, אני מכבד אותן, בינתיים העולם השתנה. ראש הממשלה טוען בצדק, שהוא מבין שהעולם השתנה. אתה יכול לעצור את התהליך הדמוקרטי?
       
היו"ר ראובן ריבלין:
       
       כבוד יושב-ראש האופוזיציה, כבר מזמן עזבנו את עזה, ולא עזר דבר. 
       
רן כהן (יחד):
       
       רצועת-עזה. 
       
שמעון פרס (העבודה-מימד):
       
       אני בטוח שאתה תשיב לי, יש לך מספיק הזדמנויות. נמשיך להתווכח בידידות הראויה. הוויכוח איננו אישי. 
       
היו"ר ראובן ריבלין:
       
       ודאי שלא. 
       
שמעון פרס (העבודה-מימד):
       
       מה שמוצע כאן איננו כליל השלמות. אילו הציעה מפלגת העבודה, היינו מציעים תוכנית אחרת. אני לא רוצה שתהיינה טעויות. אני לא מסכים עם ראש הממשלה, שאומר שאין עם מי לדבר. יכול להיות שאנחנו עושים אין מיש - יש עם מי לדבר, ואין אנחנו רוצים לדבר. דעתנו שונה.
       
       אבל אני מוכרח להגיד שראש הממשלה הסתכל למציאות בעיניים, וכל מי שיש לו עיניים מוכרח לראות את המציאות שהשתנתה. העולם לא מתנהל על-פי תווים ישראליים. העולם לא מתנהל על-פי זיכרונות של העבר. אנחנו צריכים לתת לבנינו - כואב למתנחלים, כואב גם לאמהות שצריכות לשלוח את ילדיהן לעזה בשעה שהרמטכ"ל, ראש הממשלה, שר הביטחון וראשי השירותים אומרים שלא צריך להיות שם. מה, האמהות האלה פחות רגישות? פחות כואב להן? לכולנו כואב. 
       
       כל העניינים האלה עם משאל עם – הרי זה עוד פטנט איך להתחמק, איך לדחות, איך לבלבל. אתם יודעים מה דעת הרוב הברור של העם, אתם יודעים מה הסכנות שעומדות בפני מדינת ישראל. תהיו אמיצים ותנו תשובה הולמת לסכנות של ממש. 
       
היו"ר ראובן ריבלין:
       
       תודה לחבר הכנסת שמעון פרס, יושב-ראש האופוזיציה וראש הממשלה לשעבר. 
       
       רבותי חברי הכנסת, עכשיו נקיים דיון שישתתפו בו כל חברי הכנסת והשרים. הדיון יתחלק לשלושה חלקים: בחלק הראשון, כל נציגי הסיעות, מהסיעה הגדולה לסיעה הקטנה ביותר ב-13 המקומות הראשונים של הדוברים. סיום הוויכוח, מחר בערב, יהיה כאשר כל 13 הסיעות יעלו בזו אחר זו, ונקיים את הדיון מהאחרונה במספר חברי הכנסת לראשונה במספר חברי הכנסת. בסוף הדיון, אם ירצה ראש הממשלה, הוא ישיב למתווכחים. אם הוא ימצא לנכון להשיב דבר, ראש האופוזיציה יעלה אחריו, כמצוות החוק. 
       
       אני מזמין את ראשונת הדוברים, נציגת סיעת הליכוד, כבוד השרה ציפי לבני, לשאת את דבריה. לכל חבר כנסת יש זכות דיבור של חמש דקות. 13 חברי כנסת, על-פי החלטת כל סיעה וסיעה, יוכלו לדבר עשר דקות בשם סיעתם. כבוד השרה ציפי לבני, בבקשה. 
       
השרה לקליטת העלייה ציפי לבני:
       
       אדוני היושב-ראש, כנסת נכבדה, מעטים הרגעים שבהם אדם שנבחר לכנסת יודע שניתנה בידו באצבע אחת, בהצבעה אחת, ההזדמנות האמיתית לעשות שינוי. ההזדמנות הזאת ניתנה לנו, היא תתקיים מחר. כל חברי הכנסת אולי כבר משוכנעים ויודעים מה תהיה הצבעתם מחר, ואני רוצה לנצל את ההזדמנות הזאת ולומר, שאני כשרה בממשלה, כחברת הליכוד, כחברת הכנסת, אצביע מחר בעד החלטת הממשלה, ללא מורא, ללא כפייה, מתוך בחירה. נכון, לא מתוך שמחה, אבל מתוך אמונה שזה הדבר שנכון לעשות אותו בעת הזאת. 
       
       התוכנית איננה מימוש חלומותינו כולם, וכל תהליך שיהיה בינינו לבין הפלסטינים, תמיד יהיה בו ממד של ויתור. כיהודייה ישראלית וציונית אני מאמינה בזכותנו לקיים מדינה יהודית ודמוקרטית ובטוחה בארץ-ישראל. אין בכוחי, ואין בכוחו של איש, להבטיח למישהו שנוכל לקיים את חלומותינו כולם, ולעתים נגזר עלינו להקיץ מחלום אחד כדי לקיים במלואו את החלום האחר והחשוב ביותר, והוא קיומה של מדינת ישראל כמדינה יהודית ודמוקרטית, ושני הערכים האלה שלובים בה זה בזה ולא מתנגשים זה בזה. 
       
       רוב הציבור כבר קיבל את ההכרעה הזאת, גם רוב חברי הבית, ואני יודעת שגם רוב חברי בליכוד. לא כולם אולי כבר אומרים את זה היום, אבל ההחלטה הזאת והבחירה הזאת במדינה היהודית והדמוקרטית, גם במחיר של ויתור על חלק מארץ-ישראל, נפלה. אני עושה את זה מתוך אמונה בזכותו של העם היהודי על כל ארץ-ישראל, אך מתוך הבנה שאנחנו צריכים לעשות אותו חלק מהוויתור. 
       
       אני שומעת את הטיעונים נגד, ואני לא רוצה להתעלם מהם. אני שומעת חלק מחברי, בעיקר בליכוד, אומרים: כן, נכון, אבל – אנחנו מבינים שנצטרך לוותר, אבל רק בהסכם, לא תחת טרור. יש גם כעסים על ראש הממשלה. יכול להיות שכל הטיעונים האלה הם טיעונים צודקים ונכונים, אבל כולם צריכים להיעשות מתוך הבנה אחת, שהזמן עובד לרעתנו, ובין הבחירה שלא לעשות כלום לבין לעשות בחירה שאולי איננה הבחירה הטובה ביותר, אבל היא הטובה ביותר שנמצאת ואפשר לעשות אותה היום, אנחנו צריכים לעשות ולבחור בעשייה. 
       
יורי שטרן (האיחוד הלאומי - ישראל ביתנו):
       
       כבוד השרה, במה היא טובה? תסבירי לנו במה היא טובה. 
       
היו"ר ראובן ריבלין:
       
       חבר הכנסת יורי שטרן, זמנה מוגבל, היא לא יכולה לענות על שאלות. 
       
השרה לקליטת העלייה ציפי לבני:
       
       לאלה שאומרים שהם בעד הסכם, אלה שטוענים שהם רוצים לוותר, אבל הם רוצים לעשות את זה בהסכם – דרך אגב, גם אני רוצה לעשות את זה בהסכם, אבל אני רוצה שמי שטוען שמחר בבוקר הוא יעשה את הוויתור הזה בהסכם, שימשיך ויאמר את האמת מה היא המשמעות של הסכם - על מה מוכן הצד השני לחתום, אם בכלל - ויבוא ויאמר שהוא היה תומך בתוכנית שהממשלה הזאת היתה מניחה אם היה הסכם שהצד השני חתם עליו, וידבר על המשמעות של הוויתור, שהוא אלפי מונים מאשר מה שמונח היום לפתחנו. 
       
       אני שומעת גם את אלה שכועסים על ראש הממשלה, וחלק אולי בצדק, אבל העניין היום איננו גורלו של ראש הממשלה ולא התוכנית שלו ולא מה יהיה אתו, אלא אנחנו עוסקים פה בגורל שלנו ושל הילדים שלנו. אם מישהו רוצה לגרום שמישהו ישלם, אני לא מוכנה שהמחיר שמישהו ישלם יהיה המחיר של הילדים שלנו. 
       
       אני מכירה את הטענות על התמורה ואני שותפה להן, ואני לא אוהבת תהליך חד-צדדי, כי אני באמת לא רוצה שהפלסטינים יפרשו אותו כתמיכה בטרור. אבל לכן קיבלנו מארצות-הברית אותן אמירות, שאומצו גם על-ידי הבתים השונים בארצות-הברית, שמשנות את המגמה ומעבירות מסר לטרור ולפלסטינים, שהזמן מתחיל לעבוד לרעתם. בנושאים היסודיים ביותר, כמו הפליטים, מאבק שניהלתי באופן אישי כדי לקבל את ההכרה הזאת, וגם בעניין גושי ההתנחלויות, הם מחזקים את העמדה הישראלית ומעבירים מסר לצד השני שהטרור איננו משתלם. 
       
       ההחלטה היום היא אישור תהליך. החלטת הממשלה קבעה שאנחנו מאשרים תהליך, אך נחזור ונתכנס לפני הפינוי בפועל. החלק הכואב הוא באמת תהליך הפינוי, שנצביע עליו בממשלה, נחליט עליו לפי הנסיבות שיהיו. חשוב לומר כאן, שאין יום שעובר עלי, מיום קבלת ההחלטה, שאינני חושבת מהי תחושה של אדם שצריך לוותר על בית.

היו"ר ראובן ריבלין:
       
       קשה לי להעיר לך, את אומרת דברים חשובים.

השרה לקליטת העלייה ציפי לבני:
       
       רק שני משפטים.

היו"ר ראובן ריבלין:
       
       בבקשה.

השרה לקליטת העלייה ציפי לבני:
       
       אני מבקשת גם ממי שתומך בהתלהבות בתוכנית, שיחוש את האמפתיה כלפי מי שמשלם במחיר של הבית שלו, כדי שכולנו נוכל לקיים את הבית הלאומי שלנו.

היו"ר ראובן ריבלין:
       
       תודה לשרה ציפי לבני, ראשונת הדוברים. אחריה – חברת הכנסת קולט אביטל מסיעת העבודה-מימד, ואחריה – השר יוסף טומי לפיד, בשם סיעת שינוי. 
       

מסמכים שהונחו על שולחן הכנסת
       
היו"ר ראובן ריבלין:
       
       הודעה למזכיר הכנסת.

מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת -
       
       לדיון מוקדם: הצעת חוק המפלגות (תיקון - חובת קידום בחירות מקדימות), התשס"ה- 2004, מאת חבר הכנסת אבשלום וילן; הצעת חוק המכר (תיקון - תקנת השוק ברכישת כלי רכב), התשס"ה-2004, מאת חבר הכנסת חמי דורון וקבוצת חברי הכנסת; הצעת חוק לתיקון סדרי המינהל (החלטות והנמקות) (תיקון - קביעת מועדים), התשס"ה-2004, מאת חברת הכנסת נעמי בלומנטל; הצעת חוק משכן הכנסת, רחבתו ומשמר הכנסת (תיקון - מינוי קצין הכנסת), התשס"ה-2004, מאת חברת הכנסת גילה פינקלשטיין; הצעת חוק הבוררות (תיקון - מינוי בורר), התשס"ה-2004, מאת חבר הכנסת אופיר פינס-פז; הצעת חוק שיפוט בתי-דין רבניים (נישואין וגירושין) (תיקון - עגונות שאינן אזרחיות או תושבות ישראל), התשס"ה-2004, מאת חבר הכנסת יצחק לוי וקבוצת חברי הכנסת; הצעת חוק לשכת עורכי-הדין (תיקון - ביטול אישור במקרים מיוחדים), התשס"ה-2004, מאת חברת הכנסת גילה פינקלשטיין; הצעת חוק העונשין (תיקון - נישואין וגירושין פרטיים), התשס"ה-2004, מאת חברת הכנסת גילה פינקלשטיין; הצעת חוק לתיקון פקודת מס הכנסה (ניכוי ריבית בגין משכנתה), התשס"ה-2004, מאת חברת הכנסת אתי לבני וקבוצת חברי הכנסת; הצעת חוק תוכנית החירום הכלכלית (תיקוני חקיקה להשגת יעדי התקציב והמדיניות הכלכלית לשנות הכספים 2002 ו-2003) (תיקון - קצבת זיקנה), התשס"ה-2004, מאת חברת הכנסת אורית נוקד; הצעת חוק לתיקון פקודת מס הכנסה (ניכוי הוצאות בגין טיפול בתלויים), התשס"ה-2004, מאת חברת הכנסת אתי לבני וקבוצת חברי הכנסת; הצעת חוק לעידוד מחקר ופיתוח בתעשייה (תיקון מס' 3), התשס"ה-2004, מאת חבר הכנסת משה כחלון; הצעת חוק פטור ממס על פיצויים בעת פינוי יישובים, התשס"ה-2004, מאת חבר הכנסת אורי יהודה אריאל; הצעת חוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004) (תיקון - ביטול איחוד רשויות מקומיות), התשס"ה-2004, מאת חברי הכנסת ואסל טאהא, עזמי בשארה וג'מאל זחאלקה; הצעת חוק שיעורי חובה למאבק בנגע הסמים, התשס"ה-2004, מאת חבר הכנסת יחיאל חזן; הצעת חוק-יסוד: מבוא לחוקה, מאת חבר הכנסת אליעזר כהן; הצעת חוק הגבלת פיצויי פרישה בחברות ציבוריות, התשס"ה-2004, מאת חבר הכנסת אופיר פינס-פז; הצעת חוק בתי-דין רבניים (קיום פסקי-דין של גירושין) (תיקון - הרחבת אמצעי האכיפה כנגד סרבן גט), התשס"ה-2004, מאת חברת הכנסת גילה פינקלשטיין; הצעת חוק יום חינוך ארוך ולימודי העשרה (תיקון - תחולה על מוסד חינוך מוכר), התשס"ה-2004, מאת חבר הכנסת משה גפני; הצעת חוק מס ערך מוסף (תיקון - שיעור מס אפס על תשלום לבית-אבות), התשס"ה-2004, מאת חברת הכנסת אורית נוקד; הצעת חוק התכנון והבנייה (תיקון - בנייה בריאה), התשס"ה-2004, מאת חברי הכנסת יגאל יאסינוב ואילן ליבוביץ; הצעת חוק האזרחות (תיקון - הצהרת הורות), התשס"ה-2004, מאת חברי הכנסת יגאל יאסינוב, רשף חן ואילן ליבוביץ; הצעת חוק העונשין (תיקון - גזענות בשל ארץ מוצא), התשס"ה-2004, מאת חבר הכנסת יגאל יאסינוב וקבוצת חברי הכנסת; הצעת חוק שירות הביטחון הכללי (תיקון - אבטחת אנשי ציבור לשעבר), התשס"ה-2004, מאת חברי הכנסת דני יתום ואהוד יתום; הצעת חוק הסדרת מקומות רחצה (תיקון - איסור גביית דמי כניסה), התשס"ה-2004, מאת חבר הכנסת חמי דורון וקבוצת חברי הכנסת; הצעת חוק לתיקון פקודת מס הכנסה (הוראת שעה) (העלאת ההכנסה המותרת בחישוב נפרד), התשס"ה-2004, מאת חבר הכנסת חמי דורון וקבוצת חברי הכנסת. 
        
	מסקנות ועדת הכלכלה, בעקבות דיון מהיר בנושא: אופן גביית אגרת הטלוויזיה על-ידי רשות השידור. תודה רבה. 

       
הודעת הממשלה על החלטה מס' 1996 בנושא תוכנית ההתנתקות המתוקנת 

היו"ר ראובן ריבלין:
       
       בבקשה, חברת הכנסת קולט אביטל. לרשותך חמש דקות.

קולט אביטל (העבודה-מימד):
       
       אדוני היושב-ראש, אדוני ראש הממשלה, חברי חברי הכנסת, אפתח בתחושה אישית: זהו רגע היסטורי חשוב למדינת ישראל ורגע חשוב בחיי, ואני אסירת תודה על ההזדמנות שנקרתה בדרכי להיות שותפה להכרעה האסטרטגית שתתקבל בכנסת מחר.
       
       אמת, אין זו הפעם הראשונה שמתקיים בכנסת דיון על נסיגה ועל עקירת יישובים. אני רוצה להזכיר לכולנו את תקדים סיני וימית, ואת העובדה שהיתה זו ממשלת הליכוד שקיבלה באותם ימים את ההכרעה ההיסטורית. כך אז וכך גם היום. ממשלת הליכוד וראש הממשלה שרון מבינים כי מעשית ארץ-ישראל השלמה שוב אינה עומדת במבחן המציאות. 

	התוכנית שעליה תצטרך הכנסת להכריע אינה שלמה, אינה אופטימלית, ובתור שכזאת היא אינה חזות הכול. לא זה הילד שלו פיללנו. אילו הובאה היום לכנסת תוכנית מבית-מדרשה של מפלגת העבודה, היה מדובר בתוכנית אחרת. הנסיגה, יש להניח, היתה מתקיימת מתוך רצון בסיסי להגיע להבנה עם הפלסטינים ומתוך מסירת המפתחות לגורם פלסטיני אחראי. 

       היום מתנהל המשא-ומתן על נושא עזה בין ממשלת ישראל לבין מצרים, ובין ממשלת ישראל לבין הבנק העולמי. אני חייבת לשאול את ראש הממשלה: האם מצרים והבנק העולמי הם אלה אשר יהיו מחויבים למנוע את ירי טילי ה"קסאם" על שדרות? אלה שאלות מטרידות, ואני מקווה כי ממשלת ישראל תמצא פתרונות לסוגיות סבוכות אלה, שכן גם בהן תלויה הצלחת ההתנתקות.

	אך גם אם התוכנית הזאת לוקה בחסר, אני מבקשת לחזק את ידיו של ראש הממשלה. אתייצב כאן כאשת אופוזיציה, כאשת שמאל, ואצביע בעדה. אצביע בעד, מפני שאני מאמינה שתהיה בכך תפנית היסטורית. כאשר רובו המכריע של העם, מימין ומשמאל, מבין שאין עוד עתיד לחיים יהודיים ברצועת-עזה, ומניעת ההתנתקות משמעותה סכנה ממשית לכל אזרחי המדינה, בזמן שראש הממשלה אף הוא מבין זאת ומתייצב אל מול המציאות הבלתי-נמנעת – אני, מתוך רגש של אחריות, אלך אחר צו מצפוני, אהיה כאן ואסייע.

	אני מבקשת להפנות מכאן קריאה לאחי המתנחלים. במשך שנים הילכתם אימים על כל ממשלות ישראל. איימתם בעבר, ואתם ממשיכים לאיים היום, בקרע בעם ובמלחמת אחים. קרע, אם יהיה, ייגרם רק בשל מעשיכם. הניחו לזה. כולנו מבינים את הכאב ואת הצער עם התנפצותו של חלום, אך גם אתם וגם אנחנו חייבים להתייצב מול המציאות, לקבל אותה ולהשלים עמה. הקשיבו נא לא רק ללבכם, הקשיבו לרוב העם. הישארו נא חלק מהקונסנזוס, חלק מהמשפחה שבנתה ותמשיך לבנות את החלום במדינת ישראל, מדינה דמוקרטית, בטוחה ובעלת רוב יהודי. 

	אני מבקשת לנצל במה זו ולפנות גם אל חברי, חברי הכנסת המייצגים את הציבור הערבי בישראל:  אין זו שעה לערוך חשבונות. זו שעה להשתתף בהכרעה שפירושה תמיכה בהתחלת הנסיגה. אל נא תושיטו במו-ידיכם סיוע לאלה שמשאת נפשם היא למנוע יציאה מעזה. יש כאן רק שתי אפשרויות: התחלת היציאה או בכייה לדורות. 

	את ההכרעה על הסכם השלום עם מצרים השיגה ממשלת בגין בזמנה הודות להצבעתם של חברי מפלגת העבודה. כך אז וכך גם היום. אני וחברי לסיעה נתמוך בתוכנית ונמשיך להיאבק, כדי שהיא תהפוך לחלק ממהלך מדיני כולל, אשר יביא, בסופו של דבר, לחתימה על הסכם שלום בר-קיימא עם שכנינו הפלסטינים. תודה רבה. 

היו"ר ראובן ריבלין:
       
       אני מאוד מודה לחברת הכנסת קולט אביטל, ומתכבד להזמין את כבוד שר המשפטים, יושב-ראש תנועת שינוי, לומר את דברו. לרשות אדוני עשר דקות. 

שר המשפטים יוסף לפיד:
       
       אדוני יושב-ראש הכנסת, אדוני ראש הממשלה, אני רוצה קודם כול לברך אותך על הנאום האמיץ שנשאת, כאשר לא התחמקת, אלא אמרת בגילוי לב יוצא מן הכלל שאתה הולך עכשיו בניגוד להרבה מאוד דברים שעשית בימי חייך, מפני שהגעת למסקנה, הצודקת לדעתי, שכך אי-אפשר להמשיך עוד. 
       
       אני רוצה לברך את ראש האופוזיציה, שמעון פרס, על הנאום המצוין שלו, שבא בעצם לתמוך במה שראש הממשלה רוצה להשיג, והרי לנו דוגמה נדירה מאוד, שבדיון גורלי והיסטורי - ואף שהביטויים האלה כבר נשחקו, הפעם זה באמת גם גורלי וגם היסטורי - ראש הממשלה וראש האופוזיציה מייצגים אותה עמדה.
       
       יורשה לי, כמי שעומד בראש המפלגה השלישית בגודלה, להצטרף למה שאמרו ראשי שתי המפלגות הגדולות בכנסת, ולהגיד ששינוי תומכת מכל הלב בתוכנית ההתנתקות, כפי שנתקבלה על-ידי הממשלה. 
       
       רבותי, אף לא אחד יכול לומר בביטחון לאן מובילה הדרך, כי להיסטוריה יש הרבה מאוד פיתולים, ונבואות מתבדות לעתים. גם אלה שמתנגדים, ודאי אינם יכולים לדעת בביטחון לאן הם היו מובילים עם התנגדותם. כל אחד יכול לעשות רק מה שהוא מבין שההיגיון, שההיסטוריה, שההומניזם, שהאסטרטגיה והפוליטיקה הבין-לאומית והלאומית מכתיבים. 
       
       אין ספק בלבי שבמצב הנוכחי במדינת ישראל אין מנוס מהנסיגה הזאת, שגם לא תהיה האחרונה. אין מנוס מפני שאין אף לא לאחד מאוהבי ארץ-ישראל הרשמיים תשובה על משוואה שאין עליה מענה. כדי לשלוט ב-3.5 מיליוני פלסטינים אנחנו צריכים לוותר על האופי הדמוקרטי של המדינה, או שאנחנו צריכים לתת להם זכות הצבעה, ואז אנחנו צריכים לוותר על האופי היהודי והציוני של המדינה. אף אחד לא יכול לשלול את המשוואה הזאת. אני רוצה מדינה יהודית וציונית, ואני לא רוצה מדינה ששולטת בעם אחר בניגוד לרצונו. 
       
       מה שראש הממשלה יזם הוא הצעד הראשון בכיוון הנכון, אף שהוא מצער, כי הוא פוגע בהרבה אנשים. הוא פוגע לא רק במתנחלים ברצועת-עזה, אלא גם  בכל  מי שלבו עם ההתנחלויות. אבל, רבותי, אין ברירה, אם אנחנו רוצים שילדינו יחיו במדינה טובה יותר. 
       
       צריך גם לדעת שכלפי העולם הגדול אנחנו לא רוצים להתבייש בכך שאנחנו ישראלים. לאט-לאט אנחנו נעשים מוקצים – מטילים עלינו חרמות, אוניברסיטאות לא רוצות לראות מרצים ישראלים, סטודנטים יהודים בארצות-הברית סובלים בגללנו, משום שהצילומים והתמונות שרואים בכל ערב – בכל ערב כל תחנות הטלוויזיה מציגות אותנו ככובש אכזר. 
       
       אתם יודעים מה? תניחו לאסטרטגיות, לטקטיקות ולמדיניות. תחשבו על העם היהודי כעם הומני. איך יכול להיות שבשטח הרווי בבני-אדם יותר מכל מקום אחר בעולם, רצועת-עזה, יושבות 1,600 משפחות יהודיות בשליש מהטריטוריה ובשני-שלישים של הטריטוריה יושבים מיליון וחצי ערבים שאין להם מקום לנשום? זה ההומניזם היהודי? זה מה שכתוב בתנ"ך? זה מה שלימדו אבותינו? זה מה שהרמב"ם היה רוצה? הקדושה, רבותי, מעבירה אתכם על דעתכם - - -
       
נסים דהן (ש"ס):
       
- - - 
       
נסים זאב (ש"ס):
       
- - - 

היו"ר ראובן ריבלין:
       
       חבר הכנסת דהן. חבר הכנסת נסים זאב.
       
רן כהן (יחד):
       
       יש לנו מקורות אחרים?
       
היו"ר ראובן ריבלין:
       
       חברי הכנסת, ברגע שיש הפרעה השעון עוצר מלכת, וכך לא נסיים את הדיון. חבר הכנסת רן כהן, אני לא בטוח  שהשר לפיד צריך את הגנתו. 

שר המשפטים יוסף לפיד:
       
       רבותי, אנשים קדושים גרמו בעולם ובהיסטוריה יותר קטסטרופות, יותר אסונות, יותר מוות מכל החוטאים יחד, כי תחושת הקדושה מעניקה לאנשים את ההרגשה שהכול מותר להם – בשם אלוהים, בשם ההיסטוריה, בשם ספר זה או בשם ספר אחר. לא רק לנו יש ספר, גם למוסלמים יש ספר.
       
       אם אתם רוצים להיות בטוחים שהתוכנית הזאת טובה לעם ישראל, תחשבו על כך שכל חברי הסיעות הערביות בכנסת,  חוץ משניים, החליטו להצביע נגד ההתנתקות. 
       
יורי שטרן (האיחוד הלאומי - ישראל ביתנו):
       
       התנועה האסלאמית תומכת.
       
שר המשפטים יוסף לפיד:
       
       האם יש נימוק יותר טוב להאמין שזה טוב למדינת ישראל? למה אחמד טיבי מצביע נגד?
       
ואסל טאהא (בל"ד):
       
       - - - משטמה. 
       
היו"ר ראובן ריבלין:
       
       חבר הכנסת טאהא. חבר הכנסת יורי שטרן. חבר הכנסת יורי שטרן, לא תוכל לדבר אחר כך. לא יכול להיות דבר כזה יותר. 
       
שר המשפטים יוסף לפיד:
       
       כי הוא רוצה את טובת המדינה הזאת? ואלה מהימין הקיצוני שמתנגדים לתוכנית ההתנתקות צריכים לתת את דעתם על כך שהם שותפים של אחמד טיבי, נציגו של ערפאת בכנסת.
       
אורי יהודה אריאל (האיחוד הלאומי - ישראל ביתנו):
       
       אתה יכול לפתח את זה קצת?
       
שר המשפטים יוסף לפיד:
       
       באיזו חברה אתם נמצאים?
       
השר עוזי לנדאו:
       
       טומי, חברי הליכוד שותפים לאחמד טיבי? כך אתה מדבר?
       
שר המשפטים יוסף לפיד:
       
       השר לנדאו, הוא שותף שלך.
       
השר עוזי לנדאו:

       אתה אומר שהוא שותף שלי?
       
קריאה:
       
       כך אתם מצטיירים.
       
שר המשפטים יוסף לפיד:
       
       הוא אומר שהוא שותף שלך. 
       
השר עוזי לנדאו:
       
       - - - ואתם שותפים של מי - - - 
       
היו"ר ראובן ריבלין:
       
       השר לנדאו, כבוד שר המשפטים, קודם כול, חבר הכנסת אחמד טיבי הוא חבר בכנסת ישראל, נבחר בידי אזרחי ישראל, והוא לא נציגו, אלא נציגם של אותם אזרחים. את זה צריך לומר בצורה מפורשת.
       
שר המשפטים יוסף לפיד:
       
       הוא היה גאה על כך. אדוני היושב-ראש, אל תשלול ממנו את מקור גאוותו.
       
היו"ר ראובן ריבלין:
       
       אני לא רוצה לתת לו קרדיט. אני אומר לך, כיושב-ראש הכנסת, שהוא אינו נציגו של ערפאת בכנסת.
       
שר המשפטים יוסף לפיד:
       
       אני רואה בו נציג של ערפאת. 
       
היו"ר ראובן ריבלין:
       
       לערפאת אין נציג בכנסת הזאת.
       
נסים זאב (ש"ס):
       
       הוא רק מעלה את קרנו של אחמד טיבי.
       
שר המשפטים יוסף לפיד:
       
       רבותי, לא רק מהשפה לחוץ, אלא מקרב לב אנחנו דואבים וכואבים את צערם של המתנחלים, את צערן של המשפחות שעומדים לנתק אותן מבתיהן ומאדמתן.
       
יחיאל חזן (הליכוד):
       
       לגרש אותן, לא לנתק אותן.
       
שר המשפטים יוסף לפיד:
       
       אנחנו אומרים את זה בכנות. המתנחלים התיישבו במקום שבו התיישבו ברשות ממשלות ישראל ובתמיכתן – לא רק של הימין, אלא גם של השמאל - -
       
אליעזר כהן (האיחוד הלאומי - ישראל ביתנו):
       
       רק של השמאל.
       
שר המשפטים יוסף לפיד:
       
       - - גם של ממשלות העבודה - - -
       
היו"ר ראובן ריבלין:
       
       חבר הכנסת אליעזר כהן, אתה לא יכול לעמוד ולצעוק קריאות ביניים. קודם כול תשב, ואחר כך גם אל תצעק.
       
שר המשפטים יוסף לפיד:
       
       לכן יש לנו השתתפות ברגשות התסכול, הכאב והצער שלהם. זה אמיתי וכן. אני מקווה שהמנהיגים שלהם, בהתנהגותם, לא יפגעו בהרגשה המשותפת לכל הקונסנזוס הישראלי היהודי, שאנו מאוד-מאוד מצטערים על מה שקורה להם, שמגיעים להם פיצויים ומגיע להם יחס אנושי מרבי. אבל תחושה זו אינה יכולה להקנות להנהגת יש"ע ולמנהיגים של הימין בכנסת זכות או סמכות להביא אותנו למלחמת אחים. אנחנו נמצאים על סף מלחמת אחים. אנחנו נמצאים בסכנה של שפיכות דמים. אנחנו נמצאים בסכנה, ערב השנה התשיעית לרצח רבין, לרצח של שר ואולי חלילה של ראש הממשלה בישראל. הקדושה אינה מקנה לכם סמכות לעשות את זה לעם ישראל.
       
       אני קורא לכל מי שמרגישים שהצדק אתם, שידעו שלצדק הזה יש גבול, והגבול הוא החוק והדמוקרטיה במדינת ישראל.
       
       אדוני היושב-ראש, שינוי תומכת בתוכנית ההתנתקות לא מהימין ולא מהשמאל, אלא ממרכז הבמה הפוליטית, המקום שבו ניצבים האנשים השקולים יותר, המאוזנים יותר, ההגיוניים יותר והסבירים יותר בציבור. אנחנו באים בשם ציבור זה – לא בשם ימין ולא בשם שמאל, אלא בשם ההיגיון, ההגינות וההומניזם – לתמוך בתוכנית ההתנתקות.  תודה רבה לך.
       
יחיאל חזן (הליכוד):
       
       לטרוריסטים אין היגיון.
       
היו"ר ראובן ריבלין:
       
       תודה רבה ליושב-ראש תנועת שינוי ושר המשפטים, חבר הכנסת טומי לפיד. רבותי חברי הכנסת, חבר הכנסת נסים דהן יהיה ראשון הדוברים שיביע כנראה דעה אחרת.  
       
דוד אזולאי (ש"ס):

       חבר הכנסת חזן, תלחץ את ידו של השר לפיד, כי הוא חיזק את שרון. הוא חבר בקואליציה שלך.  

היו"ר ראובן ריבלין:
       
       חבר הכנסת אזולאי, יש לנו דיון ארוך. 

רן כהן (יחד):
       
       - - -  הרב עובדיה שינה את דעתך?
       
היו"ר ראובן ריבלין:
       
       חבר הכנסת רן כהן, אני מציע לו להשתתף בישיבת סיעת ש"ס ולהחליף אתם דברים שם, כי אדוני כל הזמן מחליף אתם דעות כאן.

נסים דהן (ש"ס):
       
       אדוני היושב-ראש, חברי חברי הכנסת, אנחנו בש"ס רגילים לומר שיש ימין, יש שמאל ויש ש"ס. לש"ס הדעה העצמאית שלה, בפרט בנושאים המדיניים.

אילן ליבוביץ (שינוי):
       
       התכוונת לדעה של הרב עובדיה. 
       
היו"ר ראובן ריבלין:
       
       רבותי, חבר הכנסת ליבוביץ, אנחנו צריכים לסיים את הדיון עד מחר בשעה 20:00. מי שלא יכול לשמוע מוזמן להתכבד ולצאת החוצה. אני לא אסבול קריאות ביניים מעבר למותר. 
       
נסים דהן (ש"ס):
       
       חבר הכנסת אילן ליבוביץ, עשיו אמר: יש לי רב. וזה הרב שלכם. אני מבקש, כשאתה מדבר על מרן, הרב עובדיה יוסף, דבר ביראת כבוד, כי הוא לא עשיו שלכם, שאמר, יש לי רב. של נעליך מעל רגליך כשאתה מזכיר את שמו של מרן. 
        
רוני בריזון (שינוי):
       
- - -

היו"ר ראובן ריבלין:
       
       חבר הכנסת בריזון. 
       
נסים דהן (ש"ס):
       
       חבר הכנסת בריזון, אתה יודע בדיוק מי היה עשיו. אל תחקה את צעדיו ואל תדבק בו, כי עשיו היה בבחינת חזיר שמראה טלפיים לאות שהוא כשר – ונשאר חזיר. אל תראה את הטלפיים שלך בבית הזה, כי אתה יודע בדיוק מי מראה טלפיים של כשר. 
       
רוני בריזון (שינוי):
       
אני אדבר, מדוע שלא אדבר?

היו"ר ראובן ריבלין:
       
       חבר הכנסת בריזון. אם אדוני יתווכח, זה יהיה על חשבונו. 
       
נסים דהן (ש"ס):
       
       הם פנו אלי. 
       
היו"ר ראובן ריבלין:
       
       לא, הם לא פנו אליך, הם פנו אלי. 
       
נסים דהן (ש"ס):
       
       אלה חברי הכנסת – אני עוד לא התחלתי לדבר, וכבר הם תוקפים. 
       
היו"ר ראובן ריבלין:
       
       עצרתי את השעון. עד עכשיו רק חצי דקה נלקחה על חשבונך. אני אדאג לזה שהם לא יפריעו לך. אם תשיב להם, זה על חשבונך. בבקשה, אדוני. 
       
נסים דהן (ש"ס):
       
       תודה רבה, אדוני היושב-ראש. אני לא מתכוון להתמקח ולהתווכח עם אף אחד. 
       
היו"ר ראובן ריבלין:
       
       לא, אני אוציא אותם אחת-שתיים, בשלוש קריאות מהירות. 
       
נסים דהן (ש"ס):
       
       אבל כל אחד מחברי הכנסת, כמו שאמרת, זכאי להשמיע את דעתו מכאן. 
       
היו"ר ראובן ריבלין:
       
       בלי כל ספק. 
       
נסים דהן (ש"ס):
       
       תודה. אז אמרתי שיש ימין, יש שמאל ויש תנועת ש"ס. 
       
שר הפנים אברהם פורז:
       
       זה ימין על הימין. 
       
נסים דהן (ש"ס):
       
       אחר כך אתה רוצה שלא אענה לו?
       
היו"ר ראובן ריבלין:
       
       עצרתי את השעון. כבוד השר, יש לי הערכה רבה אל אדוני כפרלמנטר, מלבד היותו שר. יש חמש דקות לכל אחד מחברי הכנסת. לא פעם אני זוכר שאדוני היה סיעה מאוד נמרצת של איש בודד, ואף פעם לא היה מצב שלא נתנו לו להביע את עמדתו בצורה נחרצת – עד כדי כך שהוא הגיע ל-15 מנדטים. אדוני, נא לאפשר גם לאחרים למצות את היכולת שלהם. 
       
נסים דהן (ש"ס):
       
       אמר פעם אחד מגדולי המפד"ל על הפסוק, ימין ושמאל תפרוצי ואת ה' תעריצי, שהמפד"ל היתה תמיד – פעם בימין ופעם בשמאל, בתנאי שתפרוצי. תמיד המפד"ל היתה בממשלות – בממשלת השמאל של המערך, וגם בממשלת הימין של הליכוד – היא תמיד התנדנדה בתמיכה בשלטון. להבדיל, או לא להבדיל, זה כמו הדרוזים, שהם תמיד עם השלטון. 
       
       למה אני מזכיר את זה? לפני יותר מ-20 שנה – ואת זה אני רוצה לומר לכל חברי הכנסת, כאשר אני אומר שיש ימין, יש שמאל ויש ש"ס, כי אני רוצה להדגיש את זה – כשמדינת ישראל היתה שיכורה מהניצחון במלחמת ששת הימים, ומי לא ראה במלחמת ששת הימים נס אדיר של "כוחי ועוצם ידי" אחד גדול? בשיכרון חושים כבשנו בחזרה את כל ארץ-ישראל, את ירושלים ואת הכותל. אני, עבדכם הנאמן, כילד קטן, זוכר את הימים האלה של מלחמת ששת הימים בהרגשת התרוממות אדירה. אז עלה לדיון מה עושים עם כל השטחים האלה, שכבשנו. הם ארץ-ישראל לכל דבר ועניין – גם עזה היא ארץ-ישראל. 
       
היו"ר ראובן ריבלין:
       
       היו בששת הימים אנשים שאמרו "שחררנו", והיו אנשים שאמרו "כבשנו". 
       
נסים דהן (ש"ס):
       
       גם אני אומר "שחררנו". 
       
חיים אורון (יחד):
       
       היו אפילו אנשים שלא היו בשיכרון חושים.
       
נסים דהן (ש"ס):
       
       גם אני אומר "שחררנו", וגם אתה היית בשיכרון חושים, עם כל הכבוד, לפחות על הניצחון. אני לא מדבר על השטחים. 
       
היו"ר ראובן ריבלין:
       
       חבר הכנסת דהן, לזכותם של שלושת החברים – חברי הכנסת חיים אורון, יוסי שריד ורן כהן, שנמצאים פה - ייאמר שהם העקביים היחידים. 
       
נסים דהן (ש"ס):
       
       עלתה לדיון השאלה מה עושים עם כל השטחים ששחררנו בששת הימים. היה גנרל, שמו משה דיין, שאמר שבינתיים הם יהיו שטחים כבושים – למשא-ומתן. תקפו אותו מימין ומשמאל, והוא חזר בו בגלל זה. ידועה האמירה המפורסמת שלו, שהוא מעדיף את ארץ-ישראל עם שארם מאשר את שארם בלי ארץ-ישראל. 
       
       יצא אז, באותם ימים, שמימין ומשמאל חשבו שהשטחים האלה – המשוחררים לדעת חלק והכבושים לדעת אחרים – צריכים בכל מקרה להישאר בשלטון ישראל. אז מרן פסק את הפסק המפורסם שלו, שבמסגרת הסכמי שלום אמיתיים, שימנעו שפיכות דמים במלחמות חוזרות ונשנות בין עם ישראל לבין שכנינו הערבים, יש מקום למשא-ומתן על שטחים. אני הייתי נער אז. אתם הייתם יותר מבוגרים. 
       
שר הפנים אברהם פורז:
       
       - - - 
       
נסים דהן (ש"ס):
       
       זה כתוב בספר שלו מלפני 30 שנה. עם כל הכבוד, השר פורז, קשה להאמין. אתה היית אומר – קשה להאמין, כמו שכל העיריות אומרות "קשה להאמין" ולא סומכות עליך. 

שר הפנים אברהם פורז:
       
       אתם מפלגת ימין - - -

היו"ר ראובן ריבלין:
       
       כבוד השר, אין קריאות ביניים. 
       
רן כהן (יחד):
       
       חבר הכנסת דהן, זה הנוסח שבו אמר הרב עובדיה - - - 
       
נסים דהן (ש"ס):
       
       כתוב שחור על גבי לבן, למה אנחנו צריכים להתווכח על המציאות? תפתח את הספר שלו מלפני 20 שנה, שם זה כתוב שחור על גבי לבן. 
       
היו"ר ראובן ריבלין:
       
       חבר הכנסת דהן, לא על כל שאלה שהוא שואל אתה צריך לענות. חבר הכנסת רן כהן, חבר הכנסת שריד גילה סימנים של חוסר סבלנות כי תורו מגיע והוא עדיין לא מצליח לדבר. אני אעצור את השעון בכל פעם שאדוני ישאל שאלה את חבר הכנסת דהן, והוא ימנע מחבר הכנסת שריד את זכותו המלאה להיות ראשון הדוברים בשם סיעתכם. 

יוסי שריד (יחד):
       
       - - - 
       
נסים דהן (ש"ס):
       
       אני זוכר כנער שלמד בישיבה של מרן כשהוא פסק את הפסק המפורסם שלו – איזו מהומת אלוהים היתה פה במדינה, מימין ומשמאל. שאלו, איך רב כל כך חשוב מעז לכתוב בתשובה, שחור על גבי לבן, שיש מקום למשא-ומתן על שטחים במסגרת שלום אמיתי? כי השאלה היתה, הלנצח תאכל חרב. האם זה מה שנגזר על העם היהודי, מלחמה אחרי מלחמה אחרי מלחמה? עברנו את מלחמת העצמאות, את מלחמת סיני ואת מלחמת ששת הימים, האם זה מה שנגזר על העם היהודי? 
       
       אז היתה החלטה חד-משמעית, שאם המלחמות ייפסקו אחת ולתמיד, ואם שפיכות הדמים תיפסק אחת ולתמיד, בידי מנהיגות חזקה מהצד הפלסטיני, הערבי, יש מקום לדבר על משא-ומתן על שטחים, עם כל הכאב על שטחי המולדת. רבותי, אתם אפילו לא מבינים – חיים אורון, אני אגיד לך מה הבעיה. 
       
היו"ר ראובן ריבלין:
       
       אדוני צריך לסיים – חבל לך לפנות לחבר הכנסת חיים אורון – לאדוני עוד 14 שניות. 
       
נסים דהן (ש"ס):
       
       יש איסור מהתורה לתת שטחי מולדת ביד זרים; איסור מהתורה: לא תיתן להם חנייה בקרקע. זאת אומרת שעומדות פה על המשקל שתי הלכות שונות: אחת – שאסור לתת קרקע, ואחרת – שפיכות דמים. הוא פסק חד-משמעית, שכדי למנוע שפיכות דמים כדאי לעבור על יום כיפור, וודאי על "לא תחונם". אדוני, רק התחלתי. 
       
היו"ר ראובן ריבלין:
       
       אני יודע, אבל אדוני ודאי ימשיך. יהיה המשך. 
       
נסים דהן (ש"ס):
       
       תרשה לי להגיע לעניין. 
       
היו"ר ראובן ריבלין:
       
       אדוני, חמש דקות נטו. 
       
נסים דהן (ש"ס):
       
       למה אני אומר שש"ס היא לא ימין ולא שמאל? השמאל רץ ריצת אמוק לתת הכול לפלסטינים, אם יש תמורה לשלום או אין תמורה לשלום, אם יש הסכם או אין הסכם. העיקר להיות הומניים לכאורה, כמו שראש הממשלה וטומי לפיד, סגן ראש הממשלה, אומרים: מה יאמרו הגויים באמריקה לסטודנטים היהודים. אפשר לחשוב שלפני ששת הימים נתנו לנו מנוחה ולא אמרו שיפו, עכו וחיפה שייכות לפלסטינים. 
       
היו"ר ראובן ריבלין:
       
       אדוני צריך לסיים. 
       
נסים דהן (ש"ס):
       
       אדוני היושב-ראש, אפילו לא הגעתי לעיקר. 
       
היו"ר ראובן ריבלין:
       
       אני מתנצל לפניך. אני מוכן לפתוח את הכנסת מחר באופן מיוחד בשביל אדוני, והוא ידבר, אבל לא על חשבון הזמן שהוקצב. 
       
נסים דהן (ש"ס):
       
       דקה. 
       
היו"ר ראובן ריבלין:
       
       לא דקה. עברו חמש דקות תמימות. בכל פעם עצרתי את השעון.
       
נסים דהן (ש"ס):
       
       אני מסיים. לכן, גם הפסק האחרון נובע מאותה מהות: בהסכם שלום אמיתי, שבאמת ימנע שפיכות דמים – במסגרת הסכם אמיתי עם גוף אמיתי ואמין שייקח את האחריות על השטח – יש מקום למה שאנחנו קוראים התנתקות, או אפילו גרוע מכך, החזרת שטחים. אבל להפקיר את השטח לכל מיני מרצחים? מה יהיה בתוך השטח מחר מחרתיים - - -

היו"ר ראובן ריבלין:
       
       חבר הכנסת דהן. חבר הכנסת דהן, אדוני הוא סגן יושב-ראש. נא לכבות את הרמקול. אני לא רוצה לכבות אצלי.

נסים דהן (ש"ס):
       
       אני מסיים. את מי יאשימו? לא יאשימו אותנו שהפקרנו שטח לשפיכות דמים פנימית ביניהם? ייתנו לנו מנוחה? לא ירדפו אותנו עד ניו-יורק?

היו"ר ראובן ריבלין:
       
       אני מאוד מודה לאדוני.

נסים דהן (ש"ס):
       
       תודה רבה.

היו"ר ראובן ריבלין:
       
       חבר הכנסת יורי שטרן, ראשון הדוברים.

יעקב ליצמן (יהדות התורה):
       
       האם לא צריך להיות פה שר?

היו"ר ראובן ריבלין:
       
       אם אדוני ירצה שר, אנחנו נדחה את נאומו. בבקשה, נא להודיע לממשלה שאם לא יהיה כאן שר, אנחנו לא נקיים דיון. בבקשה.

אליעזר כהן (האיחוד הלאומי - ישראל ביתנו):
       
       - - -


היו"ר ראובן ריבלין:
       
       אני יודע. חבר הכנסת דהן התפלמס. היו לו חמש דקות מלאות ואני יודע שיש לו עוד הרבה דברים לומר. איך אני יכול? חבר הכנסת דהן דיבר על דוכן הנואמים למעלה מ-12 דקות.
       
יעקב ליצמן (יהדות התורה):
       
- - -

היו"ר ראובן ריבלין:
       
       חבר הכנסת ליצמן, למעלה מ-12 דקות. אני עצרתי כל שעון. חבר הכנסת יורי שטרן, בבקשה.
       
יורי שטרן (האיחוד הלאומי - ישראל ביתנו):
       
       אני אבקש לראות פה את אחד השרים.
       
היו"ר ראובן ריבלין:
       
       הבנתי. אדוני יתחיל לדבר, הרי הדיון הוא לעם.

יוסי שריד (יחד):
       
       אני מוכן לדבר בלי שר.
       
היו"ר ראובן ריבלין:
       
       אדוני רוצה להתחלף עם חבר הכנסת שריד? אדוני לא רוצה לדבר כשאין שר, אני מצדיק אותו. ירד אדוני בבקשה - - -
       
יורי שטרן (האיחוד הלאומי - ישראל ביתנו):
       
       כבוד היושב-ראש, אני מבקש שאתה תדאג לכך - - -
       
היו"ר ראובן ריבלין:
       
       אדוני רוצה לחכות עד ששר יגיע? 
       
       
יורי שטרן (האיחוד הלאומי - ישראל ביתנו):
       
       אני רוצה שתהיה הפסקה בדיון.

היו"ר ראובן ריבלין:
       
       לא, הפסקה בדיון לא אתן לו. חברי הכנסת שריד וליצמן מוכנים לדבר בלי נוכחות ממשלה. אני מבקש מכם. אם אדוני מוכן לדבר עכשיו, ידבר; ואם לאו, ירד, ומייד אחרי שיגיע שר, אדוני יקבל את זכות הדיבור. הוא יבחר. לא אפסיק את הדיון. הדיון הוא של העם כולו ולא של שר כזה או אחר. הדיון ברור. אין לנו צורך בתשובה, כל אחד מביע פה את עמדתו ואדוני יביע את עמדתו בגאון. אם הוא רוצה לשמוע שר, זכותו והוא יחכה עד שיגיע שר. בינתיים, יעלה חבר הכנסת שריד.

יורי שטרן (האיחוד הלאומי - ישראל ביתנו):
       
       כבוד היושב-ראש, חברי חברי הכנסת, אני שמעתי את ראש הממשלה, את ראש האופוזיציה, את השר טומי לפיד הנלהב מעצם העובדה שאנחנו מפנים את היישובים ועושים דפורטציה של היהודים, דבר שאפילו באופן דמיוני לא היה אפשר לתאר, שזה מה שאריק שרון יעשה פעם. תמורת מה? 
       
       דיבר ראש הממשלה על כך שהתוכנית הזאת טובה למדינת ישראל, ושאלתי אותו: למה היא טובה? דיברה אחריו השרה לבני וגם אותה שאלתי: מה טוב? תסבירי, איפה היתרונות של התוכנית הזאת? אני מנסה להבין כאדם שקול, לא מבחינת ערכים אפילו ולא מבחינת האמונות שלי, אלא על בסיס היגיון פשוט, במה מביאה התוכנית הזאת טוב למדינת ישראל. 
       
       אני קורא גם לחברי אופוזיציה מהשמאל להקשיב ולנסות לנתח את זה, מה מדינת ישראל תרוויח. האם באמת נפתור את הבעיה הדמוגרפית או נקרב את פתרונה על-ידי זה שנוציא 7,000 או 8,000 יהודים מאזור עזה? האם הדמוגרפיה של ארץ-ישראל תשתנה? הרי גם היום יש פורמלית הרשות הפלסטינית ואנחנו לא שולטים בשטחיה. צבא-הגנה לישראל נמצא בשטחי הרשות רק מפני שהם ניצלו את החופש, את העצמאות שלהם ואת מערכות השלטון שנתנו להם לבנות, בשביל לפגוע בנו, וזה יקרה שוב ושוב, עם הנסיגה האומללה הזאת ורק  יתגבר. 
       
       האם אנחנו נחסוך קורבנות? דיברו פה על כך שנסיגה מעזה תחסוך חיי ישראלים. איך היא תחסוך חיי ישראלים? הרי רוב רובם של הישראלים שנפלו באזור עזה לא נפלו בהגנת היישובים. הם נפלו משום שהטרור משתלט שם והצבא צריך להיכנס  שוב ושוב, ובמערכות הצבאיות האלה נפלו לנו חיילים. וכשלא יהיו יהודים בעזה? כשהטרור יגבר ויתארגן יותר טוב, לא יצטרך הצבא להיכנס לשם? הפעילות שלו לא תהיה עוד יותר מסוכנת? החיילים שלנו חלילה לא ייפלו יותר? הרי זה שקר. חיי אדם אחד לא נצליח לשמור ולחסוך על-ידי זה שאנחנו בורחים משם. 
       
       האם אנחנו מעודדים על-ידי זה את ההנהגה הפלסטינית הפרגמטית יותר, המוכנה למשא-ומתן, כפי שניסה בשקר להסביר שר הביטחון מופז לרב עובדיה, שהנסיגה שלנו מעזה תביא לעלייה של ההנהגה הפלסטינית. איזה עיוות? איזה זלזול בשכל? הנסיגה שלנו מעזה תביא לעליית ההנהגה הפרגמטית בצד הפלסטיני. איך? בזה שאנחנו נותנים הוכחה נצחית שמי שמנסה במשא-ומתן אתנו לא מצליח ומי שהורג בנו  כן מביא תוצאות.
       
       הרי היה סקר ברשות הפלסטינית לפני ששרון בא עם האובססיה הזאת של עקירת היישובים. שני-שלישים מהערבים אמרו שהאינתיפאדה לא משיגה דבר. ואחרי שבא שרון עם הרעיון האבסורדי שלו, שני-שלישים מהפלסטינים אומרים שהניצחון, הניצחון, אנחנו משיגים, הטרור מצליח - ההתנגדות כהגדרתם. כך אנחנו מעודדים הנהגה פרגמטית? 
       
       ומה אנחנו מצליחים להשיג על-ידי זה? האם אנחנו מצמצמים באמת את החיכוך שלנו עם האוכלוסייה הערבית? האם אנחנו באמת פוגעים בטרור על-ידי זה? אנחנו מגבירים את הטרור. בפעם הראשונה בתולדות הסכסוך הזה עם הפלסטינים מראים שהטרור משתלם. זה חד-משמעי. אין לזה שום מסקנה אחרת. ברגותי אומר את זה, שר ההסברה הפלסטיני אומר את זה ואני יכול לצטט. כולם אומרים את זה, רק אנחנו לא מוכנים לשמוע, כי אנחנו במירוץ האובססיבי של ראש הממשלה, הבולדוזר המפורסם, ועכשיו הוא הורס את כל מה שהוא בנה בחייו. הבולדוזריות שלו תעלה לנו ביוקר. 
       
       ועוד אומרים, שאנחנו, משום שהפכנו באמת ללא-רצויים בין העמים, שיש בדידות שנוצרת מסביבנו - אם נצא מעזה נקל על עצמנו? כהוא-זה לא נקל. אין איש בעולם מאלה שמתנגדים לשליטה ישראלית מעבר לגבולות 1967, הידועים כגבולות אושוויץ, כהגדרת שר החוץ דאז אבא אבן, שלא היה ידוע כאיש ימין - כל אלה שרוצים את חזרתנו לגבולות 1967 אומרים לנו: אל תעצרו. אנחנו לא ניתן לכם לעצור פה את הנסיגה הזאת. אתם תצטרכו לברוח מכל שטחי יהודה שומרון ועזה, לעזוב את הכול, לחזור לגבולות הנוראיים האלה ולהיות מדינה שלא מסוגלת להגן על עצמה. 

היו"ר ראובן ריבלין:
       
       נא לסיים.

יורי שטרן (האיחוד הלאומי - ישראל ביתנו):
       
       לכן, מבחינת ההיגיון מדינת ישראל לא מרוויחה דבר. היא מפסידה המון. התהליך הזה, מי שמצביע בעדו מצביע על הריסת חייהם ולא רק בתיהם, של רבבות האזרחים ולא רק אלה שגרים בגוש-קטיף או בשומרון הצפוני, אלא כל המשפחות גם בתוך "הקו הירוק". הוא נותן יד להגברת הטרור - - -
       
היו"ר ראובן ריבלין:
       
       תודה. אלה דברים שאולי היית צריך לומר בתחילת הדברים. אני מזמין את כבוד השר לשעבר, יושב-ראש האופוזיציה לשעבר, חבר הכנסת יוסי שריד, אשר עומדות לרשותו עשר דקות כדובר הראשון מטעם סיעת מרצ-יחד.

יוסי שריד (יחד):
       
       אדוני היושב-ראש, כדי להפיג בראשית הדברים את המתח שלא קיים, אני רוצה לומר מראשית, שסיעת יחד-מרצ תתמוך בתוכנית ההתנתקות, כפי - - -
       
היו"ר ראובן ריבלין:
       
       - - -
       
יוסי שריד (יחד):
       
       כן, להפיג את המתח שלא קיים, כפי שהובא לכנסת, אבל בכל זאת, יש כאן משהו יוצא דופן, אדוני. אגיד לך מהי יציאת הדופן - - -
       
בנימין אלון (האיחוד הלאומי - ישראל ביתנו):
       
       - - -

יוסי שריד (יחד):
       
       אני אסביר הכול. אנחנו תומכי חינם, כמו שומר חינם במשנה. אנחנו לא מבקשים שום דבר, אנחנו לא מצפים לשום דבר, אנחנו לא מצפים להזמנה לממשלה. זו היתה ונשארה בעינינו ממשלה רעה, אין לנו חפץ בממשלה הזאת, ועל כן אנחנו ממש תומכי חינם, ובפוליטיקה הישראלית זה לא דבר כל כך מקובל ורווח. הרי תמיד צריך להרוויח משהו, אז אנחנו רוצים רק להרוויח, אם ניתן, משהו שיעמוד לזכותה או לטובתה של המדינה הזאת.
       
בנימין אלון (האיחוד הלאומי - ישראל ביתנו):
       
        - - -
       
יוסי שריד (יחד):
       
       אם חבר הכנסת בני אלון כבר ממש לוחץ עלי, אני אגיד. אומנם מדברים על היום הזה כבר כמה שבועות – חודשים – כעל יום גורלי והרה עולם, אבל אני מבקש להסתייג מזה. אני מבקש להסתייג מזה, משום שאדוני היושב-ראש, הימים הגורליים וימי הרת עולם עדיין לפנינו. מדובר בצעד קטן – ותיכף אתייחס אליו – בכיוון הנכון, כנראה, אבל לא הרבה יותר מזה, ולכן אינני בטוח בכלל שהתוכנית הזאת - - -
       
היו"ר ראובן ריבלין:
       
       זאת אומרת שיש עוד תקווה.
       
יוסי שריד (יחד):
       
       נכון. בהחלט יש, אנחנו אנשי התקווה. אני לא בטוח שהתוכנית הזאת, כפי שהיא, מחייבת התלהבות גדולה כל כך כפי ששמעתי מפי כמה דוברים, ועוד נשמע כהנה וכהנה, אבל באותה מידה אני לגמרי לא בטוח שהיא מחייבת התנגדות נמרצת כל כך, כאילו מדובר חלילה בחורבן הבית.
       
       תוכנית התנתקות היא לא מציאה גדולה. ממש לא מציאה. גם כאשר מדברים עליה צריך לדבר עליה במידה של פיכחון. אני אומר גם לראש הממשלה וגם ליושב-ראש האופוזיציה – היא לא מציאה גדולה, כי אפשר לחבר נאומים בעדה ואפשר לחבר נאומים נגדה, היא מדברת בעד עצמה והיא מדברת נגד עצמה, ואף אחד לא יכול לומר שום דבר בביטחון. 
       
       אני אגיד מה לא ברור בתוכנית הזאת. היא תוכנית די מוזרה, למען האמת; או סתומה, יש בה לא מעט דברים סתומים. קודם כול, אף אחד לא יכול להישבע – אם רוצים לדבר במידה של יושר, אם רוצים לצאת מגדרנו ולדבר על דברים שאיש אינו יכול להישבע עליהם, אפשר, אפשר הכול – אף אחד לא יכול להסביר בדיוק את היתרונות הביטחוניים שיצמחו מהתוכנית הזאת, אם יצמחו. יכול להיות שכן, אפשר לערוך ניתוח כזה – אני עצמי, מתוך מאמץ, חושב שאוכל לנתח את זה – ואפשר לומר שאולי לא, להיפך – וגם כאן הניתוח יהיה ניתוח מלומד.
       
       אי-אפשר לומר בביטחון גמור שהתוכנית הזאת תצמיח יתרונות מדיניים לישראל. רק אתמול שמענו שאנשי הממשלה במשרדים שונים טוענים שישראל במצב הנוכחי תהיה בכלל מוחזקת, גם לאחר שתיפרד, כביכול, מעזה - היא תהיה מוחזקת אחראית לעזה.
       
       אז מה הועילו חכמים – או מתנתקים, או נפרדים – בתקנתם? גם עוזבים וגם לא עוזבים, גם מתנתקים וגם מתחברים, גם מנערים את עצמנו מאחריות וגם האחריות ממשיכה להיות על הכתפיים שלנו. לכן אפשר לומר כך ואפשר לומר אחרת.
       
        לא ברור, אדוני היושב-ראש, אם התוכנית הזאת תתבצע בכלל. אולי כן ואולי לא. אני, למשל, שמעתי את ראש הממשלה לפני כמה ימים – אני מקווה שזו לא הדלפה חמורה מדי – אומר שהיא תתבצע אם ישתרר שקט גמור. בהכירי את ראש הממשלה אני יודע שצריך לשים לב – לכרות אוזן – לאמירה הזאת, כי שקט גמור הרי לא יהיה. אפילו האופטימיים לא אומרים שיש שקט גמור – מה זאת אומרת שקט גמור?
       
       אני לא רוצה לחזור בפעם המי-יודע-כמה על  האמירה ששקט גמור יש רק בבתי-קברות, אבל לא בבתי-קברות של המזרח התיכון, שבהם השוועה עולה השמימה – לפחות בשעות היום – אולי באישון לילה השקט הוא שקט גמור. 
       
       אז אם ראש הממשלה אומר שרק בתנאים של שקט גמור – וברור לחלוטין ששקט גמור לא יהיה – אני כבר רואה איך אפשר שלא לבצע את התוכנית הזאת, ואנשים יגידו שזה הגיוני, כי אין באמת שקט גמור. כבר היו דברים מעולם; כבר התנסינו בחוויה הזאת.
       
        לא לגמרי ברורה גם התכלית של התוכנית הזאת, אדוני היושב-ראש. יכול  מאוד להיות שהאיש רוצה לוותר כאן אבל להחזיק שם. במקרה הזה אנחנו אפילו לא חושדים בכשרים; הוא אומר: אנחנו מוותרים כאן כדי שנוכל להישאר שם. מה זה "שם"? "שם" זה רובם הגדול של השטחים. הוא יעמוד בזה? לא יעמוד בזה? אולי אומר מלה גם בעניין הזה, אבל זה לא ברור, לגמרי לא ברור.
       
       הדבר הנוסף שאינו ברור – בכל זאת, אומנם ראש הממשלה תירץ את כל טעויותיו ותעתועי עיוורונו במשך כל השנים באמירה המפורסמת שמה שרואים מכאן לא רואים משם, אבל בכל זאת, הרי הוא לא היה ינוקא גם כשהיה שם. הוא מילא את התפקידים הכי חשובים והכי בכירים במדינת ישראל, ובכל זאת נשאלת השאלה, כאשר הוא דחף את כל המתנחלים, גם לרצועת-עזה, הוא לא ידע מה שטחה של רצועת-עזה, אדוני היושב-ראש? 300 קמ"ר. הוא לא ידע מה מצב המים שם? כמה פלסטינים מתגוררים שם?
       
       זה לא רק ראש הממשלה, זה גם ראש האופוזיציה. לא ידעתם מה שטחה של רצועת-עזה? אני כמובן אספר זיכרון טראומטי שיש לי – 300 קמ"ר – לא ידעתם שיש שם יותר ממיליון פלסטינים? לא ידעתם מה שיעור הריבוי הטבעי שם? לא ידעתם שיש ים בקצה המערבי? ריבונו של עולם, מה פה לא היה ידוע? 
       
       ואני עוד לא שמעתי – לי זה חשוב, ואולי צריך לדבר על זה בעתיד – לא שמעתי שהאנשים האלה, שידם היתה במעל, באים לכאן ואומרים: קודם כול אנחנו מבקשים סליחה – אגב, לפי דעתי זה גם היה מיישר הרבה הדורים – קודם כול לבקש סליחה.
       
       אחרי כל הדברים האלה, אדוני היושב-ראש, יכול השואל לשאול, אם כך, למה אנחנו תומכים. אנסה להסביר בקיצור. מכיוון שזאת היתה טעות להיכנס, הרי טעות, אחת דתה להיתקן. אם נעשתה טעות, צריך לתקן אותה. הרי היום ברור לחלוטין שנעשתה טעות איומה.
       
       אני זוכר, הייתי אז איש צעיר במפלגת העבודה, ולא פעם שאלתי: מה העבודה הזאת לכם? למה אתם נדחפים לשם, לתוך רצועת-עזה, לכל השדים והרוחות? מה יש לכם לחפש שם? גם בגדה המערבית אין מה לחפש, לא כל שכן ברצועת-עזה, הרי זה שיא התעתוע של הכיבוש. אבל הם נדחפו.
       
       אז היתה טעות – עכשיו הכול מודים בטעות, גם אלה שמתנגדים לתוכנית ההתנתקות מודים שהיתה טעות – אבל לא כך צריך לתקן את הטעות. היתה טעות, ומשום שנעשה פשע נגד הציונות – אי-אפשר להגדיר את זה אחרת – טעות צריך לתקן, ופשע צריך למחוק. זו סיבה אחת.
       
       הסיבה השנייה – מסיבה לסיבה באותה סיבה – היא האנומליה, אנומליה מטורפת לחלוטין. 7,500 יהודים בתוך ים של מיליון וחצי פלסטינים. מישהו חשב, אדוני היושב-ראש, זה הגיוני? זה מתקבל על הדעת? זה סביר? מישהו חשב שזה יכול להחזיק מעמד? שיש בזה יתרון כלשהו למדינת ישראל? הרי זה רק חיסרון – כל העניין הוא רק חיסרון אחד גדול – ואם זה חיסרון, בואו ניפטר מהחיסרון הזה. בואו נעשה משהו לגאולתנו, לתקנתנו, לישועתנו: יש לנו חטוטרת על הגב – נסיר את החטוטרת הזאת.
       
       הסיבה הנוספת שבגללה נתמוך – וצריך לומר את הדברים בגילוי לב – היא שבפעם הראשונה, סוף-סוף, מאז 1967, הגלגל מתהפך. ברוך שהחיינו וקיימנו והגיענו לזמן הזה וליום הזה. מתהפך הגלגל. 37 שנים, 38 שנים, אלה ואלה ואלה ואלה היו אחוזים ברוח תזזית, באיזה מין אובססיה חסרת פשר, להתנחל ולהתנחל ולהתנחל ולהתנחל. וכל אחד היתה לו ההתנחלות הרצויה לו. זה השטח הכי חשוב. זה המקום הכי חשוב. פה יש אסטרטגיה. הרי ראש הממשלה רק לפני כמה חודשים הסביר את היתרונות האסטרטגיים הענקיים שנשקפים לנו מאיזה יישוב כזה או אחר ברצועת-עזה. לזה היה גב ההר, ולזה היו שיפולי ההר; לזה היתה בקעת-הירדן ובכלל רמת-הגולן ומה לא. כל אחד היתה לו - כולם אסטרטגים ענקיים. 
       
       מה אתה מדבר, אדוני היושב-ראש, כל אחד הוא אסטרטג ענק. ועכשיו יודעים שזו היתה טעות. היתה טעות גם להתנחל בשטחים בגדה המערבית. ולכן, החשיבות הרבה שאנחנו רואים בתוכנית הזאת, היא התקדים. אחרי שרוב רובו של הציבור, ועוד יותר מזה, שליחי הציבור, היה מוכה בסנוורים, מתחילות להיפקח העיניים. ועכשיו נקבע תקדים. והגלגל סב לאחור. בפעם הראשונה אחרי 37 שנים. 
       
       אז אדוני, הרי איש לא יוכל להניח שמול התקדים הזה ועל בסיס התקדים הזה אנחנו נעמוד מנגד. הרי זה מה שניסינו לומר, בלי הצלחה כנראה, כל השנים. וכאשר אנחנו רואים את זה לנגד עינינו, מובן שאנחנו לא יכולים להרשות לעצמנו הצבעה אחרת. 
       
       לשני גורמים אני רוצה לומר "בוקר טוב אליהו", אם כי עכשיו זה ערב טוב. אני רוצה לומר בוקר טוב לכל אלה שגילו את יתרונות ההסכם. רבותי, אנחנו גם מיותרים לחלוטין. בכלל, כל אלה שמתנגדים היו אומרים, לא היו אומרים, אומרים וחוזרים ואומרים, ובכל יום הם אומרים: לו היה הסכם, מה זאת אומרת, אנחנו מוכנים ומזומנים תיכף ומייד לדבר ולהסכים ולעזוב. הסכם. הרי כל האנשים האלה הם המתנגדים המושבעים המובהקים ביותר של כל הסכם. לאיזה הסכם הם יכולים להגיע? 
       
       והבוקר טוב השני, לכל אלה שגילו לפתע פתאום את יתרונותיה, סודותיה, סגולותיה, של הדמוקרטיה הישראלית, ועכשיו הם רוצים משאל עם. פתאום הם רוצים משאל עם. פתאום הם רוצים ללכת לעם ולשאול את פיו. למה לא הלכו לשאול את פי העם כאשר הלכו לשם; לפי דעתי, למורת רוחו הגמורה של רוב רובו של הציבור, שמאס במעשה חסר האחריות הזה של ההתנחלויות לפני הרבה שנים. 
       
       היו רגעים שהיה נדמה שהעתיד טמון בהתנחלויות, ואז אריאל שרון, כמובן, מכיוון שהוא חשב שהרוח במפרשים האלה, הוא החליט להתייצב על אותה ספינה. היום הוא מעריך אחרת. הרי לא מדובר בשינוי עמדה של ראש הממשלה. אומרים שינוי עמדה. הוא לא משנה שום עמדה. כדי לשנות עמדה צריך קודם כול שתהיה עמדה. קודם הוא חשב שזה משרת את האינטרסים שלו. אגב, דברים דומים אני חושב, אתה אמרת. קודם הוא חשב שזה משרת את האינטרסים שלו כאשר הוא בונה התנחלויות, ועכשיו הוא חושב שזה משרת את האינטרסים שלו כאשר הוא מפרק התנחלויות. 
       
       והמשפט האחרון, אדוני היושב-ראש, אני רוצה לומר, מכיוון שלא טעינו עד כדי כך בהערכת המצב שלנו לפני הרבה מאוד שנים, אז אני רוצה להגיד לכם מה יהיה הצעד הבא. אני כבר לא מדבר על הצעדים הבאים, מרחיקי הלכת, שיהיו גם בגדה המערבית - אבל הצעד הבא ברצועת-עזה. הצעד הבא ברצועת-עזה יהיה כוח בין-לאומי. זה ברור לי, כמו שברור לי שאני ניצב כאן עכשיו ואני משוחח אתכם. 
       
       הרי ברור לגמרי שאי-אפשר לעזוב את השטח הזה במצב של תוהו ובוהו גמור, של כאוס. העולם חוזר להיות תוהו ובוהו. הרי יכולות להיות שם התפתחויות מרות ונמהרות. לא רוצים פלסטינים, ולא סומכים על הפלסטינים, ולא בטוח שהפלסטינים מסוגלים לשלוט בשטח; גם אני לא בטוח, אני לא יכול לומר בביטחון. זה מצליח בהרבה מקומות בעולם. זה לא פתרון אידיאלי, וזה לא פותר את כל הבעיות, זה נכון. אבל בכל מקום שניצב כוח בין-לאומי, המצב השתפר לאין שיעור. בוודאי זה הרבה יותר טוב מאשר להשאיר את רצועת-עזה במצב של הפקרות גמורה. תודה. 
       
היו"ר ראובן ריבלין:
       
       תודה רבה. אני מזמין את חבר הכנסת ניסן סלומינסקי להיות ראשון הדוברים מטעם סיעת המפד"ל. לרשות אדוני חמש דקות. אני מודה לחבר הכנסת שריד. אני מבקש מהחברים להקפיד על הזמן. בבקשה, סגן היושב-ראש הנכבד דהן יחליף אותי עכשיו. אני מאוד מודה. 
       
ניסן סלומינסקי (מפד"ל):
       
       אדוני היושב-ראש וסגנו, חברי חברי הכנסת, הקשבתי לנאומו של ראש הממשלה וקיוויתי שלפחות הוא יפתור לי את התעלומה שמלווה אותנו כבר הרבה חודשים: מה גורם לראש הממשלה לקום בוקר אחד, להתנער מכל עברו, מכל מעשיו, גם מכל אמונותיו? אני מקווה, בניגוד לחברי יוסי שריד, שכל חייו לא היו רק אינטרס אחד, אלא גם אידיאולוגיה, אמונות. מה גרם לו לעזוב את הכול, לעשות כזאת תפנית אדירה, עד כדי פינוי כל כך הרבה יישובים וכל כך הרבה תושבים? לא הצלחתי - - - 
       
אריה אלדד (האיחוד הלאומי - ישראל ביתנו):
       
       למה אתם עוזרים לו?
       
ניסן סלומינסקי (מפד"ל):
       
       דקה. דקה. ולא הצלחתי להבין גם אחרי נאומו היום. פעם היה ראש ממשלה שוויתר, אבל אמר בגלוי וביושר - יש עלי אולטימטום של ארצות-הברית, זה היה פעם רוסיה. לא יכול לעמוד נגדם. בסדר, לפעמים אתה יכול לדון אותו לכף זכות, לכף חובה, אתה מבין. עליו אין שום לחץ. ארצות-הברית לא לוחצת, אפילו לא בטוח שהיא בעד זה. אף אחד לא לוחץ. פעם היה ראש ממשלה שבא ואמר, רבותי, אני תמורת שלום עושה את הדבר הגרוע שאני לא רציתי, אין לי ברירה, שלום עדיף, ופינה את ימית, פינה את סיני. אני חולק עליו, אני יכול להבין מה עבר עליו. שלום, הוא הביא שלום, אני יכול להבין. פה אין אף מלה של שלום. אף אחד לא מדבר על שלום. היה פעם מישהו שאמר, לפחות  בהצעה, לא בפועל, ברוך השם, שתמורת הפסקת לוחמה, ביטחון, הוא מוכן לוותר.
       
מאיר פרוש (יהדות התורה):
       
       מי זה היה?
       
ניסן סלומינסקי (מפד"ל):
       
       אני לא מסכים אתו, ודאי שלא, אבל לפחות אני יכול לנסות להבין מה ההווה אמינא שלו, מה הסברא. פה גם זה אין לי. כולם מודים וכולם יודעים, ואין מישהו בצה"ל שלא אומר בגלוי, שהמצב הביטחוני יהיה גרוע יותר. ואנחנו רואים את זה כל יום, וזה ילך ויהיה יותר גרוע. תהיה שם מדינת טרור מוחלטת. הם יכניסו גם טילים, ויכניסו מה לא, הרבה יותר ממה שיש עכשיו. אם כך, עולה השאלה מה עובר על האיש הזה. 
       
       הבעיה היא גם הדרך. כלומר, אנחנו לא מבינים למה הוא עושה את זה, והדרך שבה הוא עושה את זה נראית כדרך דיקטטורית כמעט מוחלטת. זה התחיל בכך שהוא נוסע בלי סמכות ובלי אישור ובלי מנדט מאף גוף. הוא נוסע לארצות-הברית, שולח את דובי וייסגלס 19 פעם, כדי לשכנע את ארצות-הברית, וכדי שאחר כך הוא יוכל לבוא לממשלה ולהגיד, חבר'ה, עכשיו אם לא תחליטו כך, אתם פוגעים ביחסים עם ארצות-הברית. אחר כך, כדי לקבל רוב בממשלה, והוא רואה שאין לו רוב, הוא מפטר שרים. וכך לאורך כל הדרך, עד היום. הוא נותן תחושה שכאילו הכול קבור, הכול סגור בתקשורת וכו'. דרך כמעט דיקטטורית. אז אני אומר, אנחנו לא מבינים למה, ואתה רואה את הדרך הנוראה. 
       
       אם כך, יש לנו כאן שני דברים שניצבים בפנינו. מצד אחד מעשה נורא, שדורש תגובה והתנגדות קשה מאוד, של פינוי כל כך הרבה יישובים וכל כך הרבה תושבים, ומצד אחר תחושה של ציבור גדול מאוד שלא מבין מה הוא עושה, ואומר שהוא עושה את זה בדרך דיקטטורית, ואומר: אם הוא עושה כך, גם לי מותר לעשות כך; אם הוא שובר את כל הכלים, גם לי מותר. ההצמדה של שני הדברים האלה היא קטלנית. מעשה קשה, בדרך לא דמוקרטית, נגיד בעדינות - ההצמדה של שניהם היא קטלנית, משום שהיא תגרום לקרע אדיר בעם. היא הגורם לכל נושא הסרבנות שעלה – דברים קשים ונוראים שיכולים למוטט את צה"ל, חס ושלום; היא הגורם להרס ולשחיקה של כל המחנה הלאומי - של הליכוד, שלנו, של כל המחנה הלאומי. 
       
       לכן אנחנו פונים אל ראש הממשלה ואומרים לו ברגע האחרון: אדוני ראש הממשלה - -
       
דוד אזולאי (ש"ס):
       
       הוא מצפצף עליכם - - -
       
היו"ר נסים דהן:
       
       חבר הכנסת אזולאי, תודה. נא לא להפריע.
       
ניסן סלומינסקי (מפד"ל):
       
       - - לפחות לך למשאל עם, לפחות שהדרך שבה העניין מתקבל תהיה דמוקרטית. זה יקזז הרבה מאוד מהקרע בעם. אם היית עושה את זה בהתחלה, אני לא חושב שהנושא של הסרבנות היה עולה בדרך הזאת. הרבה דברים לא היו קורים. לפחות זה ייתן פליטה לעם הזה ולך עצמך. 
       
       בכל אופן, אנחנו – מפלגתנו, כל השישה – נצביע מחר נגד. 
       
       דבר שני, ביקשנו פגישה דחופה עם ראש הממשלה, כדי להודיע לו את מה שהחלטנו – כדי שלא אומר את זה כרגע, כי אני לא רוצה להגיד את זה כאן לפני שאנחנו אומרים – בנושא של המשאל - - -
       
קריאה:
       
       הצחקת אותי.
       
היו"ר נסים דהן:
       
       נא לא להפריע.
       
ניסן סלומינסקי (מפד"ל):
       
       בסדר, תן לי את היומיים האלה, שתצחק, ואחר כך כבר לא תצחק, אולי תשמח. מצד שני, אנחנו מכינים את כינוס מרכז המפד"ל, ואני מקווה מאוד שראש הממשלה ישמע את קולנו, ישמע את קולם של חבריו בליכוד – הרוב המוחלט של חברי הכנסת של הליכוד. הרוב המוחלט של המרכז רוצה את זה, בלי קשר, גם אלה שבעד ההתנתקות – אבל אומרים: לפחות נעשה את זה בדרך הנכונה: נלך אל העם. אני מקווה מאוד שראש הממשלה ישמע את זה וילך למשאל עם. 
       
דוד אזולאי (ש"ס):
       
       ואם לא?
       
ניסן סלומינסקי (מפד"ל):
       
       ניפגש עוד יומיים.
       
היו"ר נסים דהן:
       
       תודה לך, אדוני.
       
ניסן סלומינסקי (מפד"ל):
       
       תודה רבה.
       
היו"ר נסים דהן:
       
       חבר הכנסת יעקב ליצמן, חמש דקות, אדוני, נציג יהדות התורה. אני בטוח שגם לך יש הודעה דרמטית לבית. 
       
יעקב ליצמן (יהדות התורה):
       
       לא.
       
היו"ר נסים דהן:
       
       עוד לא. 
       
יעקב ליצמן (יהדות התורה):
       
       יש, יש.

היו"ר נסים דהן:
       
       נשמע. התחלת בהודעה דרמטית ועצרת באמצע. חבר הכנסת יעקב ליצמן, חמש דקות. בבקשה.
       
יעקב ליצמן (יהדות התורה):
       
       תודה רבה, אדוני היושב-ראש. אין לי הרבה מה להגיד, לכן ויתרתי על חמש דקות - - -
       
היו"ר נסים דהן:
       
       אני לא מאמין שאין לך מה להגיד.
       
יעקב ליצמן (יהדות התורה):
       
       היו לי עשר דקות וויתרתי על חמש.
       
       אני רוצה להתייחס קודם כול לדברים שאמר קודם חבר הכנסת שריד, שהוא תומך חינם כי הוא לא מבקש כלום; הוא לא ביקש כלום והוא הולך לתמוך. אני חייב להגיד לחבר הכנסת שריד שגם אנחנו, מה שנעשה יהיה חינם, וההבדל בינינו הוא רק שלו לא הבטיחו כלום – לנו הבטיחו ולא קיימו, ולכן גם אצלנו חינם. מה זה משנה מאיזו סיבה חינם? 
       
       אדוני היושב-ראש, בהצבעה מחר נצביע על שני החלקים אותה הצבעה: א. הצבעה על החזרת שטחים – יש ממשלה שהיא בעד החזרת שטחים, ויש כאלה שהם נגד החזרת שטחים. זו סוגיה אחת; ב. אותה הצבעה היא על הוצאת אנשים מהבית שלהם, שבו גרו 30–35 שנה, והעברתם – אני לא אגיד את זה כפי שאחרים אומרים את זה, טרנספר – אבל מוציאים אנשים מהבית שלהם ואומרים להם: רבותי, ניתן לכם נזק, צער, ריפוי, שבת, בושת – הכול, אבל תעברו לנגב. תעשו לנו טובה ותצאו משם. אלה שני דברים נפרדים, והאחד יותר קשה מהשני. 
       
       הממשלה לא הביאה תוכנית שלום. היא אומרת שלדעת ראש הממשלה אין פרטנר לשלום, אין פרטנר שיפסיק את הטרור, ולכן באה ההחלטה על דבר חד-צדדי. בקטע הזה הרי ברור שאצלנו לא חברי הכנסת מחליטים. ההחלטה, אצלנו ביהדות התורה – אולי גם בש"ס – היא מה שגדולי ישראל – אצלי זה מועצת גדולי התורה של אגודת ישראל – מה שהם החליטו, זה מה שיהיה. 
       
היו"ר נסים דהן:
       
       בש"ס זה לא אולי. כך עושים בש"ס.
       
יעקב ליצמן (יהדות התורה):
       
       בסדר, לא התכוונתי להגיד שאולי לא, התכוונתי להגיד שגם במפלגה הזאת. זאת הכוונה. ברור לי שזה כך, כולנו שמענו את השידור במוצאי-שבת, את פסק-הדין. כל אחד עם הרבנים שלו, וכל אחד עם פסק-הדין שלו, וברור לכם, רבותי, שמה שאמרו לי – ואמרו לי – זה גם מה שאעשה. 
       
       אבל אני רוצה להתייחס לנקודה אחת שלא דיברו עליה: עלות ההתנתקות היא 3 מיליארדי ש"ח.
       
אריה אלדד (האיחוד הלאומי - ישראל ביתנו):
       
       5.5.
       
יעקב ליצמן (יהדות התורה):
       
       כמה?
       
אריה אלדד (האיחוד הלאומי - ישראל ביתנו):
       
       5.5.
       
יעקב ליצמן (יהדות התורה):
       
       5.5? אולי בינתיים המונה דופק עוד, אבל אני מסתפק גם ב-3 מיליארדי ש"ח. 5.5 מיליארדי ש"ח – עוד יותר גרוע. אין כסף לעניים, רבותי. מחפשים במקררים, מחפשים אוכל בזבל, לחם. אין כסף. את זה אני אומר בלי לדבר על כן התנתקות, לא התנתקות – אבל אני רוצה להבין, יש כסף במדינה או אין כסף במדינה? 5.5 מיליארדי ש"ח, כמו שהוא אומר, אבל אני מסתפק ב-3 מיליארדים. 
       
עסאם מח'ול (חד"ש-תע"ל):
       
       במלחמה - - -
       
יעקב ליצמן (יהדות התורה):
       
       יש כסף או אין כסף? אם יש כסף, אי-אפשר להוריד מזה 300 מיליון ש"ח ולתת לעניים? לזקנים? אי-אפשר לתת את זה? אין כסף לזה? לא מובנים לי כל הדברים האלה, וכולם שותקים. אם יש כל כך הרבה כסף להתנתקות בלי שלום, למה שלא ייתנו? אני מתפלא עלייך, הגברת כהן, איפה אתם כאן? סוציאלי – 5.5 מיליארדי ש"ח הוא אומר; אני לא יודע, לא מכיר מספרים, אבל נניח שזה 3 מיליארדי ש"ח. כל כך הרבה כסף יש, ולהוריד קצת, טיפה, לקצבאות ילדים, לזקנים – לזה אין כסף? ואנחנו שותקים, מאשרים. איפה אנחנו? 
       
       לכן, אדוני היושב-ראש, אני מסיים את דברי, ואנחנו נצביע מחר כפי שנצביע – כבר הודעתי לסיעה איך נצביע. תודה רבה.
       
היו"ר נסים דהן:
       
       תודה. חבר הכנסת מוחמד ברכה, עשר דקות לרשותך כיושב-ראש הסיעה או כמי שהטילו עליו לייצג את הסיעה. בבקשה. אחריו - חברת הכנסת אילנה כהן.
       
מוחמד ברכה (חד"ש-תע"ל):
       
       אדוני היושב-ראש, כנסת נכבדה, ראש הממשלה עמד על הדוכן לפני שעה קלה ואמר שבכלל כבר בשנת 1988 הוא חשב שיש מקום לקיים הפרדה בין הישראלים לבין הפלסטינים. בואו נסקור בקצרה מה הוא עשה מאז 1988 כדי לממש את החזון הזה, שהוא דיבר עליו. 
       
       דבר ראשון, הוא שיחק את התפקיד של החישוקאי של שמיר. שמיר היה סרבן ידוע, שרון היה עוד יותר, והוא ניסה לחשק אותו לפני ועידת-מדריד, וגם אחריה.
       
       שרון, במסגרת החזון שלו מ-1988, הסית נגד אוסלו ונגד אפשרות של פתיחת ערוץ של משא-ומתן עם העם הפלסטיני. והם הלהיטו את היצרים, הבעירו את השטח ויצרו את האווירה שהביאה להירצחו של ראש הממשלה לשעבר יצחק רבין; ומחרתיים נקיים אזכרה, ביום השנה להירצחו. 

       מאז 1988 שרון גם הספיק להיות שר החוץ אצל נתניהו ולהיות חישוקאי לנתניהו עצמו, שהיום, אגב, משמש בתפקיד ההפוך; הם החליפו תפקידים. 
       
       מאז שהוא ראש הממשלה, ממרס 2000, אנחנו נמצאים במלחמה עקובה מדם, שבאה כדי להנציח את הכיבוש ולקעקע כל אפשרות של מהלך מדיני. האחרון בניסיונותיו לממש את החזון שלו, חזון ההתנתקות דהיום וחזון ההתנתקות של 1988, הוא מה שקורה היום ועכשיו ברצועת עזה ובח'אן-יונס. 15 הרוגים עד עכשיו – זאת הנדוניה שמביא שרון לבימת הכנסת כדי לייצר את האליבי לתוכנית שלו. 

       אדוני היושב-ראש, 37 שנים שקועה מדינת ישראל בכיבוש אלים ומשחית, שני-שלישים מחייה. רוב אזרחיה של המדינה כלל אינם זוכרים את פרק הזמן הקצר שבו חיה מדינת ישראל בממדיה הריאליים. הכיבוש הפך מזמן למציאות מתמשכת, מעצבת וממארת. 

       ההתנגדות הפלסטינית צמחה עליו. הפאשיזם הישראלי אף הוא צמח עליו. הכיבוש היה לבית-הגידול של האלימות הפוליטית, של הגזענות, של המשיחיות ושל הרבנים הרואים בדמוקרטיה ובערכיה רעה חולה וקמים עליה. על קרקע הכיבוש צמחה ישראל תוקפנית, אדנותית, גזלנית וחמסנית. 
       
       הכיבוש הוליד דור פלסטיני מוכה ייאוש ומשטמה, שקץ בחיים הארורים האלה. 
       
       הכיבוש היה לקו שבר, לנקודת זמן שממנה החלה החברה לאבד עצמה לדעת, להשחית את צלמה ואת דמותה, לבזבז את שנותיה ואת משאביה ולהשחית את עלומיהם של בניה. שם גם החלה הזילות הנוראה בחיי האדם ובכבודו. ההתבהמות שהביא עמו הכיבוש חלחלה לתוך כל תחומי החיים והשיח הציבורי. האטמוספירה הורעלה לחלוטין. 

       אולם, אדוני היושב-ראש, ספק אם חלף מספיק זמן כדי שהמנהיגות הישראלית תבין שהתשובות הכוחניות תש כוחן, והן נחשפות במלוא חולשתן. הרי אף-על-פי שמעגל האימים סביבנו לא נעצר לרגע וגם לא הואט – להיפך, הוא ממשיך להסתחרר וסחרורו הופך מהיר ומטורף יותר, ומי שחשב שאם אי-אפשר להכניע את העם הפלסטיני בכוח אפשר להכניעו ביותר כוח, מתחוורת למול עיניו העובדה שהעם הפלסטיני רוצה להמשיך להיאבק על חירותו ועל עצמאותו ולהיפטר מהכיבוש הרעיל והממאיר הזה; אף-על-פי שהייאוש גבר על הפחד והאובדנות ניצחה את ההיגיון, והמשטמה והנקם מושלים בכול – למרות כל אלה ישראל מוסיפה לבצר את המפעל הקולוניאליסטי ולצלול אל התהומות. 

       אדוני היושב-ראש, רבותי חברי הכנסת, אל תטעו. הימים הללו אינם ימים הרי גורל. אל תשלו את עצמכם ואל תמהרו ליטול חלק בתכונה ההיסטורית המפוברקת שמזייפים כאן. הרי רק לפני שבוע, ביום ראשון לפני שמונה ימים, אמר שרון למתנחלים שההתנתקות נועדה להשקיט את החזית הפנימית והבין-לאומית – אני לא מדבר על וייסגלס – ולאפשר את המשך המפעל ההתנחלותי בגדה המערבית. 
       
       מי שחושב שההתנתקות היא תחילת הקץ של הכיבוש, בא שרון ובעצם אומר את ההיפך: אני מפנה את המתנחלים בעזה – אם בכלל הוא יעשה את זה – כדי להבטיח עוד שנות דור למתנחלים בגדה. אומר ועושה, אבל עושה בגדה, לא בטוח שעושה בעזה. הכיבוש והגזל נמשכים במלוא הקיטור.
       
       יש כאן, בסיפור של ההתנתקות, מצג שווא. יש כאן נוכלות ונכלוליות במקום מדינאות. על הדבר הזה אנחנו הולכים להצביע, רבותי, על מה שמונח על שולחן הכנסת, ולא על מה שמפזרים בכלי התקשורת. הסעיף הראשון במה שאנחנו הולכים להצביע עליו: "הממשלה מאשרת תוכנית התנתקות מתוקנת, נספח א' להלן, אולם אין בהחלטה זו כדי לפנות יישובים". זאת האמת של התוכנית הזאת. זאת האמת של התוכנית הזאת. 

       בכל מקרה, אין מקום לצהלות ולאופטימיות, שרון לא מבקש לחולל מהלך מדיני, הוא מבקש לקבור אותו. לא בכדי הוא מסרב לדבר עם הפלסטינים, עם ההנהגה הפלסטינית, עם ההנהגה הנבחרת של העם הפלסטיני, מתעקש לפעול באורח חד-צדדי ולייחל לכאוס ולהתפוררות השלטון הפלסטיני. 
       
       ישראל מבקשת לעצמה כיבוש דה-לוקס: שליטה בלי אחריות, בלי מחירים ריאליים, בלי סיכונים; לכבוש את השטח בלי להיות ערבה ליושביו. ועל זה, רבותי, אנחנו הולכים להצביע. והדברים כאן ברורים. 

       בנספח א', בסעיף 1, כתוב במפורש, כי השלמת התוכנית "תשלול את תוקפן של הטענות כנגד ישראל בדבר אחריותה לפלסטינים ברצועת-עזה". זאת אומרת, הוא מייחל ליצירת תוהו ובוהו, כדי להשתמש בו להתחמק מכל תהליך מדיני. 
       
       וגם אומרים בפירוש, בפרק השלישי: "מדינת ישראל תפקח ותשמור על המעטפת החיצונית ביבשה, תשלוט באופן בלעדי במרחב האווירי של עזה ותמשיך לקיים פעילות צבאית במרחב הימי של רצועת-עזה". ובסעיף השלישי שם: "מדינת ישראל שומרת לעצמה את הזכות הבסיסית להגנה עצמית, כולל נקיטת צעדי מניעה כמו גם תגובה תוך שימוש בכוח כנגד איומים שייווצרו". 
       
       זה לא שלום, זה לא צעד לשלום. זו היערכות מחדש של הכיבוש. ישראל מחליטה כמה היא נסוגה, מהיכן, מתי, ומתי לכבוש שוב. הפלסטינים הפכו שקופים בעיניה, היא לא רואה אותם, היא לא מדברת עמם, היא לא סופרת אותם. ישראל, עם לבדד ישכון במרחב; אין עוד עם. 
       
       אדוני היושב-ראש, ישראל חייבת לסיים את הכיבוש ולפרק עד תום את כל ההתנחלויות, כי אין דרך אחרת. ישראל חייבת להיכנס לתהליך של הידברות עם הנהגת העם הפלסטיני, עם אש"ף, עם יאסר ערפאת, עם אבו-עלא. ומי שחושב שהוא יכול לייצר מנהיגות על-פי המידות של שרון לעם הפלסטיני, משלה את עצמו ומשלה את עמו. שרון לא מחפש את הדרך הזאת, הוא עושה בדיוק ההיפך: מפנה מעט מתוך כוונה להשאיר הרבה. מי שסבור שפינוי ההתנחלויות מעזה, אם יתרחש ואם יתקיים, הוא תחילת הקץ של הכיבוש, עלול להיווכח שזו דווקא דחיקת הקץ לעוד שנות דור. 
       
       אדוני היושב-ראש, אריאל שרון חתום על מלחמת שולל אחת. עתה יהיה חתום גם על פינוי שולל. הצבא יוסיף להחריב את עזה, להפיל את בתיה על יושביהם, להרעיבה ולקוות לתוהו ובוהו ולמציאות של יד איש באחיו בעיר התלאובות הזאת,  והפעם בלי לסכן חיי מתנחלים, וכמובן, בלי לעזוב באמת את עזה. 

       אינני נוטה להאמין לאריאל שרון, אדוני היושב-ראש, אבל הפעם פשוט אין סיבה שלא להאמין לו שתוכנית ההתנתקות נועדה לנתק את מדינת ישראל מכל נתיב מדיני. זו התנתקות מוחלטת מכל אופציה מדינית, מכל אפשרות של הידברות ושל בניית עתיד שפוי יותר לשני העמים.

       זו תוכנית שמקורה ייאוש ואחריתה ייאוש. זו בעצם לא תוכנית; זה מהלך מוגבל, גחמני ונעדר כל הקשר מדיני, צר או רחב. זהו מהלך מחוץ לכל קונטקסט, שאין לו תוחלת ואין בו בשורה. ההתנתקות אינה מקרבת את קץ הכיבוש; היא מרחיקה אותו ומבקשת להנציח אותו. 
       
       לפיכך, אדוני היושב-ראש, אנחנו נתנגד לתוכנית. תודה רבה.

היו"ר נסים דהן:
       
       תודה רבה, גם על הדיוק בזמן. חברת הכנסת אילנה כהן – עם אחד – מוזמנת לשאת את דבריה במסגרת חמש דקות. אחריה – חבר הכנסת עזמי בשארה, גם הוא במסגרת חמש דקות. 

אילנה כהן (עם אחד):
       
       אדוני היושב-ראש, חברי הכנסת, זה יום לא קל לאזרחי מדינת ישראל. אני מבינה את כל המתנחלים, שקשה להם. לפנות אותם מהבתים – ראינו את התמונות הקשות – זה לא קל.
       
       אבל אני רוצה להגיד לכם שיחד עם זה, יש כנסת במדינת ישראל, ומה שתהיה פה תוצאת ההצבעה מחר – צריך לקבל את החלטת הרוב, כי כמו במקרים רבים, גם אנחנו, ציבור העובדים, משהחליטה הכנסת – החליטה. אבל אין ספק שפה אנחנו צריכים להתעלות, כי צריך להיזהר שלא תהיה מלחמת אחים. 
       
       אני רוצה להגיד לכם שאתמול בלילה והיום בבוקר חוויתי קצה חוט של מה שעלול לקרות, כשהטרידו אותי בלילה, ובבוקר ריססו את הכניסה לביתי בצבע שחור. אני לא חושבת שכך צריך לנהוג. אפשר לדבר – אפשר להסכים או לא להסכים. אנחנו גם עדים לעניין הסרבנות. זה מוביל לדברים שאוי ואבוי לנו, אזרחי מדינת ישראל, אם זה יהיה העתיד שלנו, אם נילחם האחד בשני. אני חושבת שהבוקר הרגשתי – וכשראיתי את מה שעשו לי בכניסה לביתי אמרתי: אני לא מבינה, זו הדרך שתהיה? אם זאת ההתחלה – וכבר היינו עדים לרצח במדינת ישראל. אז אני אומרת: ויכוח הוא לגיטימי, להילחם על הדעות זה לגיטימי, אבל צריך לדעת לעשות את זה בדרך הנכונה ובצורה הנכונה.
       
       אנחנו נמצאים בשעה קשה, ואין ספק שכולנו היינו מעדיפים שזה יהיה בהסכם, אבל אם אין הסכם, חייבים להתחיל בזה.
       
       לכן, בסיעתי, עם אחד, החלטנו שמחר נצביע בעד ההתנתקות. תודה.

היו"ר נסים דהן:
       
       יש לך עוד שלוש דקות, גברתי. 

אילנה כהן (עם אחד):
       
       סיימתי. אחרי מה שהיה לי בלילה, מספיק. 

היו"ר נסים דהן:
       
       זכותך. חבר הכנסת עזמי בשארה – חמש דקות, ועוד שלוש דקות של חברתך.

עזמי בשארה (בל"ד):
       
       אשמח. 

נסים זאב (ש"ס):
       
       מוכנה להעביר את הזכות הזאת - - -

היו"ר נסים דהן:
       
       אתה תקבל גם בלי להעביר, אז למה לך לקבל העברות? חבר הכנסת עזמי בשארה.

עזמי בשארה (בל"ד):
       
       אדוני היושב-ראש - - -

היו"ר נסים דהן:
       
       2:32 ועוד חמש דקות. 

עזמי בשארה (בל"ד):
       
       אדוני היושב-ראש, סלח לי, המעטתי מאוד בדיבור בערבית, אני חושב שאף פעם לא דיברתי ערבית בכנסת. הפעם, אם תרשה לי, אדבר ערבית. 

היו"ר נסים דהן:
       
       אתה לא צריך את הרשות שלי. על-פי תקנון הכנסת אתה יכול לדבר - - -


עזמי בשארה (בל"ד):
       
       לא, אני מדבר בנימוס. תרשה לי, זה הנימוס.

נסים זאב (ש"ס):
       
       עברית - - -

עזמי בשארה (בל"ד):
       
       לשאר חברי הכנסת אומר שתרגמתי - - 

עסאם מח'ול (חד"ש-תע"ל):
       
       - - -

עזמי בשארה (בל"ד):
       
       - - לעברית ושלחתי אותו לכל חברי הכנסת באי.מייל. גם לך שלחתי העתק, אדוני היושב-ראש. מתוך נימוס, זה הכול. 

היו"ר נסים דהן:
       
       חן-חן. 

עזמי בשארה (בל"ד):
       
       זה נשלח בעברית לכל חברי הכנסת באי.מייל. 
       
היו"ר נסים דהן:
       
       תודה רבה.
       
עזמי בשארה (בל"ד):
       
       משפט אחד, אדוני.
       
       (נושא דברים בשפה הערבית; להלן תרגומם לעברית:
       
       אדוני יושב-ראש הישיבה, חברי כנסת נכבדים, היום נהרגו בעיר ח'אן-יונס - מתו מות קדושים - 14 פלסטינים תושבי רצועת-עזה. שמעתי עכשיו שהמספר הגיע ל-15.  יש במדינה אנשים שאינם רוצים שנראה בכך חדשות. אמצעי התקשורת אינם עוסקים בנושא זה כלל ועיקר. הידיעה היחידה היא המחלוקת של ראש ממשלת ישראל שרון עם המתנחלים, ובשפה האנגלית - הם רוצים שנראה את הנושא הזה כמשחק היחיד בעיר - The only game In town. 
       
       לאמיתו של דבר, הם רוצים שנבחר: או המתנחלים או שרון,  וזאת בהנחה ששרון הפך להיות מתון בשפת הימים האלה. אנחנו דוחים כמובן את האופציות האלה, ומסרבים לראות ידיעה זו בגדר המשחק היחיד בעיר. בכל אופן, אם זה המשחק היחיד בעיר, אנחנו לא רוצים ליטול בו חלק, ואיננו חושבים שהמשחק היחיד בעיר הוא או המתנחלים או שרון. 
       
       המשחק האמיתי היחיד בעיר הוא מה שקורה בח'אן-יונס ובעזה. האופציות הקיימות למשחק היחיד בעיר, שאותן מציע שרון, הן מה שהוא עושה מאז הימצאותו בשלטון – עשיית שימוש בכוח צבאי ובעוד כוח צבאי, בשביל לדכא ולשבור את רצון העם הפלסטיני. מה שקורה כעת ברצועת-עזה הוא אופן ביצוע תוכניתו של שרון - אמונתו העמוקה בכך שבאמצעות כוח צבאי יישבר רצון העם הפלסטיני, ובכך שאין פתרון מדיני לבעיית העם הפלסטיני. אכיפת תנאים מצד אחד היא המשחק היחיד שהוא מציע, ואנחנו לא רוצים לשחק במשחק הזה. 
       
       לדעתנו, מה שקורה ברצועת-עזה איננו נסיגה חד-צדדית. ברצוני להסב את תשומת לב אחי הערבים לשימוש זה – אין זו נסיגה חד-צדדית, כי אם פריסה מחדש ברצועת-עזה, מסביב לרצועת-עזה, לשם כיבושה מבחוץ. לא ניתן לכבוש את עזה מבחוץ כשההתנחלויות בפנים, ולכן צריך להוציא את המתנחלים כדי לכבוש את עזה מחוץ לרצועה. שרון מודיע, ועוזריו מודיעים, שהכיבוש יהיה מהודק מהיבשה, הים והאוויר - יהיה מצור. זהו כיבוש והפיכת רצועת-עזה למחנה מעצר חד-צדדי, לכלא חד-צדדי גדול, ולכן אנו לא חושבים שזו נסיגה. כמובן, שרון בעצמו מודה, ועוזריו מודים, שאין פה לא פתרון ולא הסדר מדיני. 
       
       על כך נוסיף ונאמר: אין כאן צעד לקראת פתרון מדיני, או לקראת תוכנית מדינית, כשם שלא נעשה שום ניסיון מצדו של שרון להסביר כאילו יש צעד לקראת פתרון, או לכל הפחות לקראת הסדר מדיני. אנחנו אומרים בדיוק ההיפך: זהו צעד למניעת הפתרון, וכך אף הוא אומר - שזהו צעד למניעת פתרון מדיני לבעיה הפלסטינית. זהו צעד של התחמקות מפתרון. זהו צעד של דחיית פתרון. זהו צעד של התחמקות מהלחץ הבין-לאומי. זהו צעד של התחמקות מביצוע מפת הדרכים. שרון לא הסכים מעולם למפת הדרכים והוא אומר זאת – 14 הסתייגויות למפת הדרכים. לפיכך, אין זה צעד בכיוון מפת הדרכים. זהו צעד של קריעת מפת הדרכים, בשביל למנוע את ביצוע מפת הדרכים. 
       
       דרך אגב, אין לנו אשליות לגבי מפת הדרכים, אבל הפרויקט של שרון אינו צעד בכיוון ההסדר, ומי שמסבירו כך אינו יכול למצוא אלטרנטיבה לשרון, או שאינו רוצה למצוא אלטרנטיבה לשרון, או שאינו רוצה להעמיד אופוזיציה אמיתית לשרון, ובדרכו שלו מנסה לייפות את תמונת שרון, מתוך השליה עצמית ששרון טוב יותר ממה שהוא באמת, ושניתן להסביר את תוכניתו כאילו היא צעד חיובי. לא ניתן להסביר את צעדו של שרון כאילו הוא צעד חיובי באמת. 
       
       סעיף ג' בפרויקט של שרון אומר: הוצאת התנחלויות מרצועת-עזה בשביל חיזוק התנחלויות בגדה המערבית. בפעם הראשונה תחליט הכנסת לספח אדמות מהגדה המערבית נוסף על ירושלים בהצבעה ובאופן אופרטיבי. זאת, משום שסעיף ג' אומר: סיפוח התנחלויות; או שיש בו חיזוק התנחלויות וסיפוח אזורים כבושים שיימצאו בריבונות הישראלית בכל פתרון של קבע. פרויקט זה כולל אותנו, ואנו לא יכולים להרים את ידינו בעד סיפוח אזורים לגדה המערבית או בעד חיזוק ההתנחלויות בגדה המערבית. 
       
       אם כך, אין כאן הסדר, ואין זה צעד בכיוון ההסדר, ואין זו נסיגה, כי אם הידוק הכיבוש ברצועת-עזה, מסביב לרצועת-עזה, וניסיון לשבור את רצון העם הפלסטיני.
       
       ואסיים במה שהתחלתי בו: אנו רואים היום ברצועת-עזה את דרך הביצוע של תוכנית זו. סוג זה של פרויקטים מדיניים נכפה על העם הפלסטיני בדרכי כוח ובעשיית שימוש בכוח צבאי נגד התושבים ברצועת-עזה, וזאת בניסיון מצדו של שרון ליצור מאזן אימה חדש ביחס לעם הפלסטיני לקראת התנתקות חד-צדדית, ומתוך רצון לשבור את רצון העם הפלסטיני, כך שייאכפו עליו תנאים חד-צדדיים, כדי שהוא יקבל את המצור, את מצב הגטו, את פתרון  הכיבוש מבחוץ, ושיתנהג באופן צייתני כפי שצריך להתנהג בתוך הגטו. 
       
       ישראל ערוכה לפלישות צבאיות בכל עת ולעשיית שימוש בכוח צבאי נגד העם הפלסטיני, כדי לדכא את רצונו. מה שקורה כעת ברצועת-עזה אינו עומד בסתירה לתוכנית שרון, שכן זה אופן הביצוע של תוכניתו של  שרון. תוכנית שרון מבוצעת ברצועת-עזה תוך שימוש בכוח צבאי חד-צדדי, בניסיון להעניש את הציבור הפלסטיני, בשביל שיבין מה יהיה המחיר בגין כל ניסיון שיעשה להתנגד למצב הגטו. ניסיונו של שרון הוא מסר לעם הפלסטיני, שאם הוא יתנגד לתוכנית ההתנתקות ולכיבושה של עזה מבחוץ, גורלו יהיה מה שקורה עכשיו ברצועת-עזה. 
       
       אנחנו עומדים מול תוכנית דמים הנוגדת את השלום, הנסיגה והפתרון, כשם שהיא נוגדת בפועל את ניתוק ההתנחלויות - בכך שהיא מחזקת אותן - ומבוצעת בדמים רבים. איננו יכולים להרים את ידינו כדי לתמוך בה. תודה רבה, אדוני היושב-ראש.)   
       
       תודה רבה, אדוני היושב-ראש.     
     
היו"ר נסים דהן:
       
       תודה רבה. חבר הכנסת עבד-אלמאלכ דהאמשה – עשר דקות. 
       
עבד-אלמאלכ דהאמשה (רע"ם):
       
       כבוד היושב-ראש, ממשלה שכרגיל איננה, חברי חברי הכנסת, אנחנו עומדים בפני הכרעה היסטורית. אני מסכים, ואני אכן קורא כך את המפה. בפעם הראשונה בהיסטוריה, ישראל על-ידי ראש ממשלתה – לא רק ראש ממשלתה סתם, ראש ממשלה שעזר הכי הרבה להתנחלויות, שהתנגד הכי הרבה לשלום עם הפלסטינים, מי שהצליח לשכנע את העולם ולכפות עליו את הקונספציה שלו, שאין פרטנר פלסטיני לשלום – הוא עצמו בא לבית הזה ואומר: תנו לי לצאת מעזה ומצפון הגדה. 
       
       הוא אומר את זה אומנם לפי הבנתו, כדרכו, באופן חד-צדדי, כי לפי תפיסת עולמו אין צד פלסטיני ואין פרטנר. הוא אומר זאת עכשיו לאחר שהוא השתמש בכוח אין-סופי, בלי שום הגבלה, עם כל הנשק החדיש ביותר – לא רק של ישראל, אלא של ארצות-הברית. והוא, אף אם הוא איננו אומר את זה בלשון ברורה, אומר לנו: אני רוצה לצאת משם. כל הכוח שלי, כל ההבטחות שלי, הנדר שלי שבתוך 100 יום אני אביא את העם הפלסטיני על הברכיים, ואביא אותם לחתום אתי על חוזה שלום לפי התנאים שלי, ואני אקבע את מה שיהיה – אגב, עברו מאז להבנתי כמה פעמים 100 ימים; ארבע שנים בערך, שלוש שנים וחצי. הוא בא ואומר: תנו לי לצאת. תנו להתנתק – בלשונו. 
       
       אני לא רוצה להאמין לו שהוא יעשה את זה בכל הכנות, בכל הרצינות, ומהר. יכול להיות שעד היום אף פעם לא האמנו לשרון. הוא עצמו אמר: אני אומר דברים ואתכוון אחרת, ואני אעשה דברים ולא אומר אותם. אבל זה מה שהוא אומר. הוא גם אומר שזה לא בא במקום, ולא כתחליף, אלא כחלק מתהליך השלום. הוא אמר את זה עכשיו, לפני שעה, כאן ליד הדוכן הזה. לא רוצים להאמין לו – גם אני לא רוצה להאמין לו. אני רוצה ללכת עם ההנחה שלא מאמינים לשרון. אבל מה יש לנו במציאות? מה יש לנו? בכול לא נאמין לו? הוא הגיע עד כאן, והכול מין אחיזת עיניים, משחק, הצגה טובה כל כך? 
       
       אני חושב שהדברים הגיעו לשלב שבו יש לזה משמעות. אתם יודעים, גם בהנחה שלא יתבצע בפועל מה ששרון אומר לנו, הדברים האלה שהוא אמר, ההגנה הזאת על התוכנית הזאת, אמירתו שהוא מזמן מסכים למדינה פלסטינית והוא מזמן רוצה להתנתק, והוא לא רוצה לשלוט במיליוני פלסטינים ולקבוע את גורלם – גם עכשיו, ולא רק בפעם הראשונה – הדברים האלה יעברו מן האוויר? זאת היסטוריה. זאת עמדה מחייבת. כל ראש ממשלה שיבוא אחריו מחויב לזה. אתם יודעים מה, אולי לא מחויב – אבל לפחות אם הוא ירצה לבצע את הדברים האלה או ללכת בכיוון הזה, הוא יגיד: אכן ראש הממשלה שרון, אבי ההתנחלויות, אבי התוקפנות נגד הפלסטינים, אבי המצב הכי קיצוני – אבי הקיצוניות נגד הפלסטינים – עשה את הדברים האלה ואמר אותם, ואני לא מחדש כלום. 
       
       תיכף אעבור לשפה הערבית, אדוני היושב-ראש, אני יודע שיש לי עוד קצת זמן. 
       
היו"ר נסים דהן:
       
       יש לך עוד חמש דקות.
       
עבד-אלמאלכ דהאמשה (רע"ם):
       
       במשפט מסכם אני אומר: יש בתוכנית הזאת הרבה דברים שליליים, אבל יש בה גם דברים חיוביים, מה נעשה? לצאת מעזה זה לא דבר חיובי? לפרק את כל ההתנחלויות מעזה זה דבר שאפשר להתנגד לו? לפרק התנחלויות בשטח גדול מפי-שניים בצפון הגדה זה דבר שבסיכומו של דבר איננו מתיישב ותומך בשלום ובהפרדה בין שני העמים, בסיום הכיבוש במלה אחת גדולה? 
       
       במכלול, אני אומר שהתוכנית הזאת – בהנחה שתתבצע – בסופו של דבר החיובי שבה גדול הרבה יותר מהשלילי, והיא מתיישבת ותומכת בתהליך של שלום, בתהליך של הקמת מדינה פלסטינית ובתהליך שבסופו העם הפלסטיני יגיע סוף-סוף, לאחר סבל אין קץ, קורבנות אין קץ, שהידים אין קץ, להגדרה העצמית, לחירות ולמדינה עצמאית משלו. זה במכלול. אני לא יכול לפרט יותר, כי אני רוצה לומר דברים גם בשפה הערבית, למאזינינו הערבים. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בכל מקום, אכן, אנחנו עומדים מול החלטה, הצבעה ושלב חסר תקדים. מה שיהיה לאחר ההצבעה על תוכנית זו יהיה שונה לגמרי ממה שהיה לפניו.
       
       בפעם הראשונה בהיסטוריה מופיע פה אבי ההתנחלות, אבי הימין הקיצוני ושופך דמי העם הפלסטיני ואומר לנו פה: אני רוצה להתנתק באופן חד-צדדי מהפלסטינים, ואיני רוצה שהפלסטינים יהוו צד למשא-ומתן. אין שחר להסכם ולפיצויים. אני אפעיל את הלחץ מאצלי לפנות את כל ההתנחלויות בעזה ובצפון הגדה המערבית - שטח גדול יותר מכפליים משטח עזה. 
       
       תמהני מה תהיה התשובה. האם אני יכול להרים את ידי נגד התוכנית בשעה שדבר זה בא מהגדול שבהם, שלימדם את מעשי התעתועים, שרון עצמו, אבי ההתנחלויות? רק לפני שנה אמר שרון שדין נצרים כדין תל-אביב. שרון אומר: אני רוצה לצאת מכל עזה והגדה המערבית. האופציה אינה בין שרון ובין המתנחלים. האופציה היא בין אישור התוכנית הזאת, אישור הפרויקט הזה, בשביל שיהפוך למציאות היסטורית, בין שיבוצע בפועל לאחר מכן בין שלא, לבין כך שהכנסת תאמר לראש הממשלה: איננו רוצים לצאת ואנו דוחים תוכנית זו, כיוון שהינך בעל כוונות רעות.
       
       אני יודע שזו הפעם הראשונה. אני מבין חברי הכנסת הערבים הוותיקים ביותר בכנסת, החברים הנוכחיים, אני והאח עזמי. ייתכן שאנו בני אותו גיל בכנסת. שמונה שנים, וזו התשיעית. אינני זוכר שהיו לנו חילוקי דעות בקשר להצבעה בנושא הפוליטי זולת בהצבעה זו. לפעמים נמנעתי ולפעמים הצבעתי נגד, ולא היתה בכך משום  סתירה. דרך אגב, הפעם הצבעתי בעד. 
       
       אני אומר שתוכנית הנסיגה של שרון היא הכרה באמת ובתמים בכך שהוא הפעיל טרור חסר גבולות נגד הפלסטינים, וכפה עליהם דם, שהידים, וקורבנות ללא סייגים והתנגדות – אפילו בעולם הערבי הוא הוקע וגונה. רק העמידה האיתנה של העם הפלסטיני היא זו שגרמה לו לפנות עכשיו לתוכנית, שהטענה שבה הינה המציאות - אני רוצה לסגת ורוצה לצאת מעזה ומצפון הגדה. אני רוצה לצאת - לא בשביל גמול ותודה, ואיני רוצה שום דבר מהפלסטינים. האם פירוש הדבר ששרון לא מכיר בשלטון הפלסטינים ושהוא רוצה לסגת לבדו? האם נגיד לו לא?
        
       אני ער למה שמציעים אחי המתנגדים, ואני אומר שבנושא זה אין להעמיד רק את הצד החיובי מול הצד השלילי. אין מדובר פה בחצי הכוס המלאה ובחצי הכוס הריקה. החלק המלא גדול בהרבה מהריק, שכן החלק המלא הוא שיתממש במציאות – הנסיגה, פירוק ההתנחלויות ופינוי המולדת הפלסטינית עבור תושביה. אפילו אם זה חד-צדדי ללא סייג וללא תנאי, האם בכל זה אין דברים חיוביים חשובים? 
       
       אכן, לשרון יש חלומות, ישנו וייסגלס ויש פירושים. הבה ויצא שרון כעת. העמידה הפלסטינית האיתנה וההתנגדות הם שיגרמו לו ולבא אחריו להמשיך ולצאת. אנחנו נמשיך בשלטון וניתן תירוץ לבא אחריו לצאת. זוהי התחלה שתסתיים רק במדינה פלסטינית ובנסיגה מלאה וסופית מכל האדמות שנכבשו בשנת 1967, מתוך רצון והסכמה של העם הפלסטיני. 
       
       אנו מתערבים שכך יהיה, ולכן, עם כל הדברים השליליים, הכוונות הרעות וחלומותיו המתועבים של שרון, אנחנו אומרים שהדבר החיובי הגדול הוא כפיית מציאות זו בפועל על-ידי שרון, לצד פירוק ההתנחלויות על-ידיו. 
       
       אנו נצביע בעד התוכנית הזאת, לאחר כל השיקולים. תודה. תודה רבה.)
       
היו"ר נסים דהן:
       
       תודה רבה. חבר הכנסת יולי אדלשטיין. 
       
בנימין בן-אליעזר (העבודה-מימד):
       
       יולי, עכשיו אתה תדבר רוסית.
       
היו"ר נסים דהן:
       
       לא, רוסית זה בניגוד לתקנון. ערבית זה בתקנון. חבר הכנסת בן-אליעזר, כשר לשעבר בממשלה אתה יודע שערבית היא אחת השפות הרשמיות במדינת ישראל. 
       
בנימין בן-אליעזר (העבודה-מימד):
       
       אני מכבד את זה. אני אדבר עירקית. 
       
היו"ר נסים דהן:
       
       לא רוסית, לא אנגלית, לא מרוקאית ולא עירקית, רק ערבית. 
       
עזמי בשארה (בל"ד):
       
       גם מרוקאית ועירקית הן ערבית. 
       
עסאם מח'ול (חד"ש-תע"ל):
       
       אנחנו נתפשר על מרוקאית ועירקית. 
       
היו"ר נסים דהן:
       
       חבר הכנסת יולי אדלשטיין, חמש דקות בבקשה.  
       
יולי-יואל אדלשטיין (הליכוד):
       
       תודה רבה. 
       
       אדוני היושב-ראש, חברי חברי הכנסת, אדוני השר, "בדרך לכאן פגשתי איש מוזר/ הלך כמו סהרורי, מלמל לעצמו בשקט וככה אמר:/ על משכבי בלילות אני שומע קול פעמון גדול מצלצל - / ארץ-ישראל לעם ישראל./ ובקומי בבוקר אני חוזר ואומר וכמו מתפלל/ ארץ-ישראל שייכת לעם ישראל./ והיא שייכת לו – לא כדי להחזיק בה חיל כיבוש או חיל מצב/ היא שייכת כדי לבנות בה את בית חלומותיו". כמו שניחשתם, אדוני היושב-ראש, השורות האלה לא שייכות לי כלל. אלה שורות של המשוררת והמלחינה נעמי שמר, שהלכה לעולמה לא מזמן. 
       
       אני שואל את עצמי, עם כל הציניות שמאפיינת אותנו בימים אלה – וברגע שמישהו מנסה באמת לאחוז בערכים ובעקרונות, ובשירה ובמקורות, אומרים לו: נו, בחייך, תחזור לעולם האמיתי – אני מנסה לחזור מן השורות האלה לעולם האמיתי, ושואל את עצמי את השאלה ששאלו אותי רבים כאן, בחוץ, מהתקשורת, אחרי נאומו של ראש הממשלה: אולי השתכנעת? אולי ראש הממשלה מצא נימוקים? 
       
       אלוקים אדירים, אילו נימוקים? שמעתם נימוקים בנאומו של ראש הממשלה? הרי בתחום הביטחוני הכול ברור: אולי היחידים שירוויחו מתוכנית ההתנתקות הם תושבי שדרות. אחרי ההתנתקות, מי צריך את שדרות? כשיש אפשרות למחבלים להפציץ את אשקלון ואת אשדוד, ואולי ערים נוספות, מי צריך את שדרות? אולי דווקא תבוא מנוחה לשדרות, מי יודע? ודאי תסלחו לי על הציניות, ואין בדברים האלה כדי להביע חוסר הזדהות עם הגיהינום שתושבי שדרות עוברים כרגע.
       
       בתחום המדיני אנחנו שומעים כל הזמן: העולם מאחורי התוכנית הזאת. תגידו לי אתם, מישהו שמע מנהיג אחד ראוי לשמו, במדינה כלשהי בעולם, שאמר את המשפט "אנחנו תומכים בתוכנית ההתנתקות, נקודה"? אני, לפחות, לא מצאתי כזה. הם אומרים: אנחנו תומכים בתוכנית ההתנתקות כצעד ראשון לפינוי מוחלט של כל השטחים הכבושים, ובכללם ירושלים. כן, גם מזכיר המדינה של ארצות-הברית. 
       
       בתחום הביטחוני לא מצאתי רווח; בתחום המדיני – תגידו פרדוקס, אולי – אבל רק בידול ולחץ נוסף על מדינת ישראל. רגע, וקרע בעם ובחברה כבר אמרנו? 
       
       חברי חברי הכנסת, עם החסרונות או עם העדר היתרונות בתחום הביטחוני והמדיני אין לי מה לעשות. מלכתחילה, ברגע ששמעתי את התוכנית הזאת, אמרתי: נו, באמת. אין לי תגובה יותר אינטליגנטית למה שאני שומע. אבל עם הקרע בעם אנחנו יכולים להתמודד – הרי אמרו כולם, מקיר לקיר, שמשאל עם היה אולי מרפא, ולו במקצת, את ההרגשה שלא רק שהתוכנית תוביל לאבדון, אלא שהדרך שבה מקבלים אותה  עוד גרועה ממנה עצמה. לא, אני שומע נימוקים מאוד מעניינים למה לא לעשות משאל עם – גם מחברי סיעתי וודאי גם מסיעות אחרות – והצהלות על ביצוע תוכנית ההתנתקות גוברות על כל דבר. 
       
נסים זאב (ש"ס):
       
       אולי תסביר לי למה התוכנית הזאת באה כמה ימים לפני הבחירות בארצות-הברית? מה הקשר בין הכרעת הכנסת לבין מה שקורה בארצות-הברית? 
       

יולי-יואל אדלשטיין (הליכוד):
       
       חבר הכנסת זאב, אני לא חושב שיש לי תשובה עמוקה על השאלה הזאת, כי אני חושב שאין כל קשר, והנשיא בוש אף פעם לא קפץ משמחה בשומעו על תוכנית ההתנתקות. הוא תמיד אמר שהתוכנית שלו היא מפת הדרכים, ולא ההתנתקות. 
       
       משאל עם אולי ירפא את הקרע. מוצאים נימוקים שונים למה לא לקיים אותו, ואני אגיד לכם דבר פשוט, כלשון הפרסומת: בכביש אל תהיה צודק, תהיה חכם. הגיע הזמן שמכל הנימוקים הצודקים נעבור לקצת חוכמה, חוכמה חברתית, וחוכמה – אני לא רוצה לומר פוליטית, כי זה כמו מלת גנאי – החוכמה הציבורית שלנו, ככנסת, להבין שזה לא רק פוגע במעמד שלנו, אלא שאם לא נעשה משאל עם, תהיה לנו כנסת נהדרת, אבל אולי עם ומדינה לא כל כך יהיו לנו. 
       
       אני רוצה לסיים, חברי הכנסת, בציטוט נוסף: "הרבה דברים יכול אדם להמיר ולהחליף. אפילו דתו, אפילו אשתו, אפילו שמו. אבל יש דבר אחד שאדם אינו יכול להמיר – את הוריו. הורי עמנו היא ארץ-ישראל. ארץ זו – לעולם לא נוכל להמירה"; עדות בן-גוריון בוועדת-פיל. חומר למחשבה. תודה רבה. 
       
היו"ר נסים דהן:
       
       תודה רבה. חבר הכנסת בנימין בן-אליעזר – העבודה-מימד, חמש דקות. 
       
בנימין בן-אליעזר (העבודה-מימד):
       
       אדוני היושב-ראש, כנסת נכבדה, 37 שנים אנחנו נלחמים ברצועת-עזה. 37 שנים מרחץ הדמים רק הולך וצובר תאוצה. 37 שנים ניסינו הכול כדי לצמצם את הטרור. מיטב הבנים שלנו נלחמו, ואף לא שאלו שאלה אחת, לא על צדקת הדרך ולא למה; נלחמו כמו אריות. אני זוכר את הימים של מלחמת ששת הימים, את הימים של ההתשה, את הימים של שנות ה-70 ואת עשרות השנים אחרי כן. ניסינו הכול. הכול. הלכנו על מעצרים ועל סגרים. הרסנו בתים, עצרנו וארבנו. תקפנו מהים, מהיבשה ומהאוויר, והתוצאה, אדוני היושב-ראש, היא הסלמה הולכת וגוברת ומציאות שנעשית קשה שבעתיים.
       
       אני לא מאשים אף אחד, אני מאשים את כולנו, כל הממשלות. היה לי הכבוד להיות מפקד יהודה ושומרון, מתאם הפעולות בשטחים, חבר הכנסת, שר בממשלות ישראל, ואני מכיר את זה. זו הפעם הראשונה מאז 1967 ועד היום הזה שהתקבלה החלטה אסטרטגית. בפעם הראשונה מישהו אמר מה רוצים. עד היום אף אחד לא אמר כלום. היחידים שקבעו את המדיניות היו המתנחלים, ולבי אתם, והם ביצעו מה שביצעו. הם היחידים שקבעו  מה שהם רצו. אף ממשלה לא רצתה להחליט החלטה מינימלית מה אנחנו רוצים מהשטחים: אנחנו רוצים להחזיק אותם לצורך משא-ומתן, אנחנו רוצים לספח אותם. שאף אחד לא ילמד אותי. אם מישהו היה חושב על סיפוח, עשרות השנים שהליכוד היה שם הוא היה יכול להכניס חצי מיליון איש. הוא לא הכניס, משום שאף אחד לא רצה זאת. 
       
       אנחנו עומדים היום בפני שאלה קשה מאוד: מה נותיר לילדינו ולנכדינו, מה נאמר להם. האם נקבל החלטה קשה ומורכבת, ובזה גם נשבור את הטבו ההיסטורי ונתחיל לומר: למענכם, למען החיים שלכם והעתיד שלכם, ולמען ביטחונה של הארץ הזאת אנחנו נקום מחבל ארץ שמעולם לא היה לנו ואין לנו שום עניין להיות בו. מי כמוני מכיר את השטחים, מי כמוני מכיר בוודאי את רצועת-עזה. אלו אדמות חול, אלו אדמות קודש. מה היה לנו שם? מה יש לנו שם? יש שם מיליון ו-300,000 איש, שכל חלומם יום ולילה הוא לחסל אותנו. מה יש לנו לעשות שם? בואו נצא החוצה. נצא החוצה. לא נותיר להם סיבה אחת להמשיך ולעשות את החשכה הזאת כל בוקר לעיירה שדרות, שראויה לכל הצדעה וכבוד. לא תהיה להם שום סיבה לירות על אף חייל מחיילינו, על אף לוחם מלוחמינו. אבל אם יעשו זאת, אנחנו לא נשאיר שם אבן. 
       
       אין לי צל של ספק שגם העולם יביט אחרת. יש לנו עניין עוד מעט עם אמריקה שמתחלף בה שלטון, ואינני יודע מי הולך להיבחר שם. אבל אל תזלזלו במה שהולך להיות שם. אל תזלזלו באירופה. הצעד הזה הוא היחיד שיכול להביא לכך שכל מה שתיארתי עד היום הזה יתייצב.

היו"ר נסים דהן:
       
       נא לסיים.

בנימין בן-אליעזר (העבודה-מימד):
       
       על כן אני רוצה לברך את ראש הממשלה שמביא את הדברים באומץ. מנהיג לאומי אף פעם אינו אומר דברים כדי לקבל סימפתיה מכולם. אין דבר כזה. מנהיג לאומי הוא תמיד בודד, לבד. יש פעמים שכולם עטים עליו מכל הכיוונים, אבל הוא חייב להסתכל על בוראו, על מצפונו ועל שליחותו הלאומית ולומר: לשם מה אני יושב על הכיסא הזה?  
       
       אני חושב שכולנו מצווים היום לעמוד מאחורי אריק שרון, ראש ממשלת ישראל, בהחלטה הזאת, כדי לסייע בידיו לפרוץ, אולי בפעם הראשונה, את פריצת הדרך המדינית הכי חשובה. אני מודה לך, אדוני היושב-ראש.

היו"ר נסים דהן:
       
       תודה רבה. השר אילן שלגי. חמש דקות, לרשותך, אדוני השר.  אחריו – חבר הכנסת יעקב אדרי. 

שר המדע והטכנולוגיה אילן שלגי:
       
       אדוני היושב-ראש, חברות וחברי הכנסת, ממשלת ישראל קיבלה החלטה היסטורית להתחיל במהלך התנתקות מרצועת-עזה ומצפון-השומרון. ראש הממשלה הביא היום את ההחלטה לאישור הכנסת, ואנחנו כאן נאשר אותה בהצבעה מחר.
       
       המהלך ההיסטורי של היפרדות מן הפלסטינים החל ולא יהיה אפשר לעצור אותו. מדינת ישראל נמצאת בתהליך כואב, אך מחויב המציאות. כאשר יצאנו בחודש יוני 1967 למלחמת מגן, לא התכוונו לשחרר שטחים בארץ-ישראל או לכבוש אותם. הישארותנו בשטחי יהודה, שומרון ועזה בשנים האחרונות היתה רק משום שהטלפון משכנינו הערבים לא הגיע. בשנים 1967-1968, אילו הציעו לנו הירדנים והמצרים שטחים תמורת שלום, שלום אמת, היינו חוזרים לקווי 1967 בתיקונים קלים כנגד חילופי שטחים, ותוך כדי שינוי הקו וההסדרים בירושלים. וזה, רבותי, אומנם מה שיקרה. אין פתרון מציאותי אחר. כאשר בוששו שכנינו הערבים להציע זאת, החל תהליך שגוי שממשלות העבודה והליכוד היו שותפות לו, של התנחלות יהודים בשטחים.
       
       הגיעה העת להתעורר מהחלום. היה חלום והגיעה העת לחזור למציאות ולפתרון הראוי, הסביר והאפשרי. אחריותנו היא לשמור על כך שישראל תהיה מדינה יהודית ודמוקרטית. אני מאמין כי אחרי, ואולי תוך כדי, המהלך ההיסטורי של ביצוע ההתנתקות, יקום בצד הפלסטיני גורם אחראי, פרטנר, שותף, לתהליך מדיני דו-צדדי, ונגיע להסדר קבע שייתן שלום וביטחון לנו, לילדינו ולדורות הבאים אחרינו. 
       
       מנחם בגין טעה בעת המשא-ומתן לשלום עם מצרים כאשר לא הקשיב לעצת שינוי של אז. חבר הכנסת אמנון רובינשטיין הציע לו למסור למצרים גם את רצועת-עזה. סאדאת הודיע כי הוא אינו מעוניין בעזה, ובכך ירד הנושא מן הפרק. בגין לא עמד על כך. 
       
       חברות וחברי הכנסת, איננו יכולים לתת למיעוט קיצוני וקולני להכתיב לנו לאן וכיצד נתקדם בהיסטוריה ואילו פנים יהיו למדינה ולחברה הישראלית. אין לי ספק כי חלק מתושבי חבל-עזה וצפון-השומרון יתפנו מבתיהם בהסכמה ובהבנה מלאה. אחרים  יתפנו בחוסר רצון, אך תוך ציות להחלטה הדמוקרטית של ממשלת ישראל וכנסת ישראל. מיעוט מבין המתנחלים מנסה לשנות כאן את סדרי הדמוקרטיה. איני רוצה להאמין שיהיה מי שירים ידו על חייל או על שוטר ישראלי, ואם כך יהיה נצטרך לעצור אותו ולהעמידו לדין. 
       
       אני מבקש, אגב, להזכיר כי בעזה אין קברי אבות או מקומות קדושים. ארץ פלשתים יכולה גם להיות ארץ הפלסטינים. את המתנחלים שיתפנו עלינו לחבק ולסייע להם כלכלית ובדרכים נוספות. בל נשכח כי היו אלה ממשלות ישראל הקודמות שעודדו אותם להתיישב שם, ומותר לנו גם לבקש מהם סליחה. 
       
       חשוב גם לזכור כי המגמות הסותרות בציונות – המשך ורציפות מול שינוי ומרד – היו גם ביסוד הלבטים של הציונות הדתית. השאלה היתה אם הציונות היא תנועה החותרת להמשך המסורת היהודית של כל הדורות, או שהיא באה להכניס שינוי בתופעה ההיסטורית הנקראת יהדות. תנועת המזרחי ביקשה סינתזה של ציונות ודתיות, וכאשר הצטרפה לתנועה הציונית עשתה זאת מול רוב האורתודוקסיה, שהתנגדה לציונות. 
       
       הרב עובדיה יוסף הורה לחברי הכנסת של ש"ס להצביע נגד תוכנית ההתנתקות. 11 הגברים שהוצבו ברשימת ש"ס לכנסת לפי בחירה דמוקרטית, פה-אחד, של הרב, גם יפעלו על-פי הוראותיו. מה שאיני מבין הוא פנייתו של הרב אל כל חברי הכנסת, כלומר גם אלי ואל חברי החילונים, והודעתו כי אם נצביע בעד ההתנתקות נצטרך אחרי מאה-ועשרים ליתן דין-וחשבון לפני הקדוש-ברוך-הוא. אני מוכן לקחת את הסיכון. למען השלום, למען ישראל יהודית ודמוקרטית – אני מוכן לקחת את הסיכון. 
       
       מדאיגה וחמורה הרבה יותר היא קריאתם של כמה מהרבנים, מורי הדרך של הציונות הדתית ובראשם הרב שפירא, הרב הראשי לישראל לשעבר, המרשים לעצמם לקרוא לסרבנות. באותה עת יצאו רבנים אחרים והתבטאו נגד הסרבנות, ואותם יש לשבח.
       
היו"ר נסים דהן:
       
       כבוד השר - - -

שר המדע והטכנולוגיה אילן שלגי:
       
       אני מסיים. חברות וחברי הכנסת, אנו מתבקשים כאן הערב לאשר את תוכנית ההתנתקות כפי שהתקבלה בממשלה ב-6 ביוני. זוהי תוכנית ריאליסטית, נבונה וראויה. ההישג הראשון של התוכנית הוא קבלת התחייבות משמעותית ביותר מארצות-הברית. במכתב הנשיא בוש המצורף אליה נאמר, בין היתר, כי לא תהיה לפלסטינים זכות שיבה אל מדינת ישראל; גבולות הקבע של ישראל יכללו את גושי ההתנחלות הגדולים, ולא תהיה חזרה לקווי שביתת הנשק 1949, כלומר אל "הקו הירוק". נשיא ארצות-הברית גם מתחייב כי מדינתו תעשה את כל הנחוץ למניעת לחצים על ישראל ליישם כל תוכנית אחרת.
       
היו"ר נסים דהן:
       
       נא לסיים.
       
שר המדע והטכנולוגיה אילן שלגי:
       
       שינוי מדברת בשם האזרחים ממרכז המפה הפוליטית, שהם הרוב. שינוי מאמינה כי תוכנית ההתנתקות טובה לישראל ויש לאשר אותה. היא תקדם אותנו להסדר קבע, שלאחר מלחמת ששת הימים היינו מקבלים אותו בשמחה ובעתיד גם נגיע אליו, ביישום גישה פרגמטית. ישראל תתכנס לגבולות של שלום וביטחון אשר יאפשרו לקיים כאן מדינה יהודית ודמוקרטית. תודה רבה.

היו"ר נסים דהן:
       
       תודה. קצת אחרי הזמן. חבר הכנסת יעקב אדרי מהליכוד – חמש דקות. אחריו – חבר הכנסת הרב שלמה בניזרי.

יעקב אדרי (הליכוד):
       
       אדוני היושב-ראש, השר אילן שלגי, חברי הכנסת, אחי המתיישבים, היום הוא יום קשה לכולנו. ביום קשה זה אני עומד כאן לפניכם כדי להסביר למה ומדוע החלטתי לתמוך בתוכנית ההתנתקות. 
       
       אקדים ואומר שיום זה הוא אחד הקשים בחיי, יום של חשבון נפש ויום של דין. ביום זה, שבו אני צריך להצביע על עקירת מתיישבים חלוצים מביתם, הוא יום טראומטי וכואב, ואני נושא תפילה לאל במרומים, שאוכל לשאת נטל כבד זה. 
       
       כ-35 שנה אני חבר בתנועת החרות, ומשחר נעורי ינקתי את אהבתי לארץ-ישראל ולעם ישראל. הלכתי בעיניים פקוחות ובלב חפץ אחרי המנהיג שקבע את הדרך. כך היה עם מנחם בגין ז"ל, וכך היה עם יצחק שמיר, עם בנימין נתניהו ועם אריק שרון, שייבדלו לחיים ארוכים. 
       
       בעבר היו הסכמים עם מדינות, שלשמחתנו הצליחו, והשקט בגבול מצרים וירדן יעיד על כך. אף שרצוננו הוא שהשלום יהיה חם יותר, אין ספק שהעמים משני הצדדים נהנים מהשקט, וכולנו מקווים שיבואו ימים טובים עוד יותר בין עמי מצרים וירדן לבין ישראל.
       
       אשר לרשות הפלסטינית, נעשו מצדנו ניסיונות שונים, שהיו כנים בכוונתם, אך רובם נכשלו, בעיקר בגלל המנהיגות הסרבנית והעקשנית של הפלסטינים, אשר אינה מוכנה לשום פשרה, ולא רק זאת – יאסר ערפאת, שאמור להנהיג את עמו לדרך השלום, מוביל אותו מאסון לאסון, ולצערי אין עם מי לנהל דו-שיח ולהתקדם לכיוון השלום למען שני העמים. במשך כל השנים הובילה המנהיגות הפלסטינית את סדר-היום המדיני – ברצותם היה אפשר להתקדם, וכשלא רצו הבעירו אש וגופרית והפילו אלפי חללים משני הצדדים. כיום אפשר לקבוע באופן חד-משמעי, שעם הנהגה זו אין שום אפשרות להגיע להסכם, ולצערי, בדרך זו הם ממיטים אסון על עמם. 
       
       מובן שהגיע היום שאנו נחליט על עתידנו, והגיע הזמן שאנחנו נקבע את המהלכים הנחוצים לעמנו ולמדינתנו. ואומנם, הממשלה הגיעה להחלטה על תוכנית ההתנתקות החד-צדדית, שיש בה סכנות רבות ויש עמה לבטים רבים, ואין לה שום שותף בצד הפלסטיני, אבל היא קובעת שברצועת-עזה, לפחות, הם שם ואנחנו פה. אולי זו תהיה תחילתה של דרך – לא פשוטה, וצריך לומר בכנות שאין ביטחון שהמהלך יצליח – אך אולי עם השלמת ההתנתקות ויחד עם עמי העולם ייקבע סדר-יום חדש למזרח התיכון. 
       
       לכם, הפלסטינים, אני קורא לנצל מהלך קשה ומורכב זה כדי להגיע אתנו להסכם היסטורי שבו יהיה סוף-סוף שקט לכולנו. אם לא תרימו כפפה זו, ותפרשו את המהלך הזה פירוש לא נכון, הרי הרס וחורבן יהיו נחלתכם עד קץ הימים. 
       
       לכם, המתיישבים, חלוצי ההתיישבות בארץ לא זרועה, אני אומר: הלכתם על-פי מצוות מנהיגינו. הלכתם ברשות ובראש מורם. הייתם הלפיד לפני המחנה. אתכם אני מוקיר ולכם אני מצדיע. אני מייחל שיהיה מרפא לכאבכם-כאבנו, ונמצא ניחומים בהמשך הבנייה וההתיישבות בשאר חלקי ארץ-ישראל. אין לי רשות לומר לכם איך לנהל את המאבק, כי רק אתם נושאים בסבל – אתם המנותקים מבית ואתם מי שצריכים לעקור נטוע – אך מבקש אני מכם, במאבק קשה ומייסר זה בל נרים יד על חיילי צה"ל או על שוטרי ישראל. בל נרים יד איש על רעהו. בל נשכח שאחים אנחנו, בני אותה אומה, וכולנו חלק מעם ישראל.
       
       אני קורא לכל המתיישבים שיתפנו מגוש-קטיף לבנות את ביתם ביהודה ושומרון, כדי לחזק ולשמר נחלת אבות. 
       
       הסכמתי היום לכרות חלק מגופי כדי לשמור על כל שאר הגוף, אך לא עוד נסיגות חד-צדדיות, לא עוד עקירת יישובים, אלא בהסכם שלום ובאישור רוב העם. מי ייתן ויתגשמו משאלות לבנו לטובה, אמן, כן יהי רצון. תודה.

היו"ר נסים דהן:
       
       תודה רבה, גם על העמידה בזמנים. אנחנו ממשיכים בדיון. חבר הכנסת הרב שלמה בניזרי, בבקשה; חמש דקות לרשות כבודו. 

שלמה בניזרי (ש"ס):
       
       אדוני היושב-ראש, רבותי חברי הכנסת, השבוע היינו בפרשת לך לך מארצך וממולדתך ומבית אביך אל הארץ אשר אראך, וראינו דוגמה של ציונות אמיתית, כשהקדוש-ברוך-הוא מדגים לנו את הדרך. כשנאמר לאברהם אבינו, לך לך מארצך וממולדתך אל הארץ אשר אראך – זוהי ארץ-ישראל. בדיוק בפרשה שבה זכינו לקבל את ארץ-ישראל מפי הקדוש-ברוך-הוא – הקדוש-ברוך-הוא מלמד אותנו שיהודי צריך להתיישב בחבלי ארץ ולא לעקור מארץ-ישראל – דווקא השבוע החליט אריאל שרון לעקור את ארץ-ישראל מידינו, כאשר הוא עומד פה ואומר – ואמרתי את זה בנאומים הקודמים שלי, שהוא אמר את זה בוועדת החוץ והביטחון – שכבר ב-1988 הוא הציע לעקור יישובים. שאלו אותו פה בצדק, וגם אני שאלתי אותו בוועדת החוץ והביטחון: אם כן, למה המשכת לבנות התנחלויות? למה שיקרת לכל העולם? אמרת שאתה ימין, ואתה צריך, ארץ-ישראל וארץ-ישראל, מה קרה? מה השתנה? השתנו הנסיבות? הרי זה אותו דבר, מה קרה מאז ועד היום? מה, החכמת עד כדי כך? היום חכמת, אבל היית באותן דעות כבר ב-1988 - - -
       
חיים רמון (העבודה-מימד):
       
       יש לי שאלה אליך: גם אתם, לפי פסיקת הרב, אמרתם שגם אתם רוצים לעקור יישובים, רק בהסכם. כלומר - - -

היו"ר נסים דהן:
       
       חבר הכנסת רמון, הוא לא בורח. אתה יכול לעשות את זה אחר כך – שאלות ותשובות. יש לו חמש דקות וכבר גזלת לו שתיים. אני אצטרך להוסיף לו אותן, ואתה מנהל פה דיון. אני מבקש לא להפריע לחבר הכנסת הרב בניזרי.
       
חיים רמון (העבודה-מימד):
       
       אני לא מפריע, אני רוצה להבין את פסיקת הרב. מה ההבדל? 

היו"ר נסים דהן:
       
       חבר הכנסת רמון, אתה לא רוצה להגיע להצבעה מחר? הבנתי שאתה רוצה להכשיל את זה בדרך הזאת, וזה בסדר. אתה לא רוצה הצבעה, ואתה משחק אותה כאילו אתה בעד. אתה לא רוצה הצבעות.

חיים רמון (העבודה-מימד):
       
       יותר חשוב לי להבין את פסיקת הרב מאשר להגיע להצבעה. לא, זאת אומרת שגם הוא רוצה לעקור. אני לא מפריע לו, אני רוצה להבין את פסיקת הרב. מה ההבדל - - -

היו"ר נסים דהן:
       
       חבר הכנסת רמון, אתה רוצה שאני אקרא אותך לסדר? חבר הכנסת רמון, אני קורא אותך – תודה.
       
חיים רמון (העבודה-מימד):
       
       יותר חשוב לי להבין את פסיקת הרב מאשר ההצבעה. עד כדי כך חשובה לי פסיקת הרב. לכן, מה הרבותא בעקירה בהסכם על פני עקירה בלא הסכם? 

היו"ר נסים דהן:
       
       אנחנו נקצץ את זמן הנאום של רמון.

גאלב מג'אדלה (העבודה-מימד):
       
- - -
       
שלמה בניזרי (ש"ס):
       
       אני אתייחס לכול. 
       
       רבותי, אתמול, אחרי שהרב יוסף פסק את פסקו, ניסו כמה לערער את הפסק ולהגיד שזה היה בנימה אישית, נקמנות בראש הממשלה על כל מה שהוא עשה לש"ס. אז אני רוצה לומר לכם, שהוא נפגש עם קצינים, עם מדינאים, עם אנשי ביטחון, והרב עובדיה יוסף מבין טוב בכל התחומים הללו – הוא לא מצומצם רק לתורה, אף שהתורה יש בה הכול, כפי שאומרת המשנה: "הפוך בה והפוך בה דכולא בה". 
       
       ביום חמישי בבוקר, אחרי הפגישה האחרונה עם עוזי לנדאו, ניגשתי אל הרב ושאלתי: כבוד הרב, מה הפסיקה? הוא אמר: מה אתה חושב, שכבר יש לי תשובה? אני חוכך בדעתי. כלומר, זו לא תשובה שהיתה סגורה מראש – נקמנות – אלא לימוד מעמיק, והנימוקים של הרב עובדיה יוסף היו אלה, לפחות ממכלול הדברים ששמעתי ממנו: 
       
       דבר ראשון, הם מתקרבים לאשקלון, לאשדוד, לאופקים, לנתיבות. במקום שיחפרו מנהרות מתחת הבסיסים והמוצבים של צה"ל וכפר-דרום, הם ייכנסו עכשיו לכיוון שדרות ואולי לחוות-השקמים, לך תדע. הם מגיעים לטווח טיסה של מטוסים – הם יוכלו גם לירות במטוסים. 
       
       אנחנו נותנים להם שטחי ארץ-ישראל בלי הסכם. יבואו עוד חודש, חצי שנה, ויגידו: למה לא שמרת על הביטחון? מה הוא יגיד: סליחה, חתמתם אתי על  הסכם כלשהו? מישהו מכיר אתכם? תבואו ל"חמאס"? למי תבואו? למי אפשר לבוא בטענה כלשהי? נותנים להם בלי הסכם, בלי משא-ומתן, מה נגיד אחר כך? 
       
       העולם יבין אותנו ויגיד לנו להיכנס? אתם באמת מאמינים שאם נרצה להיכנס לעשות סדר בעזה – זה יהיה פי-אלף יותר קשה מאשר היום – אתם חושבים שהעולם ישתוק ויגיד: חבר'ה, תיכנסו, תעשו סדר? אתם עדיין כובשים. מה אתם חושבים, שהפלסטינים יירגעו אם יצאנו מעזה? הנה, הם אומרים לכם: תצאו או לא תצאו, אנחנו ממשיכים להפגיז אתכם, רק תקרבו אותנו יותר לשדרות ולאופקים. מה אתם חושבים, שהעולם ישתוק לנו? כבר אתמול פרסם היועץ המשפטי לממשלה שלמעשה לא יצאנו. ההינתקות היא בכלל לא יציאה פורמלית; אם אנחנו עדיין בציר פילדלפי, אם אנחנו נותנים להם מרחב תעופה, אם אנחנו נותנים להם חוף ים – לא יצאנו בכלל. אז לקראת מה היציאה הזאת הולכת? 
       
       ועוד, הנדבנות של הממשלה הזאת הכי הורגת אותי. פיצויים על חשבוננו. אתם יודעים מה קרה? האמריקנים לא רצו את ההסכם הזה. אני יושב בוועדת החוץ והביטחון ושומע את הכול. האמריקנים רצו את מפת הדרכים. אבל מה נעשה? כפינו עליהם עכשיו את הדרך, ובדיעבד - אצלנו קוראים לזה, בהלכה – יצא. הם לא רצו את זה בכלל, הם רוצים את מפת הדרכים, אבל כפינו עליהם. אנחנו עושים הסכם שיעלה לנו מיליארדים – היערכות של הצבא, פיצויים במיליארדים לכל המתנחלים – ועל חשבון מי? על חשבון אותם אנשים שבגללם אנחנו כל השנה מגישים הצעות אי-אמון – שאין להם מה לאכול. כלומר, פתאום אנחנו מדינה של פילנתרופים, שרק נותנים ומעניקים על חשבון אזרחי המדינה. מילא, אתה כבר עושה הסכם? שתף את העולם, תביא את האמריקנים, תביא את האירופים – למה אנחנו עושים את כל הדברים האלה לבד? מה הועילו חכמים בתקנתם?

היו"ר מיכאל נודלמן:
       
       נא לסיים.

שלמה בניזרי (ש"ס):
       
       מה אתם אומרים, שהיציאה מעזה תקטין את החיכוך? אין בעיות – אז למה אתה מפנה רק יהודים? הרי יש הרבה כפרים של ערבים, יש הרבה יישובים בכל מיני מקומות שהם בעיה בשבילנו, אם אתה באמת רוצה להקטין את החיכוך, וזאת המטרה שלך, לשם שמים, תעקור גם יישובים ערביים, אל תעשה פעולות חד-צדדיות. תהיה הוגן מכל הכיוונים. אנחנו לא רואים פה שום דבר מכל אותן נקודות. 
       
       בא הרב עובדיה יוסף ואומר: רבותי, אתם רוצים תהליך של שלום? אין בעיות, אני בעד תהליך של שלום. אני רוצה שלום. ודאי. אני מוכן לוותר על חלקי ארץ-ישראל. אני שונה מאותם רבנים שאומרים מדיניות של אף שעל בארץ-ישראל השלמה; שאומרים לקרב ולא אומרים לרחק. "עושה שלום במרומיו" – את כל הפסוקים אני יכול להביא לכם בעד השלום, אבל כאשר זה שלום אמיתי, שלום שאתה עושה – ולא בחד-צדדיות – כשיש לך עם מי לדבר, כשיש לך אל מי לפנות, כשהעולם מכיר באותו שלום; לא שלום מהסוג הזה שאנחנו עושים ומתאבדים. זה הכאב הגדול שאנחנו מדברים עליו. 
       
       אתם יודעים איך הערבים מדברים היום בעולם? הם צוחקים עלינו. הם לוקחים כדוגמה את משפט שלמה, עם שתי הפרוצות שישבו: היתה האחת הוגנת, והאחרת פחות הוגנת. מת ילד, בנה של אותה פרוצה, ובבוקר היא באה והחליפה. הן מגיעות לשלמה המלך, והמלך אומר: נגזור אותו. האם האמיתית אומרת: חס ושלום, אני רוצה את כל כולו, כי הוא שלם, אני לא מוכנה לקבל אותו חצוי. והאם שזה לא בנה אומרת: בבקשה, חלקו אותו לשניים. זה המשפט, והפלסטינים משתמשים בו בכל העולם, כאשר אנחנו בגדר אותה פרוצה שאומרת: חצו אותו, זה לא בדיוק שלנו, מה אכפת לנו לוותר?

היו"ר מיכאל נודלמן:
       
       נא לסיים.

שלמה בניזרי (ש"ס):
       
       לא, הפריעו לי. לפחות עוד שתי דקות. 
       
       לכן, הפלסטינים לוקחים את התפקיד של האשה ההוגנת – אנחנו רוצים את כל הילד שלנו – ואילו אנחנו, היהודים, שהכול שלנו, הולכים ומוותרים. האומה הערבית התחילה להתקיים בסך הכול לפני 1,400 שנה. העם היהודי – מאברהם אבינו ועד היום זה –  3,817 שנים. הדריסה שלנו בארץ-ישראל היתה לפני 3,300 שנה - לפני האסלאם, לפני הנצרות, לפני הבודהיזם, לפני כולם, ואנחנו הולכים ומוותרים. 
       
       אריאל שרון לא מודע לדבר אחד - הרי יש ב"גלי צה"ל" תוכנית "שירותרום"; היום יש לנו פטנט חדש, "שרונתרום",  הוא הולך ותורם. הוא נהיה כזה נדיב, מוכן לתת הכול. עם כל זאת אני אומר: אם נגיע בעתיד לשלום אמיתי, שלום צודק – אין לנו שום בעיה, נתמוך בכל שלום, עם קואליציה ובלי קואליציה.
       
       וכאן המקום לסיים, אדוני, ולומר שוב את דברו של הרב עובדיה יוסף מהבוקר: כל מה שאנחנו עושים עכשיו, ומביעים מחאה והתנגדות ונצביע נגד התוכנית, זה כמובן בדרך הדמוקרטית. כל מאבק דמוקרטי, בלי אלימות ובלי כלום, אנחנו בעדו. מעבר לכך, אחרי שמקבלים את ההחלטה בבית-המחוקקים, כל מאבק צריך להיות אך ורק במסגרת החוק, ולא במסגרת פירוד בעם ומלחמות אחים. תודה, אדוני.

היו"ר מיכאל נודלמן:
       
       תודה רבה. חבר הכנסת אלי בן-מנחם, בבקשה. אחריו – חבר הכנסת מיכאל איתן, ואחריו – חבר הכנסת יאיר פרץ.

אלי בן-מנחם (העבודה-מימד):
       
       אדוני היושב-ראש, חברי חברי הכנסת, בראשית דברי אני מבקש מהיושב-ראש – הנושא חשוב מאוד, וצריך להיות פה לפחות שר תורן או מישהו מהממשלה, שישב ויקשיב לחברי הכנסת. 
       
היו"ר מיכאל נודלמן:
       
       סגן השר זאב בוים נמצא פה.

אלי בן-מנחם (העבודה-מימד):
       
       סגן השר זאב בוים, אני מקבל אותך כשר. זה בגלל הקרבה המשפחתית בינינו – פרוטקציה מיוחדת.
       
       אדוני היושב-ראש, חברי חברי הכנסת, אנחנו עומדים היום לפני הכרעה היסטורית, אחת ההכרעות הגורליות והחשובות בתולדות האומה. הציונות, מאז היווסדה לפני יותר מ-100 שנים, תמיד הציבה לנגד עיניה חזון – חזון של חברה שוויונית, חזקה וצודקת. בה בעת, הציונות תמיד אימצה לעצמה את דרך המלך – דרך התבונה המדינית והפתיחות הפוליטית. אדוני היושב-ראש, כחלק מדרכה זו נאלצה הציונות להתמודד כמעט לכל אורך שנותיה בקבוצות קיצוניות וקנאיות, קבוצות שאהבתן לארץ-ישראל, לתורה, לעם ישראל איימה לדחוק את המפעל הציוני שאולה. 
       
       בשנת 1944 נאלץ היישוב להפעיל מתנדבים מכוחות "ההגנה" והפלמ"ח כדי להפסיק בכוח את פעילות האצ"ל נגד הבריטים, שאיימה לפגוע בהישגי היישוב היהודי לקראת ההכרעות הצפויות.
       
       אדוני היושב-ראש, חברי חברי הכנסת, בשנות ה-50 פעל בן-גוריון נגד שתי מחתרות "ברית הקנאים" ו"מלכות ישראל", שביקשו למוטט את השלטון ולהחליפו בכוח. מחתרת "מלכות ישראל" ינקה מכתביו ומפעילותו של ד"ר ישראל אלדד, אביו של חבר הכנסת אריה אלדד. מחתרת זו ביקשה בעצם להמשיך את מלחמת השחרור אחרי שנת 1953, עד לכינונה של מדינת ישראל מן הפרת ועד נהר מצרים, ובתוך כך להמיר את השלטון הדמוקרטי במלכות דתית.
       
       אדוני היושב-ראש, חברי חברי הכנסת, סגן השר זאב בוים, ב-1983 השליך יונה אברושמי רימון יד לעבר הפגנת המונים שתבעה את פיטוריו של אריאל שרון מתפקידו כשר הביטחון, על-פי המלצת ועדת-כהן. פעיל "שלום עכשיו", אמיל גרינצוויג, נהרג במקום. 
       
       בשנת 1984 נחשפה המחתרת היהודית שאיימה לפוצץ את מסגד כיפת הסלע על הר-הבית.

       ב-1988 נשללה מתנועת "כך", שדחפה לאלימות משיחית מסוכנת, הזכות להתמודד בבחירות, והיא בעצם הוצאה מחוץ לחוק. ב-1994 ביקש ד"ר ברוך גולדשטיין, תומך תנועת "כך", לעצור את תהליך השלום על-ידי אקט דרמטי. אדוני היושב-ראש, התוצאה היתה טבח בדם קר של 29 מתפללים מוסלמים במערת-המכפלה, כשהם מרוכזים בתפילתם. 
       
       אדוני היושב-ראש, חברי חברי הכנסת, אדוני סגן השר, ב-1995 האמין הנבל הרוצח יגאל עמיר, שעליו להמשיך בדרכו של ד"ר גולדשטיין. הוא האמין שעליו לעצור את תהליך השלום ולקדם את הגאולה על-ידי פגיעה בריבונות הישראלית. ראש הממשלה, יצחק רבין, זיכרונו לברכה, נרצח משלושה כדורים שחדרו ללבו. 
       
       לפני כשנה נעצרה מחתרת בת-עין, שחבריה ביקשו לרצוח ילדים מוסלמים חפים מפשע ולבצע עוד מעשי אלימות, כדי לקדם את מלכות ישראל ואת ביאתו של המשיח. 
       
       חברים יקרים, אדוני היושב-ראש, הזכרתי רשימה חלקית של האירועים, ועלינו להבין – זו לא הציונות שנאבקה על עצם קיומה מול קבוצות קנאים שאיימו להחריבה. זו היהדות שנלחמה ונלחמת על מורשתה. בית שני חרב בגלל אמונתם של קיצונים, שסברו כי על-ידי מלחמה קנאית תגיע הגאולה. 
       
       אני פונה היום אל חברי מן הליכוד, קבוצות המורדים, ואם אני לא טועה, גם אתה כלול בהם, חבר הכנסת בנלולו.
       
דניאל בנלולו (הליכוד):
       
       ידידי חבר הכנסת אלי בן-מנחם, אני לא יודע מה זה קבוצת המורדים. 
       
אלי בן-מנחם (העבודה-מימד):
       
       את זה תשאל את ראש הממשלה שלך, שבמקרה אני תומך בו היום. 
       
דניאל בנלולו (הליכוד):
       
       חבר הכנסת אלי בן-מנחם, אני שייך למפלגה שקוראים לה מפלגת הליכוד, לא קבוצת מורדים ולא שום דבר. אנחנו הליכוד, המפלגה הכי גדולה שקיימת פה. 
       
אלי בן-מנחם (העבודה-מימד):
       
       הליכוד המפלגה הכי גדולה פה, אבל לצערי מספר התומכים בליכוד הוא כמו מספר התומכים במפלגת העבודה, ואנחנו לא הכי גדולים פה. 
       
דניאל בנלולו (הליכוד):
       
       אני שייך לליכוד. 
       
אלי בן-מנחם (העבודה-מימד):
       
       אל תיתמם, תן לי להמשיך בבקשה. מי שקורא לך קבוצת המורדים זה ראש הממשלה, לא אני המצאתי את המשפט הזה, ואתם הולכים בניגוד לעמדת ראש הממשלה שלך והשרים הבכירים שלך. 
       
דניאל בנלולו (הליכוד):
       
       - - -
       
אלי בן-מנחם (העבודה-מימד):
       
       ידידי המורדים, אנו נלחמים היום לא רק על עתידה של הציונות, אנו נלחמים על ערכה ועתידה של היהדות במדינה. אל תיתנו לשיקולים פוליטיים צרים לגרור אותנו לאובדן. הרי אתם, כמו ראש הממשלה, כמו שר התעשייה, המסחר והתעסוקה, תתעוררו בעוד כמה שנים, תאחזו את ראשיכם בין ידיכם ותשאלו את עצמכם: מה עשינו? 
       
       אדוני היושב-ראש, אני רוצה להזכיר לציבור הישראלי, בעזה יש 1,700 משפחות יהודיות, לא יותר מ-7,500 נפש. מדינת ישראל השקיעה ב-1,700 המשפחות הללו מיליארדי שקלים בהטבות כספיות ישירות ועקיפות ובהוצאות ביטחון עצומות, חבר הכנסת מיכאל איתן. מדינת ישראל השקיעה ב-1,700 המשפחות הללו ברצועת-עזה מיליארדי שקלים בהטבות כספיות ישירות ועקיפות ובהוצאות ביטחון עצומות, ואני לא רוצה לדבר כלל על עשרות החיילים שאיבדו – לצערי ולצער כולנו – את חייהם בשמירה על ההתנחלויות חסרות התוחלת האלה. 
       
       חבר הכנסת בנלולו, 7,500 תושבי גוש-קטיף הם פחות מרבע מתושבי שכונת ג'סי כהן בחולון, שכונת הקטמונים בירושלים, שכונת התקווה, כפר-שלם או כל שכונה אחרת. הכספים שהושקעו ברצועת-עזה היו יכולים לעבור לשכונות המצוקה, לערי הפיתוח, לגליל ולנגב. הכספים האלה יכלו להביא לשגשוג ופריחה, כפי שהיה בימי יצחק רבין, זיכרונו לברכה, אבל לא, מדינת ישראל החליטה בחוסר היגיון לנטוש את השכבות החלשות ולהשקיע עצמה בהתנחלויות. כשמבזבזים את כל הכסף על התנחלויות, לא נשאר לצערי כסף בשביל מדינת רווחה, ואנחנו רואים מה קורה היום, אדוני היושב-ראש. 
       
       את הקרע בעם לא שרון יוצר, חברי הכנסת, אלא המיעוט של המתנחלים הקנאים. היום יש לנו הזדמנות להתפכח ולהצביע נכון, להצביע בעד העם היהודי, להצביע בעד הציונות, להצביע בעד מדינת רווחה וסולידריות חברתית, להצביע נגד הקנאות והקיצוניות, להצביע בעד ההתנתקות. תודה, אדוני היושב-ראש. 
       
היו"ר מיכאל נודלמן:
       
       תודה רבה. חבר הכנסת דניאל בנלולו. אחריו - חבר הכנסת יאיר פרץ. 
       
דניאל בנלולו (הליכוד):
       
       אדוני היושב-ראש, ידידי השר, סגן השר, ידידי חברי הכנסת, לפני קצת יותר מ-11 שנים נחתם הסכם העקרונות עם אש"ף. העם היה מאושר שממשלת ישראל הביאה שלום. ראש הממשלה המנוח, יצחק רבין, ביטל מכול וכול את חששות המחנה הלאומי מפני טרור שמקורו בעזה. אם ייפלו "קטיושות", אמר, נבטל את ההסכם עם אש"ף. 
       
       לאסוננו הגדול, נרצח ראש הממשלה, ובימים אלה אנו מציינים תשע שנים להירצחו. במקומו, עלו אנשים שקידשו את הסכמי אוסלו, ניהלו משא-ומתן עם חורשי רעתנו והתעלמו מ-1,040 נרצחי אוסלו, השם ייקום דמם. הם גם התעלמו מן ה"קטיושות" הנורות כמעט יום-יום מעזה. אולי השם אחר, טילי "קסאם" ולא "קטיושות", אך הן משבשות את חיינו יום-יום כמו ה"קטיושות" שנורו על קריית-שמונה. 

       אדוני היושב-ראש, ידידי חברי הכנסת, אני קורא לכולנו ברגע קשה זה להתעשת, לעצור את המסע אל הבלתי-נודע ולשקול ברצינות רבה את השלכותיו על הביטחון ועל אחדות העם. 
       
       כבני עם אחד החייבים בערבות הדדית עלינו לעצור לרגע ולהתבונן באחינו היושבים כבר שנים רבות ברצועת-עזה. הם בנו את ביתם בברכת כל ממשלות ישראל. הם שילמו מחיר יקר מאוד בנפש וברכוש כדי להגן בגופם על אזרחי ישראל. והנה עתה אנו מנסים לעקור בשר מבשרנו מעל אדמתו, מביתו, מגנו ומבית-הקברות של יקיריו. איך נוכל להישאר אדישים לכאבם?
       
       זאת גם זאת, כבר היום מהווה רצועת-עזה חממה לטרור, שאותו בולמים בגופם אנשי ההתיישבות ברצועת-עזה. כבר היום אנו מתקשים לעצור את שטף אירועי החבלה מן הרצועה. יריבינו מן השמאל מציינים בסיפוק רב כי מעזה לא יצאו פיגועי התאבדות, אז מה? הרוגים מירי "קסאמים" כבר אינם נחשבים? אלא שאם תתבצע ההתנתקות, עלולים חלילה ליפול קורבנות נוספים. אנו נמנה אותם, נתאבל עליהם ותקצר ידנו עוד יותר מפני האויב. 
       
       ידידי חבר הכנסת בן-מנחם, ההתנתקות לא תביא שלום, לא תביא רגיעה, אלא רק תהווה פרס לטרור המשתולל באין מפריע כמעט בעזה. אם תתבצע ההתנתקות, יגבר מייד שיגור טילי ה"קסאם", טווח הטילים יגדל, בתי-המלאכה לנשק ולחומרי נפץ ברצועה ישגשגו וירבו מאוד. כבר היום מאוימים רבים מאזרחי ישראל מתחום רצועת-עזה. מחר ישוגרו, באין מפריע, טילים לאשקלון ומחרתיים לביתי שלי באשדוד. 
       
אלי בן-מנחם (העבודה-מימד):
       
       זה מה שאמרו גם לפני שיצאנו מלבנון. 
       
דניאל בנלולו (הליכוד):
       
       אבל זה אמיתי, זה יהיה. מדינת ישראל תהפוך לבת-ערובה בידי ארגוני המחבלים ותתקשה להגן על אזרחיה. אם לא נהיה ברצועה וניאלץ להפסיק לעקוב מקרוב אחרי פעילות ארגוני המחבלים, אנו צפויים חלילה לפיגועים נוספים מאזור זה. רק היום פרסם ארגון ה"חיזבאללה" – חבל שחברי הכנסת הערבים לא נמצאים כאן על מנת לאמת את מה שאני אומר – כי יש בידם טילים שיגיעו עד תל-אביב; וזה יגיע גם אליך, ידידי, עד תל-אביב. מדוע אין הארגון משתמש בהם? כי ארגון קטן זה יצר, עקב הבריחה המבוהלת מלבנון, מאזן אימה עם ישראל הגדולה. ברצותו – יתקוף, ברצותו - יסחט את ישראל. 
       
       זו תהיה התמונה מול רצועת-עזה לאחר ההתנתקות: התקפות טילים יומיומיות, מנהרות משטח הרצועה לתוך ישראל, הסתננות למטרות רצח, הברחות, שוד ופגיעה באוכלוסייה אזרחית. 
       
       אדוני היושב-ראש, אדוני השר, חברי חברי הכנסת, הסיכונים בתוכנית ההתנתקות גדולים מן הסיכויים. אסור להתנתק ובכך לתת פרס לטרור. 
       
       בשאלה המצפונית הכבדה הזאת, הראש, וגם הלב, חברי חבר הכנסת רוני בר-און, אומרים רק דבר אחד, נגד, נגד, נגד.

היו"ר מיכאל נודלמן:
       
       חבר הכנסת יאיר פרץ, ואחריו - חברת הכנסת מלי פולישוק.
       
יאיר פרץ (ש"ס):
       
       אדוני היושב-ראש, אדוני ממלא-מקום ראש הממשלה, עמיתי חברי הכנסת, לפני חצי שנה הכריז ראש ממשלת ישראל על תוכנית ההתנתקות החד-צדדית. אז באו ושאלו את מרן הרב עובדיה יוסף מה דעתו על תוכנית ההתנתקות של ראש הממשלה, ומרן הרב עובדיה יוסף התעמק בסוגיה, למד אותה מקרוב והגיע לאותה מסקנה שהגיע אליה במוצאי השבת האחרונה.
       
       אז אמר מרן הרב עובדיה יוסף, לא יכול להיות שאנחנו מתנתקים חד-צדדית, ללא פרטנר, ללא משא-ומתן. לבוא ולקחת את גוש-קטיף, על יושביו, ילדיו ונשיו, ולתת אותו במתנה - למי? אין גם למי לתת אותו. לתת אותו לאותם מחבלים שיושבים היום בצד השני ושולחים "קסאמים" לעבר אשקלון, לעבר שדרות ולעבר כל יישוב בארץ-ישראל, קיבוצים ומושבים.
       
       אדוני היושב-ראש, ניקח תסריט שחלילה וחס - ואני מקווה בתפילה לבורא עולם שאותו תסריט לא יתממש - שתוכנית ההתנתקות חלילה תעבור מחר, ואז ניאלץ להעביר את השטח של גוש-קטיף, לא לאותה רשות פלסטינית, אלא לאותם טרוריסטים, לאותם אנשים שמחר ייאלצו להתחיל לשלוח "קסאמים" לעבר אשקלון, לעבר אשדוד ולעבר יד-מרדכי ועוד יישובים רבים, ואז נצא שוב למלחמה ונכבוש שוב את השטח ונחזור שוב על אותו תסריט שהיה לכל אורך הדרך.
       
       האם זה השלב שאנחנו מייחלים לו? האם כך זה צריך להיעשות? לתת מתנה לרשות הפלסטינית ללא שום תמורה? נגיד, ונצא מתוך עמדת הנחה שאנחנו מחזירים את השטחים האלה -  למי? אין לנו למי לתת אותם. אין מי שיבטיח לנו שבאותם מקומות שנצא מהם לא ישבו טרוריסטים.
       
       הרי ערפאת אמר את זה לא מזמן, ותראו, הרי זה פלא, אחמד טיבי וחבריו מצביעים נגד התוכנית, ימנים קיצוניים כמו האיחוד הלאומי, להבדיל. זו התמיהה הגדולה, כשאחמד טיבי וחבריו הולכים להצביע נגד התוכנית הזאת זה מעורר סימני שאלה גדולים.
       
       אדוני היושב-אש, כשראש הממשלה השתחרר והקים את שלומציון, הוא הלך כברת דרך, ויש לו זכויות רבות בקרב עם ישראל,  כמצביא וכפוליטיקאי, הוא עשה רבות למען המדינה. אבל ראש הממשלה, מר אריאל שרון, נהג בזמנו ללכת ולהתייעץ עם רבנים, הוא נהג לשמוע עצה, לחבר דבר ועוד דבר ולקבל החלטות נבונות. הפעם, לצערי הרב, לו נטל עצה מהזקנים, היה הולך לאותם רבנים שהיה הולך אליהם ומקבל עצה, אני בטוח ומשוכנע שהיום היינו נמצאים עם תוכנית, עם פרטנר, עם משא-מתן, למי מחזירים את השטחים. אני בטוח ומשוכנע שאז לא היה יוצא צו החלטי כזה ובצורה כזאת, אלא היה פרטנר. 
       
       הרי מרן הרב עובדיה יוסף הכריז בצורה שאינה משתמעת לשני פנים: אנחנו בעד שלום. הוא אמר את זה בצורה הכי מפורשת -  שטחים תמורת שלום. אבל להפקיר יהודים זה לעבור על לא תעמוד על דם רעך.
       
        לכן, אדוני היושב-ראש, אני קורא לעמיתי מהליכוד ואני קורא לחברי הכנסת: בואו נתבונן לפני השעה הגורלית, ומחר לפני ההצבעה כל אחד יתבונן ויחשוב שיש לו אח ומשפחה בחבל-קטיף שהולכים מחר לעקור אותם, ומי יושב בגבול הסמוך לאותה עקירה של חבל-קטיף? - אשקלון, שדרות נתיבות, אשדוד ועוד ערים ומושבים רבים. בואו נתעשת ונחשוב ביתר שאת, אולי נדחה את ההצבעה, על מנת להגיע להחלטה יותר טובה ויותר נבונה למדינת ישראל.
       
היו"ר מיכאל נודלמן:
       
       תודה. חברת הכנסת מלי פולישוק, בבקשה.
       
מל פולישוק-בלוך (שינוי):
       
       אדוני היושב-ראש, נכבדי השר, כנסת נכבדה, זה יום גדול לכנסת ישראל, יום גורלי למדינת ישראל, ואני רואה זכות גדולה בהיותי שותפה למהלך היסטורי חשוב כל כך בחייה של האומה. זה יום שבו אנו לוקחים את גורלנו בידינו, אנחנו מחליטים ואף אחד לא מחליט בשבילנו.
       
       בחג סוכות, רק לפני שנה, חדרו מחבלים למוצב צה"ל בנצרים. באותה מתקפת טרור קיפחו חייהם שתי חיילות וחייל, עדי אוסמן, שרית שניאור-סניור ואלון אברהמי. באותו יום שישי עצוב הקמתי קול זעקה ואמרתי: בואו נצא מייד מנצרים. שלושה ימים מאוחר יותר הכריזה סיעת שינוי, אחרי דיון ארוך ונוקב, על תוכנית מדינית בת 12 נקודות, ובין היתר קראה ליציאה חד-צדדית. כחברת סיעת שינוי אני גאה ביום הזה על תרומתנו וחלקנו בהובלת תהליכי קבלת החלטות שהביאו את כולנו להחלטה על ההתנתקות. הבטחנו לעשות שינוי, היום אנחנו מקיימים את ההחלטה. 
       
       מחר לעת ערב כולנו נצטרך להחליט, לחרוץ משפט ולהכריע אחרי עיון ושיקול דעת. במילון כתוב שהמלה התנתקות פירושה "ניתוק עצמו", ובכך בעצם דברים אמורים. אנחנו ניצבים היום בפני ההחלטה להפריד עצמנו באופן חד-צדדי מממציאות קשה ועגומה, וזאת כשאין בידינו תעודת ביטוח או אפילו הצהרת כוונות כי אכן יהיה לנו שקט במחוזותינו.
       
נסים דהן (ש"ס):
       
       אז למה לעשות את זה?
       
מל פולישוק-בלוך (שינוי):
       
       השאלה אכן היא: למה עושים זאת? ואני שואלת את המתנגדים: יש לכם דרך אחרת? כבר ניסינו הכול. יש לכם רעיון אחר מלבד ישיבה וחוסר מעש והמשך ההרג ההדדי? כולנו יודעים שצריך לעשות מעשה, הקיפאון מזיק, עמידה במקום היא בעצם הליכה לאחור. אנחנו נאלצים להתמודד יום-יום עם מציאות שאין לנו שותף מנגד אלא רק הרג והרג והרג. אנחנו יכולים לעשות במו-ידינו, זה תלוי אך ורק בנו.
       
       הורי כשהגיעו לארץ בהיותם צעירים, הגיעו כציונים. הם באו לכאן במטרה להקים מדינה לעם היהודי בארץ-ישראל. אני היום, כחברת הכנסת, כאזרחית במדינת ישראל הריבונית, רוצה להמשיך ולחיות במדינה דמוקרטית שיש בה רוב יהודי.
       
       ההחלטה שלנו מחר זו הדרך היחידה שלנו להבטיח את המשך קיומה של מדינת ישראל כמדינה דמוקרטית. כי אם נאבד את הרוב, נוכל לשלוט רק על-ידי פגיעה בזכויותיהם של אזרחים אחרים. במדינה כזאת אני לא רוצה לחיות. 
       
       מטרתה של התוכנית, כידוע לכולנו, היא יצירת מציאות ביטחונית, כלכלית ודמוגרפית טובה יותר, מינימום חיכוך עם אוכלוסייה פלסטינית וביסוס תמיכה בין-לאומית נרחבת. כל זה עשוי בבוא העת לשמש בסיס לחזרה לנתיב המשא-ומתן, ואולי, יש לקוות, לתוכנית שלום עתידית, שלפיה לא נשב ברצועת-עזה, וביהודה ושומרון נשב בגושים מרכזיים. 
       
       בכתבי חז"ל מכונה עזה וסביבותיה ארץ העמים, ולא ארץ האבות. אף שנחשבה בימי קדם למעוז אסטרטגי חשוב השוכן על שפת הים, האזור לא נחשב חלק בלתי נפרד מארץ-ישראל - גם במאה ה-16. תבדקו, ותבדקו את כל ההיסטוריה. היישוב היהודי התייחס למקום לא כאל ארץ-ישראל. אפילו הפרישו כספים לטובת יהודי ארץ-ישראל, כי לא החשיבו את עצמם כחלק מארץ-ישראל. אבל אני יודעת שאין בהיסטוריה נחמה לילד הנאלץ להותיר מאחור את ביתו שבו נולד ובו טמונות כל חוויותיו. אבל אם יש בלימוד מן ההיסטוריה דבר-מה, זה מה שעלינו לעשות היום. אנחנו יכולים לראות בהיסטוריה סיבות שונות כדי להפריד חבל ארץ זה מארץ-ישראל. 
       
       אנחנו לא צריכים לתת להיסטוריה לחזור על עצמה. השבוע נציין את יום הזיכרון לראש הממשלה יצחק רבין, זיכרונו לברכה, ששילם בחייו כדי לעשות שינוי, כדי לקדם תהליך. הוא הימר על הכוונות של הצד השני, ולא הצליח. הוא נרצח, והשלום התרחק מאתנו. יש סמליות בכך שדווקא השבוע אנחנו מקבלים החלטה על ההתנתקות. 
       
       דווקא בעת הזאת אני קוראת לממשלה שלא לחזור  אל מחוזות ימית. אסור לנו להחריב את הבתים בגוש-קטיף, להשאיר תל חורבות מאחורינו. להיפך. בואו ננצל את המהלך ההיסטורי הזה כמחווה של רצון טוב. ניתן לעם הפלסטיני הזדמנות לשקם ולקדם את חייו, ואנחנו נשקיע מרצנו בבנייה בארצנו שלנו, בגליל ובנגב. 
       
       אני רוצה לנצל את ההזדמנות, לקרוא לחברי הכנסת לגנות בחריפות כל גילוי של אלימות בקרב המתנגדים לתהליך. אני קוראת לרבנים המעודדים סרבנות ולכל אלה המעודדים התנגדות אלימה: אל תובילו את ארצנו, שעל קיומה נאבקנו, אל תובילו אותה למלחמת אחים. כי מלחמת אחים, זו שניטשה בין הפרושים והצדוקים בימי הבית השני, היא זו שהביאה לחורבן הבית. אל תיתנו לזה יד. 
       
       אני מאמינה, אדוני היושב-ראש, שחובה עלינו לנסות, חובה עלינו לעשות ככל שניתן להבטיח חיים טובים יותר לכל עם ישראל, לכל תושב ואזרח בישראל. זוהי החלטה של מנהיגות ישראלית, שלנו, נציגי הציבור בבית-המחוקקים. כי רק כך יחוש הציבור שיש לו הנהגה ויש לו על מי לסמוך. תודה רבה.

היו"ר מיכאל נודלמן:
       
       בבקשה. בפעם הבאה אני לא נותן כל כך הרבה זמן. את ידעת שכולם פה עולים לדבר, וקיבלו החלטה על חמש דקות. למה את צריכה לדבר שמונה דקות? בבקשה. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, זהו דיון מאוד מאוד גורלי ומאוד מאוד חשוב. בהכירי את כתביהם של האבות המייסדים של ארצות-הברית, אני מדמה אותו לא אחת לוויכוחים אין-ספור שהתנהלו בסנאט ובקונגרס האמריקני על הסוגיה שליוותה וייסרה את הדמוקרטיה האמריקנית שנות דור, כמעט 100 שנים, זו סוגיית העבדות. אינני משווה חלילה את ההתיישבות מעבר ל"קו הירוק" לעבדות. זאת לא כוונתי. אבל הדמיון הוא בכך שהנושא הזה ייסר, מייסר את החברה. אין יום כמעט שזה לא מוזכר פה במליאה. אין יום שהוויכוח הזה לא חוצה אותנו - כבר שנות דור, מאז 1967. וכמו שהאמריקנים אחרי 90 שנה הגיעו להכרעה כואבת, גורלית, גם אנחנו מגיעים לרגע האמת שלנו. ואני מתפלל, ממש מתפלל שזה לא יגיע חלילה למלחמת אזרחים כמו שהיתה בארצות-הברית. 
       
       אני מקווה ואני גם משוכנע שהאחים והאחיות שלי שתומכים בהתיישבות ביש"ע ומתנגדים להתנתקות, לא יסיתו ולא יובילו בשובל מטורף את המדינה למערבולת של עימות פנים-חברתי. 
       
       אבל אין ברירה, אדוני היושב-ראש, הגיע רגע האמת. ומדוע, מדוע אנחנו תומכים בעצם בהתנתקות? הרי אנחנו גרסנו וגורסים עד היום שיש צורך להגיע להסכם מדיני עם שותף פלסטיני ועם שותפים אחרים, וודאי שזה הדבר הנכון לעשותו. אבל בהעדר מצב כזה, בהיעדרו של שותף פלסטיני יציב ואמיתי שיכול לתפקד בהסכם אמיתי, אנחנו נמצאים במצב של שתי אפשרויות: לא לעשות כלום, שזהו האסון הגדול ביותר מבחינתה של מדינת ישראל, מכיוון ששעון החול הדמוגרפי וגם הפוליטי וגם הבין-לאומי מתקתק נגדנו, או לנקוט צעד שיסיט ויניע את המהלכים קדימה. וזה היתרון של תוכנית ההתנתקות. היא קשה, היא כואבת, יש שיקולים בעדה ונגדה. אבל בסוף יש וקטור, יש איזה מאזן עודף שאומר שצריך לתמוך בה. 
       
       המאזן העודף הזה הוא כדלקמן: התוכנית הזאת תחזיר לנו את ההובלה במישור המדיני. התוכנית הזאת נתמכת על-ידי כל העולם. התוכנית הזאת תבוא ותציב מראה מול הפלסטינים ותגיד לעולם, הנה, עכשיו נתנו להם פיסת ארץ לניהולם, בואו נראה אם הם מסוגלים, בואו נראה  אם הם יכולים. התוכנית הזאת תראה גם לפלסטיני המצוי שלא מאמין לרגע שאנחנו מתכוונים ברצינות, שאנחנו עושים צעדים כואבים מאוד וקשים מאוד כדי להגיע לשלום. והתוכנית הזאת קודם כול תשמור על המאזן הדמוגרפי במדינה יהודית ודמוקרטית, מאחורי גבולות מוכרים ברמה הבין-לאומית. זהו יתרונה של התוכנית. 
       
       ואני יודע שהיא קשה, אדוני היושב-ראש, אני ממש מנסה להבין ומבין את הכאב הנורא של משפחות שיושבות בחבל הארץ הזה כבר דור שלישי. ואני יודע שהן קשורות לאדמה כמעט כמו בן לאמו. אין על זה עוררין. אבל מגיע רגע שבו מדינה ריבונית מקבלת החלטות של מנהיגות ריבונית, שאומרת מהי טובת המדינה. ומול הצער האישי של המשפחות המפונות יש הצורך הלאומי העליון, העליון, האמיתי, לצאת ממקומות שאין בהם תוחלת, שמובילים אותנו לחידלון; מקומות שבהם 7,000 יהודים יושבים בים של מיליון וחצי ערבים; מקומות שאין להם לגיטימציה בין-לאומית, שמדרדרים אותנו למעגל דמים, שמובילים אותנו לדרך ללא מוצא. 
       
       אני אומר לעמיתי, חבר הכנסת מרגי, אני נורא נורא מצטער, אני חושב שהמפלגות החרדיות תמיד היוו גשר והיו מעין נקודת איזון מרכזית בפוליטיקה הישראלית בסוגיה הזאת. צר לי מאוד שכרגע הן נגררות להתנגד לתוכנית מפני שזה הפתרון הנוח והקל. אני חושב שדווקא כרגע יש קואליציה מרתקת ומעניינת, שגם אתה, אדוני היושב-ראש, באומץ לב בלתי רגיל נמצא בתוכה, שאומרת מקיר לקיר שאנחנו מבינים שעד כמה שהדבר הזה קשה, הוא מחויב המציאות. הוא מחויב המציאות למען עתידה וטובתה של מדינת ישראל. 
       
       ולכן, אם אני אוכל לסיים, אדוני היושב-ראש, אני מתפלל באמת לשלומה של המדינה, לטובתה. אני חושב שהמפלגה שלי כעמוד אש ניצבת פה בצורה מוחלטת, ללא כחל ושרק, כגורם היציב ביותר בפרלמנט הזה בעד התוכנית, ואני רק יכול להצטער שתשע שנים לאחר הירצחו של יצחק רבין, ואנחנו נציין זאת, לא עלינו, בעוד יומיים - תשע שנים אנחנו מתקדמים בדיוק במשעול שהוא התווה, איש הביטחון, איש ההגנה והתקומה, שנרצח על כך שהבין שאין ברירה, אלא צריך להיפרד מן הפלסטינים וצריך להגיע להסדר וצריך לפעול כל הזמן קדימה. 
       
       בעניין הזה אנחנו נותנים גיבוי מלא לראש הממשלה. אנחנו חושבים שהקריאות נגדו הן הרות אסון, ואני חושב, עם כל הכבוד - אני יכול לחלוק על ראש הממשלה בהרבה מאוד דברים - לומר על גיבור ישראל, שנתן מנפשו ומכוחו כל חייו לטובתה של המדינה, שהעז וצלח ונלחם, לומר עליו שהוא בוגד, אני חושב שכל הכנסת צריכה להתלכד ולומר: עד כאן, אנחנו לא נתיר זאת. 
       
       אנחנו נצביע מחר בעד התוכנית. תודה רבה. 
       
היו"ר מיכאל נודלמן:
       
       תודה רבה. חבר הכנסת רשף חן. אחריו – השר מאיר שטרית. 
       
רשף חן (שינוי):
       
       אדוני היושב-ראש, אדוני השר, חברי חברי הכנסת, יש זמנים מעטים שבהם ניתן לשמוע את משק כנפי ההיסטוריה, והדיון היום וההצבעה מחר - זה אחד מהרגעים האלה. אם אני לא אעשה שום דבר בכנסת מלבד להצביע מחר בעד תוכנית ההתנתקות, עשיתי את שלי בכנסת, דיינו. 
       
       התמזל מזלי, מזל גדול, שאני יכול לעשות למען ילדי את מה שהדור הקודם לא עשה עבורי. במקרה – או האמת היא שלא במקרה – אני יליד מאי 1968, אני ילד של מלחמת ששת הימים במלוא מובן המלה, תעשו את החשבון. ואני עומד כאן לפניכם בשם הדור שנולד מייד אחרי מלחמת ששת הימים ומאז. בשם הדור הזה אני מבקש לבוא חשבון עם אותם אנשים שחלקם הקטן היו פחות או יותר בגילי באותו זמן שאני נולדתי, ולא עשו בשבילי את מה שהיה צריך לעשות, לא עשו בשביל הדור שלנו את מה שהיה צריך לעשות ב-1968. 
       
       כדי שיהיה ברור, החשבון שלי הוא לא רק עם הימין. מי ששלט במדינה הזאת עד 1977 לא היה הימין; מי שאחראי לתחילת מפעל ההתנחלויות זה לא הימין, זה המערך כפי שהוא היה אז. החשבון שלי הוא עם כל הנהגת מדינת ישראל שעודדה התנחלויות בלב אוכלוסייה פלסטינית כאשר היה צריך להיות ברור מהיום הראשון מה שברור לנו עכשיו, שזה כביש ללא מוצא; שאין למפעל הזה שום תוחלת אמיתית. מה חשבתם שיקרה? מה חשבתם שיקרה לאוכלוסייה הפלסטינית? אתם באמת חשבתם להישאר שם תמיד? אם חשבתם להישאר שם תמיד, מה תכננתם שיקרה עם הפלסטינים? 
       
יחיאל חזן (הליכוד):
       
       אתה מדבר על מפלגת העבודה?
       
רשף חן (שינוי):
       
       אני מדבר בעיקר אל הליכוד, חבר הכנסת חזן, שמאז 1977, כפי שאתה יודע, נתן דחיפה גדולה לעניין הזה, אבל כן, אני מדבר גם אל מפלגת העבודה עד 1977, חד-משמעית.
       
יחיאל חזן (הליכוד):
       
       ב-1978 שמעון פרס רכש את הקרקע של אריאל, וב-1979 - - - על העלייה של הקרקע של עופרה. אם אתה רוצה עוד יישובים, אני אגיד לך. האסון הוא לא מה שמפלגת הליכוד עשתה, האסון הוא שהליכוד של אז – שאתה אומר שהיא טעתה – היא פשוט התחרטה על מה שהיא עשתה.
       
רשף חן (שינוי):
       
       חבר הכנסת חזן, כפי שאולי שמעת, אני אמרתי שאני לא בא כאן חשבון דווקא עם הימין, אני בא כאן חשבון במפורש גם עם שמעון פרס ומה שהוא עשה אז.
       
יחיאל חזן (הליכוד):
       
       אתה צריך לבוא חשבון עם ראש הממשלה.
       
רשף חן (שינוי):
       
       לא מדברים סרה במתים, אבל גם עם משה דיין, שאמר "שיתקשרו אלי". כן, אני בא אתם חשבון, אין ספק. מה חשבתם שיקרה לפלסטינים? ואם הבנתם שהפלסטינים נשארים שם, אז איפה מדינה יהודית? איפה מדינה דמוקרטית? מה בדיוק היתה התוכנית? 
       
       מה חשבה המדינה הזאת כשהיא שלחה או שחררה – אני לא יודע איך להגדיר את המעשה הזה – אותו פלג בציונות שהוא למעשה ציונות משיחית, שאנחנו שחררנו אותם ללכת ולהתיישב שם בשטחים? מה חשבנו שהולך לקרות? הרי בשביל האנשים האלה, שהם אנשים טובים, החלום הזה של ארץ-ישראל השלמה זה כמו סם, זה משהו שאי-אפשר לעמוד בפניו. הוא גובר על כל היגיון, הוא גובר על כל שיקול. הם לא יכולים לקבל החלטה רציונלית. מה חשבה מדינת ישראל כשהיא פיתתה אנשים באמצעות וילה חינם ללכת ולהתיישב בשטחים? מה חשבנו שיקרה אתם כשיגיע היום שבו אנחנו נמצאים עכשיו; הלוא היום הזה היה כתוב על הקיר. היה צריך להיות ברור לכל בר-דעת, והיו רבים במדינה הזאת שהיה ברור להם שהיום הזה הולך להגיע. לא הבנו איזה כאב אנחנו הולכים לגרום לאזרחים שלנו? לאותם אנשים שאנחנו, למעשה, שלחנו לשם?
       
       לציבור המתנחלים אני רוצה לומר - אתם טועים טעות גדולה. טעיתם טעות גדולה שהלכתם להתיישב שם, אתם טועים טעות גדולה שאתם מסרבים לצאת משם. 
       
יחיאל חזן (הליכוד):
       
       יש עוד משהו להגיד למתיישבים? הם החלוצים היחידים שנשארו בדור הזה.
       
רשף חן (שינוי):
       
       כן, כן.
       
       האמונה הכנה שלכם שוללת מכם את האפשרות לאזן בין רצון וחלום לבין מציאות. הכעס שלכם מוצדק, אתם נוצלתם באופן ציני. על המדינה היה לשמור עליכם מפני עצמכם. אבל הנושא היום הוא לא אמונה, הנושא היום הוא גם לא צדק. הנושא היום הוא היגיון קר ואחריות לאומית, והיגיון קר ואחריות לאומית מכתיבים דבר אחד בלבד, והוא פינוי של ההתנחלויות מהשטחים הכבושים, מפני שההתנחלויות האלה עומדות בסתירה גמורה לדבר האחד הבסיסי ביותר של קיומה של המדינה הזאת, הדבר האחד שבאמת מאחד אותנו, וזה הרצון שבאמת תתקיים פה מדינה שתהיה גם יהודית וגם דמוקרטית.
       
היו"ר מיכאל נודלמן:
       
       תסיים בבקשה.
       
רשף חן (שינוי):
       
       לסיום, רק עוד דבר אחד. מאיימים עלינו בקריעת העם. אל תאיימו. תודה רבה.
       
היו"ר מיכאל נודלמן:
       
       חבר הכנסת, השר מאיר שטרית. אחריו – חבר הכנסת יעקב מרגי.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אין ספק שההתנתקות מעזה איננה צעד מושלם. ודאי שלא. היה הרבה יותר נכון אם היינו מגיעים להסכם עם הפלסטינים על כך; היה הרבה יותר נכון אם היינו מגיעים להסכם קבע כללי, מבצעים אותו בשלבים. ברור שהוא לא מושלם, אבל השאלה היא אם למרות אי-היותו מושלם הוא צעד נכון או לא נכון. לדעתי, אין כמעט ספק שהצעד הזה הוא צעד נכון, וראש הממשלה עושה נכון שהוא מפסיק את מצעד האיוולת בעזה. אנחנו מחזיקים בעזה  30 שנה. עובדה, אף שאנחנו שם וצה"ל נמצא בכל חור ובכל פינה, הטרור מעזה נמשך. 
       
       ברור שיש שורה של טענות נגד צעדיו של ראש הממשלה. למשל, שההתנתקות מעזה הינה בריחה מהטרור, או בעצם עידוד לטרור. טענה שנייה היא שאומרים שאין הסכם, אז מה פתאום נסוגים כשאין הסכם? טענה שלישית היתה שלראש הממשלה אין מנדט לעשות פעולה כזאת. וטענה רביעית – מה יהיה עתיד ההתיישבות, זו רק ההתחלה, ומה יהיה ההמשך? 
       
       ברשותך, אדוני היושב-ראש אני רוצה לענות בקצרה על הטענות האלה שמושמעות השכם והערב מכל מקום. ראשית, הטענה שלראש הממשלה אין מנדט. אין דבר שהוא פחות נכון מהטענה הזאת. בתקופת הפריימריס בליכוד, כשראש הממשלה התמודד על תפקיד יושב-ראש הליכוד מול בנימין נתניהו, הוא אמר במפורש שהוא מתכוון לעשות ויתורים מדיניים כואבים. למרות זאת הוא קיבל את אמון בוחרי הליכוד, מתפקדי הליכוד, שזה המיליה. רוב חברי הליכוד תמכו בו לראשות הממשלה. גם במהלך הבחירות הוא לא הסתיר את זה.
       
יחיאל חזן (הליכוד):
       
       הוא לא הסתיר את זה, אבל יש פה גנבת דעת. לכולם היה ברור שזה יהיה במסגרת הסכמים, ולא בבריחה.
       
שר התחבורה מאיר שטרית:
       
       אני לא יודע איך זה ברור. הוא לא אמר שיהיה איזה הסכם, הוא אמר שהוא מתכוון – והלוואי, גם הוא רוצה להגיע להסכם, חבר הכנסת חזן. הבעיה היא שהוא לא הצליח להגיע להסכם - תיכף אני אגיע לזה - אבל הוא לא הסתיר את זה גם בבחירות. גם בבחירות הוא אמר שהוא מתכוון להסכמים כואבים. לכן דעתי היא, שמכל בחינה יש לו מנדט מלא לעשות את מה שהוא עושה; לשם כך הוא נבחר, כי הוא התחייב לעשות שלום, לא רק ביטחון, ואי-אפשר לבוא אליו בטענות שהוא לא נלחם נגד הטרור. 
       
       אני חושב שאולי אין ראש ממשלה שנלחם נגד הטרור, גם בממשלה הקודמת וגם בזאת, כמו שהוא נלחם. כל המבצעים שנעשו ביהודה ושומרון ובעזה, נדמה לי שהעובדות מדברות בעד עצמן. מספר פיגועי הטרור ומספר הנפגעים מטרור בשנת 2004 הוא הנמוך ביותר מאז התחילה האינתיפאדה, ונמוך בסדר גודל, לא בהבדלים של אחוזים בודדים, מה שמוכיח שראש הממשלה נלחם בטרור, ובו בזמן הוא מחפש דרך איך לצאת ממעגל המצוקה הזה ולהתקדם, לעשות כמה צעדים קדימה בדרך השלום. 
       
       לכן הטענה כאילו זו בריחה מפני טרור היא לא נכונה, להיפך, הוא נלחם בטרור, שיתק חלקים גדולים מהטרור, פירק חלקים מהתשתית שלו. רוב ראשי המחבלים, מה"חמאס" ומה"חיזבאללה", חוסלו. כל מי שנתפס – או עצור או חוסל. ומי שמסתובבים חופשיים פוחדים על עצמם, וטוב שימשיכו לפחוד. כי ברור להם שאין שום סתירה בין השניים. טיפול בטרוריסטים הוא כלי מרכזי בשאיפה לשלום, מכיוון שרק אם יהיה ברור לפלסטינים שבטרור הם לא ישיגו דבר, יהיה סיכוי להתקדם בתהליך השלום. ולדעתי הטיפול בטרור, הטיפול בראשי הטרוריסטים, הוא תרומה חשובה מאוד לאפשרות להתקדם בתהליך השלום. 
       
       לעניין השלישי, הטענה כאילו אין הסכם. אני שואל: ריבונו של עולם, ממה נפשך? ש"ס אמרו היום, שאם היה הסכם הם היו תומכים. אבל הסכם אוסלו היה הסכם. אני זוכר שאז ש"ס נמנעה, לא תמכה. אבל נניח, נחתם הסכם אוסלו עם ערפאת, ומה היה ההסכם הזה שווה? כלום. הנה, ערפאת הפר אותו על ימין ועל שמאל, ההסכם לא שווה את הנייר שהוא כתוב עליו. נניח שעכשיו מישהו מטעם ראש הממשלה נפגש עם ערפאת וחותם אתו על הסכם ליציאה מעזה, זה היה פותר את הבעיות? אני חושב שלא. 
       
       מה שהוא עשה זה הסכם אחר – הוא עשה את ההסכם הנכון. הוא עשה הסכם לא עם ערפאת, אלא עם נשיא ארצות-הברית. וההסכם הזה הוא ההסכם שנכון לעשותו, מכיוון שהוא משיג הישגים יוצאים מן הכלל למטרות החשובות למדינת ישראל. 
       
       ההישג הראשון הוא תמיכה פוליטית מצד ארצות-הברית באו"ם. רבותי, אין שום דבר שיכול להיות תמורה לזה – תמיכה חד-משמעית של ארצות-הברית באו"ם. רבותי, צריך לזכור: מדינת ישראל היא מדינה מבודדת בעולם, כמעט באופן טוטלי, בעולם שהוא טוטלית פרו-פלסטיני. תמיכת ארצות-הברית באו"ם אולי מונעת מאתנו סנקציות שהאו"ם היה יכול להטיל עלינו בקלות לולא עמידתה של ארצות-הברית והטלת וטו שוב ושוב, בכל פעם שרוצים לגנות את ישראל או להטיל עליה סנקציות. לתמיכה הזאת יש ערך ומשקל חשובים ביותר לגבי יכולתה של ישראל לעמוד על רגליה. 
       
       הדבר השני הוא מכתבו של נשיא ארצות-הברית, שצורף להחלטה, ושמדבר על כך שבהסכם קבע לא מתקבל על הדעת שישראל תחזור לגבולות 1949. במלים אחרות, גבולות הקבע של ישראל לא יהיו גבולות 1967, אלא אחרים. 
       
       דבר שלישי, שגם הוא נאמר במכתב – בעצם גם לא עולה על הדעת שגושי ההתיישבות הגדולים, שנמצאים לאורך "הקו הירוק", יפונו בהסכם קבע. 
       
       במלים אחרות, על-ידי ההתנתקות הזאת מעזה וההסכם שנעשה עם נשיא ארצות-הברית מבטיחים דבר הרבה יותר גדול מ-7,500 מתיישבים בתוך 1.5 מיליון פלסטינים: מבטיחים שביהודה ושומרון יישארו גושי היישובים הגדולים, רובם הגדול של המתיישבים. 

יחיאל חזן (הליכוד):
       
       מי יכול להבטיח את זה?

שר התחבורה מאיר שטרית:
       
       הנה, אני מציע שתקרא את חילופי המכתבים בין ראש הממשלה לבין נשיא ארצות-הברית, ואגב, הקונגרס תמך בהם. 

שר התעשייה, המסחר והתעסוקה אהוד אולמרט:
       
       כל הזמן אמרו: המכתב נהדר, אבל הנשיא היום פה ומחר שם, אין שום התחייבות; זה לא מחייב. ואז בא הקונגרס והפך את זה להחלטות הקונגרס. 

שר התחבורה מאיר שטרית:
       
       הוא אישר את זה, נכון. ארצות-הברית היא לא לצרינו אלא לנו. היא ידידתנו בעולם. לא סביר שנשיא ארצות-הברית, גם בעתיד, יוכל לסגת מהעמדות האלה, שאושררו בקונגרס כהחלטה. 
       
       לכן, נדמה לי שראש הממשלה, בהסכם הזה עם האמריקנים, השיג הרבה יותר מאשר בהסכם שנחתם עם הפלסטינים, שאולי לא היה שווה את הנייר שהוא כתוב עליו. 
       
       דבר אחרון, לא צריך לשכוח שגם באותו מכתב מדובר על כך שלא סביר שהפלסטינים יחזרו לגבולות "הקו הירוק". בעצם זה מוריד מהפרק את מה שהם מכנים הרצון שלהם, של הפלסטינים, לשוב לגבולות מדינת ישראל. זה לא מתקבל על הדעת גם אצל האמריקנים. 
       
       אם כל היתרונות האלה אינם מספיקים, אני רוצה לומר: אנשים, בעיקר בימין, אולי שוכחים את הבידוד של ישראל, את העובדה שאם נישאר בעזה אולי נצטרך לדאוג לפרנסתם, לבריאותם ולחינוכם של 1.5 מיליון פלסטינים. מישהו בארץ חושב שיש לנו די תקציב לדאוג לזה? אני חושב שלא. מוטב שנצא משם כמה שיותר מהר, כי אין טעם להישאר שם. 
       
       חוץ מזה, חוסר התקווה. מה התוחלת בהשארת 7,500 בני-אדם תקועים בתוך ים של ערבים, מוקפים גדרות, עם צבא שמלווה כל מי שנכנס וכל מי שיוצא? לאן זה מוביל? לאן? אין בזה היגיון. זה לא מוביל לשום מקום, רק לכאוס. הלוואי שנצא משם מחר, וברוך שפטרנו מעונשו של זה. 
       
       נציב בפני העולם עובדה: אנחנו מחוץ לרצועת-עזה, ולפלסטינים אין סיבה בעולם לתקוף אותנו. ואם אחרי זה יתקפו אותנו, איש לא יבוא אלינו בטענות אם נתקוף בחזרה בכל כלי, בכל כוח, מעבר לגבול – לא צריך להיכנס לעזה בשביל זה. מי יעז לבוא אלינו בטענות כשאנחנו מפנים את השטח ואומרים: הנה, תקימו את החיים שלכם, תנהלו אותם, אנחנו מוכנים לעזור לכם, תעשו את החיים שלכם כמו שצריך. אני חושב שאיש בעולם לא יוכל לבוא אלינו בטענות. בבידוד הבין-לאומי הזה אולי סוף-סוף ישמעו את קולנו הצודק, ואם יתקפו אותנו אחרי שנצא, איש לא יבוא אלינו בטענות. 

היו"ר מיכאל נודלמן:
       
       תסיים בבקשה. 

שר התחבורה מאיר שטרית:
       
       אני מסיים, אדוני. דבר אחרון, אני חושב שאחת הנקודות שצריכים לזכור – ואני אומר זאת בעיקר לחברי מהימין – כבר היינו בסרט הזה פעמים אחדות. בכל פעם שהימין נתקף ימניות מוגזמת, הוא איבד את השלטון לשמאל. כך קרה עם יצחק שמיר, כשהיו מריבות בתוך הליכוד: הליכוד הפסיד את הבחירות לרבין ז"ל, וקיבלנו את הסכם אוסלו. כך קרה ב-1999 עם ביבי נתניהו, כשהוא חתם על הסכם-וואי: הימין הקיצוני הפיל את ממשלת נתניהו, וקיבלנו את ברק, וגם כמעט קיבלנו הסכם גרוע וחריף הרבה יותר מזה שמוצע פה. הליכוד חוזר עכשיו על אותה שגיאה, ומתחילות מריבות בתוך הליכוד ומלחמות נגד ראש הממשלה. רבותי, אני אומר לחברי בליכוד, היזהרו, אתם יכולים לגרום להתאבדות פוליטית של הליכוד; אתם יכולים לגרום את הנזק הכי גדול שהיה אי-פעם להתיישבות. 
       
       תזכרו, מי שעומד בראש הממשלה יש לו השפעה מכרעת על גורל כל משא-ומתן, על מה מוותרים ועל מה לא מוותרים. אם בידי להחליט אם ראש הממשלה הבא יהיה אריק שרון או אחד מהשמאל, אני מעדיף את אריק שרון. אני חושב שאריק שרון לא צריך להוכיח למישהו את תמיכתו בהתיישבות, או להביא הוכחות על מלחמתו בטרור. אל יטיפו לו מוסר אנשים שרק אתמול התחילו את חייהם הפוליטיים. צריך לכבד ולנהוג קצת בנימוס במערכת הפוליטית. 
       
       אדוני היושב-ראש, אני מציע לחברי מהליכוד: יש אנשים שלא יכולים להצביע, אני מבין את זה. בסדר, היו דברים מעולם, כפי שאתה יודע. על הסכם קמפ-דייוויד הצביעו חברי הכנסת מהליכוד נגד. אבל כשנגמרה ההצבעה הם חזרו למסלול ותמכו בממשלה, נגמר הסיפור. אני מציע לחברי לנהוג כך כדי למנוע פילוג ופגיעה חריפה מאוד בליכוד וביכולת לשמור על ארץ-ישראל באמת. 

אמנון כהן (ש"ס):
       
       לפי זמן, לא לפי שר. 

שר התחבורה מאיר שטרית:
       
       אני אומר לחברי אמנון כהן: אילו אני בנעליך, הייתי הולך הלילה לרב עובדיה יוסף ומשכנע אותו שהיציאה מעזה היא הצלת נפשות ולא להיפך. 
       
אמנון כהן (ש"ס):
       
       אתה צריך לכבד - - -

שר התחבורה מאיר שטרית:
       
       אינני יודע מי שכנע אותו הפוך. 

היו"ר מיכאל נודלמן:
       
       תסיים. 

אמנון כהן (ש"ס):
       
       - - - אתה צריך - - - 

שר התחבורה מאיר שטרית:
       
       הרבנים צריכים לדעת שפיקוח נפש דוחה הכול. במקומך הייתי הולך הלילה לשכנע אותו - - -
       

אמנון כהן (ש"ס):
       
       זה לא פיקוח נפש, זו סכנת נפשות - - - שיציאה מעזה, יציאה מעזה זו סכנת נפשות. 

היו"ר מיכאל נודלמן:
       
       תסיים. 

שר התחבורה מאיר שטרית:
       
       יציאה מעזה היא הצלת נפשות. היום אנחנו בסכנת נפשות. מי שחי שם היום בסכנת נפשות, החיילים שם בסכנת נפשות. 

אמנון כהן (ש"ס):
       
       בשיטה שאתם הולכים - - - בשיטה הזאת זו סכנת נפשות. 

שר התחבורה מאיר שטרית:
       
       אמנון כהן, יכול להיות שנוח לכם. אם החבר'ה שלכם לא משרתים בצבא - - -

אמנון כהן (ש"ס):
       
       משרתים בצבא. 

שר התחבורה מאיר שטרית:
       
       תודה רבה, זה מה שרציתי. תודה. זאת אומרת, החבר'ה שלכם משרתים בצבא. 

אמנון כהן (ש"ס):
       
       כן. 

שר התחבורה מאיר שטרית:
       
       אז תשאל את החיילים שנמצאים שם. קח ילד מש"ס ותשאל אותו מה הוא חושב על השירות שם, אם הוא חושב שנכון להישאר שם וללוות החוצה כל מי שיוצא – סלח לי – לעשות את צרכיו. 

אמנון כהן (ש"ס):
       
       זו לא שאלה. 

שר התחבורה מאיר שטרית:
       
       אדוני, זה בזבוז של משאבים, וחבל על האנשים שנהרגים שם סתם. יציאה משם תציל נפשות רבות, לא רק ישראלים, גם פלסטינים. 

אמנון כהן (ש"ס):
       
       אנחנו עוד נראה את זה, אדוני השר. 

היו"ר מיכאל נודלמן:
       
       בסדר. חבר הכנסת יעקב מרגי. אחריו - חבר הכנסת זאב בוים. 
       
יעקב מרגי (ש"ס):
       
       אדוני היושב-ראש, חברי חברי הכנסת, עם ישראל ומדינת ישראל עומדים היום לפני הכרעות קשות והרות גורל. כמובן, אני אתנגד לתוכנית ההתנתקות של ראש הממשלה, ויחד אתי כל סיעת ש"ס. מרן הגאון הרב עובדיה יוסף פסק את פסק ההלכה בצורה נוקבת, כפי שנקב בזמנו בקביעתו ששטחים תמורת שלום במניעת פיקוח נפש קודם לכול. אם מרן קבע שההתנתקות מסוכנת, זאת אומרת שזה פיקוח נפש לצאת היום מעזה ללא הסכם. אם היה הסכם והיינו מקבלים תמורה כלשהי, ודאי שמרן היה פוסק אחרת. 
       
       ואני שואל, איך לא רועדת לכם היד בהצביעכם על פינוי חבל ארץ אסטרטגי, על יישובי הספר. לאורך דורות מדינת ישראל הגנה על עצמה עם יישובי הספר הסמוכים לגבולות המדינה. כנראה יש כאן שבר אמיתי ותקדים מסוכן. אדוני היושב-ראש, יש כאן תקדים שלא היה עד היום בתוך הגבולות הבלתי-מעורערים של מדינת ישראל. התקדים היום בעזה, ומחר על כל חלק וחלק של מדינת ישראל, כי אויבינו הערבים יניחו לנו רק במקום אחד. כי תל-אביב נקראת על-ידם תל-רביע, ואשקלון - עסקלן, ואשדוד - אסדוד, ושדרות - הכפר זהדת, ויפו כמובן היא ערבית. יש מקום אחד שהערבים יניחו לנו, והוא הים התיכון. רק בתוך הים הם ינוחו מתיאוריית הג'יהאד. תפתחו את העיניים. זו מלחמת ג'יהאד של האסלאם נגד כל העולם. 
       
       לכל התומכים בתוכנית ההתנתקות, לכם אני קורא - קצת צניעות. המעשה היום הוא כורח ולא הכרח, לפי דעתכם כמובן. אותם מתיישבים שאתם מחייכים להם בפנים ברגעים קשים, אותם מתיישבים נשלחו לחבל ארץ זה על-ידי כל ממשלות ישראל בעבר ובהווה. אותם מתיישבים הקיזו דם בניהם, בנותיהם, הוריהם, אחיהם, על שמירת גבולות ארץ-ישראל. 
       
       התסכול הוא גדול, שהתמורה הנ"ל היא קשה וכואבת. כל חבל הארץ הזה הולך להיות מופקר לידי הקשים והמרים שבאויבינו, ללא תמורה וללא שום הסכם. וכל האמירות על חופש פעולה שיהיה לנו לפעול - הרי זה שנתיים, אדוני ראש הממשלה, שהינך פועל ללא מגבלות בעזה, אך לצערי ללא הרבה תוצאות. עדיין יוצאים משם פיגועים, עדיין נופלים פצמ"רים ועדיין נופלים "קסאמים". הברחות האמל"ח בעיצומן - הן דרך הים, הן דרך היבשה והן מתחת ליבשה. 
       
       נהירות לי כל התיאוריות על הבעיה הדמוגרפית - זה אכן מפחיד - אבל אנשים חכמים וחזקים, מנהיגים, לא בורחים. מתמודדים, מנסים להשיג הישגים ממהלך כזה כואב והיסטורי. 
       
       ולאותם מנהיגי הימין שרוממות ארץ-ישראל בגרונם אך נראה שהקושי לעזוב את כיסאותיהם בטרם עת גדול יותר מהקושי של עזיבת ארץ-ישראל - אותו קושי שהדביק אותם לכיסאות, הוא שהביא את הממשלה לחוף מבטחים עד הפינוי. שרי המפד"ל, בושו לכם. רציתם להשפיע מבפנים, אמרתם. כן, להשפיע מבפנים, לא על ארץ-ישראל, כפי שלא הצלחתם, ולא על תורת ישראל, כפי שלא רציתם וכפי שלא הצלחתם להשפיע ולמנוע את הגזירות - - -

היו"ר מיכאל נודלמן:
       
       תסיים בבקשה.

יעקב מרגי (ש"ס):
       
       אני כבר מסיים, אדוני היושב-ראש. - - - את הגזירות הקשות מעם ישראל מפני חרבה של הממשלה הקשה הזאת. 
       
       לסיום, אדוני היושב-ראש, חברי חברי הכנסת, מבמה זו אני קורא לראש הממשלה: אנא עשה הסכם, אל תתנתק חד-צדדית. עדיין יש לך הזדמנות לחזור בך. ההתנתקות בצורה חד-צדדית מתפרשת אצל אויבינו ככניעה וכבריחה, וזה תקדים מסוכן. תודה.

היו"ר מיכאל נודלמן:
       
       תודה. חבר הכנסת זאב בוים. אחריו - חבר הכנסת אריה אלדד.

זאב בוים (הליכוד):
       
       אדוני היושב-ראש, חברי הכנסת, הדוברים שעולים כאן, עמיתי, מציינים את התחושה, שהיא די נדירה כאן, שזהו רגע היסטורי של הכרעה לא פשוטה, וכך הם הדברים. 
       
       בוויכוח הזה על תוכנית ההינתקות אני חושב שצריך להאזין היטב ולנתח ולשמוע את ההסברים של ראש הממשלה, איך הגיע לרעיון של תוכנית כזאת, שהיא תוכנית ביוזמת מדינת ישראל, ביוזמת ממשלת ישראל.
       
       בעצם, מזכיר לנו ראש הממשלה, שלפני שנה, בטרם קמה התוכנית הזאת וקרמה עור וגידים, הסתובבו בחלל יותר מתוכנית אחת ויותר משתיים. היה איזה ואקום מבחינה מדינית-פוליטית, מלחמה נמרצת שלנו בטרור מצד אחד, בהצלחות חשובות בהורדת מפלס הטרור, ומצד שני העדר כתובת לעשות מהלך מדיני אחרי שתהיה נקיטת צעד אחראי להפסקת הטרור.
       
       אבל אין ואקום פוליטי. לתוך הוואקום הזה נכנסו תוכניות. לפני שנה בזמן הזה זרחה ופרחה תוכנית ז'נבה של יוסי ביילין וחבריו; לפני שנה בזמן הזה התוכנית הסעודית נישאה בפיהם של כל אנשי הקהילייה הבין-לאומית; לפני שנה בזמן הזה היתה גם תוכנית אירופית והיתה תוכנית המפקד של עמי איילון וסרי נוסייבה, ועוד כהנה וכהנה. מה שמאפיין את כל התוכניות גם יחד, שכל אחת לחוד וכולן ביחד היו גרועות לאין שיעור מהתוכנית הנוכחית, ואלמלא יצאה היא לאוויר העולם היתה אחת מהגרועות האלה בוודאי נכפית עלינו, על כורחנו. 
       
       צריך גם לומר דברים ברורים מאוד. העולם הזה הוא עולם משתנה - צריך לראות את זה בראייה רחבה - הוא עולם מתערב. הוא מתערב בבלקן, הוא מתערב באפגניסטן, הוא מתערב בסומליה, הוא מתערב בעירק, הוא מטיל חרם על דרום-אפריקה. הוא כופה את דעתו, ואנחנו חשים יותר ויותר - גם עכשיו, גם במציאות הזאת - את האיום שקיים, ואי-אפשר להתעלם ממנו. 
       
       צריך להודות, אירופה הופכת - זה כבר - לא רק לכוח כלכלי עצום, הגדול בעולם, אולי אחרי השוק הסיני, אלא גם לכוח פוליטי גדול; היא מכופפת את ידיה של ארצות-הברית במלחמה באירן.
       
       אז אנחנו יכולים לעשות פוזה של פופאי ולהגיד פעם אחת: העולם כולו נגדנו - ואולי יש בזה משהו - ופעם שנייה אנחנו מצפצפים. זה לא המצב. אולי היה פעם בעבר מצב שאמרו "או"ם שמום", אבל זה לא המצב - אם נהיה הגונים וישרים ונסתכל ישר בעיניים של עצמנו במראה.
       
       החשוב מכול, אני חושב שבתוכנית הזאת יש אמירה, שאנחנו מבקשים לשמור על דמותה היהודית והדמוקרטית של הארץ הזאת, כמדינת העם היהודי. 
       
       אני רוצה להגיד בעניין הזה - גם לחברי ליכוד, אני חושב שלא כולם יודעים - זאב ז'בוטינסקי, במצע של התנועה הרוויזיוניסטית שהוא הציע ב-1928, כשהוא מדבר על שתי גדות לירדן, הוא מדבר על כך שהדבר הזה מותנה בכך שיהיה רוב יהודי בארץ הזאת. רוב יהודי עברי הוא תנאי לקיומה של מדינה יהודית דמוקרטית, כך אומר זאב ז'בוטינסקי, וזה התנאי שלו. הוא מאמין גדול שכל היהודים בעולם יתכנסו אל הארץ הזאת. הוא גם היה כל כך חרד, הלוא הוא קרא לאווקואציה. כשהוא הרגיש מה קורה באירופה הוא אמר ליהודים: תברחו לארץ הזאת - גם להציל את חייכם, גם לבנות מדינה על בסיס של רוב יהודי משני עברי הירדן. 

היו"ר מיכאל נודלמן:
       
       תסיים בבקשה.

זאב בוים (הליכוד):
       
       אז זה תנאי שצריך לזכור. 
       
       אדוני היושב-ראש, אני רוצה לסיים - ברשותך, דקה אחת עוד לגזול כדי להתייחס לעניין חמור בעיני בוויכוח הזה. 

היו"ר מיכאל נודלמן:
       
       רק חצי דקה. הנשיאות היתה קפדנית, חמש דקות.

זאב בוים (הליכוד):
       
       אני רק אומר ככה. אני רוצה להתייחס לעניין של קריאת חלק מהרבנים - ולא מעט מהם חשובים - שקוראים לחיילים לסרב לבצע פקודות פינוי. אני חושב שהאמירה הזאת היא חמורה מאין כמוה. סרבנות וקריאה לסרב הן דברים חמורים, לא משנה מאיזה צד הם באים - בין משמאל בין  מימין. קריאה מהסוג הזה עלולה להביא למלחמת אחים, חלילה.
       
       חברי הכנסת, מזכירו של מנחם בגין, יחיאל קדישאי, כל השנים מספר שבערוב ימיו של בגין הוא שאל אותו: תגיד לי, מנחם, מכל הדברים הגדולים שעשית, מה הדבר הכי חשוב שעשית? היית ראש ממשלה, היית לפני זה מפקד הארגון, היית יושב-ראש האופוזיציה, עשית שלום עם מצרים, עשית שיקום שכונות. מה הדבר הכי חשוב? ענה לו מנחם בגין ללא היסוס: כשנתתי פקודה לחיילי האצ"ל: מלחמת אחים - לעולם לא. בתקופת ה"סזון" וב-1948 ב"אלטלנה". עליתי על הסיפון, היו אז 16 הרוגים כתוצאה מההפגזה של תותחי צה"ל על האונייה, ועוד עשרות פצועים. אונייה מלאה נשק – אפשר היה להחזיר מלחמה שערה. אני הוריתי לחיילים לא לירות. 
       
היו"ר מיכאל נודלמן:
       
       סיים בבקשה.
       
זאב בוים (הליכוד):
       
       אני מציע שאנחנו נזכור במה ראה מנחם בגין את שיא פועלו בכל הביוגרפיה העשירה שלו ונאמץ זאת אל לבנו – אני מקווה מאוד שבמיוחד אלו שקוראים היום לסירוב. 
       
היו"ר מיכאל נודלמן:
       
       תודה. חבר הכנסת אריה אלדד, בבקשה. אני מבקש מכולם לעמוד בזמנים. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, דידי רייש, בן 43, תושב עצמונה, יהודי, מיועד לגירוש. נועה רייש, בת 43, תושבת עצמונה, יהודייה, מיועדת לגירוש. 
       
אתי לבני (שינוי):
       
       תגיד לי, אתה מצטט את היטלר? מה זה כאן? תתבייש. תתבייש.
       
אריה אלדד (האיחוד הלאומי - ישראל ביתנו):
       
       נתנאל רייש, בן 22, תושב עצמונה, יהודי, מיועד לגירוש. מיכאל רייש, בן 21, יהודי, מיועד לגירוש. תהילה רייש, בת 19, יהודייה, מיועדת לגירוש. שרה רייש, בת 17, יהודייה, מיועדת לגירוש. צבי יהודה רייש, בן 15, יהודי, מיועד לגירוש. עמיחי רייש, בן 13, יהודי, מיועד לגירוש. דבורה רייש, בת 12, יהודייה, מיועדת לגירוש. אלירז רייש, בן 9, יהודי, מיועד לגירוש. אוריאל רייש, בן 7, יהודי, מיועד לגירוש. איתן רייש, בן 4.5, יהודי, מיועד לגירוש. אמונה רייש, בת שנתיים וחצי, יהודייה, מיועדת לגירוש. 
       
       תפארת טרטנר, בת 24, יהודייה, היתה מיועדת לגירוש. נהרגה בנווה-דקלים לפני חודש.
       
       יוסי ירד, בן 41, תושב עצמונה, יהודי, מיועד לגירוש. ליה ירד, בת 40, יהודייה, תושבת עצמונה, מיועדת לגירוש. מוריה ירד, בת 18, יהודייה, מיועדת לגירוש. יצחק ירד, בן 13, יהודי, מיועד לגירוש. חרות ירד, בת 9, יהודייה, מיועדת לגירוש. שלמה ירד, בן 6, יהודי, מיועד לגירוש. אריאל ירד,  בן 4.5, נפצע אנושות לפני שלוש שנים מפצצת מרגמה, יהודי, בתהליך שיקום, מיועד לגירוש. שירה ירד, בת שנה, יהודייה, מיועדת לגירוש. 
       
       אייל חדד, בן 33, תושב כפר-דרום, יהודי, מיועד לגירוש. איילת חדד, בת 31, דור שני בכפר-דרום, יהודייה, מיועדת לגירוש. מעוז חדד, בן 9, יהודי, מיועד לגירוש. רז חדד, בן 7, יהודי, מיועד לגירוש. שקד חדד, בת 5.5, יהודייה, מיועדת לגירוש. זוהר חדד, בן 3, יהודי, מיועד לגירוש. נטע חדד, בת שנה וחצי, יהודייה, מיועדת לגירוש.
       
       אלי לוטטי, בן 44, תושב נווה-דקלים, יהודי, מיועד לגירוש. רחל לוטטי, בת 40, תושבת נווה-דקלים, יהודייה, מיועדת לגירוש. אורנית לוטטי, בת 24, יהודייה, מיועדת לגירוש. אבי לוטטי, בן 23, יהודי, מיועד לגירוש. ישראל לוטטי, בן 20 בנופלו במורג בגוש-קטיף לפני חודש, נקבר בנווה-דקלים, גופתו מיועדת לפינוי. שני לוטטי, בת 18, יהודייה, מיועדת לגירוש. שיראל לוטטי, בת 11, יהודייה, מיועדת לגירוש. דניאל לוטטי, בן 3, יהודי, מיועד לגירוש.
       
       אליצור איתן, בן 24, תושב שירת-הים, יהודי, מיועד לגירוש.
       
היו"ר מיכאל נודלמן:
       
       סיים בבקשה.
       
אריה אלדד (האיחוד הלאומי - ישראל ביתנו):
       
       תודה, אדוני היושב-ראש, יש עוד 8,000.
       
היו"ר מיכאל נודלמן:
       
       חבר הכנסת אפרים סנה, בבקשה. אחריו - חבר הכנסת מגלי והבה.
       
אפרים סנה (העבודה-מימד):
       
       אדוני היושב-ראש, חברי הכנסת, האזנתי לדברי השר שטרית, האזנתי גם לדברי סגן השר זאב בוים, ואכן יצא המרצע מן השק. אם לא הספיקו דבריו הברורים מאוד של יועץ הסתרים, עורך-הדין דב וייסגלס, לפני כשבועיים ב"הארץ", שמענו הערב את הדברים שנית. 
       
       אומר השר שטרית: אנחנו מפנים את עזה כדי לשמור את ההתנחלויות ביהודה ושומרון. אומר סגן השר בוים: יצאנו עם התוכנית הזאת כדי ששום תוכנית מדינית לא תצלח. זה העניין. כוונת הממשלה היא לא לסיים את המלחמה, אלא להנציח את ההתנחלויות; לא להביא להסכם, אלא לקצר את החזית. 
       
       ואני אומר: זה לא ילך. הצורה שבה ראש הממשלה מתכוון לגלגל את ההתנתקות לא תוביל אלא להמשך המלחמה, להמשך הטרור. כי הוא מנהל את ההתנתקות הזאת בצורה חד-צדדית. הוא מנסה לעקוף את הממשלה הפלסטינית על-ידי דיבור עם המצרים, אבל המצרים לא התנדבו להיות לנו תחליף בעזה, גם לא תחליף לפלסטינים. אם ההתנתקות הזאת לא תתבצע בתיאום ובדיבור עם הממשלה הפלסטינית, אם לא תימסר עזה לאחר צאתנו לגורם פלסטיני שימשול שם, אנחנו נקבל "חמאסטן" 8 קילומטרים מאשקלון. זאת תהיה התוצאה. אין ואקום בחיים. כשם שבדרום-לבנון צה"ל יצא, נכנס "חיזבאללה". שם קיבלנו "חיזבאללסטן", וכאן נקבל "חמאסטן". לא צריכים עוד אחת.
       
       אם לא יהיה שיתוף עם הקהילה הבין-לאומית – ושוב, עם הממשלה הפלסטינית – בנושא הכלכלי של עזה, ימשיכו ויחיו שם מיליון ו-400,000 פלסטינים בעוני. יהיה שם משבר הומניטרי, והטרור והאנרכיה יחגגו. 
       
       לא לזה אנחנו שואפים, אבל הצורה שבה ראש הממשלה מתכוון להוביל את התהליך הזה – לזה בדיוק היא מובילה. ומה יקרה אז? נחזור וניכנס פעם נוספת, נחזור וניכנס פעם נוספת. זה לא פתרון. 
       
       אנחנו, סיעת העבודה, נצביע מחר בעד ההתנתקות, כיוון שזה צעד נכון ומוגבל בכיוון הרצוי. פינוי ההתנחלויות – דבר רצוי; יציאה מעזה – דבר רצוי. אבל לאחר מכן, כאשר זה יתבצע, אנחנו ניאבק על כך שזה ייעשה בכיוון שמוליך להעמקת ההסדר, להרחבת ההסדר, ולא להמשכה של המלחמה. 
       
       ההכרעה מחר בערב היא הכרעה חשובה, אבל היא איננה ההכרעה הסופית והיא איננה ההכרעה האמיתית. יבוא יום – אולי במהלך 2005, אולי במהלך 2006 – שעם ישראל יצטרך להחליט שתי החלטות. האחת, האם מיעוט קטן, אלים, קנאי, גורר את כל עם ישראל למלחמה ללא קץ - האם הוא מוכן לקבל את זה? ההכרעה השנייה היא בין שתי אפשרויות: או סיום המלחמה או המשך ההתנחלויות. לא יהיה סיום למלחמה אם לא תהיה מפה חדשה בארץ-ישראל, שיסודה חלוקה לשתי מדינות. בלי זה לא תיגמר המלחמה, ועל זה עם ישראל יצטרך להחליט מה הוא מעדיף, 190,000 מתנחלים ביהודה ושומרון, כפי שאומר עורך-הדין וייסגלס, או משא-ומתן לסיום המלחמה. 
       
       ההכרעה הזאת תבוא. היא לא תהיה קלה, היא כנראה גם לא תהיה בלתי אלימה בחלקה, אבל זאת ברירה שחייבת לבוא, והיא תבוא.  
       
היו"ר מיכאל נודלמן:
       
       תודה רבה. חבר הכנסת מגלי והבה, בבקשה. אחריו – חבר הכנסת חיים אורון. 
       
מגלי והבה (הליכוד):
       
       אדוני היושב-ראש, כנסת נכבדה, אני מתייצב כאן היום כתומך בתוכנית ההתנתקות, שאותה יזם ומוביל ראש הממשלה בנחישות ובאחריות. 
       
       ליוויתי את ראש הממשלה מקרוב בעשר השנים האחרונות, והייתי שותף לתהליך המדיני בתפקידי השונים במשרד החוץ וכמנכ"ל המשרד לשיתוף פעולה אזורי. על רקע ניסיוני אני אומר בביטחון, כי ראש הממשלה פעל נכון כשיזם את תוכנית ההתנתקות. 
       
       רבותי חברי הכנסת, בשנים האחרונות, לצערי הרב, בחרה הרשות הפלסטינית שלא להתקדם בתהליך מדיני אמיתי, מתוך מחשבה כי המשך המצב הנוכחי ייצור פגיעה מתמשכת במעמדה הבין-לאומי של ישראל, עד שתיאלץ להסכים לתכתיבים מדיניים, שמבחינתה של ישראל הם מסוכנים ביותר. המשך הקיפאון המדיני, תוך עימות צבאי בלתי נגמר עם גופי הטרור, פוגע קשות בתדמיתה של ישראל ומערער את מעמדה בזירה הבין-לאומית, ולכך בדיוק חותרת הנהגת הרשות הפלסטינית בשנים האחרונות. את המגמה הזאת בדיוק זיהה ראש הממשלה, והיא שעמדה בבסיס תוכנית ההתנתקות שיזם. תוכנית ההתנתקות לא נולדה מתוך עייפות, שינוי תפיסת עולם או התקפלות. היא נולדה מתוך אחריות עליונה של מנהיג אשר מנסה למנוע מן הטרוריסטים ושולחיהם לקטוף את הפירות המדיניים של מאבקם הרצחני. 
       
       רבותי חברי הכנסת, אדוני היושב-ראש, אם נזכור את ההיסטוריה של מדינת ישראל ניווכח, כי בכל הפעמים שבהם נכפה עלינו עימות צבאי ניצחנו בזירת הקרב, אך בהרבה מן המקרים לא השכלנו לתרגם את הניצחון הצבאי להישגים מדיניים. הפעם, לאחר התמודדות בת ארבע שנים עם הטרור הרצחני, בא ראש הממשלה ואומר: עכשיו מתקרבת ההכרעה המדינית, ואסור לנו להפסיד בה. הפעם מבקש ראש הממשלה כי מדינת ישראל תיטול את היוזמה לידיה, ובכך תצליח להוביל קו מדיני נוח שיתאים לאינטרסים שלה. 
       
       אדוני היושב-ראש, הדרך היחידה לנצח הפעם במגרש המדיני היא בשינוי תפיסת ההגנה שלנו ובוויתור על אחיזתנו ברצועת-עזה. מהלך זה יביא להכרת העולם בישראל כמדינה שוחרת שלום ובפלסטינים כגורם שלילי וסרבני, וימנע תוכניות מדיניות כפויות מצד מדינות העולם. כבר היום מאפשרת תוכנית ההתנתקות לפעול נגד ארגוני הטרור כמעט באין מפריע. כבר היום עומדות ארצות-הברית, אירופה ורוסיה מאחורי יוזמתו של ראש הממשלה, וכבר היום תומכות מצרים, ירדן וטורקיה, ומדינות ערביות אחרות, בתוכניתה של ממשלת ישראל. 
       
       ניצחון מדיני ישראלי יבהיר לפלסטינים, כי בדרך הטרור לא השיגו ולא ישיגו דבר, וכי המלחמה שניהלו נגדנו היתה לשווא. כפי שבקמפ-דייוויד נחשף בפני העולם פרצופה האמיתי של הנהגת הרשות הפלסטינית, כך תצליח תוכנית ההתנתקות לבסס עובדה זו בעיני העולם. ייתכן שדווקא אז יבינו הפלסטינים כי הדרך היחידה היא חזרה לשולחן המשא-ומתן.
       
       אדוני היושב-ראש, רבותי חברי הכנסת, אל מול התפיסה הברורה הזאת מעדיפים מתנגדי ההתנתקות לטמון את ראשם בחול ולמנוע כל מהלך יזום מצדה של ישראל, כאילו יכולים הם להתעלם מן המציאות על-ידי סירוב לראות אותה. זאת אינה הנהגה, וכך לא מנהלים מדינה.
       
       אדוני היושב-ראש, נכון שתוכנית ההתנתקות היא קשה וכואבת, אך היא הדבר הנכון לעשותו. לכן חובה עלינו לעמוד היום מאחורי תוכניתה של הממשלה, תוכנית שכל כולה לטובת המדינה ותושביה. 
       
       לסיום, אני רוצה לייחד כמה מלים למתנחלים, אשר מרגישים היום פגועים, ולומר להם שעם כל הכאב וההבנה, עליהם להפנים כי הממשלה החליטה אחרת וכי רוב העם חולק על גישתם. כפי שבימים אחרים שבהם עצמה הממשלה עין ואפשרה למתנחלים לפעול לא ביקשתם משאל עם, כך אין זה הגון שתבואו בדרישה כזאת היום. אתם יודעים כי ראש הממשלה – גם אם אינכם מסכימים לתוכניתו – פועל, כפי שפעל כל חייו, להבטיח את ביטחונה של המדינה. כפי שיוכח מחר, הוא עושה זאת בכוחו של רוב העם. תודה רבה. 
       
היו"ר מיכאל נודלמן:
       
       תודה רבה. חבר הכנסת חיים אורון, בבקשה. אחריו – חבר הכנסת מיכאל איתן. 
       
חיים אורון (יחד):
       
       אדוני היושב-ראש, חברי הכנסת, אני בא לכאן מהפגנה שמתקיימת בדקות אלה על-ידי מטה הרוב בעד תמיכה בתוכנית ההתנתקות של ממשלת ישראל. ההפגנה מתקיימת, ויכול להיות שאני אספיק לחזור אליה. צר לי, זאת עוד אחת מהפגנות השמאל. חבר הכנסת מיכאל איתן, קיווינו – אולי בהפגנה אחרת, אולי לא נוח לכם לעמוד אתנו, אני יכול להבין – קיווינו שמה שמוצג על-ידי ראש הממשלה ועל-ידי הממשלה כמהלך היחיד האפשרי בעת הזאת, יזכה לגיבוי, ולא רק של האופוזיציה. 
       
רוני בר-און (הליכוד):
       
       מפלגת שלטון לא עושה הפגנות. 
       
חיים אורון (יחד):
       
       חבר הכנסת רוני בר-און, בכמה הפגנות הייתי בתקופה הקצרה שהייתי במפלגת שלטון, ואילו הפגנות נוראיות עשיתם נגדנו. 
       
רוני בר-און (הליכוד):
       
       כשאתם הייתם בשלטון. 
       
חיים אורון (יחד):
       
       כשאנחנו היינו בשלטון. 
       
רוני בר-און (הליכוד):
       
       היום אנחנו בשלטון, אנחנו לא צריכים לעשות הפגנות. 
       
חיים אורון (יחד):
       
       אני לא רוצה לבזבז את זמני על הקטע הזה. אני רוצה לדבר על דברים אחרים.
       
       אדוני היושב-ראש, אנחנו נצביע מחר בעד ההצעה של ראש הממשלה. זו לא הצעה מבית-מדרשנו. זו לא הצעה שאנחנו חשבנו שאתה צריך ללכת לפיה. שואלים אותי: למה אתה תומך בהצעה הזאת, הרי אתה מלא ביקורת עליה, על הסכנות שבה, על העובדה שהיא מתנהלת ללא פרטנר, ללא שותף. אני מכיר בכל הסכנות ואני חרד מאוד-מאוד ממה שיתפתח במהלך ההתנתקות ואחריה, אבל אנחנו תומכים בה משתי סיבות מרכזיות. 
       
       סיבה אחת קשורה בעובדה, שבתום ההתנתקות יכול להיות שאנחנו לא נשלוט עוד במיליון ו-200,000, במיליון ו-300,000 פלסטינים. נשאיר אותם במצב קשה מאוד. הרבה מאוד באשמתם, הרבה-הרבה מאוד באשמתנו ובאחריותנו. אבל נשאיר אותם שם כדי לארגן את חייהם.
       
        הנימוק השני: כי אני יודע להבין את השבר הקשה שקורה במחנה הימין שהגיע למסקנה, כפי שציין אותה פה ראש הממשלה בנאום בכנסת. הוא לא אמר: די לכיבוש. הוא אמר: אי-אפשר לשלוט עוד בעם אחר.  אי-אפשר לשלוט עוד בעם אחר יש לו משמעות אחת: די לכיבוש. די לכיבוש זו הסיבה העיקרית שאני נמצא בבית הזה ובחיים הפוליטיים זה 37 שנה. לא בשביל להגיע, אדוני היושב-ראש, לעזה תחילה עד הסוף, אלא להגיע לעזה תחילה ואז ההמשך. 
       
       ההמשך, חברי הכנסת, ידוע. לכן חלקים כל כך גדולים בימין פוחדים להתחיל בדרך. הם יודעים פחות או יותר מה היא התחנה הסופית של המסלול הזה. התחנה הסופית של המסלול הזה היא נסיגה מרוב רובם של השטחים – 96%, 97%, 97.5%. לי יש מפה, היא מופיעה במסמך ז'נבה. אני לא אומר לקבל אותה היום, אבל פחות או יותר זה מה שיהיה.

גדעון סער (הליכוד):
       
       מסמך ז'נבה זה 100%. 

חיים אורון (יחד):
       
       מסמך ז'נבה זה בדיוק 97.5%, וב-2.5% מחליפים שטחים.

גדעון סער (הליכוד):
       
       תגיד נסיגה מלאה.

חיים אורון (יחד):
       
       לא, לא, אני רוצה להגיד בביטחון נסיגה מלאה כמו שראש הממשלה שרון עושה בעזה, וכמו שראש הממשלה מנחם בגין עשה בסיני. אין נסיגה אחרת. 

רוני בר-און (הליכוד):
       
       - - - 

חיים אורון (יחד):
       
       אין נסיגה אחרת. יש רק נסיגה מלאה. אתם הייתם גם נגד נסיגה מסיני.

רוני בר-און (הליכוד):
       
       נשארנו 22 שתומכים בליכוד. גם את זה אתה רוצה לשבור? 

יחיאל חזן (הליכוד):
       
       מה שהוא אומר זאת האמת.

חיים אורון (יחד):
       
       האמן לי, חבר הכנסת בר-און, אני לא עושה פה נאום טקטי. אני חושב שיש מצבים - כל אחד מאתנו יודע כמה פעמים הוא עולה לדוכן ויורד ועולה לדוכן ויורד, אבל יש לא הרבה פעמים בקדנציה שיוצא לך לומר דברים שהם ביסוד אמונתך, לכאן ולכאן, וכך אני מדבר עכשיו. לכן, היות שאני יודע מה יהיה המתווה של ההסדר, אני חושב שהמהלך הזה עולה בכיוון הזה. 
       
       אם היושב-ראש ייתן לי, אני אסיים בדקה.

היו"ר יולי-יואל אדלשטיין:
       
       ב-30 שניות.

חיים אורון (יחד):
       
       לא, פה הפריעו לי, ותמיד נותנים זמן פציעות.
       
       אני רוצה להגיד משהו בנושא המתנחלים. אני חושב שיש בי מספיק אמפתיה לא לצורכי יחסי ציבור, וגם מספיק הבנה מהמקום שבו אני חי ובו אני עובד להבין איזה משבר נורא עובר על אדם או על משפחה אחרי עשר, 20 ו-25 שנה, כשאומרים לו: אתה לא יכול עוד להמשיך לחיות במקום שבו אתה רוצה לחיות. באותה מידה שיש בי אמפתיה ויש בי הבנה, יש בי כעס נורא על אלה ששלחו אותם ורימו אותם. כי אלה ששלחו אותם - או שרימו במודע או שרימו בטמטום. כי מי שקם ואמר לאורך כל השנים, גם מהימין, גם ממפלגת העבודה, שהכול פתוח למשא-ומתן, לא היה יכול לשלוח מתיישבים – כן, מתיישבים על-פי הבנתי, כי התיישבות אומרת: אני נוטע עץ ואני חורש תלם ואני בונה בית לעולמי-עד.

היו"ר יולי-יואל אדלשטיין:
       
       זמן הפציעות נגמר.

חיים אורון (יחד):
       
       מי שאמר, אנחנו ננהל משא-ומתן ונהיה מוכנים גם לפשרות, אסור היה לו לשלוח מתיישבים למקומות האלה, מטבנקין ז"ל והקיבוץ המאוחד בקוניטרה עם מרום-הגולן, דרך ההתיישבות בפתחת-רפיח שלפני הפינוי מסיני, ודרך ההתיישבות בעזה ובגדה המערבית.

היו"ר יולי-יואל אדלשטיין:
       
       תודה רבה.

חיים אורון (יחד):
       
       האסון הגדול הזה - וזה אסון - שעולה היום על ראשן של אותן משפחות, ואותה מצוקה, יש להם כתובת אחת ישירה: לא מי שכל השנים התנגדו, לא מי שכל השנים אמרו את זה, אלא מי שפעם אמר "כן", ואמר "אתם קלף למיקוח". אנשים, נשים וטף, וחבר הכנסת אלדד, גם לא גוויות, אינם  קלף למיקוח. 

היו"ר יולי-יואל אדלשטיין:
       
       תודה רבה. השאלה עם מי המיקוח כרגע. 
       
       יעלה חבר הכנסת מיכאל איתן, ומכיוון שהיו שינויים ברשימה, כדי להסיר כל ספק, הסדר כרגע הוא: מיכאל איתן, גילה פינקלשטיין, רוני בר-און, דני יתום וחמי דורון. זה סדר הדוברים נכון לעכשיו. אדוני, חמש דקות לרשותך.

מיכאל איתן (הליכוד):
       
       אדוני היושב-ראש, כנסת נכבדה, חבר הכנסת חיים אורון מדבר על שגיאות שנעשו כאשר ממשלות ישראל מכל קצות הקשת הפוליטית - - - 

חיים אורון (יחד):
       
	לא מכל קצות הקשת.

מיכאל איתן (הליכוד):
       
       מכל קצות הקשת הפוליטית.

חיים אורון (יחד):
       
       אנחנו לא היינו שם.

מיכאל איתן (הליכוד):
       
       מפ"ם נתנה גיבוי מלא להתיישבות, ורן כהן יכול לספר לך, כי שמעתי אותו פעם מדבר על כך שהוא היה בזמנו אחד האופוזיציונרים לשותפות של מפ"ם בממשלת ההתנחלות של גולדה ויגאל אלון. 

גדעון סער (הליכוד):
       
       הוא הלך לשל"י.

מיכאל איתן (הליכוד):
       
       כך שבואו לא נתחיל כעת, בשעות הקשות האלה - ואמרת שיש לך אמפתיה - לעשות את החשבונות. תן להיסטוריה לעשות את החשבונות. החשבון ההיסטורי,  חבר הכנסת ג'ומס, עוד לא נסגר. החשבון ההיסטורי יכול לשאול אותך היום, האם היתה למי שקיבל החלטה לשלוח אנשים לחניתה יותר אחריות מאשר למי ששלח אנשים לנצר-חזני, לנצרים. 

חיים אורון (יחד):
       
       כן.

מיכאל איתן (הליכוד):
       
       אני לא יודע. אני חושב שהסיכוי שההתיישבות בחניתה תשרוד במחשבה ריאלית, מפוכחת, היה אולי יותר קטן. המלחמה שלנו היא מלחמה על חניתה ועל ארץ-ישראל ועל זכותנו לחיות כאן, ויש לנו בעיות קשות בהגשמת הזכות הזאת. המתיישבים, שהיום ממשלת ישראל רוצה  לפנותם, הם חלק מהלוחמים, כמו גם חיילי צה"ל, כמו גם אזרחים בשוק מחנה-יהודה, ואזרחים באוטובוסים שנוסעים בתל-אביב, ואלה שהולכים למסעדות בחיפה. אנחנו עם שמנסה במשך שנים לזכות במה שלכל עם אחד זה דבר טבעי לחלוטין – זכות לריבונות, לשלום, לביטחון. והמלחמה הזאת מתרחשת בכל מקום בעולם, על אחת כמה וכמה בכל מקום בארץ-ישראל. 

       קשה לי להיות פה היום ולומר לחיילים שלנו "אתם צריכים לזוז", אבל הם חיילים. הם חיילים שבאופן אישי אולי גם שילמו מחיר. הם חיילים שמרגישים היום שאולי הם מופקרים, שאולי השאירו פצועים בשטח, אבל הם חיילים, והמלחמה מתנהלת, והמלחמה תתנהל גם מחר ומחרתיים. במלחמה יש מפקד, יש הנהגה, שרואה מלמעלה את היערכות הקרב, וקובעת לפעמים שצריך היערכות מחודשת, שצריך להזיז כוחות, שצריך לשנות.
       
       זה בלתי אפשרי שאנחנו נהיה נעדרי אומץ לב, בשעה שיש סכנה שתהיה התמוטטות רחבה יותר, ושנהסס לומר לקומץ חיילים שהם צריכים לסגת. כן, צריך לסגת, זאת הערכת המצב, זאת המציאות. זאת מציאות שתאפשר לנו להילחם יותר טוב על קיומה של המדינה הזאת. לחלק מהאנשים זאת נראית טעות, לחלק אחר זה נראה יתרון. כך או כך, אני רוצה לומר לחברי, שאני נמצא כאן היום, אולי בשעה קשה, אבל אני נמצא כאן באותה שליחות ובאותה תחושה שהיתה לי כאשר הלכתי להתיישבות, כאשר הלכתי לגוש-קטיף, כשעודדתי את המתיישבים ופעלתי כמיטב יכולתי על-פי הכרתי ואמונתי, שזה מה שצריך לעשות במלחמה לביסוסה של מדינת ישראל בארץ-ישראל. 
       
       היום הגעתי למסקנה שבדיוק לאותה מטרה אנחנו צריכים לבצע היערכות מחודשת, ולכן, חבר הכנסת חיים אורון, ייתכן שאתה צודק במבחן התוצאה. אתה יכול לקחת קטע ולהגיד: בקרב הזה הוכח שטעיתם, אולי לא היה צריך להושיב את האנשים בתל-חי, אולי טרומפלדור לא היה צריך להילחם בתל-חי, היה ברור שתל-חי תיפול. היה ברור שתל-חי תיפול, אבל היתה מלחמה על תל-חי, והמלחמה על תל-חי היתה חלק מההצלחה שלנו להחזיק אחר כך את חניתה ולבנות את קריית-שמונה. 
       
       בלב כבד ובקשיים, אבל באמונה מלאה ושלמה, אני פונה למתיישבים ואומר להם: הקרב הגדול לא ייגמר, הקרב הגדול לא הוכרע, לא כאשר הממשלה הזאת תקבל החלטות להיערכות מחודשת. אנחנו נצטרך להמשיך להיאבק על הזכות הבסיסית שלנו לקיים את המולדת שלנו, וכמו שאתם מדברים על שלמות העם, צריך לקבל הכרעות דמוקרטיות. 
       
       כאן אני מסיים במשפט אחד. הרבה מאוד באים אלי ושואלים אותי: איך זה ייתכן שבמשאל הליכוד נקבעה ההחלטה, ואני עומד מחר להחליט או להצביע עם תוכנית ההינתקות.
       
אליעזר כהן (האיחוד הלאומי - ישראל ביתנו):
       
       אני שואל אותך אחרת, חבר הכנסת איתן - - -
       
היו"ר יולי-יואל אדלשטיין:
       
       אתה לא שואל שום דבר את חבר הכנסת איתן. 
       
מיכאל איתן (הליכוד):
       
       התשובה היא כזאת: זאת הדמוקרטיה. 
       
אליעזר כהן (האיחוד הלאומי - ישראל ביתנו):
       
       - - -
       
מיכאל איתן (הליכוד):
       
       משאל הליכוד הוכרז על-ידי בית-הדין של הליכוד כמשאל שאינו מחייב, אלא משאל שבו מבטאים חברי הליכוד את עמדותיהם. 40% מחברי הליכוד חושבים שצריך לתמוך בתוכנית ההינתקות. סיעת הליכוד נתנה חופש הצבעה. מה זאת דמוקרטיה? אם אתה מקבל חופש הצבעה, להצביע על-פי אמונתך, מה טוב, ואמונתי, לא פחות מאמונתו של כל אחד אחר שחושב ההיפך, היא שטוב לקבל את תוכניתו של ראש הממשלה. 
       
היו"ר יולי-יואל אדלשטיין:
       
	תודה רבה. אני מבקש מכל החברים להקפיד על הזמן. בבקשה, חברת הכנסת גילה פינקלשטיין, חמש דקות. אחריה - חבר הכנסת רוני בר-און. 

גילה פינקלשטיין (מפד"ל):
       
       אדוני היושב-ראש, כנסת נכבדה, צר לי, אני לא מאמינה שאלו היו דבריו של חברי מיקי איתן מהליכוד שאני כל כך מעריכה. אני לא מאמינה, כי זה לא ליכוד, זה לא ליכוד אמיתי - להצדיק את ההתנתקות שהיא אנטי-ביטחונית, אנטי-ציונית, אנטי-דמוקרטית. איך יכול להיות דבר כזה?
       
אמנון כהן (ש"ס):
       
       זאת קואליציה?
       
גילה פינקלשטיין (מפד"ל):
       
       אכן זו באמת שעה קשה למדינת ישראל. 
       
יחיאל חזן (הליכוד):
       
       לבי לבי. 
       
מיכאל איתן (הליכוד):
       
       יש לי שאלה.
       
היו"ר יולי-יואל אדלשטיין:
       
       אני מבקש, חבר הכנסת איתן, אתה דיברת פי-שניים מן הזמן שהוקצב לך, ואני מבקש כרגע לא  להפריע. חברת הכנסת פינקלשטיין, להבא את לא עונה כאן כשקוראים קריאת ביניים. מי שירצה לשאול אותך שאלה, שיפנה אלייך. נא להמשיך. 
       
גילה פינקלשטיין (מפד"ל):
       
       זו באמת שעה קשה, שעה שבה אנחנו נדרשים להכרעה, אולי הקשה ביותר בתולדות ההתיישבות בארץ-ישראל לאחר המהפכה הציונית. שעה קשה, מכמה סיבות. 
       
       כבר ברור לנו שרעיון התוכנית מקפל בתוכו תוצאות מסוכנות. על כף ההכרעה מונח הרבה יותר מאשר האחיזה היהודית באחד משטחי ארץ-ישראל. על הכף מונח הרבה יותר מהגורל העצוב והטרגי שמצפה למתיישבי גוש-קטיף, אם חלילה תאושר התוכנית. מונח שם אף יותר מאשר הסכנה הרוחשת והממשית לתושבי דרום הארץ, אשר מייד עם ביצוע ההתנתקות הפזיזה ייאלצו להתרגל לשמים אחרים, לשמים זרועי טילי "קסאם" שייפלו על ראשם ויניסו אותם תכופות לחדרי הביטחון. 
       
       בימים אלה אנחנו חורצים את גורלה של החברה הישראלית עצמה לביטחון או לטרור, לחוסן או לחולשה, לאחדות או לקרע, ליציבות או להתפוררות. לטעמי, הסוגיה העיקרית שצריכה להיות נדונה, במקביל להתנתקות, היא מה יקרה בתוך החברה הישראלית במקביל למימוש התוכנית המסוכנת. האם ימשיך העם לתת אמון במנהיגיו? האם יוסיף לראות בשלטון החוק ערך עליון?
       
       אין זה סוד שתחושות קשות מתלוות לתוכנית ההתנתקות בקרב העם: דורסנות, סתימת פיות, תעמולה ארסית ומכוערת. קהלים רחבים בעם ישראל חשים שהעמדה שלהם לא נשמעת, שרימו אותם, שמכרו להם עקירה וייבוש במסווה של יצירה ובניין. 
       
       אין לי כל ספק, שכל היושבים כאן מצטרפים לתחושה, שאולי מודחקת אצל רבים, תחושה שהמציאות אבסורדית עד לשיגעון. אבסורדית, משום שאותו האיש אשר התרוצץ כל חייו להגן, לבצר, לבנות, לפתח, להקים, לשמר, אותו האיש שבעלי היה אתו במלחמת יום הכיפורים בסיני והעריץ אותו, אותו האיש מכריז פתאום על ויתורים כואבים, ולמרבה התדהמה, משקיבל גושפנקה לכך, הביא לעולם הרבה יותר מזה - תוכנית לעקירה וחורבן של אלפי תושבים בענפי חקלאות משגשגים; הרס של חבל ארץ, שהוא עצמו היה שותף פעיל בהקמה שלו ובחיזוק שלו. הלזה אנחנו קוראים ויתור כואב? זה לא כאב חולף, זה פצע מדמם, עם צלקת חריפה באחריתו. 
       
       לפני עשר שנים, ב-1994, בריאיון בעיתון "מעריב", אריק שרון הביע צער על ההשתתפות בפינוי ימית. "טעיתי", הוא אמר, והיום הוא רוצה לחזור על הטעות, ובגדול. לא כל טעות היא בת-סליחה. לא כל טעות אפשר לסכן, וכאן הוא חוזר על טעות שהוא הכיר בה. 
       
       האם ערך ההתיישבות בכל מקום שהוא בארץ יישאר ערך חינוכי לאחר עקירה ממקום שכל ממשלות ישראל רצו בהקמתו, בקיומו ובהתפתחות שלו?
       
       חנה ברט - האם אתם זוכרים את חנה ברט? תושבת כפר-דרום, אמא לשבעה ילדים שנפצעה לפני שלוש שנים בפיגוע ירי. המשפחה הזאת של חנה ברט החליטה לבנות בית חדש בכפר-דרום, בית שמותאם לאשה נכה 100%. הם בנו, נכנסו לבית חדש, ולפני כתשעה חודשים נולד בן נוסף, עמיחי ישראל שמו. הם עומדים בגבורה, האם אותם יגרשו מביתם? האם את ילדי משפחת כהן, קטועי הרגליים, יגרשו מביתם? לאחר תקופת שיקום ארוכה בבית-החולים "תל-השומר", החליטו בגבורה לחזור לכפר-דרום, לבנות בית חדש שמותאם לצורכי שלושת הילדים הנכים. גם שם, אם המשפחה, נגה, ילדה בת נוספת לאחר האסון. האם את משפחת כהן יגרשו שוב מהבית שלהם, אותה משפחת כהן שניצלה, הילדים שניצלו מאסון האוטובוס? האם יגרשו את דוד חטואל, שאיבד את אשתו ואת ארבע בנותיו רק לפני כמה חודשים בפיגוע? 
       
       איפה הדמוקרטיה? איפה זכויות האזרח? איפה ההיגיון? האחריות כלפי אזרחים, שליחי המדינה - אנושיות, חמלה, אהבה, איפה? 
       
היו"ר יולי-יואל אדלשטיין:
       
       נא לסיים.

גילה פינקלשטיין (מפד"ל):
       
       אני מסיימת. אין פה היגיון, אין פה סיבה. הסיבה היא ככה: האם אזרחים הם חיילי משחק על לוח השחמט של הממשלה? האם אין למדינה אחריות כלפיהם? 
       
       אני קוראת לראש הממשלה: אנא ממך, אל תזעזע את יסודות החברה - -

מיכאל איתן (הליכוד):
       
       לך יש אחריות?

גילה פינקלשטיין (מפד"ל):
       
       - - כבד את העיקרון הדמוקרטי, לך למשאל העם. משאל העם יקבע. יקבע שכן – כן, יקבע שלא – לא. משאל עם. הציבור רוצה להשתתף, לא רק הליכוד רוצה להשתתף. 
       
       המפד"ל תצביע מחר נגד ההתנתקות, בעד חיבור לעם ישראל, לארץ-ישראל, על-פי תורת ישראל. תודה רבה.

היו"ר יולי-יואל אדלשטיין:
       
       תודה רבה לחברת הכנסת פינקלשטיין. חבר הכנסת רוני בר-און. אחריו - חבר הכנסת דני יתום, ואחריו - חבר הכנסת חמי דורון.
       
רוני בר-און (הליכוד):
       
       אדוני היושב-ראש, חברי חברי הכנסת, השעות הקרובות הן שעות של הכרעה היסטורית אמיתית. כל אחד מאתנו, ביחד ולחוד, בהתאם למצפונו, בהתאם לאמונתו, יתבקש להחליט על עתידה וגורלה של מדינת ישראל. 
       
       את הטיעונים לכאן ולכאן שמענו מכבר. כל צד אמר את דברו, כל צד ניסה לשכנע באמונה שלמה, מתוך צדקת הדרך. וגם אם בדרך התלהטו היצרים והתלהטו הרוחות, הוויכוח בבסיס הוא אמיתי, מהותי ובעיקר לגיטימי. מה לא אמרנו כבר בוויכוח, גם בבית הזה וגם מחוצה לו, גם כאן היום ומחר בדיון הספציפי הזה? כל המלים הגבוהות ששמענו כאן ושהשמענו כאן לא יגיעו לרום המעלה שנמצא על סדר-היום. אף אחת מן הקלישאות, אף אחת מן המלים הבוטות שהוטחו כאן, במיקרופונים האלה, לא יוכלו לפגוע בחשיבות הנושא. היו פה מלים רמות, היה פה ויהיה פה פתוס. אלה יגידו יום שחור, אלה יגידו יום היסטורי, אלה יאמרו פריצת דרך ואלה יאמרו אובדן דרך. כולנו תומכים ומתנגדים, מנופפים בדגל, מנופפים בעקרונות. 
       
       כל אחד מאתנו, בדרכו שלו, צודק. המעמד אכן רם והשעה גורלית. השעות שנותרו עד להכרעה, עד להצבעה, הן שעות של חשבון נפש - חשבון נפש בין אדם לבין עצמו, בין אדם לבין מצפונו, איש איש להחלטתו. חשבון נפש אישי, חשבון נפש לאומי.
       
       החלטתי לתמוך בתוכנית ההינתקות החד-צדדית, מתוך מחשבה שבמאזן הלאומי הכולל, לאחר בדיקת כל הצדדים, כל ההיבטים, זו ההחלטה הנכונה לעתידה של מדינת ישראל, החלטה נכונה וראויה לעת הזאת. זה הרע במיעוטו. בשום פנים ואופן לא בחרתי בין טוב לטוב פחות. אני פשוט בוחר בין רע לרע יותר. החלטה קשה, החלטה מייסרת, החלטה שכאב גדול עומד בבסיס שלה, כאב על האובדן, כאב על האנשים, כאב על הדרך וכאב על האמונה. אבל זהו לדידי גם כאב שמתוכו צומחת העוצמה להכריע, הנחישות להתקרב למיצוי התקווה, למיצוי ההמנון הלאומי, השורה בהמנון הלאומי "התקווה", להיות באמת, אבל באמת, עם חופשי בארצנו, ארץ ציון וירושלים; במובן המלא והאמיתי של המלים. 
       
       בחשבון הנפש האישי שלי - וכנראה של כל אלה שהחליטו כמוני לתמוך בהינתקות - אני מרגיש צורך לדבר אתכם היום לא רק על הדברים הגדולים. היום אני מרגיש גם צורך לדבר עמכם על הדברים הקטנים - -

היו"ר יולי-יואל אדלשטיין:
       
       חברות הכנסת פינקלשטיין ולבני.

רוני בר-און (הליכוד):
       
       - - לדבר אתכם על המשפחה, על הבית. בסוף כל הטיעונים, בסוף כל הנאומים יש משפחה ובית, משפחות ובתים. אבא ואמא וילדים וסבא וסבתא ונכדים. דור ראשון ודור שני ודור שלישי של מתיישבים. משפחה שנשלחה על-ידי המדינה. משפחה ששלחנו כולנו להקים את ביתה בגוש-קטיף. משפחה שנשמעה לצו המדינה. עכשיו, בחלוף שנות דור, אחרי שהאב והאם בנו את ביתם, את כל החיים, את כל מה שיש להם בגוש-קטיף, עכשיו אנחנו מחליטים בשבילם לעקור נטוע. עכשיו אנחנו מורים להם לעזוב את הכול, לקום, ללכת ולחזור. אם תרצו, זה הסיפור כולו. בית, משפחה, דורות של התיישבות, ומדינה שהחליטה בכורח הנסיבות אחרת.
       
היו"ר יולי-יואל אדלשטיין:
       
       נא לסיים.

רוני בר-און (הליכוד):
       
       אדוני היושב-ראש, אנחנו כולנו שלחנו את המתיישבים לגוש. כולנו ביקשנו מהם להתיישב, להיאחז, להפריח אותו, והיום אנחנו מורים להם לחזור. אנחנו מבקשים מהם לחזור, כי זה הדבר הנכון לעשותו כעת. אנחנו מבקשים מהם לחזור, כי אין דרך אחרת. אבל בבקשה שלנו יש משהו חסר. חסרה בקשת הסליחה. אנחנו צריכים לבקש סליחה מאלה שמשלמים וישלמו את מחיר ההחלטות שלנו; מחיר הדמים שהם שילמו, מחיר החלוציות ומחיר העקירה, מחיר המעבר למקום אחר, מחיר ההשקעה האדירה וההגשמה של כל אותם שלושה עשורים של שנים, מחיר כבד מנשוא.
       
       אני לא בטוח שבטווח הקצר דור ההורים של המתיישבים יוכל לסלוח לי ולחברי על ההחלטה שאנחנו מקבלים היום. אני אנסה לחיות עם זה מתוך שכנוע עמוק שהדורות הבאים יוכלו לסלוח. אני משוכנע שבעתיד המציאות תוכיח שההכרעה שלנו היום היא הנכונה. 
       
       אשר לחברי בליכוד, אני מעריך את העמדה שלכם. מעולם לא קראתי לכם מורדים. בעיני אתם מתנגדים לתוכנית ההינתקות ותו לא. אני מעריך את העמדה, אני מעריך את האמונה, ודווקא מכיוון שכך, אדוני היושב-ראש, אני פונה אליכם בבקשה, בכל לשון של בקשה: לאף אחד מאתנו, חברי תנועת הליכוד, אין זכות להטיף לחברו על אהבת הארץ ועל המחויבות לשלמות הארץ. מתוך האהבה, אדוני היושב-ראש, וההערכה שאני חש אליך ואל חבריך שיתנגדו מחר לתוכנית, אני קורא לכם: בואו נישאר ביחד. אל תשרו פילוג בינינו. תזכרו את 1992 ואת אוסלו ואת 1999 ואת אהוד ברק ואת קמפ-דייוויד. אל תקימו לכם מחדש את ממלכת יהודה. בואו נישאר כולנו ממלכה אחת, ממלכת ישראל.
       
       אדוני היושב-ראש, משפט לסיום: רבותי חברי הכנסת, מחר אני אצביע בעד תוכניתו של ראש הממשלה. אני חושב שזה הדבר הנכון לעשות לעת הזאת. כך אומר לי השכל, כך אומר לי הראש, ובכל זאת, אני מודה - שעה שאצביע בעד, תרעד ידי. לא נבחרתי כדי לקבל החלטות קלות, לא נבחרתי כדי להתחמק מהכרעות קשות. נבחרתי כדי לעשות מה שאני חושב ומה שאני יודע, כדי שנוכל להפוך את ישראל לחזקה יותר, לטובה יותר. אני מאמין שתוכנית ההינתקות היא הדרך שתקדם בצורה הטובה ביותר את האינטרסים של מדינת ישראל. אצביע מחר, אדוני היושב-ראש, לא בלי היסוס, לא בלי חשש, אומנם ביד רועדת, אבל בעד. תודה רבה.

היו"ר יולי-יואל אדלשטיין:
       
       תודה לחבר הכנסת רוני בר-און. חבר הכנסת דני יתום, בבקשה. לטובת חברי הכנסת שנמצאים מחוץ למליאה, בתוך המשכן - הדוברים הבאים הם חברי הכנסת חמי דורון, עוזי לנדאו, יצחק וקנין, איתן כבל, שאול מופז, אברהם רביץ. על המשך הרשימה נודיע.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי הכנסת מדברים עשר דקות כל אחד.

היו"ר יולי-יואל אדלשטיין:
       
       תודה. אני מודה מאוד לחבר הכנסת אליעזר כהן על הניסיון לעזור לי לנהל את המליאה. אני מבקש מכל חברי הכנסת להקפיד על השעון. בבקשה, חבר הכנסת דני יתום.

אליעזר כהן (האיחוד הלאומי - ישראל ביתנו):
       
       שהמתנגדים ידברו הרבה, ולא אלה שבעד.

דני יתום (העבודה-מימד):
       
       אדוני יושב-ראש הישיבה, כנסת נכבדה, זהו יום היסטורי. זהו יום היסטורי גם מכיוון שהדיון שאנו נמצאים בעיצומו, אדוני השר לנדאו ואדוני חבר הכנסת קרא, הוא דיון חשוב, בעל משמעות עצומה. זהו יום היסטורי מכיוון שאנחנו מציינים היום מלאות עשר שנים לשלום עם ירדן. זהו יום היסטורי כיוון שאנו זוכרים, כמו בכל יום אחר בשנה, שלפני תשע שנים מנוול בן-עוולה קיפד בשלוש יריות אקדח בשעת לילה את חייו של ראש הממשלה ושר הביטחון יצחק רבין, זיכרונו לברכה. 
       
       הצעד שאנחנו נדרשים להצביע עליו מחר, אדוני היושב-ראש, הוא צעד היסטורי לקראת היפרדות מהפלסטינים: אנחנו כאן, רוב יהודי במדינה דמוקרטית, והם שם, מעבר לגדר. התהליך בתחילתו. במרס נעמוד בפני משוכה גבוהה יותר, משוכת הדיון בממשלה על פינוים של היישובים ופינוין של ההתנחלויות. 
       
       אני מוכרח לומר שבנוסח ההצעה שמונחת כאן על שולחננו יש משפטים וקטעים שאינני אוהב, יש משפטים וקטעים שאני לא מקבל. אני חושב שטעות לקיים את ההיפרדות בארבעה שלבים, אני חושב שטעות להישאר בציר פילדלפי, אני חושב שאין להרוס את בתי המתיישבים ועוד. אבל למרות כל אלה, הצעד הוא נכון, הכיוון הוא נכון ומתחייב בגלל האינטרסים של מדינת ישראל. 
       
       היעד ארוך הטווח מנוגד לעמדתי. דובי וייסגלס חשף בריאיון עיתונאי את הפרצוף האמיתי של מה שעומד מאחורי התוכנית. אינני מקבל שהתוכנית הזאת, של יציאה מעזה, צריכה לשמש כמכסה שיסתום את הגולל על המשך התהליך, על קיום משא-ומתן ועל חתירה לשלום. 
       
       אני שותף להערכה, אדוני היושב-ראש, שההיפרדות תביא למציאות ביטחונית, מדינית ודמוגרפית יותר טובה. אני מבקש לציין, שבכל חודש נולדים בעזה למעלה מ-6,000 תינוקות, שהם כמעט כמספר כלל המתנחלים ברצועת-עזה.

השר עוזי לנדאו:

אנחנו לא בעזה.

דני יתום (העבודה-מימד):
       
       אנחנו בעזה, השר לנדאו, ואני מקווה מאוד שאתה עצמך לא מאפשר ולא מרשה לעצמך להתבלבל. אני מכיר את המקום היטב. שירתתי שם. יותר מזה, לפני הרבה מאוד שנים, כאשר הייתי קצין זוטר צעיר בסיירת מטכ"ל, השתתפתי בכיבוש האזור. אני קשור לאזור הזה לא פחות מכם. אני קשור לשבילי הארץ, לחבליה, לרגביה, לדרכים שבה. עם זה אני יודע, שעל אף הכאב הנורא ועל אף הצער העמוק, המהלך הזה, כואב ככל שיהיה, הוא מהלך נדרש. 
       
       אני מעדיף היפרדות בהסכם, אדוני היושב-ראש, אבל אין שותף להסכם. עד היום לא קם אפילו פלסטיני אחד שאמר שהוא מוכן לקבל את המפתחות של שערי עזה. אינני רוצה להישאר שם. אני חושב שבין שתי האפשרויות שנותרו לנו - לעשות זאת באופן חד-צדדי או להישאר עד שנצליח לגלות שותף - עדיף להתנתק ולא להישאר.
       
       ההתנתקות קשה. היא קשה לי, אבל היא קשה שבעתיים לא למי שיושבים יחד אתי בחדר הזה. היא קשה יותר מכול למתיישבים, למתנחלים, לסבתות ולסבים, להורים, לילדים, למשפחות שנטועות עמוק בתוך הקרקע - -
       
היו"ר יולי-יואל אדלשטיין:
       
       נא לסיים.

דני יתום (העבודה-מימד):
       
       - - ושחלקן שילמו מחיר דמים יקר. גם אנחנו שילמנו, אדוני היושב-ראש, מחיר דמים יקר. אני זוכר את כל חברי, פקודי ומפקדי שנשארו שם, בנתיבי הקרבות שבהם לחמנו, כדי לנצח את האויב, ובסופה של אותה מלחמה היו בידינו סיני על רצועת-עזה, יהודה ושומרון ורמת-הגולן. לכן אני חושב - ואני מסיים, ואני מבטיח לדבר פחות מרבים אחרים מקודמי - שחייבים להתייחס אל המתנחלים בעדינות, בנועם, בקשב, בשום שכל; להציע פיצויים נדיבים, כן, פיצויים נדיבים, ולהציע התיישבות חלופית. ועם זאת, אדוני היושב-ראש, להבטיח שלא תהיה סרבנות משום סוג שהוא וחלילה אלימות. אוי לו למי שירים ידו על חייל, שוטר או איש כוחות הביטחון, אם וכאשר נידרש לממש את הפינוי.
       
       אני מתנגד למשאל עם. אני חושב שהדרך היותר נכונה, במקרה שממשלת שרון תיפול, היא ללכת לבחירות דמוקרטיות. תודה רבה.

היו"ר יולי-יואל אדלשטיין:
       
       תודה רבה לחבר הכנסת דני יתום. חבר הכנסת חמי דורון, בבקשה. אחריו - השר עוזי לנדאו. אחרי השר לנדאו - חבר הכנסת יצחק וקנין; אם הוא נמצא במשכן, נא לסור למליאה. אני מזכיר לכולם שהנשיאות קבעה כללים ברורים מאוד לדיון הזה. מי שלא נמצא באולם מפסיד את תורו והדובר הבא יעלה במקומו. בבקשה, חבר הכנסת דורון, חמש דקות לרשותך.

חמי דורון (שינוי):
       
       אדוני היושב-ראש, חברי חברי הכנסת, ההצבעה על ההתנתקות היא חשובה וגורלית וראוי שכל חבר כנסת ישקול טוב-טוב את הצבעתו מחר בערב. 
       
       יש לי התלבטות, ואני מודה ומתוודה על כך, וההתלבטות עמוקה וקשה. מצד אחד, מבחינה אידיאולוגית אני מתנגד להתנתקות. גדלתי על ברכי התנועה הרוויזיוניסטית, על ערכי ארץ-ישראל השלמה. התחנכתי על כך שיישובים יהודיים, עבריים, לא מפנים. התחנכתי על כך שההתיישבות היא זו שקבעה את גבולות הארץ. אם נגבה היתה נופלת במלחמת השחרור, אדוני, כנראה הנגב המערבי לא היה שייך לתחומי מדינת ישראל בתום מלחמת השחרור. וכך גם בצפון, אדוני היושב-ראש. אם היתה נופלת חניתה, אם היתה נופלת מנרה, אז גם הגליל העליון, או מה שאנחנו קוראים אצבע-הגליל, גם הוא לא היה בתחומי מדינת ישראל שלאחר מלחמת השחרור.
       
       יש רגעים אצל אדם, שקיימת מלחמה בין רחשי הלב לבין חשיבה קרה ומחושבת על המצב. 
       
       לצערי הרב, סיעתי, סיעת שינוי, החליטה שתחול על חבריה משמעת סיעתית.
       
אמנון כהן (ש"ס):
       
       שייתנו לכם חופש הצבעה.
       
חמי דורון (שינוי):
       
       גם אצלך שמעתי שיש חופש הצבעה, חבר הכנסת כהן.
       
אליעזר כהן (האיחוד הלאומי - ישראל ביתנו):
       
       משנתו של טומי לפיד, אנחנו מכירים אותה.
       
היו"ר יולי-יואל אדלשטיין:
       
       אתה לא חייב להשיב לכולם.
       
חמי דורון (שינוי):
       
       חבר הכנסת כהן, אני לא חושב שאני צריך להתפלמס אתך, בטח לא ברגע זה.
       
אליעזר כהן (האיחוד הלאומי - ישראל ביתנו):
       
       אל תתפלמס אתי. אתה יודע שזה ככה, הוא לא נותן לכם - - - 
       
היו"ר יולי-יואל אדלשטיין:
       
       חבר הכנסת כהן, שמענו את ההערה, תודה רבה.
       
חמי דורון (שינוי):
       
       העובדה שכולנו שליחים של מפלגות, וגם אני, כאדם מאמין ושייך אולי לפלג הימני של תנועת שינוי, עדיין עומד כאן באולם הזה לא כי נבחרתי ברשימה עצמאית של חמי דורון, אלא כי נבחרתי ברשימת שינוי, ורשימת שינוי היא זו ששלחה אותי לכנסת. לכן, חבר הכנסת כהן, יש גם מחויבות של אדם לרשימה שהוא מייצג, שבשמה הוא רץ ובשמה הוא מופיע כאן ועומד על במה זו.
       
        יש פה דילמה מורכבת ואמיתית, כי מצד אחד, כמו שאמרתי, יש רחשי הלב והאמונה, ומצד שני המחויבות למי שהלכת אתו, למי שאתה הולך אתו ולמי שבזכותו הגעת לכאן, וזוהי המפלגה.
       
       המפלגה שלנו, וזה לא סוד, היא יצור קצת מוזר בפוליטיקה הישראלית, כי יש בה גם כנף ימנית וגם כנף שמאלית. בשבוע האחרון ניהלתי הרבה שיחות עם חברי, עם אותם פעילים ימנים, ואני חייב לומר שרובם ככולם מציעים, בניגוד לרחשי הלב שלי, שאצביע בעד ההתנתקות ולא נגד.
       
       בכלל,  התנתקות במקרה שלנו זו  מלה קצת מוזרה, זה מינוח מוזר, כי אנחנו לא מתנתקים, אנחנו נסוגים. אנחנו מפנים את הצבא ואת היישובים, אבל גם על-פי התוכנית הזאת, כפי שהיא מופיעה לפנינו והונחה על שולחן הכנסת, אין זו התנתקות, כי נמשיך לנהל יחסי מסחר ונמשיך לתת עבודה לפועלים פלסטינים ונמשיך לתת מים וחשמל. לכן אין מדובר בהתנתקות, והמינוח הוא מוזר.
       
       עם כל זאת, בלילה האחרון כמעט שלא ישנתי, ואני מניח שאני גם לא אישן בלילה הזה, לא מפני שמישהו לוחץ עלי מבחוץ, אלא באמת בגלל המהומה שקיימת בתוכי, הבעיה הקשה שקיימת בתוכי. עד השעות הקטנות מדברים ומשוחחים עם חברים, שואלים את השאלות ומתייעצים. 
       
       אני שואל את עצמי היום אם התמזל מזלי או איתרע מזלי שאני נמצא בכנסת הזאת ביום כזה, כאשר ההחלטה היא החלטה כבדה וקשה. אני לא אגיד איך אני אצביע, כי אני באמת עדיין לא יודע איך אני אצביע מחר. 
       
       אני רק רוצה לומר דבר אחד. לא משנה מה תהיה תוצאת ההצבעה, ואני מניח שכולנו פחות או יותר יודעים שההצבעה הזאת על ההתנתקות תעבור. אני רק רוצה לפנות היום גם לחברי שיימצאו כנראה מחר בחוץ, אותם מתנגדי ההתנתקות: כאשר הממשלה והכנסת יחליטו בצורה זו או אחרת, אל לנו להיות סרבנים. אסור לאף יהודי להרים יד על יהודי. 
       
       את הדברים האלה אנחנו זוכרים מספרי ההיסטוריה, 1943, אדוני היושב-ראש, תקופת ה"סזון", מנחם בגין כמפקד הארגון הצבאי הלאומי אומר: לא מרים יהודי יד על יהודי ולא נושא כנגדו נשק. 1948, "אלטלנה" - מפקד הארגון הצבאי הלאומי נמצא על סיפון האונייה שמוטבעת בירי של כוחות צה"ל, ובכל זאת, מצוות מנחם בגין, זיכרונו לברכה: לא ירים יהודי יד על יהודי. אני קורא לכם, הסרבנות היא עד גבול מסוים; ההתנגדות, עד גבול מסוים - לא מרים יהודי יד על יהודי.
       
היו"ר יולי-יואל אדלשטיין:
       
       אני מודה מאוד לחבר הכנסת חמי דורון ומאחל לו לקבל את ההחלטות הנכונות. 
       
       חבר הכנסת השר עוזי לנדאו, בבקשה. אחריו - חבר הכנסת יצחק וקנין, ואם לא יופיע - חבר הכנסת איתן כבל. אחרי חבר הכנסת כבל - השר שאול מופז, ואם לא הוא, אז חבר הכנסת אברהם רביץ, שלרשותו עומדות עשר דקות וחבל אם יפסיד אותן.
       
השר עוזי לנדאו:
       
       אדוני היושב-ראש, חברי הכנסת, כמה נקודות על ההתנתקות, הראשונה על שלום, טרור ואמונה. 
       
       ימים קשים הם אלה, ישראל ספגה מפלה מוחצת במאבק על השלום והביטחון. כולנו בעד שלום וביטחון, כולנו יודעים את מחיר המלחמה ויודעים שיהיו פשרות וויתורים כאשר נגיע לשלום, וצריך לעשותם רק כאשר השלום יהיה אמיתי.
       
       אבל ההינתקות, זו נסיגה חד-צדדית, ויתורים מפליגים, לא בהסכם, תחת אש טרור, פגיעה קשה בביטחון ופגיעה קשה עוד יותר בסיכויי השלום בשנים הקרובות, כי הסיכוי לשלום מותנה בניצחון על הטרור, וכשהטרור חש ניצחון אין סיכוי לשלום.
       
       ראו את האווירה ברחוב הפלסטיני היום - אווירת ניצחון. ישראל אינה עומדת בטרור, הטרור משתלם, וכשהטרור משתלם, יהיה יותר טרור ויהיו יותר "קטיושות"; אובדן ההרתעה. ראו מה אומרים אנשי ה"חמאס": טרור סילק את היהודים מלבנון, עם עוד טרור סילקנו אותם עכשיו מעזה, עם עוד יותר טרור הם יסולקו מיהודה ושומרון, ועכשיו הדרך לתל-אביב פתוחה. 
       
       איך הגענו לכך? זו חולשה. עייפנו. ההינתקות איננה נסיגה בשטח, זו נסיגה ברוח. זו לא מדיניות, זה הלוך נפש. דווקא בשבוע שלאחר פרשת לך לך, שבה מדובר על גדול האמונה היהודית, אברהם אבינו, דווקא בשבוע הזה מתכנסת הכנסת כדי לקבל החלטה בנושא שעניינו ערעור האמונה במעשה הציוני בארץ-ישראל.
       
       מלה על המחיר והתמורה שבהינתקות. את המחיר אנחנו משלמים מייד, והמחיר הזה הוא נורא. אנחנו עוקרים 8,000 איש מצפון-השומרון ומגוש-קטיף; 30 שנה, שלושה דורות, התיישבות יפהפייה, מלח הארץ, מייד אחר כך קרע חמור בעם. לא היה כדבר הזה. זה יעלה 3 מיליארדי שקלים רק הפיצוי לאנשים, ועוד להיערכות צה"ל, וזה לא הכול - בין 5 ל-8 מיליארדים. 
       
       נציבות המים אומרת לנו, וזאת לא שמענו כלל בממשלה, שיתייבשו בארות באגן הגלבוע ובאקוויפר החוף הצפוני וייפגע אנושות משק המים הישראלי בתחום הגלבוע. אני שואל, אדוני היושב-ראש, מה התמורה? אנחנו משלמים מחיר, מה אנחנו מקבלים בתמורה? זו לא שאלה לימין ולשמאל, זו שאלה לכל אחד, בין בימין ובין בשמאל.
       
       אני רואה שהזמן רץ, אז אני אעבור לתמורה העיקרית, שמודיעים לנו מהממשלה שאליה אנחנו הולכים - מוכרים לנו כי ההתנתקות היא תחליף למפת הדרכים. איך אמר ראש הממשלה בממשלה? אין מפת הדרכים, עכשיו רק ההתנתקות, ואנחנו מוכנים לשלם עבור ההתנתקות מחירים כבדים, משום שכשהיא ישנה, אין מפת דרכים. 
       
       איך אמר דובי וייסגלס בריאיון:  "התהליך המדיני זה פינוי היישובים, זה החזרת פליטים, זו חלוקת ירושלים, וכל זה הוקפא כעת". מה אנחנו רואים עכשיו? לא רק שאנחנו משלמים את מחיר ההינתקות, גם מפת הדרכים, כי את זה אנחנו לומדים מהאמריקנים ומהאירופים, חוויאר סולאנה אומר עכשיו שזה לא מספיק, ההינתקות, עכשיו "צאו גם מכל השטחים הכבושים".
       
       אדוני היושב-ראש, יש כמה שאלות שצריך לשאול לגבי היום שאחרי ההתנתקות. אנחנו יוצאים מגוש-קטיף. למי אנחנו מוסרים את המפתחות? ל"פתח", שעוד מראש, כפי שאנחנו זוכרים, מובטח לנו כי הוא יטפל ב"חמאס" "בלי בג"ץ ובלי 'בצלם'"? או אולי דווקא ה"חמאס" יטפל ב"פתח"? ואיך התוכנית תמנע שה"חיזבאללה" לא ישתלט על השטח? אולי הצבא המצרי ייכנס ואולי יקים שם צבא פלסטיני? כל צבא שיהיה שם דווקא ישמור עלינו? אולי דווקא יהווה איום, והמצרים יפקחו על ההברחות כפי שהם היום מפקחים על ציר פילדלפי? אפשר להאמין לדבר כזה, מדינה יכולה להשתית את הביטחון הלאומי שלה על כך? 
       
       ואיך  תגן התוכנית הזאת מפני טילי "קסאם", "קטיושות" על חיפה, על עפולה, על בית-שאן, על חדרה, על נתניה, אחרי שנצא מצפון-השומרון? הרי אנחנו מכניסים את הערים האלה לטווח הארטילריה הטרוריסטית שעכשיו שדרות נמצאת בתוכו. ואיך צה"ל, שמתקשה היום לשתק את ה"קסאמים" הפרימיטיביים, יתמודד בעתיד עם טילים משוכללים הרבה יותר, שאותם ישגרו משטח בשליטת הפלסטינים, בשליטת המצרים, בשליטת ה"חיזבאללה", בשליטה בין-לאומית? 
       
       והיום אנחנו יוצאים משטח של ישות טרור,  ויודעים שתקום שם מדינת טרור, שיירו משם טילים או "קטיושות" או טילי קרקע-אוויר, וייפלו מטוסים, וכאשר ייפלו "קטיושות" באשקלון, ונחזור לאותו מקום, נפלוש הפעם למעין מדינה ריבונית. זה יקל את מצבנו הבין-לאומי, לחץ שאז נעמוד בו? 
       
       ואני שואל, אדוני היושב-ראש, מאיפה יבוא הכסף? הרי מדובר על בין 5 ל-8 מיליארדי שקלים. והאמריקנים לא ישלמו. זה הרבה כסף. נו, אז מה נעשה? אז שוב תהיה אבטלה, ושוב תהיה אינפלציה, ושוב יהיו קיצוצים? נזכור את לקח קמפ-דייוויד הראשון. בנסיגת בגין, והלוא קיבלנו סיוע, מלווה, נכנסה ישראל למשבר הכלכלי העמוק ביותר בתולדותיה, אינפלציה של 400% ויותר בשנה. 
       
       ואני שואל, אדוני היושב-ראש, איך נפתור את בעיית המים? זה ממש פנטסטי. אומר ד"ר דרייזין, ראש האגף לתכנון  בנציבות המים - הוא אומר: "עליית המליחות תמדבר את האזור כולו", הכוונה לצפון, "תפרק את המסגרות ההתיישבותיות באזורים אלה"; "ניצול מקורות המים כפי שמתכננים הפלסטינים יפגע אנושות במשק המים הישראלי" - אנחנו יודעים את זה. התוכנית נותנת על הדברים האלה תשובה? והוא אומר: "יידרשו השקעות בסך 3-5 מיליארדי שקלים, ועלות שנתית של עד מיליארד שקל". מי ישלם את זה? ומה על התלות הגוברת של מדינת ישראל במקורות אנרגיה חיצוניים? 
       
       אדוני היושב-ראש, אתה הבנת את זה, ברוך? לזה אנחנו הולכים? 
       
       מלה אחת חשובה על נושא שהוא מרכזי. הולכים להינתקות, ידידי חבר הכנסת כבל, אין מנדט להינתקות. אין. אתם הלכתם לבחירות האחרונות ואמרתם: נסיגה חד-צדדית לאלתר. אינני מסכים עם העמדה, אני מכבד אותה. הליכוד אמר: ויתורים כואבים. אבל לפני זה, מולכם, אנחנו אמרנו: קודם הדברת הטרור ואחר כך משא-ומתן, ואחר כך הסכם. בהסכם יהיו ויתורים כואבים. לזה קיבלנו מנדט. לבוא עכשיו כדי לבצע את המדיניות שלכם? קיבלנו מנדט לא לבצע את המדיניות שלכם. 
       
       מהו האליבי? מה אומרים לנו? אמרנו: ויתורים כואבים. אז מה זה, שיק פתוח? ויתורים כואבים, יכול היום מישהו לבוא, ובשם המשפט הזה לומר, אפשר לסגת מהר-הבית, אפשר לחזור לקווי 1967, שאבא אבן קרא להם גבולות אושוויץ, והמסלול הזה מוביל לקווי 1967.
       
היו"ר יולי-יואל אדלשטיין:
       
       נא לסיים, אדוני.
       
השר עוזי לנדאו:
       
       אדוני, אני מסיים מייד. הנה אני רץ. 
       
       ולכן אני אומר, רבותי, יש דבר אחד שאותו אפשר לעשות כדי להגיע למנדט דמוקרטי, וזה משאל עם. ומשאל עם חשוב כדי למנוע קרע בציבור שלנו. רבים חשים מרומים ואומרים, רבותי, אנחנו הצבענו נגד הינתקות חד-צדדית, ומשתמשים בקול שלנו כדי לבצע את הדבר הזה. המרירות רבה, רבה. משאל יפיג שנאה, והוא יקטין סכנת קרע, וזה חשוב, כי אנשים אחים אנחנו, וכשיש משאל אין בחירות ואין צורך להחליף ממשלה. הכול בסדר. אז למה להתנגד, למה להתעקש? 
       
       ומלה אחרונה, אדוני היושב-ראש, המאבק האמיתי היום איננו רק לסיכול הנסיגה מגוש-קטיף ומצפון- השומרון. מפלגת העבודה והשמאל מצטרפים, כי מבחינתם זו רק ההתחלה. אבל הדגם הזה של פינוי יישובינו ביוזמתנו, למרות טרור ובזמן מלחמה ובלי הסכם ובלי פיצויים - ממולדתנו, הוא בדיוק הדגם שאומות העולם יתבעו מאתנו לבצע בעתיד ויאמרו: עשיתם? תמשיכו. הלחץ לפינוי השומרון ויהודה יגדל, אחר כך לירושלים יגיע, ועל כן המאבק היום איננו רק על חבל-קטיף וצפון-השומרון. היום המאבק הוא כבר מאבק על הנותר, על כבשת הרש, על ההתיישבות, על נשמת אפה של הציונות, על בבת-העין, על ירושלים. 
       
       אדוני היושב-ראש, הסכם אוסלו היה פופולרי בזמנו הרבה יותר מאשר תוכנית ההינתקות. עברו שבע שנים, עד שלמדנו ב-1,200 הוכחות, ב-1,200 הרוגים, איזו טרגדיה נוראה זו היתה. ועל כן עכשיו תפקידנו כאן בכנסת בשתי המפלגות, מי שהארץ יקרה לו וביטחונה יקר לו, לשכנע בכל מקום ולהסביר בציבור את הסכנות הגדולות שבהינתקות, כדי שלא נצטרך שוב לשלם את המחיר הנורא הזה של אלפי הרוגים עד שניווכח בטעות הנוראה. תודה רבה, אדוני היושב-ראש. 
       
היו"ר יולי-יואל אדלשטיין:
       
       תודה לשר עוזי לנדאו. חבר הכנסת אמנון כהן, שהחליף מקומות בהסכמת הסיעה שלו עם חבר הכנסת יצחק וקנין. אחריו, אחרי חבר הכנסת אמנון כהן - חבר הכנסת איתן כבל, שאני בטוח שגם יגיד דברים חשובים. 
       
אמנון כהן (ש"ס):
       
       אדוני היושב-ראש, חברי חברי הכנסת, בראשית דברי אני רוצה באמת להודות למורנו ורבנו, עטרת ראשנו, הרב עובדיה יוסף, שפטר אותנו מדילמות קשות, ואני חושב שהפסיקה שלו היתה לגופו של עניין, עניינית ביותר.
       
אורית נוקד (העבודה-מימד):
       
       הוא תמיד פוטר אתכם. 
       
אמנון כהן (ש"ס):
       
       ואני אומר מכאן לכל חברי בסיעות האחרות, שנגד עיניהם עומדים הרבנים שיכולים לפסוק לטובת עם ישראל, שייקחו את זה ברצינות ואכן יממשו את מה שאמר כבוד הרב. 
       
       ולגופו של עניין של היום, אדוני היושב-ראש, אני מתפלא על ראש הממשלה. אנו מכירים את עברו הצבאי המפואר, כאיש עתיר זכויות. כולנו מכירים את המפעל ההתיישבותי הגדול שהקים במהלך השנים בבניין ארץ-ישראל. ומהצד השני, אנו מכירים את ראש הממשלה כדוהר, שועט קדימה, מנסה לכבוש כל יעד הניצב בדרכו, ולעתים, בלי להביט לצדדים, בלי לשמוע את רחשי לבם של החברים והעם, פועל בשיטת כוחי ועוצם ידי, והורס בדהרתו כל חלקה טובה. ויש לעתים חלקות שהוא בנה במו ידיו. 
       
       ראש הממשלה הגיע למסקנה שאין כיום שותף פלסטיני שמולו ניתן להתקדם בתהליך שלום דו-צדדי, ולאור זאת גיבש תוכנית של התנתקות חד-צדדית. בתסריט הזה כבר היינו לפני כארבע שנים, עת צה"ל ברח מלבנון ונתן ל"חיזבאללה" ולארגוני הטרור את התחושה שהם התישו את צה"ל עד שגרמו לבריחתו. מודל זה של בריחת צה"ל התפרש כחולשה מוחלטת של מדינת ישראל, שיטה שהתחילו לאמץ גם שכנינו הפלסטינים בהמלצת ה"חיזבאללה", והנה כי טוב, גם כאן זה עובד. אם כן, למה לא להמשיך בשיטה הזאת לאורך כל הדרך? 
       
       ראש הממשלה אימץ לפי הבנתי את רעיון שתי המדינות. הוא חושב שיוכל לכפות זאת על הפלסטינים, ולשכנע את העולם בהתאם. סבורני שפתרון כזה לא זו בלבד שאינו פתרון ריאלי, אלא שהוא יחמיר את המצב. הצד השני עדיין לא בשל למהלך שכזה, ומסירה זו של שטחים תהווה רק את המנה הראשונה של החזרת שטחים בעתיד. מהלך שכזה יהווה תקדים של מסירת שטחים בשיטת הסלאמי, ללא שום תמורה ופתרון ממשי. ראש הרשות יאסר ערפאת איננו מסוגל להגיע לפתרון מדיני. הוא הצביע לכאורה בעד פעולה אלימה ועדיין מחזיק בנושאים כגון זכות השיבה והר-הבית בהשקפות המנוגדת לכל אפשרות של הכרה בישראל כמדינה יהודית. 
       
       לראש הממשלה תוכנית חד-צדדית, וברור לנו שאין בכוונתו להיכנס למשא-ומתן על מרכיביה עם הפלסטינים. השאלה הנשאלת היא, איזו מציאות תיווצר ברצועת-עזה לאחר הנסיגה? האם הרשות הפלסטינית תשלוט בשטח, או שמא ה"חמאס" ישלוט, או אולי השטח יהפוך לאנרכיה? 
       
       גם התגובה הפלסטינית על תוכנית ההתנתקות היתה שלילית, משום היותה חד-צדדית ומשום שאינה מהווה חלק מתהליך שיביא לפתרון קבע. נדמה לפלסטינים ששוב נלקח גורלם מידיהם והחלטות מרכזיות שישפיעו על עתידם מתקבלות בלא כל התייעצות עמהם. 
       
       עלינו לדעת כי בצד הפלסטיני יש גורמים עוינים שישאפו להמשיך באלימות, ואף להגבירה, כדי למנוע כל דינמיקה חיובית. מטרתם תהיה להוכיח שישראל בורחת מרצועת-עזה בלחץ האלימות, ואין טעם להיכנס לתהליך מדיני כלשהו עם ישראל ולהתפשר במסגרתו, אלא להתמיד ולהמשיך בלחץ האלימות עד שישראל תיסוג גם מיהודה ושומרון עד גבולות 1967. ויותר מכך, הפלסטינים ייהפכו נחושים יותר, לא יעצרו גם ב"קו הירוק". מבחינה מדינית נותנת ההתנתקות כוח ומוטיבציה לטרוריסטים להמשיך ולפגוע בנו, כי הם רואים בה ניצחון לשיטתם הרצחנית.
       
       אדוני היושב-ראש, כנסת נכבדה, אני מתנגד לתוכנית ההתנתקות המוצעת על-ידי ראש הממשלה. אני לא מבין למה צריך לרוץ, למה צריך לוותר. עינינו הרואות שאין עם מי לדבר, וכי יש לנו עסק עם רשות פלסטינית הנותנת חסות ועידוד לארגוני הטרור הפועלים משטחה, ואלה, לצערי, מנצלים ועוד ינצלו עד תום את חולשתה של מדינת ישראל - -  
       
היו"ר יולי-יואל אדלשטיין:
       
       נא לסיים.
       
אמנון כהן (ש"ס):
       
       - - כפי שהיא באה לידי ביטוי בתוכנית ההתנתקות של ראש הממשלה.
       
       ולסיום דברי, אדוני היושב-ראש, רבותי חברי הכנסת, המדינה רועשת וגועשת והרוחות סוערות בעקבות תוכנית ההתנתקות; סכנת פירוד מרחפת על החברה הישראלית; ראש הממשלה אוטם את אוזניו משמוע ואת עיניו מראות; הקרע והקיטוב בעם מעמיקים, ואילו ראש הממשלה טומן ראשו כאומר: אותי זה לא מעניין, אני את שלי אעשה. ככה, אדוני ראש הממשלה, לא בונים חומה, וככה לא בונים הסכמי שלום. רק אם נהיה חזקים בעקרונותינו ובעמדותינו נזכה לכבוד ולתמיכה בזירה הבין-לאומית. תודה.
       
היו"ר יולי-יואל אדלשטיין:
       
       תודה לחבר הכנסת אמנון כהן. חבר הכנסת איתן כבל - בבקשה, אדוני. אחריו - השר שאול מופז, ואם לא נזכה לראותו כאן אתנו -  אז חבר הכנסת אברהם רביץ.
       
איתן כבל (העבודה-מימד):
       
       אדוני היושב-ראש, חברי חברי הכנסת, אני תומך בהתנתקות, אני מתנגד למשאל, והייתי שמח מאוד אם המהלך הזה היה מהלך לא של הינתקות חד-צדדית, אלא במשא-ומתן; זו השאיפה שלנו, זה הרצון שלנו, והלוואי שהרגע הזה יגיע. 
       
       אני הקשבתי לדובר שלפני, חבר הכנסת אמנון כהן, לשר עוזי לנדאו, וצריך לבוא ולומר למי שבנה את היישובים האלה והשקיע בהם מיליארדים במצעד האיוולת, בהתנחלויות, שהם הבעיה הגדולה, הקשה של מדינת ישראל. השקיעו מיליארדים בהתנחלויות, ואתה עוד צריך להשקיע מיליארדים כדי להוציא אותנו משם.
       
יחיאל חזן (הליכוד):
       
       אז אל תתמוך בו.
       
איתן כבל (העבודה-מימד):
       
       תקן אותי, חבר הכנסת אברהם רביץ, אני לא זוכר - יש לי קצת יותר מגירסא דינקותא - שהאזור הזה הוא נחלת אבות. מובן שבברית בין הבתרים היתה התחייבות, אבל הרי כולנו מצפים לבואו של משיח, וגם אני מצפה שיבוא אולי גם היום; אבל אין בתוכנית שנקדים את בואו של משיח.
       
היו"ר יולי-יואל אדלשטיין:
       
       ביקש ממני חבר הכנסת רביץ לשאול אותך, מה שנחלת אבות לא תסכים לוותר עליו? כלומר יהודה, שומרון וירושלים לא בא בחשבון.
       
איתן כבל (העבודה-מימד):
       
       קודם כול, אנחנו עוסקים בהתנתקות הנוגעת לחבל-עזה.
       
חיים אורון (יחד):
       
       איתן, צא מהשטח הזה.
       
איתן כבל (העבודה-מימד):
       
       חבר הכנסת חיים אורון, אני לא עוסק בעניין הזה כעניין דתי. כל מי שמנסה להיכנס לעניין הזה כעניין דתי לא יגיע לשום מקום. אבל אני אומר, גם בגירסא דינקותא אני מכיר כאלה שטוענים שלבנון היא נחלת אבות, גם את זה שמעתי. אבל אני לא רוצה להיכנס לפינה הזאת.
       
אברהם רביץ (יהדות התורה):
       
       איפה זה נחל מצרים?
       
איתן כבל (העבודה-מימד):
       
       אני מניח שאולי זה הנילוס.
       
יחיאל חזן (הליכוד):
       
       לא.
       
קריאות:
       
       לא - - -
       
היו"ר יולי-יואל אדלשטיין:
       
       אני מבקש לשמוע לעצתו של חבר הכנסת אורון ולצאת מן השטח.
       
איתן כבל (העבודה-מימד):
       
       אני מקבל, אני רק אומר את הדבר הבא: הבעיה המרכזית היא מה שאמר קודם השר עוזי לנדאו, שדיבר על העניין "אם יהיה הסכם שלום". וזאת אחיזת עיניים, כי זאת איננה שאלה שנוגעת בכלל – ואתה יודע את זה, אדוני היושב-ראש, שההתנגדות ליציאה מיו"ש ומעזה איננה נוגעת בכלל לשאלת משא-ומתן עם שכנינו. ההתנגדות היא התנגדות שבכל מקרה אין ואל לנו לעזוב את השטחים האלה, וחובתנו להתיישב בהם. אז עומד השר שמוביל את ההתנגדות ונותן לנו הרצאה איך אנחנו עוזבים בלי לקבל תמורה, חבר הכנסת אורון. וזאת איננה בכלל שאלה של תמורה, אלא של דרך, של תפיסת עולם, שאני יכול לכבד אותה, אבל לא לקבל אותה. ובסופו של עניין אנחנו מדינה דמוקרטית, איננו מדינת הלכה, ואיננו מדינת רבנים.
       
אברהם רביץ (יהדות התורה):
       
        - - -
       
איתן כבל (העבודה-מימד):
       
       ובסופו של עניין הגישה וההסתכלות שלנו צריכה להיות עניינית, כי סופו של עניין, חברי חבר הכנסת, העניין הוא מנקודת מבטי - - -
       
יחיאל חזן (הליכוד):
       
       - - -
       
איתן כבל (העבודה-מימד):
       
       - - - מה יקרה באותו יום שתהיה התפכחות אצל הפלסטינים, והם יניחו את נשקם, ויבקשו להיות חלק מאתנו. זו הבעיה, חבר הכנסת חיים אורון. והיום הזה הולך ומתקרב.
       
אליעזר כהן (האיחוד הלאומי - ישראל ביתנו):
       
       אני מאחל לך שתהיה בממשלה באותו יום.
       
איתן כבל (העבודה-מימד):
       
       והיום הזה יגיע, חבר הכנסת אליעזר כהן.
       
אליעזר כהן (האיחוד הלאומי - ישראל ביתנו):
       
       אני מאחל לך - - - ממשלה.
       
איתן כבל (העבודה-מימד):
       
       ומה תהיה? תהיה דרום-אפריקה, חבר הכנסת אליעזר כהן? כמה זמן? מה המחשבות האוויליות האלה שאנחנו יכולים לנצח ולשלוט על עם זר? באנו לכאן כדי לחיות. וכמו שאנחנו באנו לכאן כדי לבנות מדינה, ויש כאן עם נוסף - כולנו חיים באשליה כאילו לא היה, אבל הוא קיים כאן. והמלחמה הזאת לא תיגמר. כל האשליה של כוח ועוד כוח, ולא מפסיקים לספר לנו על הכוח - - 
       
יחיאל חזן (הליכוד):
       
       - - -
       
איתן כבל (העבודה-מימד):
       
       - - שאפשר לגמור את זה באבחת נשק. אז לא יורים 5.56, מורידים, חבר הכנסת חיים אורון, פצצה של טונה. ולאן זה מוביל אותנו? לאן זה לוקח אותנו? עד מתי תובילו אותנו? השנאה שמתקיימת היום - - -
       
יחיאל חזן (הליכוד):
       
       אתה מדבר - - -
       
איתן כבל (העבודה-מימד):
       
       השנאה הזאת תוביל יותר מכל דבר - - -
       
יחיאל חזן (הליכוד):
       
       - - -
       
איתן כבל (העבודה-מימד):
       
       תראה, אני לא דובר הפלסטינים - - 
       
יחיאל חזן (הליכוד):
       
       - - -
       
איתן כבל (העבודה-מימד):
       
       - - אני דובר העם הזה. אני מדבר בשמי ובשם אותם האנשים שרואים את הדרך הזאת כדרך שעלולה להוביל, חס וחלילה, לחורבנה של מדינת ישראל. 
       
היו"ר יולי-יואל אדלשטיין:
       
       נא לסיים.
       
איתן כבל (העבודה-מימד):
       
       איזה פתרון יש לכם? של מלחמות ועוד מלחמות ועוד מלחמות? והפלסטינים, אינני בא להצדיק אותם בכלום. אל תאמר לי בכלל דבר כזה. זאת איננה השאלה בכלל; אינני דוברם. אני בא להיות דובר שלנו, לעתיד שלנו במדינה הזאת - - -
       
היו"ר יולי-יואל אדלשטיין:
       
       נא לסיים.
       
איתן כבל (העבודה-מימד):
       
       העתיד שלנו במדינה הזאת. זה מה שחשוב לי.
       
היו"ר יולי-יואל אדלשטיין:
       
       תודה רבה.
       
איתן כבל (העבודה-מימד):
       
       ועל זה אני נלחם ועל זה אני נאבק. 

       ואני אומר לכם שבסופו של עניין חייבים לקבל את התהליך הדמוקרטי גם אם איננו מוצא חן בעיני. ואני אומר יותר מזה: שתי המפלגות, כל אחת בדרכה: אם רציתן לספח – תספחו. לדעתי, השמאל היה צריך עוד בשלטונו לצאת מכל השטחים. אולי הכול היה נראה אחרת. 
       
יחיאל חזן (הליכוד):
       
       דמגוגיה.

איתן כבל (העבודה-מימד):
       
       אבל גם אנחנו היינו שותפים למהלכים רעים - אני מסיים, אדוני היושב-ראש. אבל תחת שלטון הימין הקמתם את ההתנחלויות, הכנסתם אותנו לבוץ.

יחיאל חזן (הליכוד):
       
       דמגוגיה.

איתן כבל (העבודה-מימד):
       
       יצרתם אסון למדינה הזאת, ואף אחד לא יודע לאן זה יוביל אותנו. תודה. 

היו"ר יולי-יואל אדלשטיין:
       
       תודה רבה לחבר הכנסת איתן כבל. כצפוי, השר מופז איננו כאן. לכן, חבר הכנסת אברהם רביץ - בבקשה, אדוני. עשר דקות לרשותך. 

אליעזר כהן (האיחוד הלאומי - ישראל ביתנו):
       
       האחרון שהיה יכול לעשות את זה היה משה דיין, והוא לא עשה את זה.

היו"ר יולי-יואל אדלשטיין:
       
       שמחתי מאוד לשמוע את חבר הכנסת איתן כבל, כי שמעתי היום שכמה מתומכי ההתנתקות מסבירים, שאם יימשך ירי ה"קסאמים" פשוט נפציץ אותם ממטוסים בעזה. שמחתי מאוד לשמוע שאתה לא תומך באלה שמציעים להפציץ את עזה מהמטוסים. 

איתן כבל (העבודה-מימד):
       
       ראש הממשלה עושה טעות שהוא לא מבהיר לעם: מי שחושב שה"קסאמים" לא ימשיכו ליפול גם אחרי ההינתקות – הם ימשיכו. אבל זה לא מה שצריך לעצור את ההינתקות, וצריך לומר את הדברים. 

היו"ר יולי-יואל אדלשטיין:
       
       אבל לא נפציץ אותם מהאוויר, לפחות בזה תרגיע אותי. 

איתן כבל (העבודה-מימד):
       
       נמשיך להפציץ, אם צריך, נמשיך להיאבק.

היו"ר יולי-יואל אדלשטיין:
       
       תודה רבה לחבר הכנסת כבל. עכשיו נשמע את דבריו המלומדים של חבר הכנסת הרב אברהם רביץ. אחריו – חברי הכנסת אהוד רצאבי, עמרי שרון, מיכאל מלכיאור, צחי הנגבי, אתי לבני. אני מבקש מאלה שהזכרתי להגיע לאולם המליאה אם ברצונם לדבר. חבר הכנסת רביץ - בבקשה, אדוני. 

אברהם רביץ (יהדות התורה):
       
       אדוני היושב-ראש, חברי חברי הכנסת, בסוף דברי אסביר את דרך הצבעתנו, אבל אני מוכרח לעשות כמה הקדמות קצרות: אני נגד ההתנתקות. אני נגד הכיבוש. אני חושב ששניהם פעולות שאינן מתקבלות על הדעת בכל העולם שמסתכל עלינו ומלווה אותנו. 
       
       אחד הנימוקים הסבירים ביותר והמובנים ביותר שקיבלתי מאלה שלימדו אותי את פרשת ההתנתקות היה "אמריקה דורשת". ומדוע אמריקה דורשת? ומדוע אירופה דורשת? כי העולם הנאור אינו מוכן לקבל את העובדה שעם אחד שולט על עם אחר. הוא איננו מוכן לקבל את העובדה שיש עם שכובש. כמובן, אנחנו כשלעצמנו, כדי להיות נקיים עם המוסריות שלנו, יש בינינו שאומרים שזה לא כיבוש, שזה בעצם שלנו. אבל אני מדבר עכשיו על האופן שבו העולם רואה אותנו. העמדנו את השאלה הזאת כשאלה הקריטית ביותר. 
       
       אבל אני רוצה לחדש חידוש נוסף לקובעי המדיניות: אותו עולם, שאנחנו רוצים ומעוניינים וחייבים להתחשב בו – אותו עולם הוא גם נגד גירוש אנשים ממקום מושבם, נגד מה שקוראים לו פינוי, סילוק, גירוש.

אליעזר כהן (האיחוד הלאומי - ישראל ביתנו):
       
       התנתקות. 

אברהם רביץ (יהדות התורה):
       
       התנתקות זה השם העדין ביותר שישנו; התנתקות זה שכל אחד נמצא במקום ומנותקים, אבל זה על דרך השאילה, זה העדין ביותר. הפירוש המשמעותי, הפשוט, בשטח, הוא שלוקחים בני-אדם שאינם חפצים בכך ורוצים להמשיך ולגור שם מכל מיני סיבות, לרבות, חבר הכנסת כבל, סיבות דתיות – ואני לא נכנס עכשיו לפרשת הגבולות, כי יש שיטות שונות של קדושת ארץ-ישראל: קידשה לשעתה, קידשה לעתיד לבוא, איני רוצה להיכנס לזה. אבל ברור שהמוטיבציה של חלק גדול מאלה שיושבים שם היא בין השאר מוטיבציה דתית. היתוסף על זה נופך לאומי, אבל בלאומיות אני לא מבין גדול. ויש לזה עניין דתי, את זה אני יכול להבין. 
       
       אם כן, מה עושים כאשר אותו עולם איננו מוכן לקבל את הכיבוש ואיננו מוכן לקבל גם את הטרנספר – נקרא לילד בשם מאוד מוכר - של בני-אדם? ואנחנו, ביוזמתנו, הצבנו את השאלה רק בצד אחד של העניין, כי לא מצאנו אלטרנטיבה מעשית למין סינתזה של שני הדברים גם יחד. 
       
       מבחינת ההסתכלות הדתית שלי והאזרחית שלי על כל העניין הזה, יהודים עלו לארץ-ישראל במשך אלפי שנים – טיפין-טיפין. היו עליות גדולות יותר, תקופת הרמב"ן, ואחר כך תקופת האחרונים – הגר"א, הבעש"ט וכן הלאה – עד לדורנו שלנו, עד לתחילת הציונות. וודאי שעוד לפני קום המדינה. עלו לכאן יהודים. אני קורא את הספרים, אני קורא את האיגרות, את המאמרים, את הקריאות: אף פעם לא כרכו את העליות האלה בשלטון יהודי בארץ-ישראל. לא היתה כריכה כזאת. אני מוכרח לומר, שבעת האחרונה מי שחידשה זאת היא הציונות. 

חיים אורון (יחד):
       
       זה "קליינעקייט".

אברהם רביץ (יהדות התורה):
       
       אבל הציונות, אף פעם, מתחילת בריאתה, לא דיברה על כל ארץ-ישראל. מתחילת בריאתה. 

חיים אורון (יחד):
       
       נכון.

אברהם רביץ (יהדות התורה):
       
       אבל על-ידי זה שהציונות לא דיברה על כך, היא לא ביטלה את המצווה המקורית של עלייה לארץ-ישראל, של יישוב ארץ-ישראל, מצוות התלויות בארץ. אין לזה קשר לא לציונות ולא למדינה, זה דבר שעומד בפני עצמו. 

       וכאשר יהודים דיברו על ימות המשיח והרמב"ם פוסק ומביא את התנאים שיקרו אז וכו' – עד לתקופת ימות המשיח לא דיברו על שלטון; כשיבוא המשיח יהיה שלטון. זה מה שנמצא ביסוד היסודות של התפיסה היהודית של ארץ-ישראל. אני לא אומר שזה רע, אני בעד. אני חושב שהציונות הצליחה מאוד. הציונות היא ההצלחה הכי גדולה שיש בין כל העמים: לאסוף את היהודים מכל קצות תבל ולהקים מדינה עצמאית, "איין קליינעקייט", זה לא דבר פשוט. אני לא נגד. להיפך, אני בעד זה בכל רמ"ח איברי. 
       
       אבל, רבותי, הבה לא נשכח שהקשר לארץ-ישראל ממשיך להיות קיים מאז ההבטחה של ברית בין הבתרים עד לסוף הימים. ולכן, לו זכינו ויכולנו ליצור מצב כזה לאור המציאות הקיימת היום – מציאות שלא היתה אף פעם, שיש עם נוסף שדורש, שתובע, העם הפלסטיני. אני יודע שזה התחיל מנאומה המפורסם של גולדה מאיר, שאמרה שאין עם כזה בכלל, ואז העם הזה התחיל לצוץ ולומר: אנחנו פה.

חיים אורון (יחד):
       
       בקטע היהודי אתה - - - 

רן כהן (יחד):
       
       היא אמרה שהיא פלסטינית. 

אברהם רביץ (יהדות התורה):
       
       טוב, אני ודאי פלסטיני, אני כבר 11 דורות כאן. 

איתן כבל (העבודה-מימד):
       
       גולדה אמרה עוד כמה דברים שאנחנו לא רוצים לזכור.

רן כהן (יחד):
       
       היא אמרה עלינו שאנחנו סכיזופרנים, כי אמרנו שיש עם פלסטיני. 

אברהם רביץ (יהדות התורה):
       
	ולכן אני אומר, לו כנים היו הדברים, גם של הפלסטינים וגם שלנו, היינו עושים בעניין הזה הפרדה. מהי ההפרדה? ישנה מדינת ישראל לפנינו, ויוחלט כפי שיוחלט על-פי כל האמצעים הדמוקרטיים - ורוב ומיעוט - לפי כל הכללים שבהם מתנהלים דברים מדיניים. אבל יש גם ארץ-ישראל, וזה פועל לפי כללים אחרים, רבותי. ולכן, לו הפלסטינים היו מבינים והם היו נבונים - ואני לא אומר את זה הפעם לראשונה, אמרתי זאת עשרות פעמים מעל במת הכנסת, וביקשתי מחברי הכנסת הערבים שיעבירו את המסר הזה. לו היה להם יותר שכל, הם היו אומרים: חבר'ה, מי שרוצה לגור במדינה שלנו - אהלן וסהלן, בשלום, לפי כללים. תבואו, ברוך בואכם, למה לא? 

       מה, יהודים מזיקים באיזו מדינה בעולם להתפתחות של המדינה? תראו את פולין אחרי המלחמה, כשהיא גירשה וטבחה במיליון וחצי יהודים, מה קרה לה. ענייה, ענייה, אני ביקרתי שם כמה פעמים בעיירת מכורתי - אותם הבתים שהיו אז, אותן השוחות, הצריפים. גירשו את היהודים, והם עצמם מתחרטים על כך. הרבה מדינות באירופה.
       
       אז מה? מה היה קורה אם הם היו מבינים את הכלל הזה? אבל בשלום, אמיתי. 

היו"ר יולי-יואל אדלשטיין:
       
       חבר הכנסת רביץ, אני רק מזכיר לך - מרשה לעצמי להזכיר לך - שנשארה לך עוד דקה, והבטחת להסביר גם - - -

אברהם רביץ (יהדות התורה):
       
       איך אני מכניס את הכול בדקה? 

היו"ר יולי-יואל אדלשטיין:
       
       מתוך עשר דקות שהיו לרשותך. 

איתן כבל (העבודה-מימד):
       
       מעניין, אבל. 

אברהם רביץ (יהדות התורה):
       
       אני מאוד מודה לך, אדוני. תרשה לי רק לסיים, אם כך. ולכן, אני רק רוצה להסביר לכם, חברי, כיצד אנחנו מצביעים ומדוע. 
       
       הייתי היום אצל הרב אלישיב, שהוא הפוסק שלנו - אתם יודעים - והצגתי לפניו את השאלה. כבר כמה שבועות אנחנו באים ומציגים עוד פרט ועוד פרט, וישב אתנו וייסגלס ונתן לנו שיעור של כמה שעות. רבותי, אמר לי הרב שלי פעם, שמי שלקוי בהסברה - סימן שהוא גם לקוי בהבנה. ואני לא הבנתי אותו, אני אומר לכם את האמת. גם ישבתי עם ראש הממשלה כמה וכמה פעמים - לא הבנתי. כנראה אני מטומטם, אולי אני לא מבין במדיניות ולא בביטחון ולא בשום דבר. לא הבנתי, אבל ראיתי התלהבות כזאת, שזה עומד לפתור את כל הבעיות שלנו, ואז ראיתי את וייסגלס במהדורה ב', ב"הארץ" - בכלל, לא מבין את הדברים האלה. 
       
       בכל אופן, אני אמרתי לפני הרב אלישיב את כל מה שידוע לי על העניין, ואז הוא שאל אותי היום: תגיד לי, כמה הולכים להצביע כאן וכמה הולכים להצביע שם? אמרתי לו: יש רוב יציב, אין בעיה עם הרוב הזה. אז הוא שואל: אז למה רוצים אתכם כל כך? לא ידעתי בדיוק לענות לו, כי להיכנס ליוהרה שהקולות שלנו שווים הרבה יותר בשוק - אינני יודע, לא ידעתי.
       
       על כל פנים, אז הוא אומר לי: הרי אתה לא שואל אותי שאלה על ההתנתקות, זה לא הדיון - כי זה עובר - אז מה הדיון? אם ראוי שאתה תגדיל את הרוב שיש לאריק שרון, או שאולי ראוי יותר שתעביר מסר לעם ישראל על-ידי הצבעתך שאתה אוהב את היהודים שם, שאתה לא רוצה שיגרשו יהודים, ושאנחנו אוהבים את ארץ-ישראל. תעביר את המסר הזה - - -

רן כהן (יחד):
       
       חבר הכנסת רביץ - - -

היו"ר יולי-יואל אדלשטיין:
       
       לא, לא. משום מה, כל קריאות הביניים אחרי שנגמר זמן הדובר.

אברהם רביץ (יהדות התורה):
       
       ולכן, רבותי, כשיהיה דיון אמיתי על ההתנתקות - אמר לי הרב אלישיב - נצטרך לדון, להביא מומחים, אולי ללמוד מפות, ונראה, אז נוכל להביע את דעתנו, או במי אנחנו מאמינים יותר. אבל - - -

איתן כבל (העבודה-מימד):
       
       - - - הרב עובדיה - - - מבין במפות - - -

חיים אורון (יחד):
       
       - - -

אברהם רביץ (יהדות התורה):
       
       הוא מבין - אני לא יודע - וכל הכבוד לרב עובדיה, אני לא - - -

היו"ר יולי-יואל אדלשטיין:
       
       תודה רבה. חברי הכנסת, כרגע אתם מפריעים לומר את משפט הסיום ואני עדיין לא הבנתי את אופי ההצבעה. 

אברהם רביץ (יהדות התורה):
       
       ולכן, משפט מסיים. אני מוכן לבלות אתכם כמה שאתם רוצים. 

אורית נוקד (העבודה-מימד):
       
       לא הבנתי איך אתה מצביע מחר, לאור הפתיח שלך.

אברהם רביץ (יהדות התורה):
       
       הנה אני הסברתי עכשיו. 

חיים אורון (יחד):
       
       אם הרב שלי יציע כמו הרב שלך - - 

היו"ר יולי-יואל אדלשטיין:
       
       לא, לא. כשהרב רביץ ירד אתה תשאל אותו. 

חיים אורון (יחד):
       
       - - ויהיה מיעוט, תצביע בעד? 

אברהם רביץ (יהדות התורה):
       
       אם אנחנו היינו לשון המאזניים - - - 

חיים אורון (יחד):
       
       היית מצביע בעד.


אברהם רביץ (יהדות התורה):
       
       לא, לא. אז היינו דנים בעניין, ויכול להיות שהיינו מגיעים למסקנה כזאת. 

רן כהן (יחד):
       
       אז תימנעו. 

אברהם רביץ (יהדות התורה):
       
       לא, לא, זו לא חוכמה. אנחנו רוצים להעביר מסר שאנחנו אוהבים את היהודים האלה. בכל מקרה הם נמצאים בצרה גדולה והם אחים שלנו, ואנחנו אוהבים את ארץ-ישראל, ולכן אנחנו, אדוני היושב-ראש, נתנגד. 

היו"ר יולי-יואל אדלשטיין:
       
       תודה רבה. למסר הזה חיכינו - לפחות חלק מאתנו. 
       
       תודה רבה לחבר הכנסת הרב אברהם רביץ. עכשיו חבר הכנסת אהוד רצאבי, ולרשותו חמש דקות. אחריו - חבר הכנסת עמרי שרון, ואם לא נזכה לראותו - אז חבר הכנסת מיכאל מלכיאור. בבקשה, אדוני. 

אהוד רצאבי (שינוי):
       
       אדוני היושב-ראש, חברי הכנסת, רבותי, אין לנו ארץ אחרת. בואו נפסיק את המלחמות ונשב, כפי שכתוב, תחת גפננו, תחת תאנתנו. 
       
       יש לי חבר טוב שאמר לי היום: גוש-קטיף קוטף את בנינו. קוראים לו אלחנן. וכי מה יש לנו שם? ארץ-ישראל המובטחת? ארץ המורייה? נחלת אבות? קברות צדיקים?
       
       די למלחמות ודי לשנאות. עד מתי נחיה על חרבנו? עד מתי נשלוט על מיליון וחצי פלסטינים רק במצוות הרבנים? האם הרב אלישיב הוא המאור הגדול בענייני ביטחון, שיכתיב לנו - הרוב במדינה - את חיינו? מוטב להם הרבנים שיתעסקו בתורה ולא בפוליטיקה.
       
       רבותי חברי הכנסת, אבי ההתנחלויות הפוליטיות, ראש הממשלה אריאל שרון, הגיע למסקנה שפינוי היישובים היהודיים ברצועת-עזה ובצפון-השומרון יתרום לביטחון המדינה ותושביה וישפר את מעמדה הבין-לאומי של ישראל, הנמצא גם כך בשפל המדרגה.
       
       אני משוכנע שהצעד הזה, עם כל הכאב והצער הכרוכים בפינוי מאות משפחות מבתיהם, יגרום לשינוי אסטרטגי בסכסוך שבינינו לפלסטינים ויחזק את עמדתה המדינית של ישראל, שלפיה גושי ההתנחלויות ביהודה ושומרון יישארו בשליטתה במסגרת כל הסכם קבע עתידי. 
       
       לתוכנית ההתנתקות יש גם משמעות כלכלית כבדה ביותר. ההכרעה של ראש הממשלה שרון - כמו של רבין בזמנו - לבקש ערבויות מארצות-הברית יצרה את המהפך העיקרי בכלכלת ישראל; מקשיי מימון תקציבי למציאות נוחה שבה זורמים לישראל 7 מיליארדי דולרים לשנה - כספי סיוע וערבויות - ופותרים את נושאי המט"ח, הגירעון התקציבי ויציבות השקל, ירידת הריבית, גיאות בשוק ההון ועוד.
       
       המוקד הכלכלי-הפוליטי עובר בימים אלה ליישום תוכנית ההתנתקות ולהשלכותיה הכלכליות-הפוליטיות. יישום תוכנית ההתנתקות יביא לעוד שנתיים, שלוש שנים, של יציבות מקרו-כלכלית, אווירה בין-לאומית אוהדת והפשרה ביחסינו עם מצרים, ירדן והאיחוד האירופי. 
       
       ולעומת זאת, נסיגה מההתנתקות תוביל לחוסר אמון בישראל ובמנהיגיה וברצינות כוונותינו ולשנים קשות ביותר מבחינה פוליטית וכלכלית. ישראל תדמה לרודזיה בזמנה, רבותי - בידוד פוליטי, בידוד כלכלי מחמיר - והכול בגלל קומץ משוגעים. האמריקנים לא יוכלו לבוא עם חבילת ערבויות לסיוע לישראל הנתפסת כסרבנית שלום סדרתית. 
       
       איומי המתנחלים לא צריכים להרתיע את שרון מלבצע את תוכניתו, וכך גם לא את שרי הממשלה.
       
       כפי שהצעתי, אין לפנות בכוח או "לגרש" את המתנחלים. יש פשוט להודיע להם על יום הפינוי, ומי שרוצה - שיישאר, תחת שלטון פלסטיני. בצורה זו כמובן נמנע שפיכות דמים ומלחמות אחים. 
       
       אני מגנה בחריפות את איומי המתנחלים במלחמת אחים ואת חותמי העצומה המגדירה את תוכנית ההתנתקות כ"פשע נגד האנושות".
       
       אתמול קיבלתי - בפקס במשרדי - שני מכתבים מרבנים מתנועת חב"ד ליועץ המשפטי לממשלה, בדרישה להעמיד לדין את תומכי ההתנתקות, כמוני למשל, על-פי החוק לעשיית דין בנאצים ובעוזריהם. אני לא מבין עד לאן אנחנו מגיעים, ואני שואל עד לאן הגענו. דברי הבל אלה וקריאות אחרות שנשמעו לאחרונה הם בפירוש קריאה לרצח הפוליטי הבא, רבותי. ערב יום הזיכרון לרצח ראש הממשלה יצחק רבין, זכרו לברכה, אני מציע לקיצונים בימין להתאפס על עצמם, ולא - מערכת אכיפת החוק תטפל בהם ללא היסוס וללא הנחות. 
       
       למרות תמיכתי הבלתי-מסויגת בהתנתקות, אני קורא לממשלה לנהוג בנדיבות עם המפונים. לרבים מהם זהו פינוי שני בתוך דור אחד, ולכן צריך לתת לכל משפחה את כל המשאבים הדרושים כדי להתחיל את חייה במקום החדש שאליו תבחר להתפנות. 
       
       רבותי חברי הכנסת, עיני הציבור הישראלי והעולם כולו נשואות אלינו כאן בבית הזה. אני קורא לכל מי שמדינת ישראל יקרה לו לתמוך מחר בלילה בראש הממשלה ולהצביע בעד תוכנית ההתנתקות. אני אעשה זאת בלב שלם ובלי נקיפות מצפון. תודה רבה. 
     
היו"ר יולי-יואל אדלשטיין:
       
       אני מודה מאוד לחבר הכנסת אהוד רצאבי – סוף-סוף מישהו יודע חשבון ויודע כמה זמן אורכות חמש דקות. חבר הכנסת עמרי שרון – איננו, לכן יעלה חבר הכנסת הרב מיכאל מלכיאור. חבר הכנסת עמרי שרון נמחק זה עתה מן הרשימה. אחרי חבר הכנסת מיכאל מלכיאור – השר צחי הנגבי, חברת הכנסת אתי לבני, חברת הכנסת נעמי בלומנטל, חבר הכנסת יצחק וקנין וחבר הכנסת עמרם מצנע. זו החמישייה הבאה. 

מיכאל מלכיאור (העבודה-מימד):
       
       כבוד היושב-ראש, עמיתי חברי הכנסת, אכן, דבר קשה הוא להתנתק, לעקור, להסיר מתיישבים. אני רוצה לפתוח בוויכוח שהיה אולי חריף יותר מהוויכוח שמתקיים היום, תוכנית פיל בשנת 1937, ויכוח נוקב שפילג את כל ההסתדרות הציונית. בסוף, מנהיג הציונות הדתית היה צריך להכריע, למעשה, לעמוד בפני כל הצירים ולומר אם הוא יתמוך או לא. מנהיג הציונות הדתית אז היה הרב מימון, זיכרונו לברכה, שכיהן אחר כך כשר בממשלת ישראל. לפי המסורת שם, הם ענו בגרמנית כן או לא – "יא" או "ניין". הוא קם ואמר בפני כל הציבור: מן המצר – קראתי י-ה. הכרעה היסטורית, וזו היתה ההכרעה שהוא באמת הביא. זאת היתה הדרך של הציונות – תמיד דרך ריאלית, של ריאליזם פוליטי; לקבל אפשרות, לא להתנתק מן העולם; לא להתנתק מן החברה; לא להתנתק מן הדמוקרטיה; לחיות בתוך. 
       
       ציונות היתה לקחת אחריות - אחריות לעתידנו, לילדינו וגם למתיישבינו. לקחת אחריות – לא לתת לאחרון המחבלים לקבוע לנו את סדר העדיפויות ואת גבולות מדינתנו. 
       
       בדרך זו הלכו גם גדולי הציונות הדתית. אצטט רק משפט קצר של הרב סולובייצ'יק, כי לפעמים שוכחים מרוב המלל של הרבנים שלנו היום. הרב סולובייצ'יק, גדול הציונות הדתית, גדול הפילוסופים היהודים, גדול בהלכה ובמחשבה, אמר: "התערבותם של רבנים, אילו שטחים מותר להחזיר לערבים ואילו שטחים אסור להחזיר להם, נראית לי בלתי סבירה ביותר". הוא אפילו השתמש בביטוי חזק יותר – משהו כמו "מגוחך". "כל עניין השטחים שייך למומחים בעסקי מדיניות וביטחון, ולא לאספות רבנים. אינני פוסק מה כן להחזיר ומה לא להחזיר. הממשלה תפעל לפי שיקולים ביטחוניים, וזה יהיה פסק ההלכה." כפי שכתב הרב סולובייצ'יק, כתב הרב זוין כאן בירושלים דברים דומים. וכפי שהם כתבו, כתבו הרב ליכטנשטיין, הרב עמיטל ועוד גדולי רבנים וראשי ישיבות. 
       
       עכשיו כנראה החליט ראש הממשלה לפסוק כמו הרב סולובייצ'יק והרב ליכטנשטיין, ולא לפסוק כמו הרב שפירא. כיוון שהוא פוסק כך ולא פוסק הפוך, אנחנו לוקחים על עצמנו את האחריות לקרוע ממש את העם לגזרים? איך אפשר לקחת אחריות כזאת? הרי כל אחד מבין, שמי שקורא לסירוב פקודה, הוא מי שקורע את העם; מי שמתריע על מלחמת אזרחים כדי לכופף את הדמוקרטיה הישראלית, הוא מי שבאמת מביא לנו את מלחמת האזרחים; מי שאומר לחיילינו – הרי זו לא איזו החלטה מצפונית לסרב פקודה, וגם לכך אני מתנגד בכול מכול, גם מימין וגם משמאל, זה לא משנה. לא דובר כאן על החלטה של בודד, דובר כאן על פסק הלכה שניתן לכל עם ישראל. אם חס ושלום ינהגו לפי פסק ההלכה הזה, אין לנו יותר צבא-הגנה לישראל. אם אין לנו צבא-הגנה לישראל, אין לנו חברה ישראלית ואין לנו מדינה. 
       
       זאת אומרת: האנשים האלה מוכנים – ואלו הם גדולי הרבנים; אני מתפלא עליהם. הם עושים את זה כנראה רק כדי לכופף, להתריע, לאיים – אבל הם למעשה מוכנים להקריב את הכול למען עוד יישוב בעזה או במקום אחר בארץ-ישראל. גם אם יש להם אהבת הארץ – ואני לא יודע אם כך הוא – ביהדות אף פעם לא הקריבו למען אהבת הארץ את הצבא, לא את המדינה ולא את האחדות בעם. יש גם אהבת העם. יש גם אהבת אדם, ולא רק אהבת האדמה.
       
       למעשה, זה גם להקריב את הציונות, ולצערי הגדול, אנחנו רואים את זה היום בחלקים נרחבים של הציונות הדתית. יש התנתקות מהציונות, התנתקות מהמדינה. אוהבים את הארץ, אבל לא את המדינה. הפסיקו לומר תפילה לשלום המדינה. מתנתקים לגמרי מהציונות. מהי הציונות?  הציונות זה לקחת אחריות – אחריות לגורלנו, אחריות לעתידנו. זאת היתה הציונות ההיסטורית. 
       
       מותר באמת להתווכח מה טוב ומה לא טוב – זה דבר לגיטימי שיש ויכוח לגיטימי. אבל כאן עושים דה-לגיטימציה ואפילו דמוניזציה של עמדה אחת בתוך העם שלנו. התוצאה היא באמת קריעת העם, התנתקות מהעם.
       
       אני מציע לכל אלו שהולכים בכיוון הזה להגיד כן להתנתקות מעזה, אבל להתחבר למדינת ישראל ולעם ישראל. תודה רבה.
       
היו"ר חמי דורון:
       
       תודה רבה, חבר הכנסת מלכיאור. חבר הכנסת השר צחי הנגבי – לא נמצא. חברת הכנסת אתי לבני, בבקשה. אחריה - חברת הכנסת נעמי בלומנטל, ולאחר מכן - חבר הכנסת וקנין. חמש דקות, גברתי.
       
אתי לבני (שינוי):
       
       תודה, אדוני. 
       
       אדוני היושב-ראש, חברותי וחברי חברי הכנסת, הרבה דברי כאב ופתוס נשמעו כאן על בימת הכנסת – גם הרבה צביעות והרבה דברי הסתה. 
       
       לכאב הזה, שהובע כאן, אני לא שותפה. פינוי ההתנחלויות ברצועת-עזה, מבחינתי, איננו ויתור כואב. מבחינתי הוא אפילו לא ויתור. ההתנחלויות הללו נולדו בחטא, בטעות, באיוולת, וחבל שלקח כל כך הרבה שנים להגיע להכרה הזאת.
       
       זה לא אומר שאין לי אמפתיה למתנחלים שגרים שם. אני נסעתי לגוש-קטיף, פגשתי את המתנחלים, דיברתי אתם, ראיתי אותם במקומותיהם, בעבודתם, וצר לי עליהם – כל איש לעצמו. אבל יחד עם אמפתיה ופיצויים, אני דורשת מהם לעשות את הדבר הנכון שרוב העם ומנהיגיו מורים להם לעשות. 
       
       אני רוצה להגיב על דברי ההסתה שנשמעו כאן, ואני מדברת על הדברים שאמר כאן אריה אלדד לפני. דברים מזעזעים – שרון מגרש יהודים. עמד חבר הכנסת אלדד ומנה את המגורשים, אחד לאחד. זה מזעזע. אלו דברי הסתה, אלו דברים מסוכנים. גם השימוש בילדים קטועי הגפיים שמושבתים מחר מהלימודים שלהם ומובאים מגוש-קטיף - הם-הם ההוכחה לכך שצריך לצאת מהמקום הזה, ולתת לילדים האלה חיים, לתת להם לגדול ולהשתקם. 
       
       שמענו מפי יועץ ראש הממשלה דובי וייסגלס מה עמד מאחורי ההחלטה. לא נעים היה לי לשמוע. אני לא שותפה לדברים שמאחורי הדברים. אם היה מנהיג – מנהיג אמיתי – הוא היה צריך ללכת על פינוי הרבה יותר גדול. כל ההתנחלויות המבודדות ביהודה ושומרון היו צריכות לרדת. היישובים היו צריכים להתכנס לגושים גדולים, שעליהם התחייבו האמריקנים לשמור. היינו צריכים להתקדם לדבר שאליו אנחנו מקווים שנגיע: שתי מדינות לשני עמים. שתי מדינות בנות-קיימא, זו ליד זו. אני לא יכולה להמשיך ולכבוש עם אחר. אני לא עומדת במצב הזה, שבו אנחנו עומדים במחסומים ומענים וגורמים לאנשים כה רבים שלא יהיו להם חיים. אבל לא אכפת לי מה הניע את שרון ללכת במהלך הזה – אם זה מהלך שבא לשמור על ההתנחלויות שהוא רוצה לשמור עליהן, אם זה מהלך שכל כוונתו להוריד מגבו את מדינות העולם, ולו לתקופה קצרה. לא אכפת לי מה הניע אותו, אכפת לי שהיום נעשה מהלך אמיתי וחשוב בדרך לקבוע את גבולות מדינת ישראל, בדרך להגיע להחלטה שפויה ולהתכנס בתוך הגבולות שלנו, בתוך הגבולות שבהם אנחנו יכולים לקיים מדינה יהודית, מדינה שבה יש רוב יהודי ומדינה דמוקרטית. 
       
       אני וחברי מאמינים שההתנתקות היא היום האופציה היחידה הקיימת. זו אופציה לא הכי טובה, והדברים שנאמרו הן מבחינת הביטחון והן מבחינת ההסדרים הם דברים רבי-משמעות. אבל, עם זאת, אנחנו מאמינים שזה מה שאפשר לעשות היום כדי לנוע, ואנחנו מאמינים שההתנתקות הזאת תהיה חלק מהנעת מומנטום. במומנטום הזה אולי תצמח הנהגה חדשה לפלסטינים, אולי מדינות העולם תתגייסנה כדי להיות מעורבות בתהליך הזה. אני מקווה שמדינות האזור תהיינה שותפות לתהליך, ובכל מקרה אנחנו יוצאים מהמצב שבו אנחנו תקועים, ואנחנו יוצאים למצב אחר, שחייב להיות מצב יותר נכון ויותר ראוי.
       
       כל ראש ממשלה שיבוא אחרי ראש הממשלה הזה יצטרך להמשיך הלאה כדי להגיע להסדר, ואני מאמינה שאפשר להגיע להסדר. את הצעד הראשון אנחנו עושים מחר. תודה. 
       
היו"ר חמי דורון:
       
       תודה רבה לחברת הכנסת אתי לבני, שעמדה בזמן. אני מציע לאחרים ללמוד ממנה. חברת הכנסת נעמי בלומנטל, בבקשה. 
       
נעמי בלומנטל (הליכוד):
       
       אדוני היושב-ראש, כנסת נכבדה, בזמנו שמענו מאריק, ראש הממשלה, על גושי התיישבות, ולא ידענו שיגיע לגושי התנתקות. כאשר אמר בישיבת הסיעה את המלה "כיבוש", נדהמנו אך השלינו את עצמנו שמדובר בהחלקה. 
       
       שואלים כולם: מה השתנה בו? מתברר שמה שרואים מן החווה לא שווה אפילו סימן שאלה, כי זה לא משנה, כי זה לא רלוונטי. אנחנו עומדים בפני עובדה, שאני מודיעה כאן ועכשיו שלא תתממש. ראש ממשלה שאמור היה להנהיג את המדינה לאחר שנבחר כמנהיג המחנה הלאומי, לא יכול להביא החלטה שנשענת רובה ככולה על קולות השמאל ועל קולות השמאל הקיצוני ביותר. יש כאן אנומליה שלא תעבוד. לא יהיה ליכוד א' וליכוד ב', כי מה שעומד להצבעה זה מצנע א' ומצנע ב'.
       
עמרם מצנע (העבודה-מימד):
       
       הנה, מצנע ג' פה. 
       
נעמי בלומנטל (הליכוד):
       
       אתה ב' עכשיו, אבל אתה יכול גם להחליט להיות א', כי זאת התוכנית שלך, ואנחנו לא בחרנו בך, עם כל הכבוד. כשנחליט לבחור בך, אני אומנם אתנגד, אבל אתה תהיה ראש מדינה שיוכל להנהיג את התוכנית שאתה המצאת. 
       
       יש גבול לציניות ולמרמה. איש או אשה, שלא ישלו את עצמם. המאבק לא תם. הטרור יימשך ביתר שאת. תדע כל אם עברייה, שעל אף כמיהתנו לשלום ומאוויינו ומאמצינו הבלתי-נלאים להשגת השקט והשלווה, לקץ לשפיכות הדמים, עדיין לא מצאנו בין הרוצחים בנו את אלה שיאמרו "הרף", את אלה שיבואו ויהפכו את החרב לאתים. חגורות הנפץ מוכנות, וה"קסאמים" ייראו כמשחק ילדים. שטף בלתי פוסק של  נשק וארסנל להשמדה יוזרמו חופשי לחלוטין לרצועת-עזה. נסיגה תחת אש, קברים של נרצחי הטרור ננטשים, ציר פילדלפי יהפוך למטווח ברווזים. הטרור ינצח כאן, ובגדול. בניגוד לעמדת העולם הנאור, בניגוד לעמדתנו מאז תקומתנו, ירו בנו, טבחו בנו, ונסנו, נסוגונו לאחור. כי מה לנו ילדה שגדלה באור, קטועת רגליים, ומה לנו אלמן ואלמנה, חקלאים קשי יום שנאבקים על אדמתם ומולדתם? הרי רק על זכויות אדם בסיסיות מדובר. טרנספר של יהודים. קטן עלינו. הציניות, העכשוויות, הרשע – חוגגים. 
       
       היום אומרים: למען 8,000 בני-אדם, נפשות חיות, נקריב אומה שלמה? ואנחנו יודעים שלא ירחק היום שבו יאמרו לנו עמי העולם: למען 6 מיליוני יהודים בארץ-ישראל כל העולם ישלם את המחיר, יסבול מטרור, נקריב את שלום העולם? המרחק הוא קצר מאוד.
       
        התנתקות – איזו מלה מסורבלת, חסרת חזון ומעוף. מי המציא את המלה הזאת בכלל, היועצים? מלה מעיקה וחסרת תקווה. התנתקות, מה היא אומרת? הפקרה, כניעה, בריחה, כישלון, פחדנות, התנתקות מן העם, התנתקות מן הליכוד, התנתקות מן העתיד, התנתקות מאחינו, בנינו ובנותינו. התנתקות – להקיא. לקעקע, להשתנק, לקטוע, לקטוף, לקרוע את גוש-קטיף – התנתקות. קצנו במנהיגות כזב. 
       
       ייתכן שאף אחד לא שם לב, והשרים שישבו בישיבת הממשלה לא האירו את עיני הציבור. בפרק ד' בחוק ההתנתקות הפנטסטי הזה, סעיף 22, נאמר: "ראש הממשלה רשאי לקבוע בצו או בצווים את השטחים שיפונו בתחום הגיאוגרפי האמור בסעיף 3" – אלה אותם שטחים שכרגע מדובר בהם, גוש-קטיף ושני היישובים בצפון-השומרון – "ואת יום פינויו של כל שטח". זאת רק ההתחלה. ומי יחליט? ראש הממשלה. כתוב אומנם "באישור הממשלה", אבל אם הממשלה לא מאשרת ומפטרים שרים, אין שום בעיה להשיג רוב. 
       
       אין לחוק כזה, עם סמכויות כאלה לראש הממשלה, אח ורע. ראש הממשלה יוכל להחליט על כל שטח שיינתן ממדינת ישראל לכל דיכפין. אין מדינה שמפקירה כך את אזרחיה ואת אדמתה. 
       
       ראש הממשלה קרא לפג המדובלל הזה "התנתקות". וידעו כולם: זהו פג שיתפוגג. רעיון עיוועים חסר היגיון, שיימוג, ומוטב במהרה. תודה רבה. 
       
היו"ר חמי דורון:

       
       תודה רבה לחברת הכנסת נעמי בלומנטל. חבר הכנסת וקנין - לא נמצא. חבר הכנסת עמרם מצנע, בבקשה. אחריו – חבר הכנסת יחיאל חזן, ואחריו – חבר הכנסת אליעזר כהן. 
       
עמרם מצנע (העבודה-מימד):
       
       מכובדי היושב בראש, חברי הכנסת גאלב מג'אדלה, אורית נוקד, יצחק לוי, ידידי חבר הכנסת אליעזר כהן צ'יטה, וכמובן נעמי בלומנטל.

נעמי בלומנטל (הליכוד):
       
       נתתי לך כמה תוכניות על שמך שאמורות להיות מיושמות - - - 

עמרם מצנע (העבודה-מימד):
       
       חשבתי שיצאת.

גאלב מג'אדלה (העבודה-מימד):
       
       - - - 

היו"ר חמי דורון:
       
	חברי הכנסת, אני מבקש לשמור על זמנו של הנואם, כי ההנחיה של הנשיאות היא לנסות לעמוד במסגרת זמנים. בואו לא נפריע.

עמרם מצנע (העבודה-מימד):
       
       חברים, זה באמת יום של החלטות היסטוריות, ואין ספק שההצבעה מחר היא הצבעה היסטורית. זו הצבעה היסטורית, כי בעצם המאבק הוכרע. המאבק בין תפיסת ארץ-ישראל השלמה ואי-ויתור על אף רגב מרגביה של ארץ-ישראל אל מול הפשרה הטריטוריאלית - המאבק הזה הוכרע. העיקרון נקבע - חלוקת ארץ-ישראל המערבית למדינת ישראל ולמדינה הפלסטינית בעתיד.
       
       הוכרע גם הוויכוח אם היישובים הם נטל ביטחוני או שהם נכס. בכך שראש הממשלה קבע שהיציאה מעזה ופינוי היישובים הם צורך ביטחוני, בעצם נקבע דבר ברור, שהיישובים הם נטל ביטחוני, וניתן, לא רק שניתן אלא צריך, להגן על יישובי אזור הנגב המערבי שלא מתוך רצועת-עזה אלא מחוץ לה, והיישובים מהווים מבחינה זו נטל ביטחוני. זה נכון מאז שהוקמה מדינת ישראל ולמדינה נקבעו גבולות, או נקבעו הסכמי שביתת נשק, ומכאן שלא היישובים הם אלה שקובעים את גבולה הטבעי של המדינה, אלא בעצם הכרעה מדינית, פוליטית, המתחשבת במציאות.
       
       נקבעה גם עוד עובדה, שהכיבוש הוא עובדה, אף שבתחילת הדרך, מי שזוכר, השתמשנו בהרבה מאוד מלים: "שטח משוחרר", "שטח מוחזק", "שטח משוחזק". בפועל אנחנו כובשים 3.5 מיליוני פלסטינים בניגוד לרצונם, ונקבע בעצם בהחלטה של מחר שהמצב הזה הוא בלתי אפשרי, והמצב הזה יוצר לנו, מדינת ישראל, מציאות בלתי אפשרית. 
       
       מי קבע את כל הדברים האלה? קבע אותם ראש הממשלה אריאל שרון, הארכיטקט הגדול של התפיסה המעוותת, שאם נזרע יישובים תחת כל עץ רענן ועל כל גבעה חשופה נקבע עובדות ונהפוך את המצב לבלתי הפיך. אותו ראש ממשלה הוא שקובע.
       
       שמעתי היום חלק מחברי הכנסת, ביניהם חבר הכנסת רוני בר-און, מבקשים סליחה מהתושבים, מהמתיישבים. אני באמת חושב שצריך לבקש מהם סליחה. כל הממשלות, לא רק ממשלות הליכוד. 
       
       אבל, רבותי, צריך לבקש סליחה גם מיצחק רבין, זיכרונו לברכה. לפני תשע שנים נרצח ראש ממשלה. לפני יותר מתשע שנים הנהגת הליכוד, ביניהם ראש הממשלה, עמדו על אותה מרפסת, לא רחוק מכאן, בכיכר-ציון, והסיתו כנגד ראש ממשלה מכהן, כנגד תפיסת עולם שדיברה על חלוקת הארץ. אפילו לא דיברו שם על פינוי התנחלויות. ולא עברו תשע שנים ועומד ראש הממשלה, והיה צריך לשפשף את העיניים כדי לשמוע את נאומו היום. 
       
       ראש הממשלה צריך לבקש סליחה גם ממני. לפני שנה וחצי - גיחוך, ציניות, על פנייה שלי אליו: בוא נלך ביחד, תסכים לפנות רק את נצרים כדוגמה, כסמל, כהתחלת דרך. בציניות, בלגלוג, הוא אמר: מה, נצרים? נצרים זה כמו תל-אביב, זה שטח אסטרטגי. לא עברה שנה, ללא שום הידברות עם הפלסטינים, ללא שום תיאום עם הפלסטינים – פינוי של 21 יישובים. 
       
       ביקרתי היום בצפון רצועת-עזה. נפגשתי עם תושבים באלי-סיני, ואני אומר לכם, שאילו היינו עושים את היציאה מעזה בתיאום, לא במשא-ומתן, הס מלהזכיר, כמובן, היינו יכולים גם להשיג הפסקת אש לשנה, לשנה וחצי של משך הפינוי, והיינו יכולים גם להשאיר את יישובי צפון רצועת-עזה בתוך מדינת ישראל בגבולות העתידיים. 
       
       אנחנו לא נבוא חשבון. ההיסטוריה תבוא חשבון עם תנועות הימין שהוליכו שולל לאורך שנים ארוכות את המתיישבים, שניתן, אם נרצה, לשמור על שטחי יהודה, שומרון ועזה, שבהם גרים 3.5 מיליוני פלסטינים. 
       
       אתמוך בתוכנית ההתנתקות אף שהיא איננה בדיוק התוכנית שלה פיללנו. אני אתמוך בה מאחר שקודם כול ובראש ובראשונה היא מבחן בגרות לחברה הישראלית - האם החברה הישראלית מסוגלת לבצע את מה שהרוב מאמין בו, וזה פינוי היישובים. 

היו"ר חמי דורון:

	אני מבקש לסיים.

עמרם מצנע (העבודה-מימד):
       
       אני מייד מסיים. אני אתמוך כי היא תיצור מציאות אחרת, לא המציאות שדובי וויסגלס מדבר עליה מגרונו של שרון. המניעים של שרון בתוכנית הזאת הם הפוכים מהמניעים שאני מייצג, אבל המציאות אחרי ההתנתקות - ובזה צודקים אנשי הימין - תהיה מציאות אחרת. עזה תחילה וההמשך יבוא אחריו, ולא עזה תחילה וזה הסוף.
       
       בסופו של דבר, זה אכן באמת רגע היסטורי. שוו בנפשכם שראש הממשלה לא יצליח בתוכנית ההתנתקות. אנה אנחנו באים? סרבנות רבנית, מציאות שבה קיצונים ימנים, טרנספריסטים, ינהלו לנו את המדינה. זהו החשש הכי גדול. 

יצחק לוי (מפד"ל):
       
       אל תשתמש במלה "טרנספר", כי זה מה שראש הממשלה עושה. 

רן כהן (יחד):
       
       יהודים שבאים למדינת ישראל זה טרנספר? 

יצחק לוי (מפד"ל):
       
       הוצאת אדם מביתו זה טרנספר.

היו"ר חמי דורון:

	חבר הכנסת רן כהן.

יחיאל חזן (הליכוד):
       
       זו דמגוגיה. 

היו"ר חמי דורון:

	חבר הכנסת יחיאל חזן, אני מבקש, אתה צריך לעלות לכאן.

יחיאל חזן (הליכוד):
       
       - - - 

רן כהן (יחד):
       
        - - - 
       
היו"ר חמי דורון:

	חבר הכנסת חזן, תן לחבר הכנסת מצנע לסיים את דבריו. 

רן כהן (יחד):
       
        - - - 

יחיאל חזן (הליכוד):
       
       אתה תומך בראש הממשלה? 

רן כהן (יחד):
       
       - - - 

היו"ר חמי דורון:

	חבר הכנסת רן כהן, אני צריך לקרוא אותך לסדר? אני מתפלא. 

יחיאל חזן (הליכוד):
       
       - - - 

היו"ר חמי דורון:

	חבר הכנסת חזן, אני מבקש ממך.

עמרם מצנע (העבודה-מימד):
       
       אני וחברי במפלגת העבודה נעשה הכול כדי להבטיח לשרון תמיכה וליווי - - 

יחיאל חזן (הליכוד):
       
       בטח, ואחרי זה תפילו אותו.
       
עמרם מצנע (העבודה-מימד):
       
       כן, חזן. 
       
היו"ר חמי דורון:

	חבר הכנסת חזן, זו פעם אחרונה, כי אתה יודע, זה מהר מאוד, שלוש קריאות לסדר. 

עמרם מצנע (העבודה-מימד):
       
       - - של תוכנית שמתחילה תהליך ארוך וכואב של שינוי המציאות במדינת ישראל. תודה רבה. 

היו"ר חמי דורון:

	תודה רבה. חבר הכנסת יחיאל חזן, בבקשה. אחריו – חבר הכנסת אליעזר כהן, ולאחר מכן – חבר הכנסת רן כהן.

אליעזר כהן (האיחוד הלאומי - ישראל ביתנו):
       
       שמעת, נעמי? תומכים באריק שרון ממניעים הפוכים. 

נעמי בלומנטל (הליכוד):
       
       אם אתה אומר רוב העם, אז העם היה צריך לבחור בך. איפה ההיגיון? העם לא בחר בך.

היו"ר חמי דורון:

	חבר הכנסת יחיאל חזן, יש לך חמש דקות. חברת הכנסת נעמי בלומנטל, לא הפריעו לך, אנא. 

יחיאל חזן (הליכוד):
       
       אדוני היושב-ראש, כנסת נכבדה, בימים אלו של דיון על החלטה של גירוש יהודים - וזאת האמת, גירוש יהודים מבתיהם על-ידי ממשלה יהודית - אנחנו לא צריכים לחלק אמפתיה לתושבים ביהודה ושומרון ובגוש-קטיף, כי אין סליחה ומחילה על התעללות ועל גירוש של יהודים. 
       
       כבר אמרנו, אל תיתנו לפלסטינים רובים. כבר שמענו בלי הרף – בלי בג"ץ ובלי "בצלם", ו"הפלסטינים יעשו לנו את העבודה". שמענו את האמרות הנבובות האלה. כבר אמרנו לכם מזמן שיהיו "קטיושות" על שדרות. אמרנו לכם זאת לפני תשע שנים. לכם, לשמאל. לצערי הרב, אני לא שמח שצדקתי. אני לא שמח. 
       
       כאשר הפגנתי באוסלו נגד פרס נובל שניתן למרצח ערפאת, ולשמעון פרס, אמרו לי: יחיאל, צריך לתת הזדמנות לשלום, צ'אנס לשלום. ידעתי שהם, הרוב שביקשו את זה, טועים. גם אז הם אמרו שהרוב קובע, ושוב יש ססמאות ברחוב שהרוב קובע. וגם היום אומרים לי, עוד פעם: הרוב קובע. איזה רוב? רוב של תמימים? על איזה רוב מדובר?

	כולם רואים את הכתובת על הקיר, ולא רוצים להאמין, כיצד ההתנתקות תתפוצץ לנו בפנים. אנחנו מקיימים דיון על הסכם שבו כתוב: עם פינוי היישובים באזור צפון-השומרון, לא תיוותר נוכחות צבאית באזור. חבר הכנסת רן כהן, מדובר על 50% מהשומרון. מה שיש היום בעזה, בעוד שנה-שנתיים יהיה בצפון- השומרון על עפולה ועל חיפה. זה מה שיהיה, זאת האמת. 

עמרם מצנע (העבודה-מימד):
       
       כמו האיומים שלכם כשיצאנו מלבנון. 
       
יחיאל חזן (הליכוד):
       
       הרי אתם מדברים בססמאות נבובות. גם ראש הממשלה – בססמאות נבובות. אומרים שיש התנתקות – אריאל שרון, ואני אפנה אותך לסעיף 10(ה) בהסכם, שם כתוב: כניסת עובדים למדינת ישראל תימשך בהתאם לקריטריונים.  
       
       על מי עובדים פה? עובדים על העם שרוצה שלום, עובדים על אותם תמימים, אבל האמת כתובה על הקיר. ה"קסאמים" ימשיכו לעוף על שדרות, ומה תגידו אחרי שנצא משם? מה תספרו לעם הזה?
       
       הצלחתם להשפיע על שרון, הצלחתם להשפיע עליו, כי כאשר המנטרה חוזרת, יכול מאוד להיות שאתם צודקים. אני עומד כאן ואומר, אתם לא צודקים, וגם ראש הממשלה לא צודק, כי רק לפני שנה הוא אמר לעמרם מצנע שנצרים כתל-אביב. 
       
       אני אומר לך, חבר הכנסת רן כהן, וגם לך, חבר הכנסת דהאמשה, לפלסטינים יש תוכנית, הם ימשיכו לרדוף את היהודים, הם ימשיכו להתנקם ביהודים ולזרוע טרור, כי המצרים לא ויתרו על מטר אחד בטאבה. על מטר הם לא ויתרו, וגם אתה לא מוותר. 
       
עבד-אלמאלכ דהאמשה (רע"ם):
       
       הפלסטינים רוצים שלום. 
       
יחיאל חזן (הליכוד):
       
       גם אתה לא מוותר. לצערי הרב, ראש הממשלה נשען על רוב של ערבים ושל שמאל, לא על רוב של תנועת הליכוד ושל הימין. היום הוא נלחם שיהיה לו רוב של קול אחד על-ידי הימין. 
       
עבד-אלמאלכ דהאמשה (רע"ם):
       
       הוא הרוב השפוי. 
       
יחיאל חזן (הליכוד):
       
       הרי התוכנית של חבר הכנסת מצנע באה לעם, והעם זרק אותך, לא נתן לך דבר, הוא נתן את הרוב לימין. 
       
       לבי לבי על ראש הממשלה שרוצה להאמין שהוא יציל את יהודה ושומרון כתמורה לפינוי של גירוש יהודים מגוש-קטיף. לבי לבי על ראש הממשלה. אני רוצה להאמין שהוא רוצה בביטחון של עם ישראל, אבל אני יודע שאין לו פרטנר וגם לא יהיה פרטנר, כי הוא רוצה אותנו בים, וזאת האמת. הם לא רוצים אותנו כאן, ואתה עומד פה עם ססמאות נבובות ואומר שאתה צדקת ושצריך לבקש ממך סליחה. אתה, חבר הכנסת מצנע, תבקש ממני סליחה בעוד עשר שנים, כי אני צודק בדרך, אבל אתה צודק בשקר. תודה רבה. 
       
היו"ר חמי דורון:
       
       חבר הכנסת חזן, תודה רבה לך. חבר הכנסת אליעזר כהן, בבקשה. אחריו - חבר הכנסת רן כהן. אחריו - חבר הכנסת אהוד יתום. 
       
עבד-אלמאלכ דהאמשה (רע"ם):
       
       הוא לפחות ברוב השפוי - הפלסטינים רוצים שלום. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, כנסת נכבדה, ישבתי פה ושמעתי הרבה חברי כנסת במשך כמה שעות, ואני נדהם מהטעויות ומהדמגוגיה. מי מדבר על פינוי עזה? את עזה פינינו מזמן.

עבד-אלמאלכ דהאמשה (רע"ם):
       
       מה זה פינית מזמן?
       
אליעזר כהן (האיחוד הלאומי - ישראל ביתנו):
       
       כשמדברים על טרנספר, ידידי האלוף בצה"ל מצנע, מי שהולך לטרנספר אלפים זה ראש הממשלה שלנו, והוא הולך לטרנספר אלפי יהודים. זה לא טרנספר של ערבי אחד. 
       
       הוא הולך לפנות גוש התיישבות יהודי, שממשלות ישראל יישבו אותו שם. הממשלה שלך, ממשלת העבודה וממשלות הליכוד יישבו את גוש-קטיף. זה גוש פורח, שלא תפס את מקומו של אף אחד, הוא יישב חולות מדבר ועשה מהם מקום פורח ומשגשג. על זה מדובר פה. 
       
       רבותי חברי הכנסת, היום הזה הוא אחד הימים השחורים בפוליטיקה הישראלית. ראש ממשלה בישראל, אומנם מדור לוחמי תש"ח, אך מהצעירים שבו, אחד האחרונים ממנהיגי דור הנפילים, אך מסמלי הישראליות והצבריות, תמיד לחם נגד הממסד הגלותי, ועתה, כשהמושכות בידיו, הוא רואה דברים אחרת. גיבור האומה, שיותר מ-60% מהבוחרים תלו בו תקוות. בגללו, אך ורק בגללו, בגלל אישיותו ומה שהוא מייצג, עלה הליכוד לרוב שהיה רק לבן-גוריון שייסד את העצמאות והשיג אותה. 
       
נעמי בלומנטל (הליכוד):
       
       היו לנו 48 מנדטים. 
       
אליעזר כהן (האיחוד הלאומי - ישראל ביתנו):
       
       גם בגין השיג רוב די גדול. הבוחרים עשו זאת למען התקווה לשלום וביטחון, ושרון, המכהן למעלה משלוש שנים בראש שתי ממשלות ליכוד, לא הביא שלום ולא ביטחון. במקום זאת, אנו סופרים למעלה מ-1,000 הרוגים ואת שנתה הרביעית של האינתיפאדה. 
       
       אנחנו נעשה את כל המאמצים שההינתקות לא תקרה, גם אם מחר הכנסת תצביע בעדה. 
       
       רעיון ההינתקות חותר תחת יסודות ואושיות מדינת ישראל. הוא נוגד את מהותה של הציונות, שהיתה ותישאר יישובה של ארץ-ישראל, בניית ארצו ומדינתו של העם היהודי ויישובה ביהודים. ההינתקות היא סימפטום למחלה קשה, חברתי נעמי בלומנטל. אנחנו ממאנים לשלוט בארץ האבות. אנחנו פוחדים לקחת ריבונות על ארץ-ישראל. אנחנו פוחדים להחיל ריבונות על כל הארץ. 
       
       גבולותיה הנוכחיים הם גבולותיה הסופיים של מדינת ישראל, מדינתו של העם היהודי. עלינו להכריז על כל השטח בתוך הגבולות הנוכחיים כשטחה הריבוני של מדינת ישראל, וגוש-קטיף הוא אחד מהם. זה אזור שאנחנו יישבנו ואנחנו הפרחנו. אין לפנותו.
       
       מה מקבל ראש הממשלה בתמורה לפינוי הזה? אין לו פתרונות, הוא נבוך, והוא המציא פטנט, הינתקות. לנו יש פתרונות, אתם תשמעו אותם הרבה יותר מהר ומוקדם ממה שאתם חושבים, אנחנו נציג אותם בפניכם. 
       
       מה ראש הממשלה משיג מההינתקות הזאת כאן ועכשיו? מה הוא לא עשה? הוא עבר עבירות על גבי עבירות בפגיעה בדמוקרטיה, הוא פיטר שרים, הוא מאיים על חברי כנסת ושרים שהוא יפטר אותם אם הם יצביעו נגדו. זו דמוקרטיה? היום רבים יצביעו בניגוד למצפונם מפחד לאבד את משרתם. 
       
       עוד פטנט הומצא, משאל עם. בשביל מה בחרו אותנו לכנסת? אנחנו נציגי העם בכנסת. הכנסת צריכה להחליט. וגם אם היא תחליט ברוב לקבל את ההינתקות, אנחנו לא נקבל אותה. אנחנו לא מתכוונים לוותר ולא נוותר. מי שילך, יהיו אלה רכי הלב. ארץ-ישראל נולדה בייסורים מיסודות תרבותה. אנחנו נביא אותה לחוף מבטחים, אך ורק בניה הנאמנים והאוהבים. אנחנו בנייך האוהבים, והם המורדים. 
       
עמרם מצנע (העבודה-מימד):
       
       אני יכול לשאול שאלה? אני שואל אותו. 
       
היו"ר חמי דורון:
       
       חבר הכנסת מצנע, רק דרכי שואלים פה שאלות. תן לו לסיים, אחר כך נראה. 
       
אליעזר כהן (האיחוד הלאומי - ישראל ביתנו):
       
       אריק שרון, שנבחר להביא שלום וביטחון ולא הביא אותם, מביא עלינו פינוי של יהודים בארץ-ישראל. גם בדמוקרטיה המתפרעת שהוא מנהל, אנחנו נשמור על השלום, אנחנו נתכונן למלחמה ונביא את השלום, אנחנו נדבר שלום מלוא הפה, אך מן ההדק לא נרפה. 
       
       אסור לפנות יהודים מארץ-ישראל בכל דרך, בכל שיטה. אוי לראש הממשלה, אריק שרון, ידידי האלוף במילואים מצנע, שאתה תומך בו מהסיבות ההפוכות של פינוי יהודים מארץ-ישראל. אוי ואבוי לראש הממשלה שהוא הגיע לרגע הזה. תודה רבה. 
       
עמרם מצנע (העבודה-מימד):
       
       יש לי שאלה קטנה. 
       
היו"ר חמי דורון:
       
       תשאל את השאלה, ותענה בעשר שניות. 
       
עמרם מצנע (העבודה-מימד):
       
       דיברת על כבודה של הכנסת כנגד המשאל. איך אחרי זה אתה אומר שלא משנה מה הכנסת תקבל, אנחנו לא נסכים? 
       
אליעזר כהן (האיחוד הלאומי - ישראל ביתנו):
       
       זה כמו פקודה לא חוקית. שהכנסת תקבל סילוק יהודים מארץ-ישראל?

עמרם מצנע (העבודה-מימד):
       
       אתה לא תקבל את החלטת הכנסת?
       
היו"ר חמי דורון:
       
       תודה רבה לך. חבר הכנסת רן כהן. אחריו - חבר הכנסת אהוד יתום, ואחריו - חבר הכנסת יצחק לוי. 
       
רן כהן (יחד):
       
       אדוני היושב-ראש, חברות וחברי הכנסת, אני לא בעד שרון. אני בעד ההתנתקות. אני בעד ההתנתקות מסיבות הכי פטריוטיות שיש לאזרח מדינת ישראל, שמכיר את הבסיס לקיומה של המדינה הזאת ולמה היא נועדה. אני נגד שרון, כי אני נגד התקציב, אני נגד המדיניות של הממשלה הזאת. אני נגד רבים ממעשיו, אני נגד הרבה מאוד מרכיבים. אבל הסבירו לי, אלוהים אדירים, איך אפשר לומר שההתנתקות הזאת רעה לציונות? אני בעדה מטעמים ציוניים טהורים, כי הציונות רוצה, רצתה ותרצה לבנות במדינת ישראל מדינה יהודית ודמוקרטית. כל השלטון שלנו בשטחים, בוודאי ברצועת-עזה, עם מיליון ו-300,000 פלסטינים, זה נקרא לקרוע את מדינת ישראל כמדינה יהודית.
       
       אבל אתן לכם עוד סיבה: ההתנתקות טובה לביטחון. הנה, נאמו כאן אנשי הימין ודיברו על ה"קסאמים" שיעופו מכאן לשם. מתי עפים "קסאמים" על שדרות? לאחר שיצאנו מרצועת-עזה או כאשר אנחנו נמצאים ברצועת-עזה? מתי הטווח שלהם גדל? כשיצאנו משם או כשאנחנו נמצאים שם? אני אומר לכם, מי שרוצה היום לחוס לא רק על שדרות אלא גם על אשקלון, על שתיהן, צריך להבין שאם לא נצא מרצועת-עזה, בתוך שנתיים-שלוש, אולי שנה, הטווח יגיע לאשקלון. לזה מחכים אנשי הימין? הרי זה קרה כאשר אנחנו שולטים שם. לכן, מסיבות ביטחוניות טהורות צריך לצאת משם על מנת להיפרד, שיקרה הסינדרום שקרה עם לבנון. יצאנו משם ונפסק הירי ולא התחיל הירי ולא התפתח. זה מה שצריך לעשות שם. 
       
       אני בעד לצאת משם מטעמים ישראליים טהורים, כי אנחנו, אם נישאר שם - תמשיכו לשפוך שם ים של כסף, במדינה שיש בה עוני, יש בה מובטלים, יש אנשים שצריכים את השירותים האלמנטריים של חינוך ושל בריאות ושל רווחה. אז מי שרוצה להיות ישראלי, בואו נבנה את מדינת ישראל על-ידי כך שנצא משם ונתרכז במדינה שלנו.
       
       אבל, אדוני היושב-ראש, אני ממש לא יכול לעבור לסדר-היום על כל ההסתה הרעה, הנוראה הזאת, של דיבור על טרנספר של יהודים מארץ-ישראל, מהדוכן הזה. כמה פעמים חזרו על המשפט האווילי הזה, השקרי הזה, המסית הזה? מה זה נקרא? כלומר, אם אנשים מגוש-קטיף יעברו למדינת ישראל היהודית, הדמוקרטית, המדברת עברית, שבה שולטת ממשלה בישראל - עכשיו הם נמצאים מחוץ לגבולות מדינת ישראל - -
       
יצחק לוי (מפד"ל):
       
- - -

רן כהן (יחד):
       
       - - אבל אם הם יהיו בתוך מדינת ישראל, זה לא ארץ-ישראל, זה עקירה, זה טרנספר. למה אתם משתמשים במונחים כל כך מסיתים? למה אתם יוצרים מצב שבו אתם מתירים דם בתוך המדינה הזאת, כשאתם יודעים שהכול שקרים? בסך הכול מדובר על כך שאזרחי מדינת ישראל יחיו בתוך מדינת ישראל. אבל אתם משתמשים במונחים נוראיים. אתמול שני רבנים אמרו שצריכים לעשות בראש הממשלה את עשיית הדין בנאצים ובעוזריהם. אתם יודעים למה זה מוביל? זה מלחמת אזרחים, זה מלחמת אחים. אחרי זה אתם אומרים שהחלטת הכנסת לא ריבונית? שהחלטת ממשלה היא לא דמוקרטית?
       
       הדבר האחרון, אדוני היושב-ראש, למה מדברים היום פתאום על משאל עם? מאיפה המציאו את העניין הזה פתאום, עכשיו? לפני שלוש שנים הצעתם משאל עם? כשהקימו את ההתנחלויות, עשיתם את זה עם משאל עם? כאשר אנחנו עושים היום את כל מה שאנחנו עושים בכל מקום, עשיתם משאל עם?
       
אהוד יתום (הליכוד):
       
       היה קונסנזוס.
       
רן כהן (יחד):
       
       איזה קונסנזוס? אין קונסנזוס. חבר הכנסת אהוד יתום, האמן לי, 37 שנים אני חורק שיניים, כי אני יודע שמפעל ההתנחלות יביא אותנו לאסון הענק הזה שאליו הגענו. אני קיבלתי את דין הדמוקרטיה. תלמדו לדבר דמוקרטיה. תלמדו לשמוע דמוקרטיה. זה בית הדמוקרטיה של מדינת ישראל. 
       
       לכן, אני אצביע בכל מקרה בעד ההתנתקות. אני מתנגד למשאל עם, אין בו צורך, הוא טריק כדי למלכד את עם ישראל, כדי למלכד את מדינת ישראל. לכן אין שום סיבה לקיים אותו. ההתנתקות דרושה לעם בישראל כמו אוויר לנשימה. תודה רבה.
       
יצחק לוי (מפד"ל):
       
       אפשר לשאול שאלה, אדוני היושב-ראש?

היו"ר חמי דורון:
       
       באותן עשר שניות.

יצחק לוי (מפד"ל):
       
       האם להעביר את הפלסטינים מעזה לרמאללה זה טרנספר או לא? זו אותה מדינה, זה אותו דבר. זה פלסטין וזה פלסטין.
       
רן כהן (יחד):
       
       חבר הכנסת יצחק לוי, תאמין לי שאני מכיר את הטריק הדמגוגי הזה. אתה יודע למה? משום שאין שום סיבה בעולם שאנחנו נלך לעשות סדר בין הפלסטינים מעזה לרמאללה. אנחנו מדינה ריבונית, אנחנו מדינה ציונית, ויהודים יחיו במדינת ישראל. זה הנורמלי, דרך אגב. תודה רבה.
       
היו"ר חמי דורון:
       
       תודה לחבר הכנסת רן כהן. חבר הכנסת אהוד יתום, ואחריו - חבר הכנסת יצחק לוי.

אהוד יתום (הליכוד):
       
       אדוני היושב-ראש, חברי חברי הכנסת, הלוואי שיכולנו לחזור שנה וחצי ויותר אחורה. הלוואי שהיינו יכולים להכניס את שד ההינתקות חזרה לבקבוק. הלוואי שהיינו חוזרים למפת הדרכים, פרי חזונו של הנשיא בוש. הלוואי שהיינו עכשיו ברגע שבו אנחנו צופים בראש ממשלתנו, במלך הירדני ובנשיא בוש עומדים וחותמים על ההסכם. הלוואי. ולאיזה מצב הגענו? הגענו למצב ששנה ושמונה חודשים אחרי הבחירות, כאשר הליכוד בראשותו של אריאל שרון זכה לרוב מוחץ בעם, בעד דרך שמדברת על ביטחון ושלום, הממשלה הזאת - שאני חבר הקואליציה בה וחבר תנועת הליכוד - עומדת ליישם את חזון מצנע; עומדת ליישם את חזון מפלגת העבודה; עומדת ליישם את משאת נפשם של אלה שחושבים וקוראים לנושא הזה מזרח תיכון חדש. 
       
       על איזה מזרח תיכון חדש אנחנו מדברים בנושא ההינתקות? על כך שבפעם הראשונה בהיסטוריה הציונית נקום ונעקור יהודים מביתם ללא הסכם וללא תמורה? הרי גם אני הייתי מוכן לדבר על מצב שבו יש הסכמים ותמורות ומשא-ומתן ודו-שיח. אף אחד מבין באי הבית הזה לא היה מהרהר בקול רם על מצב שבו אנחנו נכנסים למשא-ומתן. מה הוביל אותנו לחלום הרע הזה, החלום הרע שעומד לקרום עור וגידים ולהפוך להיות מציאות, בנושא של ההינתקות החד-צדדית הזאת?
       
אורית נוקד (העבודה-מימד):
       
       המציאות.
       
אהוד יתום (הליכוד):
       
       מה יקרה, חברת הכנסת נוקד, יום אחד לאחר ההינתקות? מה יקרה? אשקלון תהיה יותר בטוחה?
       
אילן ליבוביץ (שינוי):
       
       כן.

אהוד יתום (הליכוד):
       
       שדרות תהיה יותר בטוחה? מה יקרה? הרי הפלסטינים תופסים את זה כבריחה של כוחותינו תחת אש. זו רק תחילתו של מסע הנסיגה הנורא והאיום שעומד להתרחש כאן.


אילן ליבוביץ (שינוי):
       
- - -

אהוד יתום (הליכוד):
       
       הקרע והשסע האידיאולוגי הוא מהקשים ביותר שידענו. הקרע והשסע האידיאולוגי הוא אמיתי. אני יושב כאן ומדבר בכאב רב על מצב שבו אנחנו עשויים לתת חבלי ארץ, והרב לוי, תאשר את דברי - פרק ל"ד בספר במדבר אומר בצורה חד-משמעית - גם על הצו האלוהי ובצורה חד-משמעית גם על סרטוט הגבולות - שעזה היא בתוכנו. אנחנו כבר מזמן לא בעזה, אנחנו בגוש-קטיף. יש שם שלושה וארבעה דורות של מתיישבים, שעלו על-פי אמות המידה הדמוקרטיות ביותר של כל ממשלות ישראל עד היום. אז דווקא תחת אש ותחת טרור אנחנו צריכים לומר: נכנענו, אנחנו נסוגים? 
       
       חברי רן כהן, זה לא הנסיגה מלבנון. גם עליה צריך להרהר בקול רם, אבל התותחים של "חיזבאללה" מופנים ומאיימים על מפרץ חיפה, ואתה יודע את זה טוב כמוני. זה לא שנדמו שם כל אותות המלחמה. הם מחכים ליום פקודה, ומצבנו יהיה הרבה יותר גרוע אז.
       
רן כהן (יחד):
       
       יותר טוב שנישאר?
       
אהוד יתום (הליכוד):
       
       אדוני היושב-ראש, בשביל לנסות ולהרגיע את העם בישראל - לייצב את הקואליציה שאתה הלך ראש הממשלה. ראו מה התרחש פה. הוא הלך על קואליציה ימנית, ומי שתומך בו היום זה רק 22 חברי ימין. כל היתר זה השמאל, עם כל הכבוד לו, שלא קיבל את המנדט להנהיג את הממשלה. על מנת לפוגג את המצב הבעייתי הזה, צריך ללכת למשאל עם. אין דרך אחרת. כולנו צריכים להירתם לעניין הזה.

אילן ליבוביץ (שינוי):
       
       תפסיק עם הססמאות האלה. אתם רק רוצים לעכב את זה.

אהוד יתום (הליכוד):
       
       העם יירגע, הממשלה תיוצב, הקואליציה תהיה בסדר, הליכוד יהיה שקט. אני קורא מכאן לראש הממשלה לשמוע את קולותיהם של המנהיגים האחרים שלנו, נתניהו, סילבן שלום, לימור לבנת, ישראל כץ, עוזי לנדאו ואחרים, ולאמץ את הרעיון של משאל העם. זה הדבר היחיד שיכול היום, בצורה כזאת או אחרת, לפתור את המועקה ואת השסע הגדול שקיים בעם, כי המנדט של הליכוד זה לא להיפרדות, לא להינתקות.
       
היו"ר חמי דורון:
       
       תודה רבה לחבר הכנסת אהוד יתום. חבר הכנסת יצחק לוי, בבקשה. אחריו - חבר הכנסת משה כחלון, ואחריו - חבר הכנסת מג'אדלה.

יצחק לוי (מפד"ל):
       
       תודה רבה. 
       
       אדוני היושב-ראש, רבותי חברי הכנסת, ראשית, אני רוצה לשלוח מכאן ברכות לתושבי גוש-קטיף, שעוברים תקופה קשה ומסובכת, גם מבחינה ביטחונית וגם מבחינה אישית-משפחתית. אני מחזק את ידיהם מכל לב ואני מקווה, כמו חלקים גדולים בעם, שהם יישארו בביתם, שלא נצטרך לעקור אותם. זאת תקוותי, זאת תפילתי. 
       
       גם אציין שהיום, יום י"א בחשוון, הוא יום פטירתה של רחל אמנו, והיינו בשעה מוקדמת ביותר בקבר רחל. עשרות אלפי מתפללים פוקדים את הקבר, עם קצת ביזוי, הייתי אומר, באוטובוסים ממוגנים - אי-אפשר להגיע, רכב לא יכול להגיע. אינני יודע מדוע לא עושים סידורים כמו במערת-המכפלה, שכל  רכב יכול להגיע לשם. חזונה של רחל הוא ושבו בנים לגבולם - - -
       
גאלב מג'אדלה (העבודה-מימד):
       
       בעידן של שלום אתה תגיע לשם בהליכה, בלי שום אבטחה, בכבוד הראוי.

יצחק לוי (מפד"ל):
       
       ודאי, אתה חושב ככה. 
       
       על כל פנים, ושבו בנים לגבולם של רחל אמנו, כולל גם את חבל-עזה. הוא חלק בלתי נפרד מארץ-ישראל.
       
אילן ליבוביץ (שינוי):
       
       שתי גדות לירדן, למה רק חבל-עזה?
       
יצחק לוי (מפד"ל):
       
       אנחנו נגיע לזה. החזון שלנו הוא חזון ארוך טווח. אל תדאג. אלפיים שנה חיכינו להגיע לכאן והגענו, ועכשיו אנחנו מגיעים גם לעזה וגם לחברון וגם לשכם. זו ארץ-ישראל, שם גדל דוד המלך, שם גדלה מלכות ישראל. תלמד תנ"ך ותראה איפה גדלו אבותיך. אבותיך לא גדלו בפולין ולא ברוסיה. אולי גם שם, אבל לפני כן הם היו שם. לא בטוח שבהרצלייה ובכפר-שמריהו. יותר בחברון ויותר בעזה ויותר בשכם מאשר במקומות האחרים. אבל לנו יש סבלנות, אנחנו לא ממהרים לשום מקום.

עבד-אלמאלכ דהאמשה (רע"ם):
       
       מהנילוס ועד הפרת גם?
       
יצחק לוי (מפד"ל):
       
       אם אתה רוצה שיעור בתנ"ך על גבולות - - -
       
היו"ר חמי דורון:
       
       חבר הכנסת לוי, אם אתה תנהל עכשיו שיעור על גבולות הארץ, אתה לא תגמור את הנאום שלך. אל תענה. 
       
יצחק לוי (מפד"ל):
       
       אני רוצה להעיר שתי הערות לנאומו של ראש הממשלה, על שני דברים שהתמיהו אותי. התמיהה הראשונה היא, שבסוף נאומו הוא רמז לימין ובעיקר לאנשי יש"ע לרדת מהמשיחיות. מה הוא עשה במשך 25 שנה? הוא היה המשיח. הוא הוביל את הגדודים האלה, הוא הוביל את האנשים האלה. הוא מאשים את האנשים במשיחיות? אין דבר יותר ריאלי ויותר מעשי מלשבת בארץ-ישראל. לכן, אני לא מבין את ההערה. זו הערה שלא במקומה, שלא ממין העניין, הערה שפוגעת בו עצמו.
       
       דבר שני, אינני יודע מנין הביטחון, גם של חלק מהיושבים כאן, שאחרי ההתנתקות יהיה שקט מבחינה ביטחונית. אני חושב שההיגיון אומר הפוך. הרי אנחנו יודעים שהיציאה מעזה היא רק שלב ראשון אצל הפלסטינים. צריך לצאת מהשומרון, צריך לצאת מיהודה, צריך לצאת מבנימין, צריך לצאת מחצי ירושלים. למה שיהיה שקט? איך אפשר לדמות את זה ללבנון? היתה החלטת או"ם. אני הייתי אז בממשלת ברק, כאשר ישבנו ודקדקנו על כל סנטימטר ועל כל חצי יישוב. אמרנו: הנה, אנחנו מילאנו בקפדנות את החלטת האו"ם וללבנון אין שום תביעה טריטוריאלית נגדנו. אז בוודאי ומובן וברור שאז היה סיכוי שלא תהיה אש מגבול הצפון. אבל מעזה? 
       
       רבותי, אנחנו לא נצא מעזה. נצטרך להיכנס ולהיכנס ולהיכנס. בסופו של דבר, אם חלילה התוכנית הזאת תצא לפועל, רק היישובים יפונו ולא יותר. הצבא יישאר בפנים, מכיוון שלא יהיה שקט שם. אנחנו מובילים את עצמנו לטעות חמורה ביותר, למצב הרבה יותר גרוע.
       
היו"ר חמי דורון:
       
       נא לסיים.

יצחק לוי (מפד"ל):
       
       מה שקרה בימי אוסלו, זה שהיינו צריכים לחזור, היה לנו הרבה יותר קשה. 
       
       אדוני היושב-ראש, אני אסיים בתקווה ובתפילה שהתוכנית הזאת לא תצא אל הפועל, התוכנית הרעה, הדורסנית, הגרועה הזאת. אני מאוד מקווה כך. לראש הממשלה התברר היום שאין שום סיכוי להרכיב קואליציה אחרת, כיוון שהחרדים סגרו את הדלת. הקואליציה היחידה שיכולה להיות זה ליכוד, שינוי ועבודה. הדבר הזה נסגר במרכז הליכוד. הוא בלתי אפשרי. הוא צריך לחזור למרכז הליכוד. לכן, ראש הממשלה מבין לבד שהגענו לעת בחירות, וכך נצטרך ללכת בקרוב, ובבחירות נוכיח שרוב העם לא רוצה התנתקות.

היו"ר חמי דורון:
       
       אני מאוד מודה לאדוני. חבר הכנסת גאלב מג'אדלה, בבקשה. אחריו - חבר הכנסת אילן ליבוביץ.

גאלב מג'אדלה (העבודה-מימד):
       
       אדוני היושב-ראש, חברי חברי הכנסת, כבוד הרב לוי, הדת גם אצלנו וגם אצלכם תמיד שופעת אופטימיות. אתה נשמעת פסימי מאוד. אנחנו הולכים להכרעה היסטורית. אנחנו הולכים לשלב הראשון בנסיגה הגדולה מכל השטחים הכבושים. זה שטח שנכבש ב-1967, רק לפני 37 שנה. אותם מתנחלים או אותם מתיישבים נשלחו על-ידי ממשלת ישראל נבחרת; ממשלת ישראל נבחרת לא יכולה להוציא אותם? מה קרה? אז היתה ממשלה לגיטימית? אז היתה ממשלה נבחרת ששלחה אותם ועכשיו היא לא יכולה להוציא אותם? 
       
       ועוד משתמשים לנו בכל מיני תחבולות כמו משאל עם. איזה משאל עם? זו כנסת שיכולה להחליט. זו ממשלה שנבחרה על-ידי הציבור. 
       
       אתם תוקפים את ראש הממשלה, אני מרגיש לא נוח להגן על ראש הממשלה. אתם תוקפים את ראש הממשלה שאין לו מנדט. הוא אמר לפני הבחירות, בבחירות ואחרי הבחירות, שאנחנו נלך לוויתורים כואבים ותקום מדינה פלסטינית. את זה לא שמעתם בבחירות? לפני הבחירות לא שמעתם את זה? גם אחרי הבחירות הוא אמר את זה. זה הוויתורים הכואבים. הם כואבים מבחינתך, אבל מבחינת העם השני זו יציאה מכיבוש ומסבל.
       
       אתם אומרים שעוקרים את היהודים מאדמתם - איזו אדמה? ממתי היתה אדמתם? היא אדמתם 37 שנים. כל האמירות שהיתה אדמה של אחרים שנעקרה מהם - זה כבר לא שלהם? מה הדמגוגיה הזאת? ככה אתם רוצים להגיע לשלום? ככה אתם רוצים להסתכל כעם נאור בעיני כל העולם? 
       
       אתם רוצים להמשיך להיות עם כובש? עם שמענה ומביא סבל לעם אחר? את מסיק הזיתים הם לא יכולים לעשות בגלל המתנחלים שלך. את מסיק הזיתים הם לא יכולים לעשות בגלל האנשים שמשתמשים כל יום באלימות נגדם. עם העם הזה רוצים להגיע לשלום?
       
       3.5 מיליוני פלסטינים, שום כוח בעולם לא יחסל אותם, לכן צריך ללכת באופן מפוכח לפתרון קבע, לנסיגה מכל השטחים הכבושים ולהקמת מדינה פלסטינית לצד מדינת ישראל. זה הפתרון. תתפכחו, תהיו ריאליים, תפסיקו לחלום.
       
       אם יורשה לי, אדוני היושב-ראש, לשאול שאלה את מחנה הימין: לאן אתם מובילים את מדינת ישראל? להמשך הדמים? להמשך הסבל? זה מה שאתם רוצים? למה אתה צריך להגיע לקבר רחל בליווי של צבא ואבטחה בעידן כזה של אלימות וכוח? ניסינו את כל האמצעים של הכוח נגד הפלסטינים, אולי הגיע הזמן שננסה דרך אחרת, את דרך ההידברות, את דרך ההבנה, את דרך ההסכמה.
       
       אני מסכים אתכם בדבר אחד, נסיגה ללא תיאום עם הפלסטינים זה דבר רע, כי אנחנו מצפים שבעקבות הנסיגה תבוא הבנה והסכמה, ולכן צריך לצאת בתיאום, בהסכמה ובהבנה עם הפלסטינים. עם זה אני מסכים אתכם, ובזה ראש הממשלה לדעתי טועה. הוא לא יכול להתעלם מהעם הפלסטיני, הוא לא יכול להתעלם מהפלסטינים ולסגת משטח ללא תיאום אתם והסכמה אתם, כי אנחנו רוצים שלום. התיאום יביא את ההידברות וההסכמה.
       
        אני רוצה לומר עוד דבר: זה לא כל כך פשוט, זה לא כל כך קל שהשמאל, שאמור להיות האופוזיציה הלוחמת לממשלה, התייצב היום לימין הממשלה, ממשלה של הימין, בראשות אריאל שרון, אדריכל ההתנחלויות. אבל אנחנו לא מצטערים על זה, הוא עבר למחנה שלנו, הוא מיישם את התוכנית שלנו. זו התוכנית של מפלגת העבודה, נסיגה מכל השטחים הכבושים והקמת מדינה פלסטינית לצד מדינת ישראל. אם מלאכתם של צדיקים נעשית בידי אחרים, בבקשה, אנחנו מברכים על זה ותומכים בזה, וזה השלב הראשון לנסיגה מלאה, להידברות ולהסכמות עם הפלסטינים ולהקמת מדינה פלסטינית לצד מדינת ישראל.
       
       היום נדרשת לדבר כזה מנהיגות. מנהיגות זה לא דמגוגיה, זה לא לבוא ולדבר על משאל עם - זו תחבולה אחת גדולה, כולכם יודעים את זה. אתם מנסים למצוא כל מיני דרכים ותחבולות כדי לעכב את הנסיגה מהשטח הכבוש, ולדעתי לא תצליחו. תודה רבה.
       
היו"ר חמי דורון:
       
       תודה רבה. חבר הכנסת אילן ליבוביץ, בבקשה. לאחר מכן - השר ישראל כץ וחבר הכנסת נסים זאב. לאחר מכן - חברת הכנסת רוחמה אברהם וחברת הכנסת אורית נוקד.
       
אילן ליבוביץ (שינוי):
       
       אדוני היושב-ראש, חברות וחברי הכנסת, אני חושב שנפלה בחלקנו, אלה שיהיו כאן מחר באולם המליאה ויצביעו על החלטת הממשלה מס' 1996, זכות היסטורית להצביע ולקחת חלק בתחילתו של תהליך פינוי ההתנחלויות ותחילת פינוי עזה, לאחר מכן צפון-השומרון, כפי שנמצא בהחלטה, אדוני היושב-ראש.
       
       לאחר מכן, אני מניח שיבואו עוד ועוד פינויים, כי אין מה לעשות, זה יהיה בסופו של דבר חלק מההסדר הכללי שנצטרך להגיע אליו עם העם הפלסטיני כדי להביא למצב שבו יהיו שתי מדינות בתוך השטח הזה בין הירדן לבין הים התיכון, כדי שנוכל לחיות בשקט.
       
       אני, אדוני היושב-ראש, התוודעתי לראשונה לרצועת-עזה במהלך האינתיפאדה הראשונה, כשנשלחתי כחייל לשרת שם. עד אז לא ידעתי ממש מה היא הרצועה. לא ביקרתי שם. אז גם עיצבתי את דעתי בכל הנוגע למהות ההסדר בדרך הפתרון של הסכסוך בינינו לבין הפלסטינים.
       
       הבנתי שאנחנו לא יכולים להמשיך להושיב 7,000, 8,000 יהודים בקרב מיליון וחצי או 2 מיליוני פלסטינים ולהשקיע את כל הכוחות הצבאיים והכספיים בהתיישבות הזאת, כי זה בא על חשבון משהו אחר, זה גוזל מאתנו משאבים וזה בעיקר גוזל מאתנו חיי אדם.
       
       אדוני היושב-ראש, אין מקום שהוא קדוש, יש חיי אדם שהם קדושים, ואם בשביל לצמצם את החיכוך הצבאי ואת החיכוך בינינו לבין הפלסטינים אנחנו נדרשים להוציא מרצועת-עזה וגוש-קטיף אותם 8,000 מתנחלים שממשלות ישראל לדורותיהן שלחו אותם - אם זה מה שצריך לעשות, אז את זה נעשה, כי אין לנו ברירה, כי חיילים נהרגים שם, כי אנשים נהרגים שם ואין לנו מה לחפש שם.
       
        אדוני היושב-ראש, גם אין לנו מה להיכנע לאותם חברים מהבית הזה ואתם אחרים שקוראים למשאל עם. יש לנו שיטת ממשל מסוימת במדינת ישראל, זו השיטה שבה העם הולך אחת לארבע שנים לבחירות, בוחר כנסת, מתוך הכנסת מורכבת הממשלה והיא זו שנועדה לקבוע את המדיניות ולבצע אותה.
       
       אנחנו לא נמצאים בשווייץ או במקום אחר, שבו על כל סוגיה וסוגיה הולכים לעם ושואלים אותו לדעתו, כי אם היום נלך ונשאל את העם לדעתו בסוגיית פינוי גוש-קטיף ורצועת-עזה וצפון-השומרון, מחר יבואו חברים אחרים, ואני בתוכם, ונדרוש לשאול את העם גם על גיוס בחורי ישיבות לצבא, כי בעיני לא פחות חשוב מפינוי רצועת-עזה שכל האנשים במדינת ישראל, כל בני ה-18 במדינת ישראל ייטלו חלק במשימה הביטחונית. מי שרוצה להמשיך להחזיק את רצועת-עזה במשאל עם, שיעמוד למשאל עם, ואני בטוח שיהיו שם לא 60% או 70% אלא 90% בעד גיוס בחורי ישיבות לצבא. אבל במדינת ישראל, בשיטה הדמוקרטית שלנו, יש ממשלה שמחליטה, יש כנסת שמאשרת, ואז כולם צריכים לקבל את ההחלטה הזאת. 
       
       רבותי הצופים בבית והחברים באולם, צריך לזכור שאותם רבנים שקוראים היום לסרבנות, שקוראים לחיילים לסרב לפנות את השטחים, גם כאשר יתקבל - אם יתקבל - רוב במשאל עם לפנות את השטחים, ימשיכו לקרוא להם לסרב, משום שהם מונעים מצו אלוהים, מצו התורה, ואמרו לי שעל-פי דין תורה אסור לפנות. אם כך, מה הרבותא במשאל עם? כל השאלה של משאל עם נועדה - - -
       
היו"ר ראובן ריבלין:
       
       אף שאני מסכים אתך לגבי משאל עם, בעיקר בגלל הנושא של הלגיטימציה והדה-לגיטימציה של הכנסת, שהיא הריבון בין בחירות לבחירות ונציגת העם הבלעדית, בכל זאת יש כנראה שאומרים, ומתכוונים באמת, שאם העם יחליט, אז לא צריך לומר בהכללה שאם כולם -  ואני בטוח שאין כולם, לא כאן ולא שם.
       
אילן ליבוביץ (שינוי):
       
       אני מכבד מאוד את הרב עובדיה יוסף, אף שאני חלוק על אנשי ש"ס ועל דרכו, אבל הוא אומר: אני בעד הסכם מוכן לפנות שטחים, ומכיוון שאין פה הסכם, אני מתנגד להתנתקות. אבל באים רבנים אחרים ואומרים, אנחנו נגד פינוי יישובים, כי ארץ-ישראל כולה לנו, ואותם רבנים, אם יתקבל רוב, אז מה, ישתנה משהו בזה? יהיה רוב במשאל עם, אז מה, הרב שפירא ישנה את פסיקתו מכיוון שיש עכשיו רוב במשאל עם? לא, כי הוא מתנגד בעיקרון לפינוי השטחים. 
       
       לכן, כל אלה שטוענים היום שצריך ללכת למשאל עם יודעים דבר אחד, שהכול נועד רק לדבר אחד - לעכב את התוכנית הזאת, לעכב את ביצוע ההתנתקות. ובעניין הזה, אדוני היושב-ראש, אני חושב שלקח לנו 37 שנים, אולי קצת פחות, כדי להגיע למצב שבו אנחנו מגיעים להחלטה שאנחנו צריכים להתפנות משם. לא צריך לעכב את זה יותר, ומוטב שעה אחת קודם. תודה רבה. 
       
היו"ר ראובן ריבלין:
       
       תודה רבה לחבר הכנסת אילן ליבוביץ, חבר ועדת החוץ והביטחון. רבותי חברי הכנסת, אני מזמין את השר ישראל כץ - אינו נוכח. אני מזמין את חבר הכנסת נסים זאב - שלמרבה הפלא אינו נוכח. חברת הכנסת רוחמה אברהם - גם היא אינה נוכחת. לכן אני אזמין את חברת הכנסת אורית נוקד מסיעת העבודה-מימד לשאת את דברה, ואחריה - חבר הכנסת רוני בריזון.
       
עבד-אלמאלכ דהאמשה (רע"ם):
       
       אדוני היושב-ראש, אדוני שם לב שמהצד הזה של הבית - - -
       
היו"ר ראובן ריבלין:
       
       חבר הכנסת דהאמשה, עשרות אנשים טלפנו אלי לשאול מדוע דיברת בערבית. הסברתי להם שערבית היא השפה הרשמית השנייה היחידה בכנסת ישראל. יש עוד אנשים שלא יודעים. היום, כאשר הכנסת ממקדת יותר התעניינות, צריכים לדעת כולם, שמאז הקמת המדינה השפה הערבית היא שפה רשמית במדינת ישראל, שהיא מדינה של העם היהודי, שבה יש אזרחים יהודים וערבים, שהם לא מבני העם היהודי. 
       
       חברת הכנסת אורית נוקד, בבקשה. 
       
אורית נוקד (העבודה-מימד):
       
       אדוני היושב-ראש, חברי חברי הכנסת, יש רגעים בחיים שבהם אדם שהוא נבחר ציבור חש שבכוחו להיות שותף למהלך היסטורי שישנה את המציאות במדינה. כך אני חשה בתקופה האחרונה, וביתר שאת בוודאי אחוש כך מחר, שעה שאצביע ואתמוך בתוכנית ההתנתקות שקיבלה ממשלת שרון. 
       
       אומנם היה טוב יותר לו ניתן היה להגיע להסדר עם הפלסטינים, הסדר אשר היה מביא לסיומו את הסכסוך הקיים בין העמים, הסדר אשר היה מכיר בעיקרון של שתי מדינות לשני עמים, אך לדאבוני לא כל הרצוי מצוי. כרגע, כפי שהדברים נראים, אין פרטנר מוסמך, בשל ומשפיע בצד השני, דבר שמנציח את המציאות הקשה והעגומה של מעשי טרור, איבה ופיגועים. 
       
       לכן, אין ברירה ויש לקום ולעשות מעשה, ואפילו מעשה חד-צדדי, מעשה שפוגע בחלקים מאתנו, פוגע במתיישבים חדורי אמונה, שייאלצו להיפרד מבתיהם; פוגע באחרים שמאמינים שכל ויתור רק יגביר את הטרור ולא יקדם אותנו. אבל אני אומרת שאין ברירה. אם אנו חפצים לחיות במציאות אחרת, אם אנו חפצים להחזיר את בנינו שמשרתים סמוך לעזה הביתה, עלינו לתמוך בתוכנית ההתנתקות. אם אנחנו חפצים לחיות במדינה יהודית דמוקרטית, עלינו להיפרד, להתנתק ולוותר על חלקים מארץ-ישראל, שכן הזמן פועל לרעתנו מכל הבחינות - מהבחינה הדמוגרפית, מהבחינה הביטחונית, כפי שאמר ראש הממשלה, מהבחינה הכלכלית, וכמובן בכל הקשור ליחס הקהילה הבין-לאומית אלינו. 
       
       חברי חברי הכנסת, אל תשכחו שאחרי שהוצגה תוכנית ההתנתקות, ארצות-הברית הכירה בסיפוח גושי ההתיישבות הגדולים, והיא גם קיבלה את הרעיון שאין זכות שיבה. זה הישג שאין לזלזל בו. 
       
       אני רוצה להאמין, שכתוצאה מהפינוי והיציאה מעזה, הזרם הפלסטיני המתון  יתחזק, הטרור יפחת, הקהילה הבין-לאומית שתומכת במהלך תתרום כספים שייועדו לחינוך ולשיפור מצבם של הפלסטינים, דבר שעשוי להקטין את השנאה, ואולי יאפשר בשלב מאוחר יותר להגיע להסדר. 
       
       אני חושבת שהמהלך שמוביל ראש הממשלה בנחישות ובאומץ הוא מהלך של הבקעה, שישפיע עלינו ועל גורל ילדינו. 
       
       חשוב וצריך לתמוך במהלך, כי אם המהלך לא יצלח יונצח המשך הסכסוך והטרור שנים רבות, ועלינו כנבחרי ציבור תוטל האחריות לכך. 
       
       אני מבינה ללבם של המתיישבים שאמורים לשלם את המחיר, אך אני סבורה שיש מצבים שצריך לשלם מחירים כואבים, והסיטואציה שבה אנו נמצאים כיום היא זו התובעת את התשלום הזה. זה לגיטימי להתנגד, להתווכח, אך צריך לשמור על גבולות הוויכוח ולעשות הכול על מנת שהמהלך הזה לא יפלג אותנו, וישאיר אותנו מאוחדים, על מנת שנוכל להתמודד יחד עם כל הקשיים שעוד נכונו לנו בעתיד. תודה. 
       
היו"ר ראובן ריבלין:
       
       אני מאוד מודה לחברת הכנסת אורית נוקד. חבר הכנסת מג'אדלה, אני שמעתי אותך קודם באמצעות הטלוויזיה. אני מברך את החברים שנשארו פה עד תום הנואמים לערב זה. תם ולא נשלם הדיון, רבותי חברי הכנסת, אבל רשימת הנואמים אשר היו קבועים לנאום היום בחלק זה של הישיבה תם. אורית נוקד היא האחרונה, שכן חבר הכנסת רוני בריזון, אשר קראתי לו, לא הגיע לאולם, ולכן אנחנו נתפזר וננעל את הישיבה. 
       
       ובכן, חברי חברי הכנסת, תמה ישיבת היום, לא תם ונשלם סדר-היום בכל הקשור לאישור החלטת הממשלה בנושא תוכנית ההתנתקות המתוקנת. הישיבה הבאה תתקיים מחר, יום שלישי, י"א בחשוון תשס"ה, 26 באוקטובר 2004 למניינם, בשעה 11:00. ישיבת הכנסת נעולה. 
       
       הישיבה ננעלה בשעה 23:16.
       
       
     
       
     
עמוד 183 מתוך 183

