    תוכן העניינים
ישיבה מיוחדת לזכרו של שר התיירות, חבר הכנסת רחבעם זאבי,  זיכרונו לברכה, במלאות שלוש שנים להירצחו	5
ראש הממשלה אריאל שרון:	6
שמעון פרס (העבודה-מימד):	8
גדעון סער (הליכוד):	9
יאיר פרץ (ש"ס):	11
בנימין אלון (האיחוד הלאומי - ישראל ביתנו):	13
מסמכים שהונחו על שולחן הכנסת	15
מזכיר הכנסת אריה האן:	15
נאומים בני דקה	16
אריה אלדד (האיחוד הלאומי - ישראל ביתנו):	16
הצעה לסדר	17
רוחמה אברהם (הליכוד):	17
נאומים בני דקה	17
מתן וילנאי (העבודה-מימד):	18
יולי-יואל אדלשטיין (הליכוד):	18
מאיר פרוש (יהדות התורה):	19
רוני בריזון (שינוי):	19
אחמד טיבי (חד"ש-תע"ל):	20
דניאל בנלולו (הליכוד):	20
חיים אורון (יחד):	20
גילה פינקלשטיין (מפד"ל):	21
יצחק כהן (ש"ס):	21
ואסל טאהא (בל"ד):	22
אברהם רביץ (יהדות התורה):	23
אברהם בייגה שוחט (העבודה-מימד):	23
עמרם מצנע (העבודה-מימד):	24
מוחמד ברכה (חד"ש-תע"ל):	25
מגלי והבה (הליכוד):	26
מיכאל מלכיאור (העבודה-מימד):	27
אילן ליבוביץ (שינוי):	27
עסאם מח'ול (חד"ש-תע"ל):	28
ישראל אייכלר (יהדות התורה):	30
איתן כבל (העבודה-מימד):	31
רוחמה אברהם (הליכוד):	32
אופיר פינס-פז (העבודה-מימד):	32
משה גפני (יהדות התורה):	35
שלום שמחון (העבודה-מימד):	36
טלב אלסאנע (רע"ם):	36
יצחק הרצוג (העבודה-מימד):	37
עבד-אלמאלכ דהאמשה (רע"ם):	37
יעקב מרגי (ש"ס):	38
שאילתות ותשובות	38
1675. מכוני הקרינה בבתי-החולים	39
שר הבריאות דני נוה:	39
שר הבריאות דני נוה:	40
1682. חשיפה לחומרים מסוכנים במכון לרפואה משפטית	41
1704. כמות הוויטמינים במוצרי חברת "רמדיה"	42
1706. דוח הוועדה ציבורית לבדיקת צמצום העישון ונזקיו	43
1715, 1726. מימון התרופה "רמיקייד" לחולי קרוהן	45
1736. שקיפות בתחום הפיקוח על ניסויים בבעלי-חיים	47
1768. נגיפי פוליו בביוב של גוש-דן	48
1827. פיטורי מתמחה בבית-החולים "שיבא"	50
1828. השימוש בתוספי תזונה מזיקים במוצרי מזון	50
1829. גביית תשלום עבור ביטוח סיעודי	52
1845. המועצה לניסויים בבעלי-חיים	53
1846. סגירת המחלקה לאוטיסטים בבית-החולים "איתנים"	55
1895. הוועדה לבדיקת תפקוד מגן-דוד-אדום בשדרות	56
1896. תרופות מצילות חיי חולי סרטן	57
1897. אשפוז חולי נפש	57
1911. המצב התברואי בשוק הסגור באשקלון	59
1912. התנהגות צוותים רפואיים בבתי-חולים לחולי נפש	59
1951. קיצוץ בבדיקות C.T. בבית-החולים "הדסה"	61
1953. עיצומים במכון לרפואה משפטית באבו-כביר	62
1979. כניסה לבתי-חולים בשבת	63
1998. תקלות בטיפולי הקרנה בשל מחסור בציוד וברופאים	64
1999. סגירת מחלקות בבית-החולים "פורייה"	65
2015. העברת כספים למעונות-היום השיקומיים	66
2036. עלייה במספר החולים בקדחת מלטה בגליל	67
2037. אספקת תרופות ושירותים רפואיים יקרים	69
הצעה לסדר-היום	71
ציון שישים שנה לניצחון על הנאצים כאירוע ממלכתי	71
יורי שטרן (האיחוד הלאומי - ישראל ביתנו):	72
השר נתן שרנסקי:	74
אופיר פינס-פז (העבודה-מימד):	76
עזמי בשארה (בל"ד):	77
התגברות הפשע המאורגן והפיגוע הפלילי בתל-אביב;	79
העבריינות בישראל והצורך לפעול למיגורה;	79
עלייה חדה בפשיעה בישראל – דוח הפשיעה לשנת 2003	79
אופיר פינס-פז (העבודה-מימד):	79
מיכאל מלכיאור (העבודה-מימד):	84
מיכאל נודלמן (האיחוד הלאומי - ישראל ביתנו):	85
לאה נס (הליכוד):	87
ניסן סלומינסקי (מפד"ל):	88
טלב אלסאנע (רע"ם):	90
יורי שטרן (האיחוד הלאומי - ישראל ביתנו):	93
עזמי בשארה (בל"ד):	94
יעקב מרגי (ש"ס):	96
ישראל אייכלר (יהדות התורה):	98
מגלי והבה (הליכוד):	101
רשף חן (שינוי):	102
עבד-אלמאלכ דהאמשה (רע"ם):	104
גילה פינקלשטיין (מפד"ל):	105
מוחמד ברכה (חד"ש-תע"ל):	106
אריה אלדד (האיחוד הלאומי - ישראל ביתנו):	107
רוני בר-און (הליכוד):	108
נסים זאב (ש"ס):	109
סגן השר לביטחון פנים יעקב אדרי:	111
עבד-אלמאלכ דהאמשה (רע"ם):	113
מוחמד ברכה (חד"ש-תע"ל):	114
רוני בר-און (הליכוד):	114
סגנית מזכיר  הכנסת ירדנה מלר-הורוביץ:	116
הצעת חוק-יסוד: הכנסת (תיקון מס' 38)  (זימון לוועדה של נושא משרה או ממלא תפקיד);	118
הצעת חוק הכנסת (תיקון מס' 20) (זימון לוועדה  של נושא משרה או ממלא תפקיד), התשס"ה-2004	118
רוני בר-און (יו"ר ועדת הכנסת):	118
יעקב מרגי (ש"ס):	122
מגלי והבה (הליכוד):	122
טלב אלסאנע (רע"ם):	123
אריה אלדד (האיחוד הלאומי - ישראל ביתנו):	124
עבד-אלמאלכ דהאמשה (רע"ם):	125
נסים זאב (ש"ס):	126
מאיר פרוש (יהדות התורה):	129
עבד-אלמאלכ דהאמשה (רע"ם):	131
הצעת חוק לתיקון פקודת העיריות (מס' 95), התשס"ה-2004	133
אהוד יתום (הליכוד):	133
יעקב מרגי (ש"ס):	135
נסים זאב (ש"ס):	135
רוני בריזון (שינוי):	136
    
       

       
       
       
       
       
       חוברת ב'
       ישיבה ק"ע
       
       
       
       
       
       
       
       
הישיבה המאה-ושבעים של הכנסת השש-עשרה
יום שלישי, ד' בחשוון התשס"ה (19 באוקטובר 2004)
ירושלים, הכנסת, שעה 15:30
       

ישיבה מיוחדת לזכרו של שר התיירות, חבר הכנסת רחבעם זאבי, 
זיכרונו לברכה, במלאות שלוש שנים להירצחו

היו"ר ראובן ריבלין:
       
       אדוני ראש הממשלה, השרים, גבירותי ורבותי חברי הכנסת, היום יום שלישי, ד' בחשוון התשס"ה, 19 בחודש אוקטובר 2004 למניינם. הנני מתכבד לפתוח את ישיבת הכנסת, הנפתחת היום בישיבה מיוחדת לזכרו של שר התיירות, חבר הכנסת רחבעם זאבי, השם ייקום דמו, במלאות שלוש שנים להירצחו. 
       
       כבוד ראש הממשלה אריאל שרון, כבוד ראש הממשלה לשעבר אהוד ברק, אדוני ראש האופוזיציה וראש הממשלה לשעבר חבר הכנסת שמעון פרס, רבותי חברי הממשלה, אדוני יושב-ראש הכנסת לשעבר שלמה הלל, אדוני יושב-ראש הכנסת לשעבר דן תיכון, חברי הכנסת בעבר ובהווה, שגריר גואטמלה בישראל מר מוי רוס ורעייתו הגברת בלה רוס, מכובדי סגל א' של המדינה, משפחת זאבי היקרה: הרעיה יעל אשר היתה כחברת הכנסת לנו בזמן תקופת כהונתו של רחבעם, השם ייקום דמו, הילדים פלמח, בנימין, מצדה, צאלה, ערבה, הנכדים והנינים, ידידים יקרים. 
       
       לפני שעה קלה, על קברו של רחבעם זאבי, גנדי, השם ייקום דמו, ציטטתי דברים שאמר: "כחייל אמיתי, אינני רוצה מלחמות. אבל אני לא מתבייש להגיד את האמת לעם שלי: ייתכן שנצטרך לחיות על חרבנו במשך דורות, כדי להקים את הבית השלישי, עד שהערבים יבינו כי שלום הוא עסק טוב לשני הצדדים. זהו צורך ערבי, לא פחות מצורך יהודי".
       
       בתקופה המאופיינת, פעם אחר פעם, בהתמכרות לאשליות, המנופצות פעם אחר פעם בדם ואש ותמרות עשן, דומה כי גם מי שלא הסכים מעולם עם עמדותיו הנוקבות, הקשות ומעוררות המחלוקת של גנדי, נאלץ להכיר באמת הנוקבת המסוימת הזאת. בניגוד לחולמי חלומות רבים ולסדרה ארוכה של מנהיגים שרצו להאמין ובאמת האמינו שאפשר להקים כאן מציאות אחרת, "אירופית" כזאת, שייך גנדי לזן אחר, מפוכח, ואפילו פסימי, של מנהיגים שהבינו בדיוק היכן אנו חיים. 
       
       לכן גנדי גם מעולם לא ניסה לעדן את דעותיו באשר לדרך שבה יש להתמודד עם המציאות. למרות שפתו העשירה ולמרות אהבתו העצומה לעברית, הוא מעולם לא השתמש בניסוחים מעורפלים ומפותלים, אלא בחר להתבטא בבהירות, בישירות ולעתים גם בבוטות. הוא האמין כי אל לה לאמת, כפי שהוא ראה אותה, גם אם היא קשה, להתפשר עם ה"ריאל-פוליטיק", עם הפוליטיקה או עם המציאות ואילוציה, ובוודאי לא עם סקרי דעת הקהל. 
       
       נסיבות הירצחו אף הן מבטאות בסופו של דבר את סירובו של גנדי להיכנע למציאות או להתכופף בפניה. אותו גנדי, שכקצין בכיר הסתער בראש חייליו ב"ארץ המרדפים", בלי להעלות על הדעת לנהל את הקרב מהחמ"ל, גם סירב לנסוע כשר בממשלת ישראל ברכב משוריין השמור לאח"מים, בעוד אזרחים מן השורה אינם זוכים להגנה כזאת, וגם התעקש להמשיך בשגרת יומו בלי לשעות להתרעות. הוא בטח בדרכו. בטח בצדקתו, בטח בחושיו, בניסיונו וגם באקדחו. הוא רק לא הביא בחשבון את שפלותם של רוצחיו, שארבו לו מאחור. 
       
       גנדי חסר לנו היום, גם למי שלא הסכימו מעולם עם מסקנותיו. חסרה יכולת הניתוח שלו. חסר היושר שלו, מצרך שהולך ונעשה נדיר בפוליטיקה שלנו. חסר הקול האידיאולוגי הברור שלו. ליריביו חסר בר-הפלוגתא הקשה, הנוקב, אך ההגון ומעורר הכבוד. לתומכיו חסרה מנהיגות בשיעור קומתו. 
       
       רבותי חברי הכנסת, גנדי, רחבעם זאבי, השם ייקום דמו, יהי זכרו ברוך. 
       
       אני מבקש להזמין את כבוד ראש הממשלה אריאל שרון לשאת דברים לזכרו. 
       
ראש הממשלה אריאל שרון:
       
       אדוני יושב-ראש הכנסת, יעל היקרה, משפחת זאבי, חברי הכנסת, שלוש שנים חלפו מאז נפל השר רחבעם זאבי גנדי, השם ייקום דמו, קורבן לכדורי המרצחים הפלסטינים. שלוש שנים חלפו, וחסרונו של גנדי מורגש בכל התחומים הרבים שבהם שלח את ידו. איש רב-פעלים היה גנדי: לוחם, מפקד, חלוץ ההולך לפני המחנה, איש חזון וספר. 
       
       אך היום אני רוצה לדבר על אהבתו הגדולה של גנדי, אהבה שאותה מימש הלכה למעשה בכל אורחות חייו, האהבה לארץ-ישראל. גנדי היה תבנית נוף מולדתו, תבנית נופה של ארץ-ישראל. כל חייו פסע גנדי בשבילי הארץ, כשהוא עומס על שכמו את התרמיל הכבד של מורשת העם היהודי בארצו. גנדי הבין כי הקשר בין עם ישראל לארצו מעוגן בראש ובראשונה באלפי שנים של חיים יהודיים ושל יצירה יהודית בארץ-ישראל. לכן, לאחר שנים של הגנה על גבולות הארץ כאיש צבא, פנה גנדי לתחום הנחלת מורשת הארץ לדורות הבאים. 
       
       פועלו כמנהל מוזיאון ארץ-ישראל מוכר לכולנו, אך מעטים מכירים את פועלו הרב כעורך ומהדיר ספרים. הוא ערך והביא לדפוס כ-72 ספרים על הארץ, ובמסגרת מפעל חשוב זה גם הביא לתרגומם לעברית של סיפורי מטיילים ועולים לרגל לארץ-ישראל. 
       
       גם בזירה הציבורית פעל גנדי להעמקת הקשר בין העם לארצו ולמורשתו. במשא-ומתן הקואליציוני הראשון עם הליכוד, ב-1988, דרש לכתוב בקווי היסוד של הממשלה, כי יש להשתית את החינוך על ערכי הנצח של עם ישראל: תורת ישראל, תולדות עם ישראל ולימודי מולדת. כששאלו אותו מדוע הוא מתעקש גם על התורה, השיב גנדי: "אנחנו בעד ארץ-ישראל, ומהיכן נגזרת ארץ-ישראל? מתורת ישראל".
       
       בימים שבהם הולכים ורבים הקולות המערערים על זכותו של העם היהודי למדינה במולדתו, מקבל פועלו של גנדי משנה חשיבות. עלינו להמשיך ולהנחיל לדורות הבאים את אהבת הארץ ואת מורשת העם היהודי. החינוך לערכי הנצח של עם ישראל הוא הערובה היחידה להמשך קיומה של מדינת ישראל כמדינה יהודית במלוא מובן המלה לדורי דורות. 
       
       חברי הכנסת, בימים אלה, נוכח ההחלטות הקשות העומדות בפנינו, גנדי חסר במיוחד. ודאי שהיה יריב, אך יריב ראוי והוגן. שלוש שנים לאחר הירצחו, החלל שהותיר גנדי בחיים הציבוריים בישראל נותר פעור והאיכויות שהביא לוויכוח הדמוקרטי והפרלמנטרי בישראל חסרות לכולנו. 
       
       בחייו ובמותו גילם גנדי את זכותנו על הארץ הזאת ואת מאבקנו לחיות בה, לחיות בה בבטחה. חיים חפר כתב עליו: "אשרי האיש שחי כשצה"ל וארץ-ישראל למראשותיו". אשרינו שנתברכנו בפועלו הרב של גנדי, שהשקיע את כל חייו ומרצו באהבתו הגדולה, בארץ-ישראל. תודה לכם.
       
היו"ר ראובן ריבלין:
       
       תודה לכבוד ראש הממשלה. אני מתכבד להזמין את יושב-ראש האופוזיציה ולשעבר ראש הממשלה, חבר הכנסת שמעון פרס. בבקשה, אדוני.
       
שמעון פרס (העבודה-מימד):
       
       אדוני היושב-ראש, יעל היקרה, משפחת זאבי, חברי הכנסת, עם עמדותיו של גנדי לא הסכמתי, וגם אינני מסכים אתן היום, אבל אישיותו של גנדי ריתקה אותי תמיד, גם היום. לא ראיתי אדם מאורגן ממנו. איש נרגש כל כך, המנסה להכניס סדר גם ברגשותיו. הוא היה נלהב ומפוכח, מגויס ומתנדב בבת אחת. כל תפקיד שהוטל עליו במדינה ובצה"ל - והוא היה בין מפקדיו הבכירים והמצטיינים - הוא ניסה למלא בכל מאודו, בצורה היעילה ביותר, ללא פשרות. 
       
       אבל הצד המרתק ביותר שבו היה דווקא הצד הלא-צפוי שלו, הצד הרומנטי שבו, דבר שבא לידי ביטוי ביחסו לארץ ובהתייחסותו לחברים. 
       
       הוא אהב את ארץ-ישראל, או יותר נכון, הוא היה מאוהב בה. בינו לבין ארץ-ישראל התנהל סיפור אהבה תלת-צדדי –  אהבה לקורותיה, אהבה לנופה, אהבה לאקלים שלה. בשבילו המושג "מולדת" – וארץ-ישראל הרי היא המולדת היחידה - לא היה מושג ערטילאי. הגליל הצטייר בעיניו כדוגמן של נוף, הערבה כבת יחידה, הנגב כשממה כובשת לב,  וכמובן ירושלים, גולת הכותרת, בבת העין על עמנו. 
       
       אהבתו לאקלים לא היתה קשורה לתחזית מזג אוויר. הוא אהב אותה בקור ובחום, בשרב הערבה ובשלג החרמון. האקלים הישראלי זהו הדבר שאותו הוא נשם, כלומר אוויר של חירות, של קדמוניות, של השבת נפש.
       
       הוא סבר שקורותיה של ישראל אף הם מיוחדים במינם. לאף עם לא יכול היה לקרות מה שקרה לעמנו, ומשזה קרה לנו, שוב אין אנו עם ככל העמים. עם בעל אמונה עמוקה, שאותה צריך לשאת ממקום למקום בלי לאבד את המקום ובלי לאבד את האמונה. לא לחינם הוא הקדיש חלק גדול מחייו ומזמנו ומכשרונותיו לחיבור ספרי היסטוריה מופלאים של ארץ-ישראל של אז וארץ-ישראל של היום, להקים את המוזיאון הייחודי, מוזיאון הארץ בתל-אביב. הספרים היו עבורו חלום וחרב של ישראל בעת ובעונה אחת. 
       
       גנדי היה איש חרוץ להפליא, על כן הוא גם הספיק הרבה. אבל בכל תפקיד שהיה - גם כשהיה בהרבה תפקידים - הוא לא שכח את הפרט, את האדם הבודד. הוא לא שכח חבר. אם הוא במצוקה, מן הסתם גנדי יהיה בין הראשונים לסייע לו. אם הוא לקה בבריאות, הוא יהיה הראשון לחפש מרפא. ואם חבר חס ושלום נפל, הוא יהיה הראשון לדאוג שיזכרו אותו וינציחו את זכרו.
       
       התפלאתי על יחסיו עם הבדואים. לכאורה הוא היה צריך לשמש כתובת להתנגדותם. במקום זה הוא היה מען לידידותם. הם ראו את האיש גנדי ואישיותו היתה להם למסר. 
       
       הוא, שהלך עם חזה פתוח לפנים, נרצח מגבו. הוא, שגבר על מארבים, נורה ממארב. הוא נפל על משמרתו. לעולם לא נסלח לרוצחיו. לעולם לא נשכח את תרומתו הגדולה  לביטחון העם, לאהבת המולדת. בכל מקום בעולם תפקידו של הסייר - אמר פעם בני מהרשק - הוא לגלות את האויב. אצלנו תפקיד הסייר הוא לגלות את המולדת. גנדי גילה את שניהם, ברוב תבונה, ברוב מסירות. 
       
       יהי זכרו ברוך.
       
היו"ר ראובן ריבלין:
       
       תודה ליושב-ראש האופוזיציה, חבר הכנסת שמעון פרס. אני מתכבד להזמין את יושב-ראש הקואליציה, חבר הכנסת גדעון סער, לומר דברים לזכרו של רחבעם זאבי, השם ייקום דמו.
       
גדעון סער (הליכוד):
       
       מכובדי ראש הממשלה אריאל שרון, ראש הממשלה לשעבר אהוד ברק, בני משפחתו של רחבעם זאבי, בנותיו ובניו, רעייתו יעל, אדוני היושב-ראש, כנסת נכבדה, שלוש שנים חלפו מאז אותו בוקר מר ונמהר שבו השיגו כדורי המרצחים את רחבעם זאבי, גנדי בפי כולנו, בלבה של בירת ישראל. 
       
       השר רחבעם זאבי נרצח על משמרתו, משמרת אשר נמשכה משחר נעוריו, עת הצטרף ל"הגנה", והסתיימה בעודו מכהן כשר בממשלת ישראל וכמנהיג פוליטי בישראל. השורה מ"חיילים אלמונים", פרי עטו של אברהם - יאיר - שטרן, "משורה ישחרר רק המוות", נתקיימה גם בו כבכותבה. 
       
       אני זוכר את הרגעים הללו כאילו היה זה אתמול. המוח אינו קולט, הלב ממאן להאמין, ואני, כמזכיר הממשלה אז, כבר עוסק בכינוס ישיבה מיוחדת של הממשלה בעקבות הרצח. מאז, מדי שנה, אמרתי לעצמי: אשרי שזכיתי לשמש מזכיר ממשלה כשגנדי, בן לדור המייסדים, דור התקומה, כיהן בה כשר. 
       
       הכרתי אותו באמצע שנות ה-80, באמצעות צבי שילוח, מי שהיה מראשי תנועת העבודה למען ארץ-ישראל השלמה וכיהן בכנסת תקופה קצרה מטעם תנועת התחיה. אני זוכר כיצד לפני 17 שנה ארגנתי והנחיתי כנס בהשתתפותו באוניברסיטת תל-אביב, זמן קצר לאחר שנכנס לחיים הפוליטיים. היה זה כנס סוער במיוחד, שמרצים וסטודנטים מהשמאל ניסו לפוצץ באופן אלים. קור הרוח שלו באותו אירוע זכור לי, אבל בעיקר התרשמתי אז מאומץ הלב שלו. 
       
       לכאורה היה גנדי איש ממסד - אלוף במילואים, יועץ לשרים ולראשי ממשלה, יושב-ראש הנהלת מוזיאון ארץ-ישראל ועוד. למעשה התכונה המרשימה ביותר של רחבעם זאבי, בעיני, היתה נכונותו ויכולתו ללכת על-פי אמונתו נגד הזרם, תוך נכונות לשאת במחירים הכרוכים בכך. לא רק שהאמת שלו היתה חשובה לו משיקולי תדמית בכלל, ובפרט תדמית בחוגים מסוימים, הוא כלל לא העמיד את שני אלה זה מול זה על כפות המאזניים.
       
       גנדי היה איש שפיו ולבו שווים בעידן שבו זן זה של אנשים הולך ומתכלה בחיינו הציבוריים. גם כשחלקת עליו, לא יכולת שלא להתרשם מקנאותו לדבוק באמת שלו ובדרכו מול קולות של בוז וביטול, מול קונפורמיזם רעיוני לשמו, שלעתים אינו  אלא סוג של פחדנות אינטלקטואלית. 
       
       וכמי שעמד על אמונתו ועמדותיו בצורה כל כך איתנה, יכול היה באופן הטבעי ביותר לקיים גם קשר אישי וחברי, תוך הפרדה, עם יריבים פוליטיים, יהודים וגם ערבים.
       
       אישיותו של גנדי היתה תמהיל מרתק של כישורים ואיכויות שרק לעתים רחוקות ניתן למצוא באדם אחד. מצד אחד – אדם מעשי, איש צבא, איש מטה וארגון. מצד שני – איש תרבות וספר, בעל איכויות ורבליות יוצאות דופן: כשרון כתיבה, כשרון דיבור ועריכה. שליטתו בשפה העברית היתה מעוררת קנאה, וכך גם היקף ידיעותיו על ההיסטוריה והגיאוגרפיה של ארץ-ישראל. 
       
       פעמים רבות אנחנו שואלים לגבי איש ציבור שהלך לעולמו מה היה אומר או חושב על סוגיה אקטואלית. בדרך כלל, הפרשנויות בדיעבד הן רבות ושונות. נדמה לי שלגבי רחבעם זאבי קל מאוד להעריך וקשה מאוד לחלוק באיזה צד של המתרס היה עומד ומתייצב בכל כוחו בכל סוגיה לאומית שעל הפרק. 
       
       כך אין ספק מה היתה עמדתו בכל עניין הנוגע לוויתורים על חבלי מולדת. אבל גנדי גם ידע לקיים את המאבק על אמונתו בגבולות החוק והתפיסה הממלכתית. הוא הזהיר את חבריו בעת הפגנות לא להיקלע לסיטואציה של עימותים עם כוחות הביטחון והמשטרה. בריאיון עיתונאי שהעניק בימי ממשלת רבין אמר: "אינני מאמין במרד יהודי - - - לא תפרוץ כאן מלחמת אחים - - - לא תקום ולא תהיה". 
       
       על אמונתו לא היסס להיאבק. פעמיים היה שר בממשלות ישראל, ופעמיים פרש. מממשלתו של יצחק שמיר פרש לאחר שהחליטה להשתתף בוועידת-מדריד. מהממשלה הקודמת בראשות אריאל שרון התפטר – יום לפני מותו – עקב חילוקי דעות בנושא המלחמה בטרור והתנגדותו ליציאת צה"ל מהשכונות אבו-סנינה וחארת א-שיח', החולשות על היישוב היהודי בעיר האבות. כדורי המרצחים השיגוהו לפני שהתפטרותו נכנסה לתוקף. רחבעם זאבי לא יכול היה להשתתף במה שהיה בעיניו סטייה מהכיוון הנכון, והוא ידע מה משמעותה של נשיאה באחריות במובן העמוק ביותר – קודם כול מול עצמו ומול אמונתו, כמו גם אל מול משפטה של ההיסטוריה. 
       
       גנדי היה מהראשונים שהבינו אל נכון כי לפני ארבע שנים נפתחה נגדנו מלחמה – מלחמת טרור – על-ידי הפלסטינים, פאזה אלימה נוספת במאבק היסטורי וארוך, שהעריך כי הוא עתיד להימשך עוד עשרות שנים. "אנחנו תלויים בתוצאות המלחמה הזאת", אמר, "ואל לנו לזלזל בה. אנחנו צריכים ויכולים לנצח בה". גנדי גם לא פחד, ולמרבה הצער נסיבות הירצחו מעידות על כך. 
       
       גנדי היה איש תנועת העבודה, וכך תמיד גם הגדיר את עצמו. הוא ביקש להמשיך את דרך האקטיביזם הציוני, שממשיכיה של תנועת העבודה סטו ממנה. הוא היה מגויס בכל נימי נפשו למאבק הלאומי שלנו. 
       
       "אני לא אובייקטיבי, לא רוצה להיות אובייקטיבי", כך אמר, "ותמה על ישראלים ויהודים טובים ששואפים להיות אובייקטיבים. אין לנו כלים נפשיים, מוסריים והכרתיים להיות אובייקטיבים. אנחנו משתייכים למחנה אחד, אנשי אש"ף שייכים למחנה אחר." 
       
       אני מאמין כי יבוא היום שבו תניח מדינת ישראל את ידה על רוצחיו של השר זאבי ותביא אותם למשפט צדק בירושלים. 
       
       אני מבקש לחתום את דברי בשירו של המשורר אורי צבי גרינברג - "שיר לעדי עד". 
       
       "בוכים למת – ושוכחים. זה דינו של המת לעולם; / אבל שקידש את השם, שהמוקד-בלב שרפו והוא חי: / נוטף דם לאפרו והוא עוד בעורו ולבושיו... / חז חזון אל מעבר גוף החוזה בעולם / להיות שר עם הרבה כוחות-נגד-חזון בעולם / מעבר לגוף שנטמן בעפר כבוי-דם –  /  דינו דין-חי-לעולם: / דינו דין דם אלוהי: / דם שכל הלב השמשי: / דינו דין שמש – –  
       
       בוכים למת – ושוכחים. זה דינו של מת בעולם; / אבל שקם בעם כקם עמוד השחר בליל העם / ונודע שלא-מאתמול שמו קורן באדיר: הרוג מלכות –  / דינו דין-חי-לעולם."
       
       יהי זכרו ברוך.
       
היו"ר ראובן ריבלין:
       
       תודה ליושב-ראש הקואליציה גדעון סער. אני מזמין את חבר הכנסת יאיר פרץ לומר דברים. יסיים חבר הכנסת והשר לשעבר בנימין בני אלון.
       
יאיר פרץ (ש"ס):
       
       אדוני היושב-ראש, בני שבט זאבי, כפי שנהג המנוח גנדי לומר: הרעיה יעל, הבנים בנימין ופלמח, הבנות מצדה, ערבה וצאלה, ראש הממשלה לשעבר אהוד ברק, יושבי-ראש הכנסת לשעבר, עמיתי חברי הכנסת, הלך שר וגדול בישראל. יד זדים היתה בו להמיתו. היום לפני שלוש שנים התבשר עם ישראל את הבשורה המרה על רציחתו של רחבעם זאבי, השם ייקום דמו, על-ידי מרצחים עלובים בני בליעל. 
       
       אדוני היושב-ראש, עם הירצחו של גנדי נדמה אותה דיסקית שהלכה עמו לכל מקום. הדיסקית ששתקה, ובכל זאת אמרה הכול. הדיסקית שאמרה ארץ-ישראל בקול גדול. הדיסקית שאמרה חברות אמיתית עד אין קץ. הדיסקית שאמרה ביטחון, אמונה ודרך. הדיסקית שהזכירה לנו את מה שאולי אהבנו לשכוח. הדיסקית שהעמידה את המראה אל מול עינינו. הדיסקית שזעקה בקול ניחר שאין מפקירים שבויים ואין מפקירים נעדרים ואין מפקירים מולדת. כמו שאמא יש רק אחת, גם מולדת יש רק אחת. הדיסקית הזאת, אדוני היושב-ראש, נדמה באותו יום שבו גנדי נרצח.
       
       אדוני היושב-ראש, אמרת גנדי, אמרת ארץ-ישראל. אמרת ארץ-ישראל, אמרת הכול – יישובים, ערים, הרים, שבילים, נקיקי סלע ורגבים. כל אלה זרמו בדמו של גנדי, ועדיין לא הרוו את צימאונו ואת אהבתו לארץ-ישראל. הלה היה אומר מדי יום ביומו: וארשתיך לי לעולם. 
       
       אמרת גנדי, אמרת ביטחון בצדקת הדרך. אמרת גנדי, אמרת שר צבא שהיה שותף פעיל ביותר בכל מלחמות ישראל. תמיד היה ראשון, וחייליו אחריו – בפלמ"ח, במלחמת השחרור, ב"ארץ המרדפים" ובכל שאר המלחמות הנוחתות עלינו חדשות לבקרים, לרבות הטרור המשתולל ברחובותינו. 
       
       אמרת גנדי, אמרת רעות. מין חברות שכזאת, אמיצה, שאי-אפשר לשחרר את קשריה מבחינת ואהבת לרעך כמוך – ואפילו באים ליטול את נפשך. אמרת גנדי, אמרת אהבת הבריות וכיבודן, אמרת תרבות, אמרת ספרים. ועמנו עם הספר – גנדי איש הספר.
       
       אמרת גנדי, אמרת מחלוקת. אבל מחלוקת לשם שמים – זוהי המחלוקת שסופה להתקיים, כדברי המשנה, והכול בכבוד, בהדר ובדרך-ארץ. 
       
       אך מעל הכול, אדוני היושב-ראש, אמרת גנדי, אמרת יושר. אמרו חכמינו זיכרונם לברכה: לישרים נאווה תהילה. לא לצדיקים, לא לחכמים, לא לחזקים – לישרים. להם ורק להם נאווה התהילה. גנדי היקר, לך נאווה תהילה. אתה תירשם בדפי ההיסטוריה העקובה מדם של העם היהודי כשר וגדול, כאלוף עטור תהילה, כאיש אוהב בריות ומכבדן, כאיש אוהב ספר ויודע ספר.
       
       גנדי, אתה תירשם בספר הזיכרונות של העם היושב בציון כמתווה דרך, אידיאולוג המונחה על-ידי המטרה הקדושה, שאך ורק היא עומדת לנגד עיניו – לא השררה, לא הכבוד, לא הכיסא, אלא ארץ-ישראל.
       
       גנדי היקר, אמרת לי פעם, בקדנציה הקודמת, שאתה רואה את עצמך כחבר ה-18 של סיעת ש"ס. ידענו את חיבתך הגדולה ליהדות. ידענו עד כמה אתה מקפיד על מצוות של בין אדם לחברו. אך אתה הקפדת גם על מה שבין אדם לקונו. 
       
       עם ישראל וסיעת ש"ס מצדיעים לך היום, שר, אלוף וחבר. סיעת ש"ס מרכינה את ראשה בצער עמוק. אבד לארץ-ישראל אחד מהעמודים היותר חשובים שלה. חבל על דאבדין ולא משתכחין. 
       
       אדוני היושב-ראש, כנסת נכבדה, לפני שלוש שנים נפרדנו מאחד הסמלים היותר-מובהקים של ארץ-ישראל. גנדי, זיכרונו לברכה, נטמן בין הרגבים שאותם כל כך אהב, כל כך הכיר, ולמענם כל כך נלחם. ממשלת ישראל, הכנסת והעם בישראל מוקירים ויוקירו את זכרו לעד. מי ייתן ואדמת הקודש שעליה כה שמרת תשמור עליך ועל משפחתך. 
       
       אדוני היושב-ראש, את גנדי לא נוכל להשיב לחיים, אך את מורשתו, את רוחו העשויה ללא חת, את הלב החם, את האמונה בצדקת הדרך ואת אהבת המולדת, את כל אלה נוכל לאמץ ולנצור לעצמנו, להנחיל ולהוריש לבאים אחרינו. אם בכל אלה נעמוד, אזי אנו מקיימים מצבה שחשובה ממנה לא נוכל להקים. 
       
       יהי זכרו ברוך.
       
היו"ר ראובן ריבלין:
       
       תודה לחבר הכנסת יאיר פרץ. אני מתכבד להזמין את חבר הכנסת בני אלון לשאת דברים לזכרו של חבר הכנסת רחבעם זאבי, השם ייקום דמו.
       
בנימין אלון (האיחוד הלאומי - ישראל ביתנו):
       
       אדוני היושב-ראש, אדוני ראש הממשלה, כנסת נכבדה, משפחה, יעל וכל המשפחה, אני זוכר את הביקור הראשון שלי בבית מולדת בתל-אביב. אני זוכר את כרטיס החבר שנתן לי רחבעם,  ואיך הדגיש בפני – אני, עם הכיפה והזקן - שבכרטיס של מולדת כתוב, וכל חבר נושא את זה: ארץ-ישראל לעם ישראל לפי תורת ישראל. 
       
       הרבה תהיתי מה אפיין את האיש הזה, ומה ייחד והבדיל אותו מחבריו, גיבורי ישראל גם הם, אלופי ששת הימים, מייסדי הפלמ"ח, בוגרי הפלמ"ח, מייסדי המדינה. איך זה שחברים רבים כל כך שלו הגיעו למסקנות הפוכות, שצריך לנטוש את חבלי ארץ-ישראל אלו או את חבלי ארץ-ישראל האחרים, והוא היה כסלע איתן, חזק, לאורך כל הדרך. 
       
       באותה שיחה, אני זוכר, ואינני זוכר למה, הוא חזר והעלה בפני את דמותו של אביו. אחר כך עיינתי קצת וקראתי בספרו של ששר: "שיחות עם רחבעם-גנדי-זאבי". שואל אותו מיכאל ששר: בבית היו עדיין סימנים לחיים דתיים או שההורים זרקו הכול, כפי שהיה מקובל אז? עונה לו גנדי: אבא שמר על מסורת ישראל סבא בקפידה רבה. הוא קידש בליל שבת, הלך לבית-הכנסת בשבתות, והבדיל במוצאי שבת. אני זוכר כיצד אמא היתה ממליחה את הבשר על לוח עץ במרפסת. יאמרו אנשים: שולי הדבר. 
       
       הוא מביא כאן גם את הצוואה שאביו השאיר לו, והוא סיפר לי עליה באותה פגישה, עם ההומור המיוחד שלו. אבא מצווה עליו לשמור על העדש"ה, עם הרבה דברי תורה שאבא מצרף בצוואה. הוא מסביר לו שעדש"ה זה שתמיד ישתדל להיות בענווה, בדבקות, בשמחה ובהתלהבות. אני זוכר שהוא אמר לי: דבקות, שמחה והתלהבות אני מצליח, ענווה לפעמים קשה לי. כן, כי גנדי היה גאה במובן הבריא של המלה, אבל היתה לו ענווה היסטורית. לא היתה בו היהירות הזאת, שאני מהמייסדים אז גם מותר לי להיות מהמחסלים, שאם אני אלך, אחרי מי נשאר? מי מכיר את הארץ על כל שביליה כמוני? ומי מסוגל יהיה, אם אני לא אעשה את הטוב ביותר – אין אחרי מי שיהיה מסוגל לעשות. יש לפעמים מייסדי מפעלים ובתי-חרושת שלא נותנים לדור הבא להמשיך את המפעל שלהם. 
       
       היתה בו הענווה הזאת, הוא הבין, ואני זוכר, כשביקר בכל היישובים, הקפיד ללכת לכל בתי-הכנסת, ולא היתה לו כיפה על הראש. ההיפך, היה לועג לנו בחיבה ואומר: יש לי שתי כיפות בכיס, כיפה שחורה וכיפה סרוגה. כשאני בחתונה של חב"ד ושל חבר'ה עם כיפה שחורה אני חובש את הכיפה הסרוגה, וכשאני בחתונה של חבר'ה עם כיפה סרוגה אני חובש את הכיפה השחורה. 
       
       היתה בו השייכות הדורית ההיסטורית, שהוא ידע שאבא הוריש לו משהו והוא ממשיך, ויבוא דור אחר, וזו לא בושה שיבוא דור אחר. הוא גם חשב שהדור הבא מחובר הרבה יותר למסורת, והוא התגאה בכך. הוא ראה זכות, בכל עיתון של מולדת, להביא ציטוטים מהרבי מלובביץ', לחזור על הפסוק היסודי של "והורשתם את הארץ וישבתם בה". 
       
       כאן גם בא מה שראש הממשלה סיפר לנו קודם, על ההקפדה שלו, שלא הבינו מדוע יש להכניס לקווי היסוד את תורת ישראל. לא מתוך כפייה דתית, לא מתוך סקטוריאליות של מפלגה דתית - שהוא לא דגל בה - אלא מתוך הבנה שאם אין אנחנו שייכים לארץ כיוון שהיא שלנו, כיוון שהקדוש-ברוך-הוא ציווה עלינו אותה, ואם הכול מתחיל רק בביטחון ובאסטרטגיה – תשובות ביטחוניות ואסטרטגיות יכולות להחליף חבלי ארץ. מתוך ההבנה שאם אנחנו לא קשורים לקידוש של אבא, אז גם אין המשך של שלשלת הדורות. 
       
       זו הענווה ההיסטורית. ומתוכה אני מקווה שנזכה כולנו, בימים הקשים האלה, גם ליותר דבקות בשם, ליותר שמחה וליותר התלהבות. 
       
היו"ר ראובן ריבלין:
       
       אני מאוד מודה לחבר הכנסת בנימין אלון. 
       
       רבותי חברי הכנסת, תם חלק זה של ישיבת הכנסת. אני מבקש להכריז על הפסקה של שתי דקות על מנת לאפשר למשפחת זאבי ולכל שאר האורחים לצאת. אני מברך את העמותה להנצחת זאבי, שנמצאת פה, בראשותו של חבר הכנסת לשעבר פלד, וכל החברים האחרים, ראשי העם שנמצאים כאן. שתי דקות הפסקה ומייד אנחנו מתחילים בנאומים בני דקה.
       
        (הישיבה נפסקה בשעה 16:08 ונתחדשה בשעה 16:13.)

       
מסמכים שהונחו על שולחן הכנסת

היו"ר ראובן ריבלין:
       
       רבותי חברי הכנסת, נא לתפוס את מקומותיכם. אנחנו מתחילים בנאומים בני דקה. רבותי חברי הכנסת, אני מבקש שתעזרו לי על מנת שאני אוכל לבוא ולקבוע מה יהיה סדר הדוברים. על כל פנים, ראשון הדוברים יהיה חבר הכנסת אריה אלדד, כי הוא צריך ללכת על מנת להיפגש עם משפחת זאבי, ולכן הוא כבר יעמוד שם, אחרי שנגמור את כל הנושאים המקדמיים.
       
       רבותי חברי הכנסת, נא הפעילו את כפתור ההצבעה - מי בעד, מי נגד - על מנת שאני אוכל לדעת מי רוצה להשתתף בנאומים בני דקה.
       
       בינתיים, הודעה למזכיר הכנסת. בבקשה.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לקריאה ראשונה, מטעם חברי הכנסת: הצעת חוק יסודות התקציב (תיקון מס' 32), התשס"ה-2004, מטעם חבר הכנסת יעקב ליצמן; הצעת חוק העמותות (תיקון מס' 5) (כשירות לקטין להיות חבר בעמותה), התשס"ה-2004, מטעם חברת הכנסת גילה פינקלשטיין; הצעת חוק לתיקון פקודת העיריות (מס' 95), התשס"ה-2004, מטעם חברי הכנסת אהוד יתום, מיכאל איתן, יורי שטרן ועמרי שרון.
       
       חוברת מידע בדבר נכסים והתחייבות של ממשלת ישראל ליום 31 בדצמבר 2003, מטעם משרד האוצר. תודה רבה.
       
אופיר פינס-פז (העבודה-מימד):
       
       אדוני היושב-ראש, פורסם שהונחה על שולחן הכנסת הצעת הממשלה בנושא ההתנתקות.
       
היו"ר ראובן ריבלין:
       
       כל מה שפורסם הוא, שזה הוגש לי. ביקשתי ממזכיר הכנסת, אף שאין צורך, לשכפל 120 עותקים, והם יונחו עוד היום על שולחן כל חברי הכנסת. אני יכול רק לומר לחברי הכנסת, שמדובר בשלושה מסמכים: החלטת הממשלה, החלטת הממשלה בדבר השלבים ומכתבו של הנשיא בוש לראש הממשלה.
       
       לפני שראשון הדוברים יהיה חבר הכנסת אריה אלדד, ואחריו – חבר הכנסת מתן וילנאי, אני רוצה להפנות את תשומת לב חברי הכנסת ושר האוצר למכתב שנשלח על-ידי ראש המועצה המקומית מנחמיה. אם אכן הדברים האמורים בו נכונים, כדאי שנבדוק את העניין כיצד קורה שראש עיר מתפטר מרצונו בגלל מצוקה, שהוא טוען שאינה נגרמת בגלל התנהגות והתנהלות המועצה המקומית, אלא בגלל מטלות שהוטלו על המועצה ושאין היא יכולה לעמוד בהן. בהחלט מכתב זה יונח גם הוא על שולחן חברי הכנסת, אף שאין הנוהג להניח מכתבים הנשלחים אלינו. מדובר במסמך ציבורי, ורצוי שכולם יראו, על מנת שיראו אם הם מבקשים להעלות את הנושא על סדר-היום. 
       
       
נאומים בני דקה
       
היו"ר ראובן ריבלין:
       

       חבר הכנסת אריה אלדד, בבקשה.

אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני מבקש להסב תשומת לבכם לכך שאנחנו מחתימים היום – וחתמו כבר יותר מ-40 חברי הכנסת - על הצעת חוק להנצחת זכרו של רחבעם זאבי, גנדי, השם ייקום דמו. 
       
       מטרת החוק היא לבסס מרכז הנצחה של מחקר, חקר היסטורי, גיאוגרפי וארכיאולוגי של ארץ-ישראל, עם מכון מחקר, עם אתר הנצחה ועם הספרייה שתרכז בה את הספרייה העשירה שהותיר גנדי. מי שירצה, יוכל לחתום. ההעתקים נמצאים על שולחני. תודה רבה.
       
היו"ר ראובן ריבלין:
       
       תודה רבה לחבר הכנסת אלדד. 

הצעה לסדר
       
היו"ר ראובן ריבלין:
       
       חבר הכנסת מתן וילנאי, אני מבקש סליחה ממך, פשוט שכחתי שלפי סעיף 53 ביקשה חברת הכנסת רוחמה אברהם להתייחס, כמנהגה.
       
רוחמה אברהם (הליכוד):
       
       להתייחס לשבויים ולנעדרים. 
       
       אדוני היושב-ראש, חברי חברי הכנסת, תודה רבה. גם היום, כבכל שבוע, כנסת ישראל לא שוכחת ולא תשכח את רב-סמל צבי פלדמן, את רב-סמל זכריה באומל, את רב-סמל יהודה כץ, את רב-סרן רון ארד, את רב-טוראי גיא חבר ואת יונתן פולארד.
       
       אדוני היושב-ראש, ביום שבת מלאו 18 שנים לנפילתו בשבי של רון ארד. רון, בוגר הפנימייה הצבאית שליד הגימנסיה העברית הרצלייה שבתל-אביב, התנדב לקורס טייסי קרב. ב-16 באוקטובר 1986, במהלך תקיפת חיל האוויר באזור צידון, נפגע מטוס ה"פנטום" שבו טס, והוא והטייס נטשו את המטוס. בפעולה מהירה של מסוקי קרב חולץ הטייס, וכוחות החילוץ לא הצליחו להגיע אל רון שהסתתר, והוא נלקח בשבי על-ידי אנשי ארגון "אמל". 
       
       עברו שנים, חולפים שבועות, ובני משפחתו של רון, כמו משפחות יתר השבויים והנעדרים, חיים שעה-שעה את העובדה הבלתי-נסבלת שגורל יקיריהם אפוף ערפל כבד. 
       
       הכנסת והמדינה כולה מצדיעות לך, רון, מתפללות ליום שבו תשובו אלינו כולכם, ומבטיחות לעשות כל שביכולתנו כדי לקרב את היום הזה. תודה רבה.
       
היו"ר ראובן ריבלין:
       
       תודה. ונזכור שעזאם עזאם עדיין בבית-האסורים במצרים. 

       
נאומים בני דקה
       
היו"ר ראובן ריבלין:
       
       נאומים בני דקה. ראשון הדוברים – חבר הכנסת מתן וילנאי, ואחריו – חבר הכנסת אדלשטיין.
       
מתן וילנאי (העבודה-מימד):
       
       כבוד היושב-ראש, חברי חברי הכנסת, הוזכר פה כרגע יושב-ראש המועצה המקומית מנחמיה, עמית בן-צבי, שהגיש מכתב התפטרות. אני מכיר אותו, הוא לא ממפלגתי. הוא איש ראוי, והלוואי שהיו הרבה ראשי מועצות כאלה. 
       
       באותה עת עצמה ראש עירייה בישראל, ראש עיריית רמת-השרון, מתרוצץ בין שרי הממשלה, לא מקבל תשובה, לא מקבל התייחסות, מכיוון שהוא נקלע למצוקה קשה בנושא זיהום המים ברמת-השרון. למה הממשלה מתכוונת? האם שיבואו מכליות מים צבאיות לשם, האם שיבואו עם מכליות מים אזרחיות לשם כדי לטפל בזה? האם אין מקום לטיפול מיידי, דחוף, לכינוס של ועדת שרים שתגיד איך לעזור לראש עיר שלא באשמתו נקלע למצוקה, או שמא איבדנו כבר כל קשר וכל הבנה לכך שכולנו כאן, ובעיקר שולחן הממשלה, מיועד לשרת את אזרחי מדינת ישראל? תודה רבה.
       
היו"ר ראובן ריבלין:
       
       תודה לחבר הכנסת מתן וילנאי. חבר הכנסת יולי אדלשטיין, בבקשה.
       
יולי-יואל אדלשטיין (הליכוד):
       
       תודה. 
       
       אדוני היושב-ראש, חברי חברי הכנסת, גם בטקס בהר-הרצל היום, וגם כאן במליאה, הדוברים הרבים דיברו על כך שגנדי חסר בתחומים שונים. לא יצא לי להיות בין הדוברים, אבל אם אני כבר מדבר עכשיו, אני חייב להודות שלי גנדי חסר יותר מכול במאבק המשותף שלנו למען שחרורו של יהונתן פולארד. 
       
       השתתפתי אתו יחד באין-ספור ישיבות, זכיתי יחד אתו ועם שר הבריאות דהיום, חבר הכנסת דאז דני נוה, לבקר אצל פולארד בכלאו בארצות-הברית. בהיעדרו של גנדי, אני קורא לכולנו פעם נוספת לזכור, שגם המאבק לשחרורו של יהונתן פולארד, שהוא פתח בו לפני שנים רבות, והיה גם יושב-ראש השדולה תקופה ארוכה, הוא חלק ממורשתו של גנדי, השם ייקום דמו. בואו נעשה כולנו יחד למען שחרורו של פולארד, ובכך גם ננציח את זכרו של רחבעם זאבי, גנדי. 
       
היו"ר ראובן ריבלין:
       
       תודה ליולי אדלשטיין. חבר הכנסת מאיר פרוש, ואחריו - חבר הכנסת בריזון. 
       
מאיר פרוש (יהדות התורה):
       
       אדוני היושב-ראש, חברי הכנסת, אני מנצל שוב את הבמה כאן בכנסת כדי למחות על חפירה ועקירת יותר מ-100 קברים ברחוב רמז בעכו, בטענה שמדובר בקברים של לא-יהודים. אני חושב שאסור למדינת ישראל לומר, שאם מדובר בקברים של לא-יהודים, לא אכפת לה שעוקרים בית-קברות שלם. מחר נפגוש מצב כזה בהולנד או בפולין או בכל מקום אחר שיש בו בית-קברות יהודי, ויאמרו שם הממשלות שמדובר בקברים של יהודים ומותר לעקור את זה. אסור לה למדינת ישראל לתת יד לעקירת ולו קבר אחר, אבל בוודאי ובוודאי כאשר מדובר בבית-קברות שלם. אדוני היושב-ראש, לתשומת לבך. 
       
היו"ר ראובן ריבלין:
       
       תודה. נדמה לי ששר התחבורה הודיע שהוא מפסיק את העבודה. 
       
מאיר פרוש (יהדות התורה):
       
       ליום אחד.
       
היו"ר ראובן ריבלין:
       
       תודה. חבר הכנסת רוני בריזון, ואחריו - חבר הכנסת אחמד טיבי.
       
רוני בריזון (שינוי):

       אדוני היושב-ראש, חברי חברי הכנסת, היום התפרסם סקר חדש של חברת "גיאוקרטוגרפיה", שמבקש לעמוד על הלכי הרוח בקרב הציבור, וממנו מסתבר ש-38% מהתושבים במדינת ישראל סבורים שרצח פוליטי הוא משהו שאנחנו צריכים להביא אותו בחשבון ברצינות רבה. המספרים האלה הם גבוהים מאוד, הם הולכים וגובהים מדי שנה. 
       
       אדוני היושב-ראש, בתוך עמי אני יושב. ב-1995 התגוררתי ברחוב יהודה הנשיא בתל-אביב. ביני ובין הבית ברחוב אשי, שבו גרה משפחת רבין, היה מגרש חנייה. במגרש החנייה הזה נערכו ההפגנות. שמעתי את הקולות, ראיתי את המראות, צפיתי במבטים. אני מסתובב בארץ, אדוני. הייתי אתמול בקומה החמישית של הבניין הזה, ואני נפגש עם אנשים בשווקים, במקומות ציבוריים. אדוני היושב-ראש, המראות הם אותם מראות, המבטים אותם מבטים, והקולות, אבוי, אותם קולות. 
       
היו"ר ראובן ריבלין:
       
       הזמן תם, תודה רבה. חבר הכנסת אחמד טיבי. אחריו - חבר הכנסת דניאל בנלולו, ואחריו - חבר הכנסת אורון. בבקשה. 
       
אחמד טיבי (חד"ש-תע"ל):
       
       אדוני היושב-ראש, היתה לי שוב שיחה עם שר הפנים בקשר למה שקרוי איחוד רשויות מקומיות, שמוכח באופן מעשי ככישלון מחפיר. חברי מוחמד ברכה ואני פנינו לשר הפנים בנושא בקה-ג'ת, גם חבר הכנסת עסאם מח'ול העלה את הנושא. התושבים זועקים, אי-אפשר להמשיך ולכפות עליהם הסכם שפוגע בשירותים שניתנים לאזרח. לכן נדרשת החלטה אמיצה לשנות טעות קשה מיסודה ולבטל את האיחוד הכושל הזה. 
       
היו"ר ראובן ריבלין:
       
       תודה לחבר הכנסת אחמד טיבי. חבר הכנסת דניאל בנלולו, ואחריו - חבר הכנסת חיים אורון. בבקשה, אדוני. 
       
דניאל בנלולו (הליכוד):
       
       אדוני היושב-ראש, ידידי חברי הכנסת, כל בוקר אנחנו פותחים עיתון ואנחנו שומעים על בעיות קשות בענף הבנייה במדינה. אני רוצה לפנות פה לידידי חברי הכנסת ולאדוני היושב-ראש: אנחנו חייבים לעשות הכול על מנת לעצור את ההידרדרות בענף הבנייה. יש מחסור בעובדים ואין פתרון. לכן, זה המקום לבוא ולהחליט במשנה זהירות החלטות לגבי הענף הספציפי הזה. 
       
היו"ר ראובן ריבלין:
       
       תודה. חבר הכנסת חיים אורון, ואחריו – חברת הכנסת גילה פינקלשטיין.
       
חיים אורון (יחד):
       
       אדוני היושב-ראש, חברי הכנסת, כפי שאמר חבר הכנסת דניאל בנלולו, אנחנו פותחים את העיתון ומוצאים המון דברים. אבל, היום יש דבר אחד שהוא מעל לכל הדברים הללו, וזו ההסתה והסכנה הנוראה שקיימת לשלמותה של מדינת ישראל, כאשר אנשים מתוך המערכת הדתית-אמונית של הציונית הדתית-לאומית, לא מישהו בשוליים - תמיד היה ויכוח על סרבנות, אנחנו היינו חלק מהויכוח הזה ויצאנו תמיד נגדו.  מעולם, למיטב זיכרוני, לא נשמעו התבטאויות כאלה - הדיבור על הסרבנות, ההסתה הפרועה כלפי ראש הממשלה, ההסתה הפרועה כלפי יונתן בשיא, ההסתה הפרועה כלפי כל מי שחושב אחרת. 
       
       שנים הזהרנו, זה מסלול שמתחילים אותו כלפי הקיצונים, הערבים, שמאלנים כמוני, ועכשיו תראו לאן הוא מגיע. 
       
       אם לא תיווצר פה קואליציה מעבר לחילוקי הדעות, שתעשה את הכול כדי למנוע את זה, אנחנו במסלול שקשה לתאר חזרה ממנו. 

היו"ר ראובן ריבלין:
       
       תודה רבה. אני מצטער, למרות הדברים החשובים ביותר, צריך להסתפק בדקה. חברת הכנסת גילה פינקלשטיין, בבקשה. 

גילה פינקלשטיין (מפד"ל):
       
       אדוני היושב-ראש, כנסת נכבדה, אמש שיגרתי מכתב דחוף לראש הממשלה, ובמכתב אני מבקשת מראש הממשלה לגלות גדלות רוח, מנהיגות לאומית, וללכת לקראת ציבור אנשי ארץ-ישראל, שישלימו עם רוע הגזירה בתנאי שזאת תהיה הכרעה של העם כולו. 
       
       אני פונה שוב לראש הממשלה: לך על משאל עם ובכך תמנע קרע בעם, בכך תביא שלום קודם כול בתוך עם ישראל. שלום בתוכנו הוא תנאי מוקדם והכרחי בטרם מנהלים משא-ומתן לשלום. כאשר דנים בשאלה הרת גורל כמו עקירת יישובים יהודיים בארץ-ישראל, אזי צריך לשאול את דעתם של כל אזרחי ארץ-ישראל, ולא רק את מתפקדי הליכוד. רצון העם כולו, ולא רק רצון מתפקדי הליכוד, הוא שיקבע אם תוכנית ההתנתקות תתקיים או לא. ארץ-ישראל היא לא דמגוגיה ויש צורך לאחות את הקרע בעם. תודה. 
       
היו"ר ראובן ריבלין:
       
       תודה. חבר הכנסת יצחק כהן - בבקשה, אדוני. אתה פשוט לא היית קודם. אחריו - חבר הכנסת טאהא. 

יצחק כהן (ש"ס):
       
       אדוני היושב-ראש, דומה כאילו אין מחלוקות בישראל, שעכשיו מתרחשת סערה גדולה ביותר - מה שמתרחש בעכו בחילול בית-קברות ענק, והשרים והמנהיגים אוטמים את אוזניהם. מחר מתקיימת הפגנת ענק בכיכר השבת כדי למחות על חילול הקברים. 
       
       אדוני היושב-ראש, אני חושב שכל הזמן, כל השנים, כל הימים, במיוחד בימים האלה, כדאי לתת קצת יותר תשומת לב כדי להמעיט את המחלוקות בישראל. זה דבר מיותר לגמרי. חילול הקברים ממיט אסונות על עם ישראל. אנא ממך, אדוני היושב-ראש, אם תוכל אתה, כיושב-ראש הכנסת, להתערב בעניין ולמנוע את הזוועה בעכו, אנחנו נודה לך מאוד. תודה רבה. 
       
היו"ר ראובן ריבלין:
       
       חבר הכנסת פרוש, אנחנו גילינו קבר אחד. יש לנו הר שיימצא בתוך הבניין החדש של הכנסת, כאשר אנחנו, הכוהנים, כמובן נצטרך להיזהר שם. אבל, אנחנו על-פי כל דיני ההלכה השארנו את המקום, ואנחנו גם בנינו את הכנסת. אפשר גם לאפשר קידמה ובנייה, וגם לשמור על ערכים. 
       
       חבר הכנסת ואסל טאהא, בבקשה. 
       
ואסל טאהא (בל"ד):
       
       אדוני היושב-ראש, חברי הכנסת, המשבר בשלטון המקומי הולך ומתמשך. הנה ראש מועצת מנחמיה מתפטר. תושבי מנחמיה מפגינים, חוסמים כבישים, ועובדי עיריית שפרעם פותחים בשביתה בלתי מוגבלת, פתוחה, מפני שהם לא קיבלו את משכורת חודש ספטמבר ולא את תשלומי הקרנות, "מבטחים", קופת גמל, קרנות פנסיה וכדומה. 
       
	אני פונה מכאן לשר הפנים לדאוג יותר לרשויות שחיות במצוקה, במשבר, לעובדים שלא קיבלו את המשכורות - במיוחד בחודש הרמדאן. תנו להם לקיים את המצוות בצורה ראויה, תנו להם את הכספים הדרושים על מנת שיחזרו לעבודה וייתנו שירותים לאזרח.

היו"ר ראובן ריבלין:
       
       תודה. חבר הכנסת אברהם רביץ, ואחריו - חבר הכנסת שוחט. אנחנו מתקדמים. בבקשה.

אופיר פינס-פז (העבודה-מימד):
       
       למה תמיד שוחט לפני?

היו"ר ראובן ריבלין:
       
       חבר הכנסת פינס, אתה לא מקופח אצל הנשיאות ועל-ידי כל אחד מסגני היושב-ראש. גם אתה - יש לך זמן, אתה נמצא פה כל הזמן, אתה וחבר הכנסת הרצוג וחבר הכנסת מלכיאור. מצנע - פעם ראשונה נתתי לו ראשון, אז עכשיו הוא יהיה. בבקשה, חבר הכנסת רביץ. 

יצחק הרצוג (העבודה-מימד):
       
       האופוזיציה טוענת לקיפוח...

אברהם רביץ (יהדות התורה):
       
       אדוני היושב-ראש, לפני כ-12 שנים, אני חושב, זה היה כאשר חבר הכנסת לשעבר גנדי הצטרף לכנסת, ובאותו זמן היה לנו מנהג יפה בכנסת - - -

היו"ר ראובן ריבלין:
       
       16 שנים, ב-1988.

אברהם רביץ (יהדות התורה):
       
       או.קיי., 16 שנים. באותו זמן היה לנו מנהג בכנסת, כי כל נואם חדש, הבא אחריו מברך אותו. אני הייתי ברשימת הנואמים אבל בסוף, ואף אחד מהרשימה לא הסכים להתנדב ולברך את גנדי בימים ההם. קרא לי יושב-ראש הכנסת דאז - - -

היו"ר ראובן ריבלין:
       
       שילנסקי. 

אברהם רביץ (יהדות התורה):
       
       שילנסקי, ושאל אותי אם אני מוכן להתנדב לברך את גנדי. עשיתי זאת בשמחה רבה - על פועלו, על יושרו, על היותו מחובר אל השורשים, אל שורשי עם ישראל. והנה, ברוך השם, הגענו לזמן שכל הבית הזה הצטרף באחידות כזאת כדי לכבד את זכרו של גנדי. 
       
       אני חושב שהגיע הזמן שכולנו נלמד שיש לכבד את הזולת, יש לכבד את קבוצות המיעוט - כמו חרדים, ערבים, ועוד קבוצות מיעוט - ולראות בטובו של הזולת ובכבודו. תודה רבה.

היו"ר ראובן ריבלין:
       
       תודה רבה. חבר הכנסת בייגה שוחט, ואחריו - חבר הכנסת עמרם מצנע.

אברהם בייגה שוחט (העבודה-מימד):
       
       אדוני היושב-ראש, רבותי חברי הכנסת, כמו מדי יום, העיתונים למיניהם ומערכות התקשורת האחרות מלאים בכותרות חשובות מאוד, שאופפות ומכסות את כל תחומי חיינו. אבל אף פעם לא היה לי ברור כמו היום עד כמה הכותרת העיקרית והחשובה ביותר היא הכותרת שכרוכה בהסתה כלפי ראש הממשלה, בהסתה כלפי הפרת המשמעת של אנשים שלא רוצים לבצע את מדיניות הממשלה - הן מפי רבנים והן מפי אנשים פוליטיים כאלה ואחרים.
       
       לא עברו אלא תשע שנים, בדיוק תשע שנים - כאשר מערכת הסתה דומה הביאה לרצח של ראש ממשלה בישראל. 
       
       אני אומר את זה ואני חרד שחס וחלילה, בלי שאנשים אולי רוצים את זה, אנחנו נצפה ונראה שוב - -

היו"ר ראובן ריבלין:
       
       נא לסיים.

אברהם בייגה שוחט (העבודה-מימד):
       
       - -  תופעות, שחס וחלילה אם אכן יחזרו אלינו שנית. זו הכותרת הראשית, זה הנושא המרכזי, ועל כך אנחנו צריכים לחשוב. תודה.


היו"ר ראובן ריבלין:
       
       תודה רבה. אני מבקש - הדברים חשובים, אני לא יכול להפסיק אתכם, אבל אני מבקש להצטמצם בדקה אחת. בבקשה, חבר הכנסת עמרם מצנע, ואחריו - חבר הכנסת ברכה.

עמרם מצנע (העבודה-מימד):
       
       אני מצטרף לקודמי ורוצה לקרוא לכנסת ולך, אדוני היושב-ראש, לעשות כל מעשה, כל קריאה, כל זעקה שצריך נגד הקריאה לסרבנות בצה"ל.
       
       נדמה לי שמכל הכותרות ומכל המכשולים וכל הכשלים שאנחנו עומדים בפניהם, אין דבר יותר מסוכן מהקריאה לשבור את הכלים, מהקריאה לשבור את המסגרות, שכן כל פעם יימצא מישהו שיש לו סיבה מספיק טובה לדעתו לסרב לביצוע פקודה הניתנת על-ידי הצבא, בשם החלטת הממשלה.
       
       ונדמה לי שבמקרה הזה, כאשר רבנים ידועי שם עושים את זה - ולא מהשוליים של החברה הישראלית - הדבר מסוכן פי כמה. 
       
       אני רוצה לשבח כאן במשכן הכנסת את דבריו של חבר הכנסת אפי איתם, את דבריו של האלוף במילואים עמידרור, את דבריו של חבר הכנסת יהלום, ואולי נוספים שאותם לא שמעתי - -

היו"ר ראובן ריבלין:
       
       תודה.

עמרם מצנע (העבודה-מימד):
       
       - - ואני יודע כמה קשה להם לצאת נגד הרבנים ולקרוא את הקריאה. 
       
       נדמה לי שאנחנו, אדוני יושב-ראש הכנסת, צריכים למצוא דרך; נדמה לי שהכנסת גם מאוחדת בקריאתה נגד סרבנות. 

היו"ר ראובן ריבלין:
       
       תודה. חייבים לומר זאת, אבל במסגרת הזמן, ובהחלט אנחנו כולנו מצטרפים לקריאה - זאת אומרת לא כולנו - גם אלה שמתנגדים בהתנגדות החריפה ביותר למדיניות שעלולה, או עתידה - - -

עמרם מצנע (העבודה-מימד):
       
       אולי אפשר למצוא דרך  שהכנסת - - -

היו"ר ראובן ריבלין:
       
	אנחנו חייבים בצורה ברורה, חד-משמעית, לבוא ולומר - כפי שאמר בנו של רחבעם זאבי היום על קברו: גם לאחר ההתנתקות יש היום שלמחרת. כולנו צריכים לזכור זאת. 

       סגן יושב-ראש הכנסת, חבר הכנסת מוחמד ברכה - בבקשה, אדוני. אחריו - חבר הכנסת והבה. בבקשה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, היום פורסם בעיתון "מעריב" שכל המחסומים סביב שכם והכפרים מסביב נסגרים עם רדת החשכה, בעילה שלצבא אין אמצעי תאורה על מנת להאיר את המחסומים.
       
       בעצם, מה הדברים אומרים? הדברים אומרים שכ-150,000-200,000 תושבים של שכם וסביבותיה נמצאים בעוצר מוחלט, ובעצם במעצר בית, בגלל דבר שנשמע מגוחך, אבל אני לא יכול שלא לראות את המומנט של התעמרות על בסיס קולקטיבי בציבור, בעם הפלסטיני, באותו אזור.
       
       אני חושב שאין שום סמכות לאף אחד לכלוא 150,000 אנשים רק משום שירדה החשכה ואין לו אמצעים להאיר את המחסום. זה דבר שאינו מתקבל על הדעת, ואני קורא לממשלה ולשר הביטחון להפסיק עם זה מייד ולספק את מה שצריך, אבל לא לספר סיפורי מעשיות. תודה רבה, אדוני. 

היו"ר ראובן ריבלין:
       
       תודה רבה. חבר הכנסת מגלי והבה, ואחריו - חבר הכנסת מלכיאור.

קריאה:
       
       - - -

היו"ר ראובן ריבלין:
       
       חבר הכנסת כבל, רציתי לקרוא לך בראשית, רק לא ראיתי אותך. 

איתן כבל (העבודה-מימד):
       
       אני פה, אני יודע.


היו"ר ראובן ריבלין:
       
       הדוכן מסתיר.

איתן כבל (העבודה-מימד):
       
       בעיה כפולה - גם כך לא רואים אותי וגם בפינה.

היו"ר ראובן ריבלין:
       
       לא, לא. כשאדוני עומד כאן אני רואה אותו. לא ראיתי אותך. בבקשה, חבר הכנסת מגלי והבה.

מגלי והבה (הליכוד):
       
       אדוני היושב-ראש, חברי חברי הכנסת, השבוע נפתחו האוניברסיטאות והמכללות וקלטו אלפי סטודנטים וסטודנטיות. מכאן אני רוצה לברך את המצטרפים החדשים ולאחל הצלחה לכולם. 
       
       התפרסמו גם נתונים של תוצאות הרפורמה הכלכלית שהתחלנו בה - צמיחה של 4%; גידול של 11.5% ביצוא; עלייה ברמת החיים - 2.2%. זאת אומרת, הרפורמה הכלכלית שהתחלנו בה, אנחנו מתחילים לראות את התוצאות שלה, אף שלא נעלם מעיני מספר העניים, העוני בישראל, שכולנו צריכים להילחם בו. כשאנחנו מדברים על 18.6% מהמשפחות בישראל מתחת לקו העוני, חייבים בתוכנית התקציבית הבאה להילחם על מנת לשפר את המצב. תודה רבה.

היו"ר ראובן ריבלין:
       
       תודה רבה. חבר הכנסת מיכאל מלכיאור - בבקשה, אדוני. אחריו - חבר הכנסת ליבוביץ.

יצחק הרצוג (העבודה-מימד):
       
       מה אתנו?

היו"ר ראובן ריבלין:
       
       כולם יגיעו. הרי בסוף, בתוך 25 שנרשמים - תמיד יש ארבעה אחרונים, מה נעשה. אני נותן לפי התנועות, מה אני אעשה. למשל, באגודת ישראל היום מתוך חמישה, ארבעה נרשמו. בבקשה, חבר הכנסת מלכיאור.


מיכאל מלכיאור (העבודה-מימד):
       
       כבוד היושב-ראש - אני לא אומר "כבוד חברי הממשלה", שלצערי לא באים לשמוע את העניינים - אבל עמיתי חברי הכנסת, גם אני רוצה לדבר על הפסיקה של הרבנים. אני רוצה להגיד ככה: יש הבדל גדול מאוד, וצריכים לדעת את זה, בין זה שאדם מחליט מטעמי מצפון לסרב פקודה ולא לבצע פקודה - גם מימין וגם משמאל, ואני נגד זה מכול וכול – ובין זה שרבנים באים בפסיקה. הרי הם באים בפסיקה לכלל ישראל, לכל החיילים, לא רק לחיילים ששואלים אותם; הם מתכוונים שכלל החיילים לא יבצעו פקודה.
     
       עכשיו אני מזכיר שכשהיה פינוי של סיני, הם החליטו שאסור לסרב פקודה, מפני שזה סוף המדינה, סוף הצבא. לכן גם פה - גם בגלל כבוד התורה. הרי ממה נפשך? אם יעשו מה שהם אומרים, אז הלך באמת הצבא, הלכה המדינה. אם הם לא יעשו מה שהם אומרים, אז איפה כבוד התורה?
       
היו"ר ראובן ריבלין:
       
       תודה רבה. חבר הכנסת אילן ליבוביץ, ואחריו - חבר הכנסת עסאם מח'ול. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, אני רוצה להמשיך את דבריו של חבר הכנסת מלכיאור, מפני שמדי בוקר כאשר אני פותח את העיתון אני מגלה שרב כזה או רב אחר, גם הוא יצא בפסיקה על כך שלחיילי צה"ל אסור להשתתף בפינוי היישובים. ועם כל הכבוד לאותם רבנים - ויש כבוד, כמו שאמר מישהו - לא יכול להיות שצד אחד יאמר: אני קורא לחיילים לא לפנות, ואנחנו נמשיך לקרוא לכך שבכלל, כל סרבנות, מכל צד שהוא, היא לא לגיטימית, ואסורה, כי בסופו של דבר יקום אותו חייל מהצד השני, שאומר בכלל: מדוע אני צריך לשרת ולשמור על אותם אנשים שיושבים שם, וגם הוא יקרא לא לשרת בשטחים ולא להגן על היישובים, ואם לזה אנחנו רוצים להגיע, אז בסופו של דבר, באמת, כמו שנאמר על-ידי קודמי, לא יהיה מקום להמשיך את הדבר הזה והצבא יתפרק. 
       
       אני חושב שבעניין הזה אנחנו צריכים, ובמיוחד היועץ המשפטי לממשלה, לקחת אותם רבנים שהם עובדי מדינה, מקבלי משכורות מהמדינה, ולטפל בעניין הזה במלוא חומרת הדין.
       
היו"ר ראובן ריבלין:
       
       תודה רבה. חבר הכנסת עסאם מח'ול, ואחריו - חבר הכנסת אייכלר. בבקשה.
       
עסאם מח'ול (חד"ש-תע"ל):
       
       אדוני היושב-ראש - - -
       
יצחק הרצוג (העבודה-מימד):
       
       אתה מקפח את הצעירים. 
       
אופיר פינס-פז (העבודה-מימד):
       
       - - -
       
היו"ר ראובן ריבלין:
       
       הרי תמיד יהיה מישהו מקופח, לפחות שאני אבלוט בקיפוחי, אתה מבין. חבר הכנסת פינס, אם הייתי מקפח מישהו אחר, מי שם לב. כשאני מקפח אותך, זה יוצר כותרות. 
       
רוחמה אברהם (הליכוד):
       
       - - -
       
היו"ר ראובן ריבלין:
       
       את דיברת לפי סעיף 53, אז אנחנו בטוחים שרצית - - -
       
עסאם מח'ול (חד"ש-תע"ל):
       
       עשית לו את היומית, באמת בנס. 
       
היו"ר ראובן ריבלין:
       
       גבירותי ורבותי, מרגע זה, חבר הכנסת עסאם מח'ול. בבקשה, אדוני. 
       
עסאם מח'ול (חד"ש-תע"ל):
       
       אדוני היושב-ראש, הרבו לדבר היום כאן על הסתה ועל סכנה של רצח פוליטי, ואני כמעט לא מאמין לכנות ההתרעות האלה, מכיוון שסכנה בהסתה לא יכולה להיות סלקטיבית. 
       
       מי שקרא בסוף השבוע את הריאיון עם השר גדעון עזרא, שהוא הממונה על ביטחון פנים, שבו הוא מתייחס לחברי הכנסת הערבים כמו אל בני זונות, ובו הוא מדבר על חבר כנסת כסכנה למדינה - זה השר המופקד על הביטחון, על ביטחון הפנים. וכשאיש ברחוב, מוסת, שומע את הדברים האלה, הוא חושב שזה הזמן שהוא יפעל. 
       
       רק אתמול העדתי במשפט ניסיון ההתנקשות בחיי באוקטובר בשנה שעברה. אני חושב שיש קו ישיר שמחבר את ההסתה הזאת עם ניסיון ההתנקשות, ואני מתפלא שלא קם, לא בכנסת ולא בממשלה, מישהו שינסה לסתום את הפה המופקר הזה של הסתה לרצח נגד חברי כנסת שיושבים כאן. 
       
היו"ר ראובן ריבלין:
       
       תודה רבה. טוב שמאמצי המשטרה, כאשר היה העניין הנוגע אליך, לא העלו חרס אלא נתפס האשם, על כל פנים החשוד. 
       
עסאם מח'ול (חד"ש-תע"ל):
       
       האשם שיושב כאן, הגיע הזמן לתפוס אותו. 
       
היו"ר ראובן ריבלין:
       
       החשוד, החשוד. לא, אנחנו לפעמים רואים פה ויכוח לוהט, ופעמים הוויכוח הלוהט אינו - - -
       
עסאם מח'ול (חד"ש-תע"ל):
       
       אל תצדיק. אל תצדיק. 
       
היו"ר ראובן ריבלין:
       
       חס וחלילה. אני אומר: לפעמים הוויכוח הוא משני הצדדים. הרי כבר שמעתי חברי כנסת קוראים לראש ממשלה רוצח. יש פעמים שהוויכוח הוא קשה, פעמים על סף הלגיטימיות. אבל חלילה שאנחנו נאפשר איזושהי הסתה. 
       
עסאם מח'ול (חד"ש-תע"ל):
       
       שר הביטחון אומר שאני סכנה לביטחון? - - -
       
היו"ר ראובן ריבלין:
       
       חלילה, חלילה, שאנחנו נאפשר איזושהי הסתה. חלילה. אני מסכים עם חבר הכנסת מח'ול במאה אחוז, רק שזה צריך לפעול לכל הצדדים. 
       
       חבר הכנסת ישראל אייכלר - בבקשה, אדוני. אחריו - חבר הכנסת איתן כבל.
       
ישראל אייכלר (יהדות התורה):
       
       אדוני היושב-ראש, כחלק מן הכרוניקה הפלילית שמענו אמש, כי ברחוב הגדוד העברי בקריות שדד נער עברי את כספי חברו הצעיר שאסף כסף במבצע "הקש בדלת" - 500 שקלים עבור חולי הסרטן. 
       
       כמה לעגו סופרי ההשכלה לדורותיהם לגבאי הצדקה הקהילתיים הפוסעים ברגליהם מבית לבית ומקישים בדלת לאסוף פרוטות שחוקות עבור חולים ויתומים, אלמנות וקשישים. "שנוררים", קראו להם. 
       
       הנער העברי שיצא בתום-לב לאסוף פרוטות עבור המלחמה בסרטן גילה מידה יהודית שעם ישראל מצוין בה - הם רחמנים, ביישנים וגומלי חסדים. אף שהם ביישנים, הם מקישים בדלת, כי הם רחמנים ורוצים לגמול חסדים. אך הנער ששדד מהשקית של גבאי הצדקה הקטן את 500 השקלים שנאספו במבצע "הקש בדלת" מייצג את החוצפה והלעג נגד עושי הצדקה והחסד. חבל שעל התוצאה הזאת לא חשבו מייסדי הגדוד העברי. תודה. 
       
היו"ר ראובן ריבלין:
       
       תודה לחבר הכנסת אייכלר. בבקשה, חבר הכנסת איתן כבל, ואחריו - חברת הכנסת רוחמה אברהם.
       
אופיר פינס-פז (העבודה-מימד):
       
       עוד פעם?
       
יצחק הרצוג (העבודה-מימד):
       
	מה קרה?
       
היו"ר ראובן ריבלין:
       
       אחד מפה, אחד מפה. מה קרה? חבר הכנסת הרצוג, אני מבין את טענתו של חבר הכנסת פינס, שהוא היה מראשוני המצביעים. אדוני נכנס לאחר ההצבעה, כמו חבר הכנסת טלב אלסאנע. מקופח - גפני, היום. כי ארבעה מחבריו כבר - - -
       
קריאות:
       
       - - -
       
משה גפני (יהדות התורה):
       
       לא רק היום.

היו"ר ראובן ריבלין:
       
       מקופח כמו בימים אחרים, אני מתכוון. 

טלב אלסאנע (רע"ם):
       
       אני שמח שאופיר פינס חש מה שאני חש מחוץ לכנסת. 

היו"ר ראובן ריבלין:
       
       אבל, טלב, אתה נכנסת אחרי הזמן בדרך כלל. רבותי חברי הכנסת. חבר הכנסת איתן כבל - בבקשה, אדוני. 
       
איתן כבל (העבודה-מימד):
       
       אדוני היושב-ראש, חברי חברי הכנסת, הסכנה להמשך קיומה של מדינת ישראל איננה נעוצה בהתנתקות. הסכנה, והיא הולכת ונעשית מוחשית יותר ויותר, היא התרסקותה של הדמוקרטיה, ובעיקר בימים אלה, כשאנחנו כבר יכולים לגעת כמעט, לצערי, בסכנה שחס וחלילה יכול לצאת רוצח נוסף שיפגע בפוליטיקאי, ואולי חס וחלילה בראש הממשלה. אני אומר את זה. זו הסכנה הקשה ביותר שיכולה להיות לעם הזה ולעתידו. ואני חוזר ומזהיר – וזו חובתנו לדעת – שיש היום שאחרי. לא ההתנתקות תהרוס אותנו, אלא שנאת האחים מבית. תודה. 
       
היו"ר ראובן ריבלין:
       
       תודה לחבר הכנסת איתן כבל. בבקשה, חברת הכנסת רוחמה אברהם, ואחריה - חבר הכנסת אופיר פינס. כן. 
       
רוחמה אברהם (הליכוד):
       
       אני בטוחה שיהיה לחברי מה להגיב על דברי. 
       
       אדוני היושב-ראש, בימים אלה מתרחש מעין ציד פוליטי על-ידי נציב שירות המדינה. הציד נעשה באמצעות שליחת שאלון לרבים מעובדי המדינה, שבו נדרש כל עובד להצהיר לגבי קרבתו - לאביו, לאמו, לאחיו, לאחותו, לגיסו, לגיסתו, לדודו, לדודתו, לבן אחיו, לבן אחותו, לבן דודו, לבן דודתו, לחמיו, לחמותו, לחתנו, לכלתו, לנכדו, לנכדתו, ואם הוא חבר בגוף בוחר או בהנהלת מפלגה של השר המכהן במשרד. 
       
       גם אני מתנגדת למינויים של אנשים בלתי מקצועיים, אך הנציב לא בחן, לא את הכשרתם המקצועית של העובדים ולא את כשירותם לכהן במשרה. אני קוראת לעובדים הללו לא למלא את ההצהרה, משום שהיא נוגדת, באופן בוטה, את עקרון ההגנה על הפרטיות, ומבקשת מהיועץ המשפטי לממשלה להורות לנציב למשוך את החוזר, שמקומו לא יכירנו במחוזותינו. תודה רבה. 
       
היו"ר ראובן ריבלין:
       
       תודה רבה. חבר הכנסת אופיר פינס, ואחריו - חבר הכנסת גפני. 
       
יצחק הרצוג (העבודה-מימד):
       
       - - -
       
אופיר פינס-פז (העבודה-מימד):
       
       אדוני היושב-ראש - - -
       
היו"ר ראובן ריבלין:
       
       חבר הכנסת הרצוג, אדוני נכנס אחרי - - - 
       
אופיר פינס-פז (העבודה-מימד):
       
       אדוני היושב-ראש, אני רוצה להודות לך מעומק לבי - - -
       
היו"ר ראובן ריבלין:
       
       אני לא שמתי לו את השעון. סמוך עלי שלא שמתי לו את השעון. 
       
אופיר פינס-פז (העבודה-מימד):
       
       אדוני היושב-ראש, אני  רוצה להודות לך מעומק לבי על כך שקיפחת אותי היום באופן בוטה. משום שרציתי, באמת, לבוא ולדבר אחרי חברת הכנסת רוחמה אברהם. 
       
היו"ר ראובן ריבלין:
       
       אני יודע, אני מכיר. 
       
אופיר פינס-פז (העבודה-מימד):
       
       איך יש לך חושים?
       
היו"ר ראובן ריבלין:
       
       אני כמו נח. אני מכניס שניים-שניים לתיבה. תאמין לי. 
       
יצחק הרצוג (העבודה-מימד):
       
       זה היה בפרשת השבוע.
       
אופיר פינס-פז (העבודה-מימד):
       
       לא רע. לא רע. 
       
       אדוני היושב-ראש - - -
       
רוחמה אברהם (הליכוד):
       
       - - -
       
היו"ר ראובן ריבלין:
       
       תראי, שניכם כל אחד הוא פרס לשני. לפעמים כל אחד הוא עונש לשני, שניכם כל אחד פרס לשני. 
       
רוחמה אברהם (הליכוד):
       
       לא, אין לי - אבל באותה תיבה?
       
אופיר פינס-פז (העבודה-מימד):
       
       אדוני היושב-ראש, חברת הכנסת רוחמה אברהם - - -
       
קריאות:
       
       - - -
       
אופיר פינס-פז (העבודה-מימד):
       
       אדוני היושב-ראש, אדוני היושב-ראש.
       
היו"ר ראובן ריבלין:
       
       בבקשה, מרגע זה מתחיל הזמן לרוץ. כן. 
       
אופיר פינס-פז (העבודה-מימד):
       
       אדוני היושב-ראש, חברת הכנסת רוחמה אברהם המשיכה קו של חבריה בליכוד היום בוועדת החוקה, חוק ומשפט; קו מאוד-מאוד מסוכן. אני רוצה להזהיר מפניו - הגדילה לעשות חברת הכנסת ענבל גבריאלי, אגב, שאיימה באופן ישיר על נציב שירות המדינה, שאם הוא לא יורד מהעניין הזה, לא דמו בראשו, אלא פיטוריו בידיה. ואם לא יפטרו אותו, היא תעשה חוק לפטר אותו. 
       
       חברים יקרים בסיעת הליכוד, מה אתם עושים? נציב שירות המדינה והיועץ המשפטי לממשלה מנסים לעשות סדר אחרי החורבן במשרד לאיכות הסביבה, ואתם לא נותנים להם לעשות את מלאכתם. הם חייבים לטפל בנגע המינויים הפוליטיים, אין להם ברירה. תפסיקו להלך עליהם אימים, תפסיקו להלחיץ אותם וללחוץ אותם. הם אמונים על מלאכתם, זה תפקידם, כמו שתפקידכם להיות חברי כנסת. לכן, כל האיומים וכל הדיבורים וכל הנאומים לא יועילו. שירות המדינה נגוע במינויים פוליטיים אין-סופיים – אגב, מכל המפלגות – אבל אתם הגדשתם את הסאה, ומי שצריך לטפל בסוגיה הזאת חייב לטפל בה. אין מנוס, ואני מבקש מכם להרפות מן העניין. 
       
היו"ר ראובן ריבלין:
       
       תודה רבה. חבר הכנסת משה גפני, ואחריו – חבר הכנסת שמחון. 
       
משה גפני (יהדות התורה):
       
       אדוני היושב-ראש, אני מודה לך על שאתה מאפשר לי לדבר, אתה אף פעם לא מקפח אותי. תמיד אני מקבל, אומנם בסוף, אבל תמיד אני מקבל אפשרות לדבר. 
       
היו"ר ראובן ריבלין:
       
       אני יודע שיש מי שלא אצה דרכם, כי הם יודעים שזה מקום העבודה, ולשם כך הם נשלחו וזאת שליחותם. אתה דואג לשעון? רבי יהודה היה נותן בהם סימנים. אתה מנאמני הבית, הרי תימצא פה. אם לא תדבר, תשמע אחרים מדברים, אז מה ההבדל? מה הנפקא מינה? 
       
משה גפני (יהדות התורה):
       
       אדוני היושב-ראש, זה כחמש שנים אין הבעיות והמהומות שמתלוות לעניין הזה של חפירת קברים. אחד המקרים הוא העבודה בכנסת, שלא התלוותה לה כל בעיה, כי היה רצון טוב והבעיה נפתרה. הפעם בעכו יש חוסר רצון לפתור את הבעיה, והיא ניתנת לפתרון. במקום זה, הולכים וחופרים בית-קברות, בטענה שבית-הקברות איננו יהודי. 
       
       הרבה פעמים אומרים לנו: למה צריך את המפלגות הדתיות, או נכון יותר, את המפלגות החרדיות. אני לא מבין, אני תמה איך מותר בכלל לומר את הדבר הזה. הייתי מצפה שכאשר הורסים בית-קברות שלם בטענה שהוא לא יהודי, שזו סתם טענה שלא מתאימה למדינה מתוקנת – למה לא קם אף חבר כנסת שלא מהמפלגות החרדיות ובא בטענה על הדבר הזה? חוסר תרבות, חוסר אנושיות. אני לא מבין. רוצים הצדקה למה צריך את המפלגות החרדיות? הנה אחת הדוגמאות. למה אף אחד לא קם לזעוק על הדבר החמור הזה? 
       
       אני מצטרף לחברי שפנו אליך, אדוני יושב-ראש הכנסת, להתערב בעניין הזה. הניסיון שהיה בכנסת היה ניסיון מוצלח. אולי תלמד גם את האנשים שם. 
       
היו"ר ראובן ריבלין:
       
       תודה. אני מבקש מכם להגיש שאילתא בעל-פה למחר בבוקר; אבקש משר התחבורה להשיב עליה - בשמך ובשם כל מי שהתייחסו לעניין זה. 
       
       חבר הכנסת שלום שמחון - בבקשה, אדוני. 
       
שלום שמחון (העבודה-מימד):
       
       אדוני היושב-ראש, חברי חברי הכנסת, אני דווקא מוכן להציע פתרון לחבר הכנסת גפני. אני מציע שאת האנרגיות שהיו צריכים להוציא בעכו על בניית מנהרה יעבירו ללוד, שם נהרגה אתמול אשה נוספת על פסי הרכבת, וכך יהיה פתרון. גם תהיה להם עבודה, וגם אפשר לבנות את המנהרה בלוד ולסיים את העניין הזה אחת ולתמיד, אחרי שנפגעו רבים על פסי הרכבת בלוד. אני מציע לחבר הכנסת גפני להציע את זה מחר בשאילתא כפתרון לשר התחבורה. 
       
       אדוני היושב-ראש, אני רוצה להתייחס לנתונים המדהימים שדיבר עליהם חבר הכנסת מגלי והבה, שהתפרסמו היום בנוגע לאבטלה. המשמעות של הנתון של 10.7% אבטלה אומרת, שלא התפרסמו בפנינו הנתונים האמיתיים. כי אם הנתון של היום נכון, זה אומר שבשנה החולפת מדינת ישראל סבלה מ-15% אבטלה, לא פחות מזה. זה אומר שמישהו לא נתן לנו את הנתונים האמיתיים באמת. 
       
       לכן אני מציע לכל מי שעוסק באוצר בניסיון להראות לנו כמה המצב טוב, להסתכל גם על המצב הגרוע באמת. כי מה שקורה בתקופה שבה יש צמיחה – ונמצא פה מרכז הקואליציה בוועדת הכספים – במצב של צמיחה, האנשים שבדרך כלל מתייאשים מלחתום אבטלה מבינים שיש פה התעוררות והם חוזרים לחתום אבטלה. לכן זה אומר, שהנתון שמונח בפנינו היום אינו אמיתי, ובוודאי לפני שנה הוא לא היה אמיתי. 
       
       אני רוצה להציע לכל מי שנמצא בוועדת הכספים לבדוק אם טעיתי בהרבה. לא פחות מ-15% אבטלה. אני אומר את זה גם למרכז הקואליציה בוועדת הכספים. 
       
היו"ר ראובן ריבלין:
       
       תודה רבה. חבר הכנסת טלב אלסאנע, ואחריו – חבר הכנסת הרצוג. 
       
טלב אלסאנע (רע"ם):
       
       אדוני היושב-ראש, חברי הכנסת, על-פי הנתונים הכלכליים אומנם התבשרנו שיש, כביכול, צמיחה, אבל אני לא יודע אם אותם יותר ממיליון עניים, אלה שמתחת לקו העוני, יכולים לקחת את הכותרת הזאת וללכת אתה למכולת ולהגיד: אם יש צמיחה, תנו לי פרנסה. אותם מובטלים, האם זו בשורה בעבורם? אבל בכל זאת, נכון שבמדינת ישראל אין פשיטת רגל כלכלית, אבל אין ספק שיש פשיטת רגל מוסרית. 
       
       ילד בשם עלא עבדאללה, מבית-לחם, שהיה בדרך חזרה לביתו בבית-לחם, עוכב במחסום ודרשו ממנו תשלום של 1,000 שקלים. אין לו כסף, החלו להכות אותו ואפשרו לו להתקשר לאביו באמצעות הפלאפון ולדבר אתו. אביו לא היה יכול להושיע ולעזור. הדבר הזה מצטרף לשורה של התנכלויות שמצביעות על דבר אחד, שהכיבוש מביא לסוף המוסריות ומביא לידי פשיטת רגל מוסרית. מכאן ועד הסוף הדרך לא ארוכה, אם זה יימשך. תודה. 
       
היו"ר ראובן ריבלין:
       
       הכנסת עוד תדון השבוע בזה, כי אישרנו זאת כהצעה לסדר או כשאילתא. 
       
       חבר הכנסת יצחק הרצוג, ואחריו – חבר הכנסת דהאמשה. 
       
יצחק הרצוג (העבודה-מימד):
       
       אדוני היושב-ראש, ראשית אני רוצה לברך את חברינו המוסלמים לרגל תחילת חודש הרמדאן, ולהתפלל שהחודש הזה יביא שלום וברכה למדינה הזאת ולעמים השוכנים בתוכה. 
       
       אדוני היושב-ראש, פרשת המים ברמת-השרון היא פרשה חמורה מאין כמותה. זה שנים אזרחים וגופים טוענים שהמים ברמת-השרון מזוהמים. זה שנים הם טוענים שהתעשייה הספציפית שם זיהמה את המקום הזה. שנים היה סירוב לחקור את זה. כאשר סוף-סוף נעשתה בדיקה, בצו של בית-משפט, התגלה שהבארות ברמת-השרון מזוהמות כולן. עכשיו פתאום כבר יש שינוי בעמדה הזאת. בינתיים תושבי רמת-השרון, כמו תושבים במקומות רבים אחרים, לא יודעים אם המים האלה ימשיכו לסרטן אותם. 
       
       אדוני היושב-ראש, הבעיה היא אוזלת ידה המוחלטת של הממשלה. במקום להורות על בדיקה, במקום להבטיח את בריאות התושבים, היא פשוט גוררת רגליים ולא נוקטת את הצעדים הנדרשים כדי להציל מייד את התושבים ולספק להם מים תקינים, נקיים ולא מסרטנים. תודה רבה. 
       
היו"ר ראובן ריבלין:
       
       תודה רבה לחבר הכנסת הרצוג. חבר הכנסת עבד-אלמאלכ דהאמשה, ואחרון הנואמים היום – חבר הכנסת מרגי. אחר כך נאפשר לשר הבריאות למלא את תפקידו. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, איחרתי היום, שלא כדרכי, לפתיחת הישיבה, היות שהייתי בביקור אסירים בכלא רמלה. התחלתי את הסבב הזה עוד ביום ראשון בשבוע הזה, והופתעתי קצת לטובה שיש שינוי חיובי בתנאים של האסירים, אבל יותר מזה, שהשינוי הזה איננו מספיק ואיננו כפי שסוכם והובן והובטח בין הצדדים לאחר סיום שביתת הרעב הגדולה ביותר בעולם, כפי שקראו לה. 
       
       דבר אחד אינני מסוגל להבין. אני יכול להבין ששירות בתי-הסוהר רוצה לשמור על הביטחון ורוצה לשמור שלא יעבירו לו פלאפונים ולא שום דבר אחר, לא פנימה ולא החוצה. זה יכול להיות מובן. אבל למנוע מאסירים בשעת הביקור, בביקורים המעטים שמתקיימים, לדבר או לראות את הצד המבקר אותם באופן מינימלי וסביר – נדמה לי שזה איננו צורך ביטחוני. אני יודע שהם התחילו לשנות, ויש שינוי מסוים באחד מבתי-הכלא. אני מזמין את שירות בתי-הסוהר להמשיך את השינוי הזה ולהמשיך בביקורים, עם רשתות שימנעו העברת דברים, אבל בלי המחיצות האלה, שמונעות ראייה ושמיעה. תודה רבה, אדוני. 
       
היו"ר ראובן ריבלין:
       
       תודה רבה. חבר הכנסת יעקב מרגי, אחרון הדוברים, ואחריו – שר הבריאות ישיב. 
       
יעקב מרגי (ש"ס):
       
       אני מודה ליושב-ראש הכנסת על הזכות שניתנה לי לדבר. 
       
       רציתי לבקש משר האוצר שיעמוד בהבטחתו. הוא הבטיח לנו שאחרי הצמיחה יבוא השפע ונשפיע טובה, והתושבים יתחילו ליהנות מכך. אז הנה, התבשרנו על צמיחה ב-2004, בשיעור של 4%, והוא אף הצהיר היום שגם מי שאומר שהצמיחה נבלמה בסוף שנת 2004 - זה לא נכון. אני קורא לו לאמץ את הבטחתו בתקציב 2005 ולא להשית עלינו קיצוצים נוספים, ואולי, אם אני לא קצת נאיבי, להחזיר את מה שהוא לקח מאותם חלשים, מאותם נכים ומאותם קשישים. תודה. 
       
היו"ר ראובן ריבלין:
       
       תודה רבה לחבר הכנסת מרגי. תמו הנאומים בני הדקה. אני מודה לכל החברים שהשתתפו. בדרך כלל השר המקשר, השר גדעון עזרא, היה גם משיב לאחדים מהדוברים ומתייחס לדבריהם. לצערנו הרב, אנחנו נפנה את תשומת לבו של השר המקשר, שר התחבורה מאיר שטרית, לעובדה זאת, ונקווה שבשבוע הבא גם הוא יבוא ויתייחס. 

       
שאילתות ותשובות
       
היו"ר ראובן ריבלין:
       
       כבוד השרים, אנחנו החלטנו בנשיאות הכנסת להקדים ולהביא את השאילתות הרגילות לכלל בירור ותשובה בראשית הישיבה, על מנת לאפשר לחברי הכנסת שלא לטעון כאילו הם לא ידעו בדיוק מתי ולא היה להם זמן, או סיפק, ונראה היום את השתתפותם, שכן חברי כנסת שיגישו שאילתות רגילות ולא יהיו נוכחים על מנת לקבל תשובות, יוכלו גם השרים לדחות את התשובות להם. 
       
       אני מודה לשר הבריאות שהואיל להיות הראשון מבין השרים אשר מוצא בפריים-טיים את הזמן כדי לבוא ולענות על שאילתות רגילות, כי אני חושב שזה הדבר החשוב ביותר. שאילתות הן הקשר הבלתי-אמצעי בין הציבור לבין הממשלה באמצעות חברי הכנסת. 
      
1675. מכוני הקרינה בבתי-החולים
       
חבר הכנסת משולם נהרי שאל את שר הבריאות
       ביום ד' בתמוז התשס"ד (23 ביוני 2004):
       
       דוח הוועדה לבדיקת מכוני הקרינה בבתי-חולים חשף ליקויים בטיחותיים חמורים: חולים קיבלו כמות קרינה כפולה מהכמות הנדרשת, המכשירים מיושנים ומתקלקלים תדיר וטכנאים אינם מוכשרים לעבודה ספציפית זו. 
       
       רצוני לשאול:
       
       1. אילו צעדים ננקטו בעקבות הדוח?
       
       2. אילו אמצעי ביקורת מופעלים במכונים? 
       
       3. האם יירכשו תשעה מכשירים נוספים, כהמלצת הוועדה, ויוכשרו טכנאים להפעלתם?
       
       4. האם גרמו ליקויים אלה לנזק?
       
היו"ר ראובן ריבלין:
       
       חבר הכנסת משולם נהרי אינו נוכח. 
       
אמנון כהן (ש"ס):
       
       אני מחליף אותו. 
       
שר הבריאות דני נוה:
       
       אני רוצה לצרף אליה – כי לא שמו לב שזה אותו נושא – שאילתא שגם היא רשומה כאן היום, אבל בסוף, והיא שאילתא מס' 1998, של חבר הכנסת ליצמן. 
       
היו"ר ראובן ריבלין:
       
       אבל שניהם אינם נוכחים. 
       
שר הבריאות דני נוה:
       
       שניהם אינם נוכחים, ואני מצרף אותה גם פה, כי זה בדיוק באותו נושא. 
       
היו"ר ראובן ריבלין:
       
       אבל יכול להיות שחבר הכנסת ליצמן יהיה. חבר הכנסת כהן, שהוא אחד מנכבדי הבית כיושב-ראש ועדה - אין אדם יכול לקבל ייפוי כוח לשמוע את התשובה. היחיד שיכול לענות את התשובה, גם אם חבר הכנסת לא נמצא, אם הוא רוצה, זה השר, אם הוא רואה חשיבות לתשובתו מעבר לשאלה. 
       
תשובת שר הבריאות דני נוה:
(לא נקראה, נמסרה לפרוטוקול)

       1, 3. משרד הבריאות רואה חשיבות רבה בקידום נושא הרדיותרפיה, ולאור זאת מינה המשרד את הוועדה המקצועית שבחנה את מצב הרדיותרפיה כיום, לרבות תחזית צרכים לעתיד והיערכות מערכת הבריאות לשנים הקרובות.
       
       לאחר סיום עבודת הוועדה המקצועית, הכין משרד הבריאות תוכנית לקידום הנושא. הוגשה דרישה תקציבית למשרד האוצר לגבי ההיבטים של חידוש הציוד והוספת כוח-אדם. בהתאם לתקציב שיינתן, יתבצעו הפעולות בתחומים אלו.
       
       במקביל, פועל משרד הבריאות לגבי נושאים אחרים הנדרשים לצורך קידום הרדיותרפיה, כגון גיבוש תוכניות הכשרה והמסגרות לכך, תיקון תקנות ועוד, אשר אינם דורשים הקצאת משאבים מיידית.
       
       2. משרד הבריאות עורך בדיקות ומאשר הפעלתו של ציוד הקרינה בכל מוסדות הרפואה בארץ.
       
       מכשיר שלא עומד בדרישות מושבת וחל איסור להפעילו עד להבאתו למצב תקין ובדיקתו מחדש. אם התקלה אינה חמורה ואינה מסכנת את בריאות הציבור, ניתנת הקצבת זמן לתיקון המכשיר, ולאחר מכן נערכת ביקורת חוזרת. אם הליקוי תוקן, ניתן אישור הפעלה.
       
       בדיקת ציוד הקרינה במכונים מתבצעת במקרים הבאים: א. ביקורות תקופתיות יזומות בפרקי זמן קבועים; ב. לאחר ביצוע שינויים במבנה חדר העבודה; ג. במקרה של החלפת ציוד מתחייבת בדיקה מחודשת; ד. פניות של המוסד לגבי מקרים שבהם חל שינוי בתפקוד מכשיר הקרינה.
       
       4. המקרה שהוזכר בכתבה דווח כאירוע חריג במשרד, והנושא בטיפול נציב קבילות הציבור.
       
1682. חשיפה לחומרים מסוכנים במכון לרפואה משפטית 
       
חבר הכנסת דניאל בנלולו שאל את שר הבריאות
       ביום ד' בתמוז התשס"ד (23 ביוני 2004):
       
       ב"מעריב" פורסם, כי אסירים המבצעים עבודות שירות במכון לרפואה משפטית באבו-כביר מעבירים חומרים מסוכנים - פורמלין. יצוין כי ועדת הבריאות של המכון אסרה על עובדי המכון לבצע עבודה זו.
       
       רצוני לשאול:
       
       1. האם הידיעה נכונה?
       
       2. מה היא מדיניות משרדך בכל הקשור לשימוש בחומרים מסוכנים במקומות כאלו?
       
       3. האם משרדך מבצע בדיקות בטיחות במקומות שבהם מאוחסנים חומרים מסוכנים?
       
       4. מה ייעשה בנדון?
       
שר הבריאות דני נוה:

       ראשית, פורמלין הינו חומר הנמצא בשימוש במערכת הרפואה המשפטית. השימוש בחומר זה נעשה תוך נקיטת אמצעי זהירות.
       
        ככלל, במכון לרפואה משפטית נעשה שימוש בחומר תוך נקיטת אמצעי זהירות מתאימים, כדי לשמור על בריאות כל העובדים והנמצאים במכון. המדיניות היא, שבחומרים מסוכנים ניתן להשתמש תוך נקיטת אמצעי הזהירות הללו. הפיקוח על השימוש בחומרים מסוכנים הוא בסמכות המפקח על הבטיחות בעבודה במשרד התעשייה והמסחר. 

      המשרד לא מצא לנכון לנקוט צעד ספציפי לגבי האירוע החד-פעמי שהעלה חבר הכנסת בנלולו. עם זאת, זה בהחלט היה אחד הדברים שהביאו אותי להחלטה להעביר את ניהול המכון לרפואה משפטית מידי פרוספור היס לבית-החולים "אסף הרופא", כי חשבתי שברמה הניהולית צריך לעשות שם שינוי. פרופסור היס, שאומנם הופיע לאחרונה גם בתקשורת בנסיבות הקשות של האירוע בטאבה, הופיע כי הוא עדיין משמש כפתולוג ראשי, אבל הוא לא מנהל המכון. מי שמנהל את המכון זה בית-החולים "אסף הרופא". 
       
אמנון כהן (ש"ס):
       
ציינו אותו כמנהל המכון. 
       
שר הבריאות דני נוה:
       
        קטונתי מלהיות עורך החדשות בערוצי הטלוויזיה, אז אני לא יכול להיות אחראי לכתוביות שהם נותנים, אבל מי שמנהל את המכון לרפואה משפטית הוא ד"ר בני דוידזון, שהוא מנהל בית-החולים "אסף הרופא". סוג התקלות הניהוליות האלה בוודאי היה אחת הסיבות שהביאו אותי להחלטה הזאת. 

אברהם רביץ (יהדות התורה):
       
       זה לא מסוכן להכניס את מפת הדרכים - - -
       
היו"ר ראובן ריבלין:
       
       חבר הכנסת רביץ, לאדוני כמה שאילתות. הוא יוכל לשאול את השר בעניינים אחרים בשאילתא הנוספת. חבר הכנסת בנלולו, אין לאדוני שאלה נוספת. תודה רבה. 
       
       
1704. כמות הוויטמינים במוצרי חברת "רמדיה"
       
חבר הכנסת אברהם רביץ שאל את שר הבריאות
       ביום ד' בתמוז התשס"ד (23 ביוני 2004):
       
       לאחרונה פורסם, כי חברת "רמדיה" מטעה צרכנים באשר לכמות הוויטמינים המצויים בחלק ממוצריה.
       
       רצוני לשאול:
       
       1. האם הידיעות נכונות? 
       
       2. אם כן – מה ייעשה למניעת מקרים אלו בעתיד?
       
שר הבריאות דני נוה:

        קודם כול, צריך להזכיר את התאריכים, כי מדובר בשאילתא שהוגשה עוד לפני הפגרה, כדי שהציבור לא יחשוב שמדובר במשהו חדש. מדובר בשאילתא שהוגשה ב-23 ביוני, לפני הפגרה. 
   
        1. רמת הוויטמינים  C ,E , A בדייסות של "רמדיה" נמצאה נמוכה מהמסומן באריזות. הנושא הועבר לטיפולו של עורך-הדין יצחק קמחי, הממונה על הגנת הצרכן, כי מדובר בעניין שהוא בגדר הטעיית הצרכן, ולא בעניין שיש בו סכנה רפואית. 
       
        2. יש תקנה חדשה בנושא העשרת מזונות בוויטמינים ובמינרלים. היא אמורה להסדיר את הנושא בהיבט התחיקתי. אנחנו, כמובן, נמשיך לפקח גם על הסימון של התוויות הללו. 
       
היו"ר ראובן ריבלין:
       
       חבר הכנסת רביץ, לאדוני אין שאלה נוספת. 
       
1706. דוח הוועדה ציבורית לבדיקת צמצום העישון ונזקיו
       
חבר הכנסת מיכאל מלכיאור שאל את שר הבריאות
       ביום ד' בתמוז התשס"ד (23 ביוני 2004):
       
       בשנת 1999 מינה השר בניזרי ועדה ציבורית לבדיקת צמצום העישון ונזקיו. נמסר לבית-המשפט כי הדוח מצוי בתיקוני עריכה סופיים ויונח עד 1 בנובמבר 2003; אחר כך נאמר שהדוח יימסר עד ל-1 במרס 2004. לאחרונה טענה הפרקליטות, כי בשל פגיעתו בתאונה של השופט גילון, לא ידוע אם הדוח יוגש.
       
       רצוני לשאול:
       
       1. מדוע טרם פורסם הדוח?
       
       2. מדוע אין הוועדה עומדת בלוחות הזמנים שעליהם היא מצהירה בבתי-המשפט? 
       
שר הבריאות דני נוה:

       1-2. עריכת הדוח נמצאת בשלבים מתקדמים, אבל למרבה הצער השלמת הדוח מתעכבת על רקע בעיות בריאות שמהן סובל יושב-ראש הוועדה, כבוד השופט גילון, בשנים האחרונות. 
       
       אני כמובן מרגיש לא נוח עם העיכוב הזה, אבל אני רק יכול להבטיח לכנסת ולחבר הכנסת מלכיאור, שאנחנו עושים פעולות רבות מאוד במאבק נגד העישון, גם בתחום החקיקתי, בחקיקה שעברה רק לאחרונה בכנסת, של איסור מכירת סיגריות לקטינים, גם בתחום ההסברה, חתימה על האמנה הבין-לאומית בנושא הזה ופעולות אחרות, כך שגם אם עדיין אין מסקנות ועדה, אנחנו כמובן לא ממתינים לתוצאותיה ואנחנו פועלים רבות בנושא הזה של המאבק בנגע העישון. 
       
היו"ר ראובן ריבלין:
       
       בבקשה, חבר הכנסת מלכיאור, שאלה נוספת. 
       
מיכאל מלכיאור (העבודה-מימד):
       
       כבוד השר, אני חששתי שזאת תהיה התשובה. אני כמובן מאחל יחד עם כולנו רפואה שלמה ליושב-ראש. עם זאת, יש גבול לשנים שאפשר לחכות בנושא כל כך חשוב. יש התחייבות כלפי בית-משפט לגמור את עבודת הוועדה עד 1 בנובמבר בשנה שעברה, אחר כך עד 1 במרס, ועכשיו אנחנו כבר שוב באוקטובר. 
       
       יש תקדימים לכך שהוחלפו בוועדות ציבוריות שופטים שעמדו בראש. אני מזכיר את הוועדה הציבורית לבדיקת היעלמות ילדי תימן, שכך קרה בה לאחר שהיושב-ראש חלה. 
       
       באותו עניין אפשר כבר להכריז על הניקוטין כסם ממכר. זה היה מאוד מועיל לגבי כלל העבודה נגד העישון. 
       
היו"ר ראובן ריבלין:
       
       תודה. כבוד השר ישיב. 
       
שר הבריאות דני נוה:
       
       קודם כול, אני מנסה לפתור את הבעיה שהעלה חבר הכנסת מלכיאור, כמובן בעדינות וברגישות שמתחייבות מהמצב כאן. 
       
       גם הסוגיה שהעלית לגבי הניקוטין נבחנת. יש דעות שונות בעניין הזה, אם יש מקום להכרזה כזאת או אין מקום להכרזה כזאת. 
       
       כמו שאמרתי קודם לכן, המאבק בנגע העישון נמצא במקום גבוה מאוד בסדר העדיפויות שלי בשורה של פעולות שאנחנו עושים, ללא כל קשר לצורך האמיתי לסיים את עבודת הוועדה. 
       
היו"ר ראובן ריבלין:
       
       תודה. כבוד השר ישיב על שתי שאילתות יחדיו, אחת של חבר הכנסת אלי אפללו, אשר אינו נוכח באולם משום שהוא אושפז היום, וכולנו מאחלים לו רפואה שלמה ובטוחים שהשאלות לשר הבריאות יועילו גם לכך שהוא ימצא מרפא בהקדם האפשרי; כבוד השר גם ישיב על שאילתא רגילה מס' 1726, של חבר הכנסת אברהם רביץ - שתיהן בעניין מימון תרופות ה"רמיקייד" לחולי קרוהן. 
       
1715, 1726. מימון התרופה "רמיקייד" לחולי קרוהן
       
חבר הכנסת אלי אפללו שאל את שר הבריאות
       ביום י"א בתמוז התשס"ד (30 ביוני 2004):
       
       לאור החלטת קופת-החולים הכללית להפסקת הטיפול בתרופה "רמיקייד" לחולי קרוהן – רצוני לשאול:
       
       1. מאילו סיבות החליטה הנהלת קופת-החולים הכללית להפסיק את מימון התרופה?
       
       2. האם שקל המשרד את השלכות ההחלטה?
       
       3. מה ייעשה כדי שחולי קרוהן לא יצטרכו לעבור אשפוזים וניתוחים חוזרים? 
       
       
חבר הכנסת אברהם רביץ שאל את שר הבריאות
       ביום י"א בתמוז התשס"ד (30 ביוני 2004):
       
       לאחרונה הודיעה קופת-החולים הכללית כי היא מפסיקה את מימון תרופת "רמיקייד" לחולי קרוהן, החלטה העלולה לגרום לחולים רבים הרעה במצבם.
       
       רצוני לשאול:
       
       1. האם מודע משרדך להחלטת קופת-החולים הכללית?
       
       2. כיצד יטופל העניין?
       
שר הבריאות דני נוה:
       
          ראשית, יש לציין שלא מדובר על הפסקת מתן תרופת "רמיקייד", שמצויה בסל, אלא על כך שקופת-חולים החליטה להמשיך את הנתינה של התרופה רק בהתוויות של מצב חריף, כך לפחות נמסר לנו. 
   
       העמדה של משרד הבריאות היא, שמרגע שתרופה מוכנסת לסל להתוויה מסוימת, הנתינה שלה או המשך הנתינה שלה צריכה להיעשות בהתאם לפרקטיקה הרפואית המקובלת בכל זמן נתון. למה אני אומר "בכל זמן נתון"? כיוון שהפרוטוקול הטיפולי עשוי להשתנות עם הזמן, כפי שגם אירע במקרה של תרופת "רמיקייד". השינוי הזה לא צריך, לפי עמדת משרד הבריאות, למנוע טיפול מחולים, והתרופה צריכה להינתן לחולים, כמו שאמרתי, לפי הפרוטוקול הרפואי המקובל, שהוא עדכני כיום. 
       
       אם יש חולים שרואים את עצמם נפגעים מהמדיניות החדשה וחושבים שהם היו אמורים לקבל את התרופה הזאת, הם רשאים לפנות למשרד הבריאות, ליחידה לפניות הציבור במשרד הבריאות, שפועלת גם מכוח חוק ביטוח בריאות ממלכתי, ולהפנות את טענותיהם, ואנחנו בוודאי נטפל בזאת. אני רואה בזאת את תפקידנו לוודא שחולה שצריך לקבל תרופה אכן יקבל אותה. 
       
היו"ר ראובן ריבלין:
       
       שאלה נוספת לחבר הכנסת רביץ, בבקשה. חבר הכנסת כהן, בשאילתות רגילות רק השואל רשאי לשאול שאלה נוספת. 
       
אברהם רביץ (יהדות התורה):
       
       תודה רבה, אדוני השר, על תשובתך. אני רוצה לשאול שאלה קצת יותר כללית בהקשר של העניין הזה. האם יש במשרדך יחידה שביוזמתה - לפני פניות של חולים שלא יודעים בדרך כלל על ההצעה שאתה הצעת, וצריך לתת לזה יותר פרסום - עוקבת אחר ביצוע סל הבריאות על-ידי קופות-החולים? כי אני מפעם לפעם מקבל תלונות: הנה פתאום הפסיקו לי תרופה זאת או תרופה אחרת. האם יש יחידה כזאת שעוקבת אחרי העניין?
       
היו"ר ראובן ריבלין:
       
       תודה לחבר הכנסת רביץ. כבוד השר. 
       
שר הבריאות דני נוה:
       
       מי שמטפל ועוקב אחר הנושא הזה במשרד הבריאות זה מינהל הרפואה, שיש לו אגף שמטפל גם בנושאים האלה. זו לא יחידה ספציפית מיוחדת לדבר הזה. אם אתה שואל אותי אם הייתי רוצה שיהיו לנו עוד כלים, התשובה היא: כן. אם הייתי רוצה שיהיו לי עוד כלים חוקיים, שאולי יעברו כאן בכנסת, לחייב במידת הצורך את הקופות לתת תרופות שאנחנו חושבים שהן כן בסל או כן בהתוויה והם לא נותנים, התשובה היא: כן, הכלים האלה חסרים.
       
היו"ר ראובן ריבלין:

       תודה. 
       
עזמי בשארה (בל"ד):
       
       הסיפור הזה של 15% ממחיר התרופה ו-50% - - -
       
שר הבריאות דני נוה:
       
       זו שאלה אחרת שנוגעת למחירי ההשתתפות העצמית.
       
אמנון כהן (ש"ס):
       
       האם קופות-חולים אחרות, חוץ מהכללית, נוהגות באותה מדיניות?
       
שר הבריאות דני נוה:
       
       למיטב ידיעתי, לפחות שתי קופות מתוך הארבע ממשיכות לתת את זה לפי ההתוויה המקורית. 
       
היו"ר ראובן ריבלין:
       
       תודה רבה. עד לרגע זה היתה לנו הצלחה גדולה עם חברי הכנסת. מרגע זה אנחנו קצת יותר נבוכים. שאילתא רגילה מס' 1736, של חבר הכנסת מיכאל איתן, בעניין שקיפות בתחום הפיקוח על ניסויים בבעלי-חיים. חבר הכנסת איתן אינו נוכח - לפרוטוקול. 
       
       
1736. שקיפות בתחום הפיקוח על ניסויים בבעלי-חיים
       
חבר הכנסת מיכאל איתן שאל את שר הבריאות
       ביום י"א בתמוז התשס"ד (30 ביוני 2004):

       בחודש מאי האחרון החליטה המועצה לפיקוח על ניסויים בבעלי-חיים שלא לפרסם פרוטוקולים של דיוניה, אלא את תמצית ההחלטות בלבד.
       
       רצוני לשאול:
       
       1. מה הרקע להחלטה זו?
       
       2. כיצד מתיישבת החלטה זו עם זכות הציבור לדעת וחובת השקיפות המוטלת על גוף ציבורי הפועל מכוח החוק?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. החלטת המועצה האמורה אינה מקובלת עלי, וביקשתי להעביר ליושב-ראש המועצה את עמדתי שאין לשנות את הנוהל שהיה קיים עד היום בעניין זה.
       
       2. זכות הציבור לדעת וחובת השקיפות צריכות להנחות את המועצה בפעילותה.

היו"ר ראובן ריבלין:
       
       שאילתא מס' 1768, בעניין נגיפי פוליו אלימים בביוב בגוש-דן, של חבר הכנסת יאיר פרץ, שאינו נוכח - לפרוטוקול. 
       
1768. נגיפי פוליו בביוב של גוש-דן
       
חבר הכנסת יאיר פרץ שאל את שר הבריאות
       ביום י"ח בתמוז התשס"ד (7 ביולי 2004):

       פורסם, כי נגיף הפוליו הגורם לשיתוק ילדים נתגלה בכמות גדולה במאגר השפד"ן בגוש-דן. 
       
       רצוני לשאול:
       
       1. האם הידיעה נכונה? 
       
       2. אם כן – מה הוא מקור הנגיף?
       
       3. מה עשה משרדך בנושא?
       
       4. האם נמצאו נגיפים במקומות נוספים בארץ?

תשובת שר הבריאות דני נוה:
(לא נקראה, נמסרה לפרוטוקול)
       
       ישראל הוכרזה כמדינה נקייה מפוליו על-ידי ארגון הבריאות העולמי בתאריך 16 בפברואר 2002; מאז שנת 1988 לא לקו בפוליו - שיתוק הילדים - בישראל. בנוסף חוזקה בשעתה מערכת החיסון נגד הנגיף במספר המנות שמקבלים התינוקות והילדים בישראל. כמו כן, אנו המדינה היחידה בעולם אשר מנטרת באופן סדיר את נגיפי, ולא חיידקי, הפוליו בביוב.
       
       ניטור הפוליו בביוב מהווה אינדיקציה אם אין או יש נגיפי פוליו המסתובבים בקרב האוכלוסייה, אך אין בכך משום הצבעה על סכנה כי קיימת מחלה הפוליו במדינת ישראל. יתר על כן, ארגון הבריאות העולמי רואה בצעדיה של ישראל מקור אפשרי לחיקוי בעתיד של מדינות אחרות.
       
       1. הידיעה נכונה, והיא הופצה כמידע לציבור על-ידי משרד הבריאות.
       
       2. במקרה שלפנינו עבר נגיף, הנמצא בתרכיב החיסון, שינוי גנטי העלול להופכו לאלים יותר.
       
3. הפתרון הוא הקפדה על מערך החיסונים של הילדים והתינוקות בישראל.
       
       משרד הבריאות בטוח כי בנקיטת צעדים אלה אפשר יהיה להעלות את כיסוי החיסון באוכלוסייה בקרב הגילאים המתאימים. המשרד אינו רואה שום סיבה לבהלה, אלא להוכיח לאזרחי ישראל כי המשרד ממשיך להחזיק אצבע על הדופק למניעת מחלות אפילו יותר ממדינות אחרות.
       
       תוכנית החיסונים של מדינת ישראל מאז 1988 כוללת שלושה חיסונים הניתנים בזריקה, כמרכיב בתוך חמישה חיסונים הניתנים בבת אחת בזריקה בחודש השני והרביעי של החיים ובגיל שנה. בנוסף ניתנות שלוש "האכלות" - הזלפת שתי טיפות לפי התינוק - בחודשים הרביעי והשישי ובגיל שנה. בנוסף ניתנת "האכלה" בכיתה א' ובכיתה ח' במסגרת שירות בריאות לתלמיד. כיסוי החיסונים עומד על 93% בשנת החיים הראשונה וכמעט 100% במסגרת שירות בריאות לתלמיד. מכאן שתוכנית חיסונים כה נרחבת מגינה על ילדי ישראל מפני שיתוק הילדים ונותנת "חיסון עדר" לילדים שאינם יכולים לקבל חיסונים מסיבות רפואיות שונות, או שהוריהם מתנגדים למתן החיסון.
       
       4. הנגיף לא נמצא במקומות אחרים בארץ.

היו"ר ראובן ריבלין:
       
       שאילתא מס' 1827, של חבר הכנסת איתן כבל: פיטורי מתמחה שחשף אי-סדרים בבית-החולים "שיבא"; אינו נוכח - לפרוטוקול.
       
1827. פיטורי מתמחה בבית-החולים "שיבא"
       
חבר הכנסת איתן כבל שאל את שר הבריאות
       ביום כ"ה בתמוז התשס"ד (14 ביולי 2004):

       פורסם, שמתמחה במחלקה הפלסטית בבית-החולים "שיבא" פוטר לאחר שחשף כי רופאי המחלקה ניתחו חולים בתשלום בבתי-חולים פרטיים והעניקו להם טיפול פרטי ב"שיבא'' בניגוד לנהלים וללא תשלום, וכי הנהיגו כוננות פיקטיבית.
        
       רצוני לשאול:
       
       1. האם החשדות נחקרו, ואם כן – מה העלתה החקירה? 
       
       2. מה ייעשה בנדון?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. אכן בית-החולים פיטר מתמחה בתקופת הניסיון. הפיטורין, הנדונים כיום בבית-הדין לעבודה, קשורים אך ורק לאי-התאמתו לתפקידו מהבחינה המקצועית והאישית.
       
       2. לאחר שנודע לו על פיטוריו, יצא הרופא לתקשורת בסדרת "חשיפות" של שחיתויות במחלקה לכירורגיה הפלסטית, וחשיפה זאת הוצגה גם לבית-הדין כחלק מבקשתו לביטול פיטוריו. הנהלת בית-החולים החליטה להעביר לבדיקת הנציבות את כל התלונות שהועלו.
       
היו"ר ראובן ריבלין:
       
       שאילתא מס' 1828, של חבר הכנסת אבשלום וילן: השימוש בתוספי תזונה מזיקים במוצרי מזון; אינו נוכח - לפרוטוקול.
       
1828. השימוש בתוספי תזונה מזיקים במוצרי מזון 
       
חבר הכנסת אבשלום וילן שאל את שר הבריאות
       ביום כ"ה בתמוז התשס"ד (14 ביולי 2004):

       בישראל נעשה שימוש נרחב בתוספי מזון הידועים כמזיקים וכמגבירי סיכון למחלות סרטניות ואחרות כדוגמת טרטרזין - E102, וקרג'ינן - E407. אף-על-פי שבמדינות רבות בעולם נאסר השימוש בתוספים, בישראל השימוש מותר ונפוץ גם במוצרי מזון לילדים.
       
       רצוני לשאול:
       
       1. האם משרדך מטפל בנושא, ואם כן - כיצד?
       
       2. כיצד אמור הציבור להגן על עצמו בנושא?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. השימוש בתוספי מזון בארץ מוסדר במסגרת תקנות בריאות הציבור (מזון) (תוספי מזון), התשס"א-2001. תקנות אלה מפרטות, בין השאר, סוגי תוספי מזון המותרים לשימוש, סוגי מזון שניתן להוסיף להם תוספים וכמויות מרביות של התוספים במזון. תנאי הכרחי לשימוש בתוסף הוא המלצה של ארגון הבריאות העולמי, תנאי נוסף הוא הכנסתו לשימוש בקהילייה האירופית ו/או בארצות-הברית. החומרים טרטרזין - צבע מאכל 102E, וקרג'ינן - מסמיך 407E, מותרים לשימוש הן לפי המלצות ארגון הבריאות העולמי, הן לפי תקנות הקהילייה האירופית הן לפי תקנות ארצות-הברית, וכן מותרים לשימוש גם בארץ.
        
       בטיחותם של תוספי המזון נבדקת ברמה הבין-לאומית ובאופן מדעי ומקצועי. התוספים הנ"ל עברו הערכות בטיחות הן על-ידי ועדת מומחים בין-לאומית מטעם ארגון הבריאות העולמי והן על-ידי ועדת מומחים של הקהילייה האירופית. על-פי הערכות אלה, התוספים הנ"ל נמצאו בטוחים לשימוש במזון.
       
       עם זאת, צבע המאכל טרטרזין עלול לגרום לרגישות יתר אצל אחוז קטן מהאוכלוסייה ולפיכך חלה חובה לסמנו בשם המלא בתווית המוצר. 
       
       2. במסגרת תקנות תוספי מזון שהוזכרו לעיל, מפורטות גם הדרישות לגבי סימון תוספי מזון. כל תוסף מזון חייב להיות מסומן בתווית המוצר בשם התוסף או במספר E, וכן בשם הקבוצה הטכנולוגית שאליה משתייך התוסף – לדוגמה: "חומר מסמיך: 407E". כאמור, קיימת קבוצת תוספים שלגביהם חלה חובת סימון השם המלא ואין להסתפק בציון מספר E – לדוגמה, טרטרזין. הסיבה לכך היא שתוספים אלה עלולים לגרום לרגישות יתר בקרב אחוז מסוים של האוכלוסייה, והאנשים אלה צריכים להימנע מצריכת מזון המכיל תוספים אלה. 
       
       לסיכום, באמצעות המידע שקיים על גבי התווית, הציבור יכול לדעת אילו תוספי מזון הוספו למוצר ולהחליט לגבי צריכה של מזון. הדבר חשוב במיוחד לגבי אנשים שהם בעלי רגישות יתר לחומרים מסוימים.
       
היו"ר ראובן ריבלין:
       
       יבוא לנו עתה כמושיע חבר הכנסת גפני, שנוכח ותמיד נוכח. שאילתא מס' 1829, בעניין גביית תשלום עבור ביטוח סיעוד.

1829. גביית תשלום עבור ביטוח סיעודי 
       
חבר הכנסת משה גפני שאל את שר הבריאות
       ביום כ"ה בתמוז התשס"ד (14 ביולי 2004):

       פורסם, שיש קופות-חולים הגובות במסגרת הביטוח המשלים תשלום לביטוח סיעודי ללא הסכמת המבוטח, אלא על סמך אי-קבלת הודעת המבוטח על ויתור. נטען כי הגבייה אינה לפי הנהלים וכי ההצטרפות לפוליסה הסיעודית נתונה להחלטת המבוטח.
       
       רצוני לשאול:
       
       1. האם הידיעות נכונות?
       
       2. אם כן – האם יידרשו קופות-החולים להחזיר תשלומים אלה?
       
       3. האם הביטוחים המשלימים הם בפיקוחו של המפקח על הביטוח?


שר הבריאות דני נוה:

       1-2. קופות-החולים אינן רשאיות לצרף מבוטח לפוליסה סיעודית או לחייבו בתשלום בגין פוליסה כזאת רק כברירת מחדל, כיוון שהוא לא הודיע שהוא מסרב להצטרף. צריכה להיות מה שנקרא הסכמה חיובית - הסכמה פוזיטיבית - של אדם מסוים שהוא אכן רוצה להצטרף. מבוטח שצורף שלא על-פי הסכמה כזאת בדיעבד צריך להיות זכאי להחזר מלוא הסכומים שהוא שילם בלי שניתנה מראש הסכמתו החיובית. 
       
       3. הביטוח הסיעודי משווק על-ידי קופות-החולים ואיננו בפיקוח משרד הבריאות, אלא בפיקוח של הממונה על הביטוח במשרד האוצר.
       
היו"ר ראובן ריבלין:
       
       שאלה נוספת - חבר הכנסת גפני, בבקשה. 
       
משה גפני (יהדות התורה):
       
       אדוני היושב-ראש, אדוני השר, אני מודה לך על התשובה. אני הגשתי את השאילתא ביולי, בעקבות ידיעה שפורסמה ב"יתד נאמן" ונאמר בה ששלוש מתוך ארבע קופות-החולים נוהגות דרך קבע לגבות מאתנו באמצעות הוראת הקבע שלנו לביטוח המשלים פרמיות שונות, כמו עבור ביטוח סיעודי, בלי שהבענו את הסכמתנו לכך. יש פה מקרה של מבוטח שלאחר שמונה שנים נודע לו שהקופה גבתה ממנו כסף במשך שמונה שנים על ביטוח סיעודי שהוא לא ביקש. הקופה גבתה והיום היא לא מסכימה להחזיר את הכסף, גם כשהוא טוען שהוא לא ביקש את זה. האם המשרד שלכם יבדוק את הנתונים הללו, שיש קופות שגובות את הביטוח הסיעודי, כי המבוטח לא אמר "לא"? האם זה לא צריך להיות הפוך, כפי שאדוני אמר עכשיו, ומי שגבה שלא כדין צריך להחזיר את הכסף?
       
שר הבריאות דני נוה:
       
       חבר הכנסת גפני, אני חושב שהשבתי על זה שזו המדיניות. הקופה לא רשאית לגבות את התשלום, אלא אם כן המבוטח אמר מראש שהוא מעוניין להצטרף, ולא כברירת מחדל - לא אמרת, אז צירפנו. כל מקרה שבו יש לאדם תלונה על כך שגבו ממנו כסף כזה, על-פי חוות דעת משפטית של המשרד שלנו הוא רשאי לקבל את כספו חזרה. אם יש לו קושי, הוא רשאי לפנות למשרד הבריאות.
       
היו"ר ראובן ריבלין:
       
       ודאי, יש אכיפה. תודה לחבר הכנסת גפני על שאלתו, שחשובה לציבור רחב.
       
       שאילתא מס' 1845, של חבר הכנסת איתן כבל: ממצאי דוח מבקר המדינה בדבר היתרים לניסויים בבעלי-חיים; אינו נוכח - לפרוטוקול. 
       
1845. המועצה לניסויים בבעלי-חיים
       
חבר הכנסת איתן כבל שאל את שר הבריאות
       ביום כ"ה בתמוז התשס"ד (14 ביולי 2004):

       לפי דוח מבקר המדינה, המועצה לפיקוח על ניסויים בבעלי-חיים לא התכנסה יותר משנתיים, אינה מפקחת על נהלים שהתקינה, אינה יודעת אילו ניסויים מבוצעים בפועל ואם קיימת חריגה במספר האישורים שניתנו, ועוד.
       
       רצוני לשאול:
       
       1. מה הם נוהלי עבודת משרדך באשר לפעילות המועצה?
       
       2. האם יופעלו סנקציות כלפי המועצה וחבריה, ואם כן – אילו?
       
       3. האם נשקל לפזר את המועצה ולמנות הרכב חדש?
       
תשובת שר הבריאות דני נוה:
(לא נקראה, נמסרה לפרוטוקול)
       
       יש אי-דיוקים רבים בשאילתא. יש להבחין בין המועצה לניסויים בבעלי-חיים לוועדה הארצית באותו נושא. לפי השאילתא, המועצה לא התכנסה יותר משנתיים. הדברים אינם נכונים, בתשע שנות פעילות המועצה התכנסה 78 פעמים. בשנים האמורות התכנסה המועצה ל-17 ישיבות.
       
       מבקר המדינה מציין שהוועדה הארצית לא התכנסה בתקופת מרס 2001 - אפריל 2003. מאז הקמתה בשנת 1995 הוועדה הארצית התכנסה לדון רק בחמש בקשות לאישור ניסויים. הוועדה הארצית דנה בבקשות במוסדות שאין להם ועדה פנימית; לרוב המוסדות בארץ יש ועדה כזאת ולכן הוועדה דנה במספר כה מועט של בקשות.
       
       1. נוהלי עבודת המשרד באשר לפעילות המועצה הם כדלקמן: המועצה פועלת במסגרת לשכת המדען הראשי. בעלי התפקידים הם יושב-ראש המועצה, סגן יושב-ראש המועצה, רופא וטרינר, יועץ מדעי ומזכירה.
       
       2. משרד הבריאות מינה ועדה מיוחדת שתפקידה להפיק לקחים מדוח המבקר ולתקן את הטעון תיקון.
       
       3. לאור האמור לעיל, לא נשקול לפזר את המועצה ולמנות הרכב חדש.
       
היו"ר ראובן ריבלין:
       
       שאילתא מס' 1846, של חברת הכנסת ענבל גבריאלי, בעניין סגירת המחלקה לאוטיסטים בבית-החולים "איתנים"; אינה נוכחת - לפרוטוקול. 
       
1846. סגירת המחלקה לאוטיסטים בבית-החולים "איתנים"
       
חברת הכנסת ענבל גבריאלי שאלה את שר הבריאות
       ביום כ"ה בתמוז התשס"ד (14 ביולי 2004):
       
       המחלקה לאוטיסטים בבית-החולים "איתנים" נסגרה בשל חשדות להתעללויות קשות בחוסים.
       
       רצוני לשאול:
       
       1. כיצד תיתכן התעללות כזאת בבית-חולים ממשלתי שמפוקח על-ידי משרדך?
       
       2. מדוע לא ננקטו צעדים משמעותיים בעניין עד כה?
       
       3. האם עורך משרדך בקרה שוטפת על היחס לחולים? 
       
       4. מדוע הוחלט לטפל בבעיה על-ידי סגירת המחלקה? 

תשובת שר הבריאות דני נוה:
(לא נקראה, נמסרה לפרוטוקול)
       
       1. התעללות הינה תופעה מבישה בכל מקום. לצערי, לא ניתן למנוע לחלוטין תופעת התעללות, אלא יש לגלות אותה מוקדם ככל שניתן ולטפל בכך בכל חומרת הדין. יש לזכור כי גם באירוע זה הגילוי נעשה על-ידי בקרת בית-החולים. 
       
       אין לנו מידע ברור לגבי היקף ותדירות האירועים, ועל כל זה יינתן מענה על-ידי חקירת המשטרה עם הגשת דוח החקירה.
       
       2. משרד הבריאות החליט להשעות את החשודים במעורבות בפרשה, בשלב זה ל-14 יום.
       
       3. המשרד עורך בקרה שוטפת על היחס לחולים באמצעות האגף להבטחת איכות וכן גורמים נוספים, כמנהל סיעוד ופסיכיאטר מחוזי.
       
       4. ההחלטה לסגירת המחלקה הינה החלטה בפוטנציה – בבדיקה ראשונית נראה כי ייתכן ש-11 מטופלים יתאימו להמשך טיפול בהוסטל בקהילה, דבר שעל פניו טוב יותר מאשפוז בבית-חולים פסיכיאטרי; שישה מטופלים נוספים מתאימים למסגרת מוגנת, אך ייתכן שגם היא תוכל להיות בקהילה. אם נתונים אלו יתבררו כנכונים לאחר בדיקה מעמיקה יותר של המטופלים, בדיקה המבוצעת על-ידי צוות משותף לבריאות הנפש במשרד ובית-החולים, הרי תוצג האפשרות הטיפולית בפני משפחת המטופל.
       
       אם הערכתנו נכונה וניתן להוציא מאשפוז 17 מתוך 19 המטופלים, הרי פועל יוצא מכך הוא סגירת המחלקה לאשפוז ממושך – עדיין יישארו מחלקות לטיפול אקוטי קצר טווח לצורך איזון תרופתי או אחר.
       
       בכל מקרה, ההחלטה אם לסגור או להמשיך את פעילות המחלקה תתקבל בתיאום עם משפחות החולים.
       
היו"ר ראובן ריבלין:
       
       שאילתא מס' 1895, של חבר הכנסת יצחק וקנין: הוועדה לבדיקת תפקוד מגן-דוד-אדום בשדרות; אינו נוכח - לפרוטוקול. 
       
1895. הוועדה לבדיקת תפקוד מגן-דוד-אדום בשדרות
       
חבר הכנסת יצחק וקנין שאל את שר הבריאות
       ביום ג' באב התשס"ד (21 ביולי 2004):
       
       הוועדה לבדיקת תפקוד מגן-דוד-אדום בשדרות בעת ירי רקטות לעבר העיר בט' בתמוז תשס"ד, 28 ביוני 2004, קבעה שתפקוד מגן-דוד-אדום היה למופת. פורסם, כי יושב-ראש הוועדה הוא חבר מועצת מגן-דוד-אדום.
       
       רצוני לשאול:
       
       1. האם הפרסום נכון?
       
       2. אם כן – מה היא עמדת משרדך בנושא?
       
תשובת שר הבריאות דני נוה:
(לא נקראה, נמסרה לפרוטוקול)
       
       1-2. הידיעה אינה נכונה. פרופסור ש' שפירא, יושב-ראש הוועדה שבדקה את תפקוד מגן-דוד-אדום בעת ירי הרקטות לעבר העיר שדרות, לא כיהן בכל גוף של מד"א בעת פעולת הוועדה. עבודת הוועדה היתה מקצועית ואובייקטיבית, והמסקנות התקבלו ללא שום הטיה לטובת מד"א.

היו"ר ראובן ריבלין:
       
       שאילתא מס' 1896, של חבר הכנסת אליהו ישי: תרופות מצילות חיי חולי סרטן; אינו נוכח - לפרוטוקול. 
       
1896. תרופות מצילות חיי חולי סרטן
       
חבר הכנסת אליהו ישי שאל את שר הבריאות
       ביום ג' באב התשס"ד (21 ביולי 2004):

       פורסם, כי תרופה מצילה חיי חולי סרטן הריאה בשם "אירסה" אינה נכללת בסל התרופות. כמו כן ידוע לי כי תרופה חדשה בשם "אבוטין", שמסייעת לחולי סרטן הכבד, אינה נכללת בסל הבריאות.
       
       רצוני לשאול:
       
       1. האם הדברים נכונים? 
       
       2. אם כן – האם יורה משרדך לאפשר מתן התרופות על-ידי קופות-החולים?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. התרופה "אירסה" והתרופה "אבוטין" אינן כלולות בסל השירותים.
       
       2. אם יינתן השנה תקציב, שתי התרופות תהיינה מועמדות לדיוני הוועדה הציבורית להרחבת הסל לשנת 2005.
       
היו"ר ראובן ריבלין:
       
       חברת הכנסת גילה פינקלשטיין נוכחת, והשר ישיב על שאילתא מס' 1897 בעניין חולי נפש המעידים על היותם מסוכנים לציבור. בבקשה, אדוני.
       
1897. אשפוז חולי נפש
       
חברת הכנסת גילה פינקלשטיין שאלה את שר הבריאות
       ביום ג' באב התשס"ד (21 ביולי 2004):

       פורסם, כי חולה נפש שהעיד על היותו מסוכן לציבור לא אושפז למרות הצהרתו, ובתוך יממה השליך נערה מגשר יצחק שדה בתל-אביב, ואך בנס ניצלו חייה. 
       
       רצוני לשאול:
       
       1. האם נכון הדבר? 
       
       2. אם כן – מדוע לא אושפז החולה למרות הצהרתו?
       
       3. מה הם נוהלי האשפוז של חולים המעידים על היותם מסוכנים?
       
       4. האם ישונו הנהלים? 

שר הבריאות דני נוה:
       
       1. ראשית, הידיעה שאליה מתייחסת חברת הכנסת פינקלשטיין בשאלתה אינה נכונה. החולה פנה לחדר מיון של קופת-חולים ברמת-חן, עבר הערכה פסיכיאטרית, והרופא לא מצא סימנים המעידים על כוונות אובדניות או מסוכנות של אותו חולה. הוא גם לא העיד על איזה כוונות כאלה מצדו, כך שלא היתה איזו אינדיקציה. 
       
       2. לפי מה שנמסר לי, גם לא היו קריטריונים שאפשר היה להצדיק לפיהם אשפוז בכפייה במקרה הזה. חשוב לציין שהחולה לא העיד על כוונות כאלו. החולה הוזמן להמשך טיפול.
       
       3. מבחינת המצב המשפטי - החוק לטיפול בחולי נפש, התשנ"א–1991, מהווה בסיס חוקי לאשפוז בכפייה. מדובר בשני מסלולי אשפוז: א. המסלול האזרחי – אשפוז בהוראת פסיכיאטר מחוזי שצריך להיעשות בהתקיים שני תנאים מצטברים: מצב פסיכוטי ומסוכנות לעצמו או לסביבתו; ב. המסלול הפלילי – על-פי החלטות בית-משפט.
       
       4. במסגרת הדיונים על שינויי החוק לטיפול בחולי נפש יעלו לדיון וייבחנו גם הדברים שהזכרת בשאלה האחרונה שלך לגבי הנהלים.

היו"ר ראובן ריבלין:
       
       תודה לשר. לחברת הכנסת גילה פינקלשטיין אין שאלה נוספת.
       
       חברת הכנסת רוחמה אברהם שאלה, אבל אינה נוכחת, בעניין המצב התברואי בשוק הסגור באשקלון; שאילתא מס' 1911 - לפרוטוקול.
       
1911. המצב התברואי בשוק הסגור באשקלון
       
חברת הכנסת רוחמה אברהם שאלה את שר הבריאות
       ביום ג' באב התשס"ד (21 ביולי 2004):

       לאחרונה פורסם כי השוק הסגור באשקלון שורץ חולדות, עכברים וערמות של זבל ופסולת המרקיבים ומעלים צחנה, עד כי עולה החשש כי מדובר במפגע תברואי קשה. 
       
       רצוני לשאול:
       
       1. האם הידיעה נכונה? 
       
       2. אם כן – כיצד יפעל משרדך לשיפור המצב התברואי בשוק?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. התשתיות בשוק הסגור - מים וביוב - באשקלון ישנות ולא הוחלפו זה עשרות שנים. אכן קיימת בעיה של הימצאות מכרסמים בשוק.
       
       2. בשוק מתבצעות באופן תדיר פעולות הדברה נגד מכרסמים על-ידי העירייה, ומדי שבוע מתבצעות פעולות ניקיון ושטיפה. בשוק קיימות חנויות סגורות שמקשות את ביצוע פעולות ההדברה באופן יסודי. הטיפול בנושא נמצא בסמכותה הבלעדית של העירייה, והאחריות המיניסטריאלית בנושא הנ"ל היא של המשרד לאיכות הסביבה. בבירור שנערך עם מנהל המחלקה בעירייה נמצא שהם מודעים למפגעים התברואיים וסוכם על טיפול במטרדים ומתן עדיפות לפתרון יסודי ולטיפול בתשתיות.
       
היו"ר ראובן ריבלין:
       
       חבר הכנסת חמי דורון שאל שאילתא מס' 1912: התנהגות צוותים רפואיים בבתי-חולים לחולי נפש; אינו נוכח - לפרוטוקול. 
       
       
1912. התנהגות צוותים רפואיים בבתי-חולים לחולי נפש
       
חבר הכנסת חמי דורון שאל את שר הבריאות
       ביום ג' באב התשס"ד (21 ביולי 2004):
       
       בדצמבר 2003 נמסרו לראש שירותי בריאות הנפש תוצאות סקר שבדק את נורמות ההתנהגות של צוותים רפואיים ב-17 בתי-חולים לחולי נפש ברחבי הארץ. תוצאות הסקר חסויות.
       
       רצוני לשאול:
       
       1. מדוע לא מתפרסמות תוצאות הסקר?
       
       2. מה הן המסקנות העולות מן הסקר באשר להתנהגות הצוותים הרפואיים?
       
       3. כמה מקרי מוות שלא בנסיבות טבעיות התרחשו בבתי-חולים לחולי נפש בחמש השנים האחרונות?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. הסקר הנדון הוא ועדת בקרה ואיכות, סעיף 22(א) על-פי חוק זכויות החולה. משמעות הדבר, סקר שמטרתו לבחון סוגיות הכרוכות באיכות הטיפול הניתן לחולים. על-פי חוק זה, סעיף 22(ב): "תוכן הדיונים שהתקיימו בוועדת הבקרה והאיכות, הפרוטוקול, כל חומר שהוכן לשם הדיון ושנמסר לה, סיכומיה ומסקנותיה, יהיו חסויים בפני כל אדם, לרבות מטופל הנוגע בדבר, ולא ישמשו ראיה בכל הליך משפטי". מסקנות הסקר והמלצותיו הוגשו למנכ"ל משרד הבריאות, אשר מינה את הוועדה, כפי שמאפשר סעיף 22(ג): "על אף האמור בסעיף קטן (ב), סיכומיה ומסקנותיה של ועדת הבקרה והאיכות יימסרו למי שמינה את הוועדה, ורשאי הוא לעיין בפרוטוקול דיוני ועדת הבקרה והאיכות ובכל חומר אחר שנמסר לה".
       
       עם זאת, בהתאם להחלטת הנהלת משרד הבריאות וד"ר בועז לב, אשר מינה את הוועדה בהיותו מנכ"ל המשרד, הוחלט להגיש את ממצאי הסקר הרוחביים, לרבות תוכנית שיפור ותיקון במערכת, לוועדת העבודה והרווחה. במסגרת זו יוגשו ממצאים הנוגעים לכלל המערכת ודרכי טיפול שנמצא לנכון במשרד הבריאות לנקוט על מנת לשפר את השירות במוסדות פסיכיאטריים.
       
       2. הסקר התמקד בכמה תחומים. בתחום היחס לחולה – ניתן להבחין באופן בולט בין יכולת המערכת להתמודד עם אלימות של חברי הצוות כלפי מטופלים לבין תופעות של אלימות המטופלים אחד כלפי השני, או כלפי צוות. התנהגות "אלימה" לכאורה על-ידי אנשי צוות מתבטאת בעיקר בהליך קשירה. הליך זה מתבצע על-פי כל הכללים. יתירה מזאת, בכמה מוסדות יש ניסיונות לפתח חלופה לקשירות, כמו חדרים מרופדים. אנשי צוות שנמצאו אלימים הורחקו מהעבודה.
       
       בתחום היחס לחולה - היחס לחולה נמצא כסביר במסגרת התנאים הפיזיים. לא נמצאו התנהגויות של כוחניות מול חסרי ישע. עם זאת, בולטת עשייה מקצועית "על-פי הספר". שביעות הרצון המוצגת על-ידי המשפחה היא כללית. לא דווחו יוזמות של הצוות המכוונות לשיפור תחושת שביעות הרצון של המטופלים. דגש רב הושם בתנאים הבלתי-הולמים המשמשים למעשה סביבת "מגורים" לחולים.
       
       3. כל מקרי המוות במתקני אשפוז פסיכיאטריים מדווחים ומטופלים בהתאם לחוק לטיפול בחולי נפש, חוק זכויות החולה, חוק חקירת סיבות מוות ונוהלי משרד הבריאות: "הודעה למשטרה ובדיקת גופות במכון לרפואה משפטית במקרים של מוות מסיבה לא טבעית", ונוהל "חובת הודעה על פטירות ואירועים מיוחדים".
       
       בשנים 1998-2002 התרחשו כ-23 מקרי מוות שלא בנסיבות טבעיות במתקני אשפוז פסיכיאטריים.
       
היו"ר ראובן ריבלין:
       
       חבר הכנסת יגאל יאסינוב נוכח, וכבוד השר ישיב על שאילתא מס' 1951 בעניין קיצוץ בבדיקות C.T. בבית-החולים "הדסה".
       
1951. קיצוץ בבדיקות C.T. בבית-החולים "הדסה"
       
חבר הכנסת יגאל יאסינוב שאל את שר הבריאות
       ביום י' באב התשס"ד (28 ביולי 2004):

       פורסם, כי בית-החולים "הדסה" מקצץ בבדיקות C.T.. 
       
       רצוני לשאול:
       
       1. האם הידיעה נכונה? 
       
       2. אם כן – האם יש בתי-חולים נוספים שבהם ניתנה הוראה לקצץ בבדיקות מסוג זה?
       
       3. מה עושה משרדך בנדון?
       
       
שר הבריאות דני נוה:
       
       1. בהשוואה שבוצעה בין המרכז הרפואי "הדסה" לבתי-חולים אחרים נמצא שמספר בדיקות 
ה-C.T. שבוצעו במסגרת חדר המיון ומחלקות האשפוז ב"הדסה" הוא גבוה מהממוצע. לאור זאת ניתנה הנחיה על-ידי בית-החולים לרופאי בית-החולים, כי כל בקשה לביצוע C.T. במסגרת אשפוז תלווה בחתימת רופא בכיר. 
       
       2. אני לא יודע על הוראה שניתנה בבתי-חולים נוספים לקצץ בבדיקות מהסוג הזה. 
       
       3. לאור התשובות האלה אני לא רואה צורך כרגע בהתערבות נוספת מצד משרד הבריאות.
       
היו"ר ראובן ריבלין:
       
       לחבר הכנסת יאסינוב אין שאלה נוספת.
       
       חבר הכנסת יצחק כהן אינו נוכח. שאילתא מס' 1953, בעניין עיצומים במכון לרפואה משפטית באבו-כביר, מועברת לפרוטוקול.
       
1953. עיצומים במכון לרפואה משפטית באבו-כביר
       
חבר הכנסת יצחק כהן שאל את שר הבריאות
       ביום י' באב התשס"ד (28 ביולי 2004):

       פורסם, כי עובדי המכון לרפואה משפטית באבו-כביר פתחו בעיצומים עקב סירובם ליישם את החלטתך להעביר את האחריות על המכון לבית-החולים "אסף הרופא" ולמנהלו.
       
       רצוני לשאול:
       
       1. האם הידיעה נכונה? 
       
       2. אם כן – האם יושמה החלטתך?
       
       3. מה ייעשה למנוע את העיצומים ולהעביר את האחריות למכון למנהל בית-החולים "אסף הרופא"? 
       
תשובת שר הבריאות דני נוה:
(לא נקראה, נמסרה לפרוטוקול)
       
       1. הידיעה על פתיחת עיצומים במכון לרפואה משפטית היתה נכונה באופן חלקי. הרופאים המועסקים במכון עבדו וביצעו עבודתם ללא נקיטת אמצעים. כל עיצומים במכון הסתיימו.
       
       2. אין כל שינוי בהחלטה להעביר את האחריות למכון לבית-החולים "אסף הרופא".
       
       3. בהסכמות שהתקבלו בדיון משפטי שהתנהל בבית-הדין לעבודה נקבע שהמשרד יבהיר ויפרט את משמעויות העברת האחריות למכון לבית-החולים "אסף הרופא". לאחר קיום פגישות משותפות להבהרת האי-פגיעה בתנאי העסקה של העובדים, סכסוך העבודה הסתיים.
       
היו"ר ראובן ריבלין:
       
       שאילתא מס' 1979, של חבר הכנסת בניזרי: כניסה לבתי-חולים בשבת; אינו נוכח - לפרוטוקול.
       
1979. כניסה לבתי-חולים בשבת
       
חבר הכנסת שלמה בניזרי שאל את שר הבריאות
       ביום י' באב התשס"ד (28 ביולי 2004):

       פורסם, כי הנכנסים לבית-החולים "הדסה" אולצו להפעיל דלת אוטומטית בשבת. ביום 2 ביולי 2003 הודעת במליאת הכנסת, כי נערכת בדיקה בכל בתי-החולים בנוגע לכניסה ידנית בשבת, וכי יימסרו הנחיות בנושא.
       
       רצוני לשאול:
       
       1. האם נבדק המקרה שאירע בבית-החולים "הדסה"?
       
       2. מה העלתה הבדיקה בכל בתי-החולים?
       
       3. האם ניתנו הנחיות בנושא?

תשובת שר הבריאות דני נוה:
(לא נקראה, נמסרה לפרוטוקול)
       
       1-2. אכן המקרה נבדק ונמצא שהיתה הפרה של הנחיות הנהלת "הדסה" בנושא. פעילות מיוחדת נעשית על-ידי הנהלת "הדסה" לאפשר מעקף של דלתות חשמליות בשבת ובחג, תוך התחשבות בכלל ציבור מטופליו ובהם הציבור החרדי. כפתרון לדרכי האבטחה, הציבור הדתי עוקף את שער המגנטומטר, אך נבדק במגנטומטר ידני.
       
       3. העובדים בכלל והשומרים בפרט התבקשו לשים לב להנחיות, במיוחד לכיבוד צורכי הציבור הדתי.
       
היו"ר ראובן ריבלין:
       
       שאילתא מס' 1998, של חבר הכנסת ליצמן, שבוודאי היתה גם קשורה לעניינו של חבר הכנסת משולם נהרי, בדבר תקלות בשל מחסור בציוד - לפרוטוקול.
       
1998. תקלות בטיפולי הקרנה בשל מחסור בציוד וברופאים
       
חבר הכנסת יעקב ליצמן שאל את שר הבריאות
       ביום י"ז באב התשס"ד (4 באוגוסט 2004):

       בעיתונות צוטט אונקולוג בכיר כאומר כי מחסור בציוד חדיש וברופאים עלול לגרום לתקלות בטיפולי הקרנה. 
       
       רצוני לשאול:
       
       1. האם הידיעה נכונה? 
       
       2. אם כן – האם יאפשר משרדך את קבלת הטיפול בחוץ-לארץ? 
       
       3. כיצד יפעל משרדך לשיפור המצב?
       
תשובת שר הבריאות דני נוה:
(לא נקראה, נמסרה לפרוטוקול)
       
       1, 3. משרד הבריאות מייחס חשיבות רבה להסדרת נושא הרדיותרפיה. המשרד יזם ומינה ועדה לבדיקת הצרכים והוא פועל ליישום המלצותיה. ההמלצות מתייחסות להיבטים שונים - מכשור, חיזוק תקני כוח-אדם, הכשרה מקצועית ועוד. יישום התוכנית תלוי בהקצאת תקציב רב-שנתי על-ידי משרד האוצר. משרד הבריאות כבר הגיש דרישה תקציבית לשנת 2005 ובה הושם דגש בנושא זה. היקף התקציב והתפלגותו לאורך השנים יכתיבו את שלבי יישום התוכנית.
       
       2. טיפולי הקרנה ניתנים וצריכים להינתן בישראל בהתאם לסל השירותים, וכאמור, משרד הבריאות פועל על מנת לתגבר ולשדרג מערך חשוב זה.
       
היו"ר ראובן ריבלין:
       
       שאילתא מס' 1999, של חברת הכנסת נעמי בלומנטל: סגירת מחלקות בבית-החולים "פורייה" - לפרוטוקול. 
       
1999. סגירת מחלקות בבית-החולים "פורייה"
       
חברת הכנסת נעמי בלומנטל שאלה את שר הבריאות
       ביום י"ז באב התשס"ד (4 באוגוסט 2004):

       מפניית ציבור שהופנתה אלי עולה, כי נסגרה המחלקה הגריאטרית-שיקומית בבית-החולים "פורייה", וכי המחלקה הסיעודית בבית-חולים זה עומדת אף היא בפני סגירה.
       
       רצוני לשאול:
       
       1. האם הידיעות נכונות?
       
       2. אם כן – מה הם הגורמים לסגירה?
       
       3. מה ייעשה לביטול רוע הגזירה?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. המחלקה הגריאטרית בבית-החולים "פורייה" לא נסגרה והיא תמשיך לפעול כל עוד יופנו אליה חולים מקופות-החולים.
       
       2. המחלקה לגריאטריה היתה במשבר בעקבות מיעוט הפניית חולים לאשפוז במחלקה זו על-ידי קופת-חולים הכללית.
       
       3. בשלב זה, כאמור, הוחלט כי המחלקה תמשיך לפעול.
       
היו"ר ראובן ריבלין:
       
       חבר הכנסת מיכאל מלכיאור נמצא כאן ושואל בשאילתא מס' 2015 על העברת כספים למעונות-היום השיקומיים. כבוד השר, בבקשה. 
       
2015. העברת כספים למעונות-היום השיקומיים 
       
חבר הכנסת מיכאל מלכיאור שאל את שר הבריאות
       ביום י"ז באב התשס"ד (4 באוגוסט 2004):
       
       חוק מעונות-יום שיקומיים קובע, כי קופות-החולים יעבירו ישירות למעונות-היום השיקומיים את המימון עבור הטיפולים הפארה-רפואיים. נודע לי, כי קופות-החולים מערימות קשיים על התשלום, וכי עד כה לא הועברו מרבית התשלומים עבור שנת הלימודים תשס"ג. 
       
       רצוני לשאול:
       
       1. האם נכון הדבר? 
       
       2. אם כן – האם יורה משרדך לקופות-החולים להעביר את התשלומים מיום 1 בספטמבר 2002 ואילך לאלתר, ואם לא – מדוע?

שר הבריאות דני נוה:
       
       1-2. בתחילת יישום החוק היו קשיים עם קופות-החולים והיו גם עיכובים שלפי ההתרשמות היו בעיקר מסיבות מינהליות מקומיות. כיום, למיטב ידיעתנו, מממנות קופות-החולים את המוטל עליהן לפי החוק, למעט קופה אחת - שלפחות במועד כתיבת השאילתא, אני מודה שזה היה ב-12 באוגוסט, נדמה לי שהכנסת היתה בפגרה - עדיין לא מימנה והעבירה את הכסף לילדים המבוטחים אצלה במעונות-היום מטעם מיח"א ומספר קטן של מעונות נוספים. לצערנו, עדיין לא יצאו התקנות, הנמצאות כרגע בעבודה מול משרד המשפטים. מובן שבעבר העדר תקנות האלה היה אחת העילות לעיכוב בהעברת התשלומים. יש מחלוקת משפטית אם אפשר לחייב חוקית את הקופות שלא העבירו את כל הכספים להעביר אותם רטרואקטיבית החל מ-1 בספטמבר 2002 ללא חיוב מפורש בחקיקה, אולם בקשתנו ממשרד המשפטים היא שיחול כאן חיוב רטרואקטיבי, כך שזה יחול גם על חובות העבר של קופות-החולים לטובת מעונות-היום השיקומיים.
       
היו"ר ראובן ריבלין:
       
       שאלה נוספת לחבר הכנסת מלכיאור.
       
מיכאל מלכיאור (העבודה-מימד):
       
       תודה לשר. לצערי אני יכול לבשר לשר, שהמצב לא כל כך טוב כמו שדיווחו לך כאשר עשית את הבדיקה. יש בעיה גם עם קופת-חולים "מכבי", גם עם "לאומית" וגם עם "מאוחדת". אני יכול לפרט, אבל לא אעשה את זה בזמן הקצר שיש לי.
       
שר הבריאות דני נוה:
       
       אני אשמח אם תעביר לי את כל הפרטים.
       
מיכאל מלכיאור (העבודה-מימד):

       אני טוען שגם אם זו רק קופת-חולים אחת, זה לא בסדר, כי הכסף למעונות לא מועבר. לכן אני רוצה להציע לשר ולומר, שיש סנקציה בחוק ביטוח בריאות ממלכתי, סעיף 37, האומר שמנכ"ל משרד הבריאות רשאי לתת לקופה התראה שעליה למלא את חובתה, להקים ועדת בדיקה שתבדוק אם היא עושה כך, ואם היא לא עושה כך - יש זכות למנכ"ל המשרד לעכב העברת תשלומים המגיעים לקופה מהמוסד לביטוח לאומי. פשוט זה גורם עוול לכל כך הרבה ילדים, שלא מקבלים את מה שמגיע להם על-פי החוק. אני חושב שצריך לאיים בסנקציה שקיימת בחוק לפחות, כדי שהקופות, שמחויבות על-פי החוק לשלם את הכסף הזה, יעשו את המוטל עליהן. 
       
שר הבריאות דני נוה:
       
       חבר הכנסת מלכיאור, אשמח אם תעביר לי את הפרטים לגבי הקופות הנוספות, ואנחנו בוודאי נטפל בכך. 
       
מיכאל מלכיאור (העבודה-מימד):
       
       גם הקופה הזאת, שאתה יודע עליה - - -
       
שר הבריאות דני נוה:
       
       זה ברור. 
       
היו"ר מוחמד ברכה:
       
       תודה. שאילתא מס' 2036, של חבר הכנסת עזמי בשארה, בנושא: עלייה במקרי קדחת מלטה בגליל.
       
2036. עלייה במספר החולים בקדחת מלטה בגליל
       
חבר הכנסת עזמי בשארה שאל את שר הבריאות
       ביום כ"ד באב התשס"ד (11 באוגוסט 2004):
       
       לאחרונה נרשמה עלייה במספר מקרי הברוצלוזיס - קדחת מלטה - בכמה יישובים כפריים באזור הגליל המערבי. 
       
       רצוני לשאול:
       
       1. באילו יישובים מדובר?
       
       2. כמה אנשים חלו במחלה, ומה הן הסיבות לכך?
       
       3. האם למשרדך תוכנית לטיפול במחלה זו, ואם כן – מה היא?
        
שר הבריאות דני נוה:
       
       1. אכן היתה עלייה בתחלואה בקדחת מלטה בשנה האחרונה. רוב החולים שחלו במחלה מרוכזים בארבעה כפרים: כאבול, אבו-סנאן, שפרעם וכפר-יאסיף. שליש ממקרי התחלואה השנה דווחו בכפר כאבול.
       
       2. בשנת 2004 דווחו עד חודש אוגוסט 36 מקרים. מדובר בשיעור תחלואה של 8 לכל 100,000 תושבים בנפת עכו.
       
       הסיבות העיקריות למחלה הן: א. אכילה גבינה תוצרת בית שלא עברה פיסטור או הרתחה; ב. טיפול בעדרים ללא שמירה על כללי ההיגיינה, כמו שימוש בכפפות ורחיצת ידיים בזמן המלטות, חליבה, או בטיפולים אחרים בבעלי-חיים נגועים.
       
       3. קיימת תוכנית למניעת המחלה, והפעולות שננקטו באזור הגליל המערבי בשנת 2004 הן: א. הסברה לציבור הרחב, ציבור הצרכנים: אחיות טיפת-חלב מעבירות שיחות הדרכה לקהל בכל ימות השנה, ובמיוחד בעונת ההמלטה של העדרים ותנובת החלב, על הדרכים למניעת המחלה, במיוחד מצריכת חלב ומוצרי חלב כמו גבינה לבנה ביתית, שבחלקה נעשית מחלב בלתי מפוסטר, וכפי שאמרתי, היא אחת הסיבות למחלה; ב. שימוש באמצעי תקשורת בשפה הערבית וחלוקת דפי הסבר במידת הצורך; ג. שירותי התלמיד בבתי-הספר: אחיות בתי-הספר בשיתוף עם הרופאים הווטרינרים נותנים הסבר על חשיבות צריכת חלב ומוצרי חלב שעברו פיסטור ומיוצרים במחלבות מאושרות על-ידי משרד הבריאות; ד. משרד החקלאות מחסן עדרים לא מחוסנים ומשמיד עדרים הנגועים במחלה; ה. השירות הווטרינרי מדריך את בעלי המקנה על הטיפול הנכון בבעלי-חיים שהם המקור להפצת המחלה בצורה שתמנע את העברתה הן לבעלי המקנה והן לציבור הרחב.
       
היו"ר מוחמד ברכה:
       
       תודה, אדוני השר. חבר הכנסת בשארה, שאלה נוספת.
       
עזמי בשארה (בל"ד):
       
       תודה, אדוני השר. הדברים שאמרת היו בעבר, אבל, לדעתי, בשנים הקודמות היתה ירידה במקרים האלה מסיבות של הסברה, מודעות וכו'. השנה נרשמה עלייה, ולא ציינת סיבה קונקרטית. אני לא יודע – האם יש סיבה קונקרטית לעלייה הזאת השנה?
       
שר הבריאות דני נוה:
       
       אנחנו לא מכירים איזו סיבה קונקרטית מיוחדת שאוכל להצביע עליה.
       
עזמי בשארה (בל"ד):
       
       אבל יש עלייה בארבעה כפרים.
       
שר הבריאות דני נוה:
       
       יש העלייה שציינתי. 
       
היו"ר מוחמד ברכה:
       
       תודה. שאילתא מס' 2037, של חבר הכנסת ג'מאל זחאלקה, בנושא: אספקת תרופות ושירותים רפואיים יקרים. בבקשה, אדוני. 
       
2037. אספקת תרופות ושירותים רפואיים יקרים 

חבר הכנסת ג'מאל זחאלקה שאל את שר הבריאות
       ביום כ"ד באב התשס"ד (11 באוגוסט 2004):
       
       קופות-החולים נוהגות לאחרונה שלא לספק תרופות - "רקורמון" למשל - ושירותים יקרים למבוטחים, אף-על-פי שאלה כלולים בסל הבריאות.
       
       רצוני לשאול:
       
       1. האם משרדך שותף בקביעת מדיניות זו? 
       
       2. מה ייעשה כדי לסייע לחולים הזקוקים לטיפולים אלה? 
       
שר הבריאות דני נוה:
       
       1. קופות-החולים מחויבות על-פי החוק לספק למבוטחים את הטכנולוגיות הרפואיות המפורטות בסל השירותים של חוק ביטוח בריאות ממלכתי. זכאותו של החולה לקבלת טיפול נמדדת על-פי ההתוויות וההגבלות של כל תרופה או כל טכנולוגיה רפואית. יש מצבים שבהם קופה זכאית לספק למבוטחים שלה תכשירים רפואיים חלופיים מקבוצות תכשירים בעלות פעילות רפואית שווה. לא ידוע לנו על מדיניות שלפיה נמנעות טכנולוגיות רפואיות הכלולות בסל ממבוטחים באופן כללי – אלא אם כן יש תלונה ספציפית. כמובן, אנחנו מטפלים בכל תלונה ספציפית כזאת; כמו הנושא הספציפי שעלה כאן קודם לכן.
       
       2. מבוטחים הסבורים כי קופחו זכויותיהם בנגישות לקבלת טיפול במסגרת החוק, יכולים לפנות לנציבות קבילות הציבור לחוק ביטוח בריאות ממלכתי במשרד הבריאות. 
       
       באופן אישי, חבר הכנסת זחאלקה, חברי חברי הכנסת – כפי שאתם יודעים, אני מייחס חשיבות רבה מאוד לנושא העמידה על סל התרופות והרחבתו. מצד אחד התברכנו בכך שמדי שנה יש טכנולוגיות רפואיות חדשות שרק אפשר היה לחלום עליהן עד לפני שנים מספר. מצד שני, אנחנו מתמודדים עם קשיים תקציביים רבים מאוד. השנה הגענו לסיכום עם שר האוצר על תוספת של 140 מיליון ש"ח לסל התרופות, ואני מקווה כי היא תאפשר לנו איזו קרן אור בעניין הזה – להתחיל להרחיב קצת את הסל בשנת 2005, ולצמצם קצת גם את התופעות שעליהן הצביע חבר הכנסת זחאלקה, שאולי קיימות פה ושם. 
       
היו"ר מוחמד ברכה:
       
       תודה. שאלה נוספת, חבר הכנסת זחאלקה. בבקשה. 
       
ג'מאל זחאלקה (בל"ד):
       
       אדוני השר, השאלה היא אם יש הרעה בנושא הזה. אני יודע, למשל, שאנשים קיבלו את התרופה "רקורמון" – ברזל בהזרקה – ולאחר שנה של טיפול קופות-החולים החליטו להפסיק. הם אומרים שזו תרופה יקרה ושצריך לשלם בעדה. אם כן, האם יש הרעה – האם מוציאים מהסל תרופות כאלה?
       
שר הבריאות דני נוה:
       
       ראשית, אם התרופה היא בסל, והיתה בסל התוויה מסוימת, לקופת-חולים אין שום זכות ושום סמכות להוציא אותה. על-פי החוק, היא חייבת לספק אותה. יכול להיות מצב שבו קופה מסוימת סיפקה ונתנה תרופה מסוימת שלא היתה בסל, ומשיקולים תקציביים שלה היא החליטה להפסיק לתת את התרופה שלא היתה בסל. 
       
       אגב, ברמה המשפטית – לא מבחינת החוק – אני מטיל ספק אם היא זכאית לעשות זאת, במידה שהפרוטוקול הרפואי - - -
       
ג'מאל זחאלקה (בל"ד):
       
       זו בדיוק השאלה: האם מותר לקופה להפסיק - - -
       
שר הבריאות דני נוה:
       
       אני מסביר: אם מדובר בתרופה שבאופן ברור רשומה בסל הבריאות להתוויה מסוימת, אסור לקופה להוציא אותה בשום פנים ואופן. יש סימן שאלה אם מותר לה להוציא משהו שלא מופיע בסל, היא נתנה אותו לפנים משורת הדין, ורוצה להפסיק לתת אותו. זהו דבר שנתון בוויכוח. בכל פעם שיש מקרה כזה, אני בוודאי לוחץ על הקופות לא רק שלא להפסיק תרופות שאינן בסל, אלא להוסיף תרופות נוספות שאינן נמצאות בסל – מעבר למאמץ שלנו כממשלה להוסיף תרופות חדשות לסל. 
       
       אבל, כפי שאמרתי קודם בקשר לשאלה אחרת, אם יש מישהו שהפסיקו לתת לו תרופה מסוימת, הוא רשאי, זכאי, ולדעתי גם חובתו, להתלונן ולומר: הפסיקו לי תרופה שקיבלתי עד היום, ואנחנו נברר זאת. 
       
היו"ר מוחמד ברכה:
       
       אני מודה לשר הבריאות. בזאת תם פרק השאילתות. תודה רבה, אדוני. 
       

הצעה לסדר-היום 
ציון שישים שנה לניצחון על הנאצים כאירוע ממלכתי
       
היו"ר מוחמד ברכה:
       
       אנחנו עוברים להצעה לסדר-היום בנושא: ציון 60 שנה לניצחון על הנאצים כאירוע ממלכתי – הצעה של חבר הכנסת יורי שטרן שמספרה 4517. חבר הכנסת יורי שטרן, בבקשה. השר שרנסקי, שאמור להשיב, נמצא בדרכו לכאן. אתה יכול להתחיל.
       
יורי שטרן (האיחוד הלאומי - ישראל ביתנו):
       
       כבוד היושב-ראש, חברי חברי הכנסת, ב-8 וב-9 במאי יחגוג העולם 60 שנה לניצחון על הנאצים. באותם ימים הסתיימה מלחמת העולם השנייה, פרט לחזית המזרחית שלה ביפן. גרמניה נכנעה, ובזאת הושם קץ גם לשואת יהודי אירופה.
       
       הניצחון הזה הציל את העם היהודי. הניצחון הזה הציל את מדינת ישראל, כי בפתחה של ארץ-ישראל כבר עמדו הכוחות הגרמניים, וחלק גדול של המנהיגים המקומיים של ערביי האזור שיתפו פעולה עם הנאצים וביקשו לחסל את היישוב היהודי. אבל הניצחון הכריע את כוחות החושך, וכתוצאה מכך קמה מדינת ישראל, קמה העצמאות היהודית בארץ-ישראל, והעם היהודי לא חוסל.
       
       בניצחון הזה הצבא הסובייטי שיחק תפקיד ראשי. בניצחון הזה לקחו חלק פעיל יהודים בני אותן ארצות שנלחמו בנאצים ויהודים בני אותן ארצות שנכבשו על-ידי הנאצים. מיליון וחצי יהודים נלחמו בצבאות מדינות הברית נגד הנאצים – אחוז הרבה יותר גבוה של האוכלוסייה היהודית בהשוואה לאחוז הלוחמים של כל אוכלוסייה אחרת במדינות אירופה או בארצות-הברית. חצי מיליון יהודים נהרגו בקרבות. 
       
       במדינת ישראל, אירועים של מלחמת העולם השנייה קשורים בתודעה הציבורית קודם כול לשואה. יש לכך סיבות ברורות: זו היתה טרגדיה נוראה שהעם שלנו עבר. חלק גדול מאוכלוסיית המדינה היה שארית הפליטה שנשארו אחרי השואה, וזו היתה הטראומה הבסיסית בחייהם, הזיכרון הקולקטיבי שהם נשאו אתם. 
       
       אבל אנחנו צריכים להסתכל על האירועים הללו קודם כול כעל לחימה שבה ניצחנו. אנחנו כעם היהודי, אנחנו ככוחות שנלחמו בטיראניה הנאצית, בכוחות השחור, בכוחות הגזענות, ברדיפת היהודים והמיעוטים האחרים. 
       
       החלק הזה, של הלחימה ושל הניצחון, נדחק הצדה, לא רק בתודעה הציבורית הכללית אלא גם בפרקטיקה של מוסדות המדינה. אפילו אחרי שהעברנו חוק בשנת 2000, חוק מעמד ותיקי מלחמת העולם השנייה, שאני גאה להיות היוזם שלו, והחוק הזה הפך את ה-9 במאי ליום חג רשמי במדינת ישראל, עדיין ציון היום הזה נעשה בצורה צנועה מאוד. עדיין לוחות השנה - אפילו של משרדי הממשלה או של הארגונים הגדולים, הממשלתיים והציבוריים - שוכחים לציין את היום הזה כיום חג רשמי של מדינת ישראל. עדיין מה שנעשה ברחבי הארץ נעשה ברובו על-ידי כוחות של אותם ותיקי מלחמת העולם השנייה, שבאו אלינו עם העליות השונות, ובמיוחד עם העלייה הגדולה האחרונה מברית-המועצות וארצות חבר העמים אחר כך.
       
       השנה הבאה היא שנה מיוחדת. גם התאריך של 60 שנה לניצחון הופך את הציון של יום הניצחון לציון דרך מאוד מרשים לחגיגות ממלכתיות ובין-לאומיות גדולות מאוד בכל יבשת אירופה, בכל המדינות שהיו מעורבות במלחמה, גם אם היו כבושות על-ידי הנאצים וגם אם לחמו בנאצים. לפני כן, ב-27 בינואר, תציין אירופה את יום שחרור אושוויץ, שהפך ליום השואה בהרבה מאוד מדינות אירופה. המשלחת שלנו, של הכנסת, במועצת אירופה, שבה אנחנו משקיפים, מנסה זה כמה חודשים לשכנע את מועצת אירופה לציין את היום הזה כאירוע של המועצה, שיוקדשו לו ישיבה מיוחדת של מליאת המועצה, ישיבה מיוחדת של ועדת החינוך של מועצת אירופה, אירועים בעיר שטרסבורג וכו'. אבל הכי חשוב, כמובן, אלה החגיגות של יום הניצחון עצמו, ב-9 במאי, או בחלק מהמדינות ב-8 במאי.
       
       אותם אנשים שדאגו להזכיר לנו את חשיבות היום הזה, ובין היתר גם את תרומת הצבא הסובייטי האדום לניצחון על הנאצים, הם קודם כול ותיקי מלחמת העולם השנייה, שכל שנה מספרם הולך ומצטמצם מטבע הדברים, ואולי לרובם זה יום הציון האחרון, שהוא תאריך עגול בהיסטוריה של החגיגות של יום הניצחון על הנאצים. לכן, גם מול הדור הזה, אנחנו חייבים ליום הזה במה ממלכתית, לציין אותו ברמה הממלכתית. 
       
       יש לזה הרבה מאוד השלכות. מדובר בפעולה מקיפה מאוד במערכת החינוך, שצריכה סוף-סוף לתת לזה מעמד ראוי, גם מול התלמידים, אבל קודם כול ללמד את המורים עצמם על חשיבות היום הזה ועל חשיבות מלחמת העולם השנייה, לא בצד הסבל של העם היהודי, אלא בצד הניצחון של היהודים ושל כל מי שנלחמו בנאצים. 
       
       אנחנו צריכים לעשות פעולה דומה בסדרות החינוך בכל מערכת החינוך של צה"ל ושל המשטרה. אנחנו צריכים לעשות אירועים ממלכתיים גדולים בשילוב מיטב כוחות התרבות הישראלית ובהשתתפותם, יחד עם ארגונים של ותיקים ושל ונכי המלחמה, ארגונים ציבוריים. אנחנו צריכים לתת לזה אופי בין-לאומי, ולהשתלב באותה פעולה בין-לאומית רחבה, שבטח תתבצע באירופה ובצפון-אמריקה. זו גם הזדמנות לנו, כמדינת ישראל, להיות חלק מהפעילות הבין-לאומית הזאת, חלק אינטגרלי, ואפילו חלק מרכזי. 
       
       עד היום זה לא קרה. פניתי בשם ועד שארגנו עם הארגונים הציבוריים, קודם כול ארגונים שמייצגים את ותיקי מלחמת העולם השנייה, לשר דני נוה, שהוא יושב-ראש ועדת השרים לענייני טקסים וסמלים. הגשנו תוכנית מפורטת של מה שאנחנו רואים לנכון לעשות ברמה הממלכתית, זה כולל גם את החגיגות האלה, את הפעילות החינוכית בראש ובראשונה. דברים סמליים, כמו הוצאת מדליה מיוחדת, הוצאת בול מיוחד וכו'. ביקשנו שוועדת השרים לענייני סמלים תתכנס, שתקום בתוך ממשלת ישראל ועדה שתטפל ספציפית באירועים האלה, שהממשלה תקבל החלטה על ציון 60 שנה לניצחון על הנאצים במדינת ישראל, שההחלטה הזאת תכלול חלוקת עבודה בין כל משרדי הממשלה. ההחלטה הזאת גם תקבע תקציב, ותקציב לא מצחיק אלא תקציב אמיתי, לעריכת האירועים האלה, גם ברמה הארצית וגם ביישובים השונים, ברשויות המקומיות, שלא מסוגלות היום לתקצב את זה בצורה אמיתית, משמעותית, לכן הם צריכים סיוע מתקציב המדינה.
       
       זו הדרך שלנו, גם עבור אותם אנשים שתרמו את בריאותם וחייהם למלחמה הזאת, וחלק גדול מהם הגיע אלינו, לזכרם של אלה שנפלו, ותרמו את תרומתם לניצחון, אבל קודם כול לדורות הבאים שלנו. כעם ישראל וכמדינת ישראל חשוב לנו לנצל את האירוע הזה, יחד עם כל אלה שעברו את המלחמה הזאת וניצחו בה, להפוך אותו למשהו שמשנה את נקודת הראות שלנו, שמכניס את המלחמה הזאת כמלחמה שבה ניצחנו לתודעה הציבורית, למסורת של מדינת ישראל עבור לדורות הבאים. 
       
       כך, בסופו של דבר, נגיע לאיזון המתאים בין הסבל והטרגדיה של השואה לבין הלחימה, הגבורה והניצחון, שהודות לו ורק לו אנחנו ממשיכים לחיות על פני כדור הארץ.
       
היו"ר מוחמד ברכה:
       
       תודה. ישיב השר נתן שרנסקי. בבקשה, אדוני.
       
השר נתן שרנסקי:
       
       אדוני היושב-ראש, חברי הכנסת, חבר הכנסת יורי שטרן העלה נושא חשוב ממדרגה ראשונה. לא שלא ראיתי הצעות ספציפיות שהוא הגיש לשר דני נוה, ולכן אולי היה יותר מתאים אם השר נוה היה משיב, אבל לרעיון עצמו, לכיווני  הפעילות, אני ודאי אשמח להתייחס. 
       
       קודם כול, אני מסכים לגמרי עם כל מה שנאמר כאן לגבי החשיבות ההיסטורית מצד אחד של הטרגדיה של העם היהודי בזמן השואה, ומצד שני של הניצחון על גרמניה, לא רק כמלחמה בין כמה מדינות באותו זמן, אלא גם כדוגמה לגבורת העם היהודי. אין ספק שבמשך הרבה שנים היה חסר משהו בהבנה הבסיסית לגבי חשיבות האירוע, מבחינת ההיסטוריה של העם  היהודי בישראל. אני זוכר שבסוף שנות ה-80, כאשר כבר התחילה העלייה מברית-המועצות ועלה נושא ההנצחה של גבורת מאות אלפי יהודים שלחמו בצבא האדום, היו שאלות: מאיפה זה בא בכלל? זו היסטוריה של שואה, היסטוריה של טרגדיה, מה פתאום זו היסטוריה של גבורה? היינו צריכים בכוחות עצמנו לגייס כסף ליד זיכרון ראשונה בהר-הרצל, לזכר אותם מאות אלפי חיילים יהודים שנפלו במלחמה נגד הנאצים. 
       
       אחר כך, כשהתחילו בשנות ה-90 הדיונים בממשלה על ה-9 במאי כיום הניצחון, על חוק הווטרנים, אפשר היה לשמוע אפילו משרים במדינת ישראל: בואו לא נשכח את הפרופורציות. היו שני רודנים נוראיים, היטלר וסטלין, שלחמו אחד עם השני, ויהודים נפלו בין הכיסאות והיתה טרגדיה נוראית, אבל מה פתאום זו היסטוריה של גבורה?  כל מי שבאמת מכיר את ההיסטוריה יודע איזו גבורה גילו יהודים בתנאים כל כך קשים, גם בצבא האדום, גם בגטאות, גם הפרטיזנים.
       
       חשוב שפרק ההיסטוריה הזה של העם היהודי, שלחם בגבורה כמעט ללא תקדים ותרם רבות לניצחון על האויב הנאצי, יהיה גם חלק של גבורת העם היהודי שלחם גם בעד הקמת מדינת ישראל. על כן זה היה כל כך משמעותי כשהתקבלה ההחלטה, ועכשיו זו גם החלטה שמשוריינת עם תקציבים, להקים מוזיאון על גבורת היהודים במלחמת העולם השנייה כחלק של מוזיאון הגבורה של החייל הישראלי שלחם למען הקמת מדינת ישראל בלטרון. 
       
       כמי שמתאם פעולות בקשר לשיתוף הפעולה של ממשלת ישראל, אני חייב לומר שלגבי לטרון היו הרבה קשיים. לא כל המשרדים הסכימו להעביר תקציבים, ועכשיו יש לנו החלטת ממשלה ואנחנו מחייבים את כולם להעביר תקציבים. יש גם דברים טכניים. אבל אני מאוד מקווה שזמן המיתון של הנושא הזה כבר מאחורינו. 
       
       מאוד חשוב כמובן ש-9 במאי הוא עכשיו יום ניצחון רשמי, וחשוב גם להעלות את המודעות לנושא הזה. השנה אנחנו מצייינים 60 שנה לניצחון, ויהיו אירועים ממלכתיים. מרכז ההסברה מתכנן עכשיו סדרה של אירועים. ועדת השרים לסמלים בראשות השר דני נוה צריכה לקבל החלטה מתאימה. 
       
       עכשיו אני רוצה לומר כמה מלים בקשר ליום השחרור של אושוויץ, שחבר הכנסת שטרן התייחס אליו. זהו באמת יום חשוב, ולא במקרה במדינות מערב-אירופה, כאשר התחילה המודעות לחשיבות השואה, מדינה אחרי מדינה הכריזה, והיום יש כבר יותר מתריסר מדינות שהכריזו על 27 בינואר כיום השואה, יום שבו בפרלמנטים יש דיונים על השואה, יש מפגשים, יש לימודים, יש סמינרים איך למנוע שואה בעתיד. אבל במדינת ישראל מציינים כידוע את יום השואה בחודש מאי. על כן הצענו לפני שנה להכריז על יום 27 בינואר כיום המאבק באנטישמיות ולהתרכז במאמצים דווקא במדינת ישראל, ואני אסביר למה. 
       
       להרבה מנהיגים ולהרבה מעצבי דעת קהל במדינות המערב יותר ויותר קל לדבר על השואה כאילו זה משהו ששייך לעבר, בלי להתייחס לגל האנטישמיות החדש שאנחנו עדים לו בהרבה מדינות אירופה ובמקומות אחרים. גם בישראל, לצערי, מתייחסים לעתים קרובות לתופעת האנטישמיות כאל תופעה שקשורה ליהדות התפוצות ושלא בדיוק קשורה אלינו, ומתעלמים מהעובדה שהאנטישמיות החדשה מקשרת בין יהודי כפרט, יהודי כנציג של דת, ובין מדינה יהודית. כמעט שאין כבר הבדל, והדמוניזציה של העם היהודי הולכת יד ביד עם הדמוניזציה של המדינה היהודית. 
       
       על כן הצענו בשנה שעברה, ב-27 בינואר היתה הפעם הראשונה שצוין יום המאבק באנטישמיות, ואין ספק שגם השנה יש לכך חשיבות מיוחדת, לאור ציון 60 שנה לשחרור אושוויץ. תהיה ישיבת ממשלה, תהיה פעילות בבתי-ספר, ולו דרך כלי התקשורת, שמסבירה את החשיבות של המאבק נגד האנטישמיות היום, בשביל לא לחזור להיסטוריה של העבר. 
       
       אני מאוד מקווה שאחרי שוועדת השרים לסמלים בראשות דני נוה תשב ותאשר כמה אירועים שמציע מרכז ההסברה, גם יום המאבק באנטישמיות ב-27 בינואר וגם ציון 60 שנה לניצחון על נאצים ב-9 במאי יקבלו בישראל התייחסות ראויה. זה יחזק גם את המודעות שלנו לחשיבות המאבק באנטישמיות היום, וגם את ההערכה שלנו לגיבורים שניצחו את הנאצים בעבר. תודה רבה. 
       
היו"ר מוחמד ברכה:
       
       מה אתה מציע, אדוני השר? 
       
השר נתן שרנסקי:
       
       מה הציע חבר הכנסת שטרן? 
       
יורי שטרן (האיחוד הלאומי - ישראל ביתנו):
       
       אני מציע שהנושא יידון במליאה. 
       
השר נתן שרנסקי:
       
       אני מסכים למליאה. 
       
היו"ר מוחמד ברכה:
       
       בסדר. 
       
       לפני שאנחנו ממשיכים, אני רוצה לברך את האורחים שנמצאים ביציע המיוחד של הכנסת. אני רוצה לברך את המשלחת מקליפורניה בראשות מר סטיב וולסלי שנמצאת כאן על-פי הזמנתו של יושב-ראש ההסתדרות. אנחנו מברכים אתכם ומאחלים לכם ביקור מוצלח. ברוכים הבאים. 
       
       אנחנו ממשיכים הלאה. היות שהשר הסכים להעביר את הנושא למליאה, יש לנו אפשרות לשתי הצעות אחרות. הצעה ראשונה היא הצעתו של חבר הכנסת אופיר פינס. אחר כך - חבר הכנסת עזמי בשארה. חבר הכנסת פינס, בבקשה. 

אופיר פינס-פז (העבודה-מימד):
       
       אני סבור שיוזמתו של חבר הכנסת שטרן היא במקומה. אני חושב שזה מסוג האירועים שחשוב שהכנסת תיזום ותקדיש להם. השאלה באמת היא אם צריך לעשות את זה במליאת הכנסת או למשל בוועדת העלייה, הקליטה והתפוצות או בוועדה אחרת. זו שאלה לגיטימית. אני חושב שיותר אפקטיבי לקיים את הדיון הזה במסגרת ועדה. חבר הכנסת שטרן חושב שיותר לגיטימי לקיים את הדיון הזה במסגרת המליאה, וזה בסדר. אני רוצה לברך על היוזמה, ואני מקווה שהיא גם תצא אל הפועל. 
       
היו"ר מוחמד ברכה:
       
       תודה. חבר הכנסת עזמי בשארה, בבקשה, הצעה אחרת. 
       
עזמי בשארה (בל"ד):
       
       אדוני היושב-ראש, חברי הכנסת - א. אני, האמת, תומך במה שאמר חבר הכנסת פינס, ואני הייתי מוכן אפילו לבוא לדיון בוועדה כזאת. אני חושב שיש מקום שישותפו היסטוריונים בדיון הזה, כי אני לא מוכן לסמוך על הידיעה ההיסטורית רק של חבר יורי שטרן בעניין. למשל, שהניצחון הזה עצר את הכוחות באפריקה. הכוחות באפריקה נעצרו על-ידי מונטגומרי הרבה לפני הניצחון הזה - הרבה לפני הניצחון הזה. הצבא הנאצי לא היה ליד גבולות מדינת ישראל בזמן שהסובייטים ניצחו את הגרמנים. זה קרה לפני זה. אתה אמרת שהצבא הנאצי היה פה ליד ועצרו אותם הסובייטים. 
       
       ב. אני לא מבין איך נכנסו ליורי שטרן הערבים. פתאום נכנסו הערבים בארץ הזאת, שיתפו פעולה עם הנאצים וכו', והצבא הסובייטי היה צבא יהודי כאילו. הנושא הזה הפך בלתי אפשרי. ודאי שהיו חיילים יהודים, ואני מסכים לגמרי שבתוך שלילת הגלות יש ניסיון ציוני להראות את היהודים רק כקורבנות ולא כלוחמים. היו יהודים לוחמים, ואני מסכים אתך לגמרי בזה. יש צורך שהיהודי הגלותי לא ייראה רק כחלש, אלא הוא היה גם לוחם. אני מסכים לגמרי עם הנטייה שלך, אבל הכנסת לזה מיליון דברים. אני מציע שלוועדה יוזמנו היסטוריונים חוץ מחבר הכנסת יורי שטרן. תודה רבה.
       
קריאות:
       
        - - -
       
היו"ר מוחמד ברכה:
       
       אני חושב שהנושא מאוד חשוב, לפחות בכותרת שלו - ציון הניצחון על הנאציזם - אין בתוך הכנסת מחלוקת. אבל ההגינות מחייבת גם להיות נאמנים לעובדות ההיסטוריות ולא במעטה של עניין הקומוניזם לשכתב את ההיסטוריה ולבטל את תפקידו של הצבא האדום, שהיה לו תפקיד מכריע בניצחון על הנאציזם. 
       
קריאה:
       
       אתם נדברתם - - -


היו"ר מוחמד ברכה:
       
       לא, זה היה כדרך אגב. גם השר אפילו לא טרח להתייחס לעניין הזה. 
       
       בכל אופן, רבותי, אנחנו נעבור להצבעה. אני שואל את המציע - אדוני חבר הכנסת שטרן, אתה והשר הצעתם מליאה, וחברים אחרים הציעו ועדה. מה אתה רוצה, מליאה בכל זאת או להעביר לוועדת העלייה והקליטה?
       
יורי שטרן (האיחוד הלאומי - ישראל ביתנו):
       
       מליאה. 
       
היו"ר מוחמד ברכה:
       
       אנחנו נצביע. בעד זה מליאה ונגד זה הסרה. 
       
אופיר פינס-פז (העבודה-מימד):
       
       לא, נגד זה ועדה. אף אחד לא הציע הסרה. 
       
היו"ר מוחמד ברכה:
       
       הסרה, אין דבר כזה. אתה דיברת בזכות ההסרה. אני אסביר לכם את הפרוצדורה בכנסת. המציע מציע מליאה, השר הסכים אתו. לכן נותר מקום לשתי הצעות, האחת – הסרה, והשנייה – ועדה. כל ההצעות קיימות: גם מליאה, גם ועדה וגם הסרה. ההצבעה תהיה על-פי הצעת המציע, שהיא מליאה – מליאה או הסרה.
       
עזמי בשארה (בל"ד):
       
       אני הצעתי ועדה.
       
היו"ר מוחמד ברכה:
       
       מליאה מול הסרה. בבקשה, רבותי. ההצבעה החלה. בעד זה מליאה.
       
הצבעה מס' 2
       
בעד ההצעה לכלול את הנושא בסדר-היום – 15
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה.
       
היו"ר מוחמד ברכה:
       
       הנושא יידון במליאה. כך הוחלט ברוב של 15 חברי כנסת, ללא מתנגדים וללא נמנעים.

       
התגברות הפשע המאורגן והפיגוע הפלילי בתל-אביב;
העבריינות בישראל והצורך לפעול למיגורה;
עלייה חדה בפשיעה בישראל – דוח הפשיעה לשנת 2003
[ "דברי הכנסת", מושב שני, חוב' ט', עמ' 2008 ו-7012; חוב' י"ט, עמ' 10382.]
       
היו"ר מוחמד ברכה:
       
       אנחנו עוברים, רבותי, לדיון משולב בשלושה נושאים שעומדים על סדר-יומה של הכנסת. הנושא הראשון הוא התגברות הפשע המאורגן והפיגוע הפלילי בתל-אביב, דיון בעקבות הצעה לסדר-היום של חבר הכנסת אופיר פינס; הנושא השני הוא העבריינות בישראל והצורך לפעול למיגורה, דיון בעקבות הצעה לסדר-היום של חבר הכנסת אליהו ישי; והנושא השלישי הוא עלייה חדה בפשיעה בישראל – דוח הפשיעה – דיון בעקבות הצעות לסדר-היום של חברי כנסת מיכאל מלכיאור, ניסן סלומינסקי, מיכאל נודלמן, לאה נס, טלב אלסאנע, רומן ברונפמן, יורי שטרן ורוני בר-און. יפתח את הדיון חבר הכנסת אופיר פינס-פז. בבקשה, אדוני.
       
אופיר פינס-פז (העבודה-מימד):
       
       תודה, אדוני היושב-ראש. סגן השר לביטחון פנים פה, אני מכבד אותך. אדוני סגן השר, הייתי שמח אם גם השר לביטחון פנים היה פה, וגם שרים אחרים, שר המשפטים, אבל אין מה לעשות.
       
       אדוני היושב-ראש, חברי חברי הכנסת, בשנות ה-70 התקיים בבית הזה דיון נוקב אם יש או אין פשע מאורגן במדינת ישראל. הדיון הזה נמשך שנים. הוא הסתיים בשנת 1979, בכתב דיבה נגד אחד העיתונים הגדולים, ובזה הסתיים העניין.
       
       נדמה לי שהיום אין יותר ויכוח, לא בתוכנו ולא בחברה הישראלית: יש פשע מאורגן במדינת ישראל. יותר מכך, לצערי הרב, מדינת ישראל הפכה להיות גן עדן לפושעים. אני אומר ביני לבין עצמי: מזל שהעולם התחתון העולמי לא מחלק פרסי נובל לפושעים ולנוכלים, כי לפי דעתי היינו מקבלים יותר משניים. המצב חמור.
       
מיכאל מלכיאור (העבודה-מימד):
       
       מי היה מקבל?
       
אופיר פינס-פז (העבודה-מימד):
       
       היתה תחרות עזה.

אחמד טיבי (חד"ש-תע"ל):
       
       יגידו שזה מפני  שהוא יהודי.
       
אופיר פינס-פז (העבודה-מימד):
       
       המצב חמור, למרות החיוכים.
       
       נהוג היה לומר במקומותינו, כי מציון תצא תורה. ולצערי הרב, הפכנו ליצואנים מספר אחת בעולם לפשיעה עולמית. נכון שהעולם הפך להיות כפר גלובלי אחד גדול, והכול היום נמצא על מחשבים, אבל הפשיעה המתוחכמת הישראלית הפכה להיות חובקת עולם, וחדשות לבקרים אנחנו מתבשרים על כך שזרקו רימון לפתח קזינו בבודפשט שבהונגריה, והיה קרב יריות במקום אחר, בפראג, ועסקת סמים מדהימה, חובקת עולם, חובקת יבשות, תפסו את הקודקודים שלה בארצות-הברית, ופושעים ישראלים מתחבאים עכשיו בארגנטינה, ושר לשעבר ודוקטור הביא כל מיני כדורים או סוכריות מאמסטרדם - -
       
היו"ר מוחמד ברכה:
       
       זה עדיין בגדר חשדות.
       
אופיר פינס-פז (העבודה-מימד):
       
       זה עדיין בגדר חשדות, ולכן אני מסויג.
       
       - - ופושע ישראלי גדול נתפס באמסטרדם, אבל בגלל פרוצדורה טכנית של שופט שעשה טעות, שחררו אותו חזרה לארץ. בקיצור, אנחנו חיים בסדום ועמורה.
       
       אם מישהו היה צריך עוד הוכחה, רק אתמול קיבלנו. הסתבר שלנו יש בנק לאומי ובנק הפועלים ובנק דיסקונט וכל הבנקים האחרים, שאני לא רוצה כרגע לפגוע בשמם, אבל יש בתוכנו אנשים שיש להם בנקים משל עצמם – בנקים להלבנת כסף שחור. מיליארדים. ראיתי היום בעיתון תמונות של הבנק ביפו. שורות של מכוניות "מרצדס" עומדות ליד הבנק, אחת ליד השנייה. מכוניות "מרצדס", לא מוניות. הכול קורה מסביבך ולידך, ואנחנו ממשיכים את החיים כתיקונם.
       
       היכולת של המדינה להתמודד עם הפשיעה המאורגנת מאוד בעייתית ומאוד קשה. הפשיעה הזאת מאוד מתוחכמת, מאוד מודרנית, וקשה מאוד להתמודד אתה. 
       
       לצערי הרב, החקיקה שחוקקנו לאחרונה, גם בדבר הרשות למניעת הלבנת הון, שהקמנו, וגם החוק למלחמה בפשיעה מאורגנת, שחוקקנו רק לאחרונה, היא בגדר מעט מדי ומאוחר מדי. החוקים חשובים מאוד, וטוב שחוקקנו אותם, אבל עשינו את זה מאוחר, ולצערי רק בעקבות לחץ בין-לאומי כבד שהופעל על ממשלת ישראל ומשרד המשפטים הישראלי.
       
       אני סבור שמול סוללת עורכי-הדין המשומנת, שמשרתת את הפשיעה בישראל, גם הפרקליטות וגם המשטרה צריכות להיערך היערכות מיוחדת בסדרי גודל שאנחנו לא מכירים כדי להתמודד בהצלחה עם  האיום האסטרטגי הזה על מדינת ישראל.
       
       אני בהחלט מברך גם את השר צחי הנגבי, השר לביטחון פנים לשעבר, וסגן השר אדרי, המפכ"ל לשעבר אהרונישקי והמפכ"ל הנוכחי, שהודיעו לציבור שהם לא מתכוונים לוותר במאבק בפשיעה המאורגנת. ההודעה הזאת ניתנה בעקבות אירועים קשים מאוד, שבהם אזרחים חפים מפשע שילמו בחייהם כתוצאה ממאבקי כנופיות ומלחמות בין גופים של פשע מאורגן במלחמה על טריטוריה. תשעה אנשים, אזרחים תמימים, קיפחו את חייהם רק בשנה האחרונה על רקע המאבקים האימתניים האלה בתוך העולם התחתון, שכאמור כבר חוצים גבולות ומתנהלים בכל רחבי העולם.
       
       אני סבור שגם פרק האכיפה והענישה של בתי-המשפט בעניין הזה לוקה בחסר, ואני רוצה להיתלות באילן גבוה. קראתי לאחרונה מאמר, ריאיון עם נשיא בית-המשפט העליון לשעבר, כבוד השופט מאיר שמגר, שהוא, כמי שמייצג את מערכת המשפט הישראלי, אומנם בדימוס, אומר שיש לנו בעיה קשה של רמת העונשים הנמוכים שמוטלים על-ידי בתי-משפט על לווייתני פשע. זה לא יכול להיות.
       
       בזמנו, את אל קפונה הגדול, שניסו למסמר אותו מכל הכיוונים, בסוף הצליחו לתפוס על עבירות מס. מה שקורה בענייני עבריינות מס במדינת ישראל זו שערורייה שאין כדוגמתה. אין כדוגמתה. המנטליות הסלחנית שאנחנו מתייחסים בה לעברייני מס במשך שנים היא פשוט שערורייה. ראשית, היא גורמת לנו נזקים במיליארדים, לתקציב המדינה, בכל שנה; שנית, זה אחד המכשירים העיקריים להתמודדות עם פשיעה מאורגנת, כי פשיעה מאורגנת לא אוהבת לשלם מסים, כי פשיעה מאורגנת עובדת עם כסף שחור, כי פשיעה מאורגנת מעלימה מס. אם היחס של מדינת ישראל למעלימי מסים הוא עסקת כופר וכל מיני תרגילים וכל מיני יציאות, איזו הרתעה יש היום? את מי מרתיעים בדיוק? מי מונע ממישהו לנסות ולהעלים מס במדינת ישראל? ודעו לכם שמדובר בתופעה שעל דעת כולם שווה מיליארדים בשנה, ויש לה השפעות אדירות על היקפי ההון השחור בישראל ועל היקפי הפעולה של הפשיעה המאורגנת.

	אני רוצה להזהיר מפני עוד תופעה מאוד-מאוד קשה. תראו, במדינות אחרות שנגע הפשיעה המאורגנת פשה בהן בעוצמות גדולות - אני מדבר על איטליה, אני מדבר על מקומות אחרים בעולם - אחד היעדים הראשיים של הפשיעה המאורגנת היה בעצם הממשלה, כי באמצעות השתלטות על הממשלה הם מצליחים לשלוט גם בחקיקה נגדם, גם באכיפה נגדם, גם ביכולת השפיטה נגדם. וב"ימים הטובים" של המאפיה האיטלקית היו להם שופטים - שופטים בכירים, שופטים זוטרים - היו להם שוטרים, היו להם קצינים, היו להם שרים, היו להם פקידים במיניסטריונים, ואני מקווה שנכון לדבר בלשון עבר. אני מקווה, אני לא בטוח. 

	חברים, שלאף אחד לא תהיה טעות. במדינת ישראל יש ניסיון מכוון של הפשיעה המאורגנת להכניס דריסת רגל בתוככי השלטון, ואני לא אתפלא אם יגיע רגע שבו פתאום נגלה דבר נורא במשטרת ישראל - אני חלילה לא יודע על משהו, אני לא מרמז על משהו, אבל אני לא אתפלא, כמו שאני לא מתפלא היום כשאני קורא מקור במשרד הביטחון - - -

היו"ר מוחמד ברכה:
       
       היו דברים מעולם. 

אופיר פינס-פז (העבודה-מימד):
       
       ואולי גם היו דברים מעולם. אולי, חבר הכנסת ברכה, תרענן את זיכרוני. 

היו"ר מוחמד ברכה:
       
       פלאטו-שרון - - -

אופיר פינס-פז (העבודה-מימד):
       
       פלאטו-שרון - באיזה הקשר?

היו"ר מוחמד ברכה:
       
       של כניסת הפשע - - -

אופיר פינס-פז (העבודה-מימד):
       
       של קניית קולות. 


היו"ר מוחמד ברכה:
       
       לא. הוא ברח מתיק פלילי. 

אופיר פינס-פז (העבודה-מימד):
       
       בצרפת. כן, יש לנו עדויות כאלה ואחרות לתופעות האלה, אבל אני אומר לכם, אני רוצה להזהיר שהדברים האלה קורים כל הזמן אצלנו, ואני לא יודע עד כמה אנחנו נזהרים מהם ועד כמה אנחנו ערים להם. 
       
       אגב, אני אומר לך, חבר הכנסת אדרי, שאחת הדרכים שבהן בדרך כלל עבריינות מהסוג הזה מנסה להיכנס לממשלה היא דרך מפלגת השלטון, ואני מציע - לא, אני לא אומר שזה קורה - - -

נסים זאב (ש"ס):
       
       דרך הפריימריס, אתה מתכוון.

אופיר פינס-פז (העבודה-מימד):
       
       כל מיני שיטות: פריימריס, מרכז, כסף גדול, כסף שחור, מינויים, דירקטורים - -

מיכאל מלכיאור (העבודה-מימד):
       
       המפכ"ל אמר - - -

אופיר פינס-פז (העבודה-מימד):
       
       - -  מכרזים - אלף שיטות. אני אומר לכם: הישמרו לנפשותיכם, הישמרו לנפשותיכם, כי היום להשתלט על מפלגת העבודה - לעבריינים זה לא אטרקטיבי. אני מקווה שזה אטרקטיבי עוד לאנשים ישרים, לעבריינים זה בטח לא אטרקטיבי. להשתלט על הליכוד בדרך כזאת או אחרת, זה אטרקטיבי. תשמע, זו היום מפלגת השלטון שדרכה אפשר להשפיע על המדינה, עם כל המשמעויות של זה. צריך להבין את הדברים האלה.
       
       לכן אני מציע לכם להיות זהירים, להיות נחושים, לא לוותר ולא לתת דריסת רגל לשום גורם. 

היו"ר מוחמד ברכה:
       
       נא לסכם. 


אופיר פינס-פז (העבודה-מימד):
       
       אני צריך לסכם. לכן, אני מודה ליושב-ראש הכנסת, שמצא לנכון להעלות את הנושא לדיון מעמיק במליאת הכנסת. אני רוצה לקוות שגם הממשלה וגם הכנסת ידעו לפתח את הכלים הנכונים כדי לטפל בפשיעה המאורגנת. היא בתוכנו, היא בינינו, היא מתפשטת, ואם לא נדע לעצור אותה, היא עלולה לגרום נזקים בלתי הפיכים במדינת ישראל. תודה רבה.

היו"ר מוחמד ברכה:
       
       תודה, חבר הכנסת פינס. חבר הכנסת אליהו ישי - לא נמצא. חבר הכנסת מיכאל מלכיאור - בבקשה, אדוני. אחריו - חבר הכנסת מיכאל נודלמן, ואחרי חבר הכנסת נודלמן – חברת הכנסת לאה נס.

מיכאל מלכיאור (העבודה-מימד):
       
       כבוד היושב-ראש, עמיתי חברי הכנסת, כבוד סגן השר, בהמשך לדברים של עמיתי אופיר פינס לגבי החדירה גם למפלגת שלטון, הדבר לא צריך ראיה. אמר המפכ"ל במסיבת עיתונאים - וחלק מהמסיבה הזאת זה הדיון עכשיו - הוא אמר, ומאוד ספציפית, אני ממש נדהמתי מהידע שלו בעניין הזה, הוא אמר שיש במדינת ישראל 84 ארגוני פשע ו-850 עבריינים בכירים שמטרתם לחדור למוסדות השלטון. ככה הוא הציג את זה. אני לא יודע איך הוא יכול לדעת שיש בדיוק 84 ולא 86, אבל ככה הוא הציג את זה. אני מניח שאלו הארגונים שהוא מכיר. אני מניח שיש עוד כמה שהוא לא מכיר.
       
       אז הדברים האלה לא צריכים ראיה, הם נאמרו במפורש מפי המפכ"ל, כחלק מאזהרה לכולנו, וברור שזה לא רק עניין של הליכוד, זה העניין של כולנו. הדבר הזה עלול לחדור לכל מקום שיש בו השפעה ויש שלטון ויש אפשרות באמת להפוך את מדינת ישראל לרפובליקת לא יודע מה – פשע - במקום להיות מדינת חוק.
       
       אני רוצה, ברשותך, רק להתייחס בזמן הקצר שיש לי לאספקט מסוים שכואב לי במיוחד, וזה נושא הילדים. לפי הדיווח, שוב, של המשטרה, בשנה שעברה נרשמה עלייה של 10% במעורבות בני נוער בעבירות פליליות - זו שנה אחת - זינוק של 13% במספר תיקי הסמים שנפתחו נגד בני נוער, גידול של 5% במעצרי קטינים. אני רוצה להזכיר שמלפני עשור, זאת אומרת בערך ב-1993-1994, יש עלייה של 1,400% בפתיחת תיקי נוער בעבירות סמים. 
       
       אנחנו קיבלנו דיווח בוועדה לזכויות הילד בשבוע שעבר, כשהיה לנו דיון על הנושא, מארגון אל"י - לצערי, חלק מהמדיניות של הממשלה הוא להפריט את כל השירותים במדינה, לרבות השירותים הבסיסיים שהמדינה צריכה לתת. לכן אמרו כל משרדי הממשלה שהם עכשיו מפנים את הכול לעמותות פרטיות, במסגרת של מין "שנור לי ואשנור לך", העמותות הפרטיות עושות מה שלצערי פקידי הסעד והגורמים האחרים לא יכולים לעשות.
       
       אל"י, וזה הארגון המיוחד שעוסק בילדים שעברו מקרי אלימות - הם אמרו שיש גידול מאז תחילת האינתיפאדה. אני לא יודע אם הגידול הזה קשור לאינתיפאדה, אבל יש גידול של 500% בתיקים שהם מטפלים בהם. כבוד סגן השר, אני מקווה שאתה שומע את זה - 500% יותר ממה שהיה בשנת 2000. הם מקבלים עכשיו 6,200 פניות בחודש, כשחלק מהפניות באות מצד גורמים ממשלתיים שקצרה ידם מלטפל. גם הם לא מקבלים היום תקציבים לטפל.
       
       לכן, אנחנו צריכים לדעת שכל הילדים הללו עומדים בסכנה מאוד גדולה. חוץ מעצם הפשע שעושים כלפי הילדים, הילדים האלו יהפכו מקורבנות של אלימות - לצערנו אנחנו יודעים את זה - חלק גדול מהילדים האלו יהפכו להיות האלימים אחר כך, ובדור הבא אנחנו נשלם את המחיר על אוזלת היד הזאת. 
       
       לכן אני רוצה להגיד - יש כמה דברים ספציפיים שחייבים לעשות עכשיו. צריכים להגדיל את התקנים בבתי-המשפט לנוער; צריכים להרחיב את בתי-הסוהר לנוער. לצערי הגדול, אחרי שלא מטפלים, אז זאת המסקנה. שירותי המבחן לנוער מונים אותו מספר קציני מבחן היום כפי שהיה לפני שנים, כשהיו הרבה פחות תיקים. 

היו"ר מוחמד ברכה:
       
       עברת את הזמן מזמן. לכן אני מבקש לסיים. 

מיכאל מלכיאור (העבודה-מימד):
       
       לכן, אין שום סיכוי לקציני המבחן האלה, שעושים עבודת קודש, אבל אין להם שום סיכוי להתגבר על הצרכים הקיימים, ואני מאוד מקווה שנשמע מסגן השר פה בשורה, מה מתכוונים לעשות כדי שזאת לא תהיה תמונת המצב של הנוער במדינת ישראל. תודה.

היו"ר מוחמד ברכה:
       
       תודה. אני מבקש לא לראות בזמן שניתן לחבר הכנסת תקדים לשאר הדוברים. הוא גם יושב-ראש הוועדה לזכויות הילד וגם אחד המציעים של הנושא, אבל אנחנו נקפיד על שלוש הדקות. חבר הכנסת ניסן סלומינסקי - אינו כאן. חבר הכנסת מיכאל נודלמן - בבקשה, אדוני. 


מיכאל נודלמן (האיחוד הלאומי - ישראל ביתנו):
       
       אדוני היושב-ראש, חברי הכנסת, בשנת 2003 עלה שיעור הפשיעה בישראל ב-4%, ומדוחות המשטרה עולה כי הפשע המאורגן התחזק. 
       
           חבר הכנסת פינס דיבר פה על פשע מאורגן ועל התרבות מקרי שוד, משחקים אסורים והימורים. נרשמו עבירות רכוש יותר מאשר בשנת 2002. לעומת זאת, המצב בקרב בני-הנוער מחמיר. בשנת 2003 נרשמה עלייה של 11% בפתיחת תיקים פליליים של בני-הנוער. ובשנת 2004, עד חצי השנה יש תחזית שזה יעלה, לפי הערכת המשטרה, ל-16%. ובמה מתעסקים? - בפשעים הקטנים. 
       
       השנה נרשמה עלייה של 10% בעבירות סמים לעומת השנה שעברה. האם ידוע לכם שבשנה שעברה כל נער עשירי בישראל התוודה שהשתמש בסמים? כל נער עשירי. צריכים לקרוא "געוואלד" עכשיו. 
       
       כמו כן, נרשמה עלייה של 14% באלימות הנוער, ושל 11% בעבירות הרכוש - זה בקרב הנוער.
       
       אני צריך להגיד - וכואב הלב - שהאחוזים היותר גבוהים של פשיעת נוער קיימים באוכלוסיית העולים החדשים. כי הם נכנסים לעבריינות, לשכונות לא מבוססות, הורים דואגים למשכורת, להכנסות, והילדים נשארים ברחוב, ובגלל זה יש הרבה סיבות לדאגה. עם זאת, אני גם לא רוצה להגיד שנוער בסיכון הוא רק נוער ממשפחות במצוקה. יש נוער בסיכון במשפחות מבוססות. זה נוער שמקבל סמים וגם מעורב בפשע. אני חושב שהבעיה היא שאצלנו, בבתי-הספר, לא לומדים להבחין בין טוב לרע, בין מותר לאסור, וגם בבית אין לילדים כאלה חינוך כמו שצריך. 
       
       אבל כמה ילדים? בישראל יש כ-350,000 בני נוער בסיכון. 350,000 זה המון. זה כמו עיר שלמה, עיר גדולה. אני חושב שלא רק למשרד לביטחון פנים יש הרבה עבודה. כי אין מה לעשות: ילדים אחרי הלימודים, יש אלה שעזבו את הלימודים - ואני חושב שפה גם הצבא יכול לעזור – צריך ליזום להם משחקים, להקים איזה תנועות נוער, אבל תנועות שבהן יעבדו אנשים שיודעים איך לעבוד. כי צריכה להיות איזו דיסציפלינה. ילדים אוהבים משחקי קרב. אבל אצלנו הכול זה כסף. בלי כסף אף אחד לא רוצה לעשות שום דבר. 
       
       דיברתי אתמול עם השרה לקליטת העלייה. יש קרן של 10 מיליון לילדים כאלה. אני לא יודע אם יש קרן דומה - אבל 10 מיליון זה לא כל כך הרבה. אני לא בטוח שיש קרן דומה בביטוח הלאומי. אבל יש מה לעשות, ואנחנו לקראת סכנה גדולה, אם לא נעמוד בזה שיהיה כסף ויהיו אנשים שיכולים לעזור לנוער. 
       
היו"ר מוחמד ברכה:
       
       תודה רבה, אדוני. חברת הכנסת לאה נס, בבקשה. אחריה - חבר הכנסת ניסן סלומינסקי. 
       
לאה נס (הליכוד):
       
       אדוני היושב-ראש, כבוד סגן השר, כנסת נכבדה, הדיון הזה מתכנס עקב עלייה מדאיגה בפשיעה בישראל. עלייה חדה זו מסתמנת הן מתוך הדוח השנתי שפרסמה המשטרה לסיכום שנת 2003, והן מתוך נתונים עדכניים בשנת 2004. מבין הנתונים הקשים והמדאיגים הללו מטרידה אותי במיוחד העלייה החדה בפשיעה בקרב בני-הנוער. מהדוח עולה, כי שיעור תיקי הנוער שנפתחו בשנת 2003 עלה בכ-10%, כפי שהזכיר חברי חבר הכנסת הרב מלכיאור, ומנתונים שהתקבלו ממקורות משטרתיים, יש עלייה בשיעור של כ-13% ברבעון הראשון של שנת 2004. 
       
       מהנתונים ניתן לראות כי לא רק שלא חל שיפור במצב הפשיעה בקרב בני-הנוער, אלא להיפך, אנחנו עדים להחמרה רצינית, שמתגברת גם במהלך השנה הנוכחית. אין ספק כי המשטרה ומערכת המשפט שוקדות על טיפול בפשיעה, הן ברמת האכיפה והן ברמת הענישה. אך עלינו לזכור, כי בעיית ההחמרה בפשיעה בכלל ובקרב בני-הנוער בפרט היא שורשית יותר, והיא מתקשרת לעניין הנחלת הערכים והמורשת בחברה הישראלית. 
       
       בשנים האחרונות חלה ירידה בחינוך הנוער לערכים בסיסיים, והתוצאה הישירה של המדיניות הזאת היא התגברות האלימות בבתי-הספר, הן בין התלמידים לבין עצמם והן כלפי המורים בבתי-הספר. שוב ושוב אנו שומעים ידיעות בתקשורת על אלימות חמורה מהסוג הזה. ניתן לומר כי האלימות בבתי-הספר היא ראי של האלימות המתרחשת בתוך הבית פנימה. אני סבורה כי אחת הסיבות העיקריות לאלימות הזאת היא איבוד ערכים בסיסיים וחשובים, כגון כבוד בין אדם לרעהו, כיבוד הורים ומורים ועוד.
       
       בעיית האלימות בקרב בני-הנוער אינה מסתיימת בשעות הלימודים בבתי-הספר, אלא היא נמשכת גם במהלך הזמן שבו בני-הנוער אינם שוהים בבתי-הספר. בזמנם הפנוי קולטים בני-הנוער מכל עבר מסרים של אלימות, אם באמצעות סדרות טלוויזיה רוויות אלימות, אם באמצעות משחקי מחשב למיניהם ואם בפרסומות שיווקיות מעוותות. לצערנו, במהלך חייהם יתורגמו מסרים אלו לפעולות המתבטאות בפשיעה, וגם כאשר יגיעו לשלב מתקדם יותר בחייהם ימשיכו לתרגם מסרים אלה לפעולות שליליות. 
       
       הפתרון לכדור שלג זה שמתגלגל וגדל עם הזמן הוא להקנות לבני-הנוער ערכים בסיסיים ומורשת. אם תשקוד כל החברה הישראלית כולה על הנחלת ערכים שכאלה, היא תרווה נחת בעתיד משינוי מדיניות זו. וכך לא נצטרך עוד לדבר על החמרה במצב הפשיעה בישראל, אלא להיפך. 
       
       אסור לנו לשכוח, כי לשם הנחלת ערכים שתוביל לירידה בפשיעה, מערכת החינוך זקוקה לחיזוק ולתגבור ורשויות האכיפה והענישה זקוקות לתקציבים ראויים.
       
       לסיום, אני רוצה לחזור ולהדגיש, אדוני סגן השר, כי רק באמצעות טיפוח החינוך לערכים אמיתיים, במקביל לעבודת המשטרה ומערכת המשפט, נוכל להגיע ליעד המיוחל של ירידה בשיעורי הפשיעה בישראל. אסור להזניח את הנושא, חייבים לתת עליו את הדעת ולטפל בו, ולא רק כשיוצא לאור דוח כזה או אחר. תודה רבה. 
       
היו"ר מוחמד ברכה:
       
       תודה. חבר הכנסת ניסן סלומינסקי, ואחריו - חבר הכנסת טלב אלסאנע. 
       
ניסן סלומינסקי (מפד"ל):
       
       אדוני היושב-ראש, אני מודה לך. אדוני סגן השר, חברי חברי הכנסת, מאחר שקודמי דיברו על הנושאים המתבקשים, אני רוצה לדבר על פן נוסף של הנושא. 
       
       יש דיון גדול וויכוח - שר האוצר כל הזמן מדבר על זה שיש לנו יצוא גדול ואנו מפתחים את הכלכלה, ויש חולקים, כמובן, אחרים, אלה שלא אוהבים אותו, וכו'. אני חושב שכולם מודים שבענף אחד ישראל יצאנית אולי הגדולה בעולם, והיצוא שלה הולך וגדל כל הזמן - -
       
היו"ר מוחמד ברכה:
       
       יצואנית או יצאנית?
       
ניסן סלומינסקי (מפד"ל):
       
       לא יצאנית. יצואנית. 
       
סגן השר לביטחון פנים יעקב אדרי:
       
       יצואנית מצטיינת.
       
ניסן סלומינסקי (מפד"ל):
       
       - - והוא ענף הפשע. כפי שהעיד ניצב אילן פרנקו, שהופיע בוועדה ב-2003 ואמר: ישראל היא אחת היצואניות הגדולות ביותר בנושא הפשע.

עזמי בשארה (בל"ד):
       
       - - -
       
ניסן סלומינסקי (מפד"ל):
       
       קודם כול אני מדבר על יצוא, ואחר כך על יבוא. זה מדהים, וזה הולך וגדל. כלומר, זה לא רק שאנחנו כאן מגדלים חממות פשע. היו ויכוחים שלמים בזמנו, והיום זה מעורר צחוק וגיחוך, אם יש פשע מאורגן בישראל או לא. אנחנו מייצאים. אנחנו שולטים בענפים שלמים. אתן לכם דוגמה שהוא נותן. למשל, במקסיקו, מדינה שאין לה הסכם הסגרה עם ישראל, יש שם גן עדן. יש שם שכונות שלמות של הפשע המאורגן הישראלי, שנמצאים שם ומפתחים משם. ישראל כמעט שולטת על הסחר בין אירופה לארצות-הברית ב"אקסטזי" ובדברים אחרים. רק ב-2003 נתפס המשלוח הגדול ביותר, של 1.4 מיליון כדורי "אקסטזי". מי שם מוביל? - ישראלים. שולטים על כל העסק. 
       
       אנחנו מייצאים. אותו דבר גם בהימורים. אנחנו קוראים השכם והערב על בתי-ההימורים שהישראלים מובילים, על יריות, על ניסיונות לרצח, על בתי-קזינו וכו'. אותו דבר לגבי סחר בנשים, לבושתנו וכלימתנו. זה גם שם, וגם אנחנו מייבאים זאת לישראל. מדובר גם בסחר באיברים ובהלבנת הון. הפכנו להיות "המומחים" כמעט בנושא הזה. לצערי, לישראל יש במה להתגאות.
       
מיכאל מלכיאור (העבודה-מימד):
       
       חבר הכנסת סלומינסקי, לא שמעת. חבר הכנסת פינס-פז הציע שנקבל פרס נובל על ייצור פשיעה.
       
ניסן סלומינסקי (מפד"ל):
       
       אם כך, אני שמח. נכון שלא שמעתי.
       
מיכאל מלכיאור (העבודה-מימד):
       
       הוא דיבר בהרחבה.
       
ניסן סלומינסקי (מפד"ל):
       
       אם הוא דיבר על כך בהרחבה, אני רק מצטרף. אמרתי שבנושא הזה כולנו תמימי דעים. אני שמח להצטרף לקודמי בנושא הזה.

מיכאל מלכיאור (העבודה-מימד):
       
       לכן, בממשלה עכשיו יציעו לקצץ 1,000 תקנים במשטרה. זו המסקנה - - -
       
ניסן סלומינסקי (מפד"ל):
       
       לא. המסקנה שלי היא אחרת.
       
מיכאל מלכיאור (העבודה-מימד):
       
       תשמע עוד מעט מהממשלה.
       
היו"ר מוחמד ברכה:
       
       הרב מלכיאור, תודה. אדוני חבר הכנסת סלומינסקי, אתה צריך לסיים.
       
ניסן סלומינסקי (מפד"ל):
       
       אני חושב שהתחלנו ללכת בדרך הנכונה. הבנו שמשטרת ישראל, שהיא באמת משטרה טובה, לא מסוגלת במערכות של ימי הביניים להתמודד עם כל אותם לווייתני הפשע המתוחכמים והסופר-מתוחכמים, עם כל המערכות הכי מודרניות. לכן הוחלט על הקמת היחידה הכלכלית. העבירו לה 300 מיליון שקל כדי להתחיל לפעול. הכוונה היא ליצור לעצמה ולרכוש את כל האמצעים החדישים ביותר שהיא תוכל להתמודד בעזרתם ולהתחיל לעבוד, כלומר, שלפחות תהיה לנו משטרה שמסוגלת להתמודד. 
       
       מעבר לכל מה שאני אומר שצריכים לעשות - ולצערי הזמן נגמר - קיים נושא החינוך. כל  מה שהילדים רואים בטלוויזיה, כל התוכניות, משחקי הווידיאו. אם הם גדלים עם כל מה שהם רואים, זה לא פלא. 
       
       לכן, לפחות נסכם רק שנתמוך בזה ונעשה זאת בתקציב, כדי לוודא שלפחות היחידה הכלכלית של המשטרה תקבל את כל מה שהיא צריכה כדי להתגבר. תודה לך.
       
היו"ר מוחמד ברכה:
       
       תודה.  חבר הכנסת טלב אלסאנע, בבקשה.  אחריו - חברי הכנסת רומן ברונפמן ויורי שטרן.
       
טלב אלסאנע (רע"ם):
       
       כבוד היושב-ראש, חברי הכנסת, אנחנו מדברים על הפשע המאורגן, אבל, לדעתי, הבעיה היא לא רק בחבורות של פושעים, אלא אנחנו רואים שאפילו שר מועמד היום לדין על ניסיון לייבא "אקסטזי" מהולנד.

היו"ר מוחמד ברכה:
       
       שר לשעבר.
       
טלב אלסאנע (רע"ם):
       
       שר לשעבר. חשבת על שרים בתקופה הנוכחית שאני לא יודע עליהם?
       
       אני יודע שעבריינים ופושעים במדינת ישראל תופסים את שוק ה"אקסטזי" בעולם, והם תופסים מקום ומעמד מאוד מכובדים, אם אפשר להשתמש במושג בהקשר זה, ברשתות הפשע הבין-לאומיות. השאלה הנשאלת היא, איפה השבר. אני סבור שאחד הכישלונות הגדולים הוא במערכת החינוך במדינת ישראל, כאשר במקום להשקיע בתחום החינוך, גם בהקניית ערכים וגם בחינוך לחברה יותר סובלנית ופחות כוחנית - הדבר הזה לא קיים. לכן, אנחנו מופתעים מדי פעם כאשר אנחנו רואים את ממדי השימוש בסמים והסחר בסמים. המדינה הופכת להיות ערוץ גם של ייצוא, גם של ייבוא וגם שוק צרכני של סמים.
       
       בנוסף, קיים המבנה החוקתי של המדינה. חוק השבות מאפשר לכל יהודי, אפילו אם הוא פושע, במעטה של חוק השבות לחזור ולקבל אזרחות באופן אוטומטי. הדבר הזה מאפשר למדינה להיות מקלט מצוין לפושעים. הם מבצעים את הפשע שלהם במדינה אחת, עולים למדינה שנייה, מקבלים אזרחות ומקבלים חסינות. בדרך כלל, אין הסגרה.
       
יורי שטרן (האיחוד הלאומי - ישראל ביתנו):
       
       מאיפה אתה לוקח את זה? 
       
יעקב מרגי (ש"ס):
       
       אתה רומז משהו לגבי חסינות?
       
יורי שטרן (האיחוד הלאומי - ישראל ביתנו):
       
       כמה מסוחרי ה"אקסטזי" הם עולים? אין אף אחד.
       
טלב אלסאנע (רע"ם):
       
       אני לא דיברתי על עולים. אני מדבר על פושעים שמשתמשים בחוק השבות.
       
עזמי בשארה (בל"ד):
       
       - - -
       
טלב אלסאנע (רע"ם):
       
       עולים הוא מושג של הרבה אנשים. אתה אומר: "העולים". אני דיברתי על עולים? יש אנשים כאלה שמשתמשים בחוק.
       
יורי שטרן (האיחוד הלאומי - ישראל ביתנו):
       
       לפי חוק השבות, מי שיש לו עבר פלילי לא יכול להיכנס.
       
יעקב מרגי (ש"ס):
       
       תסביר לנו למה התכוונת בזה שאמרת שמקבלים חסינות.
       
טלב אלסאנע (רע"ם):
       
       זה אומר שלא מסגירים אותם. לא מאפשרים, מאחר שהם הופכים לאזרחי מדינת ישראל על-פי חוק השבות.
       
היו"ר מוחמד ברכה:
       
       חבר הכנסת מרגי, זו לא שעת שאלות לחבר הכנסת אלסאנע.
       
טלב אלסאנע (רע"ם):
       
       בדרך כלל, אין אמנות הסגרה, ולכן לא מסגירים אותו, אלא אם יש לו אזרחות כפולה, ואז המדינה שבה האדם ביצע את העבירה או הפשע יכולה לבקש את הסגרתו.
       
       בנוסף, מתי נחקק במדינת ישראל החוק לאיסור הלבנת הון? אני חושב שמדינת ישראל היתה ממש המדינה האחרונה בעולם. אין עוד מדינה אחת שאין לה החוק הזה של איסור הלבנת הון. לכן, זה מאפשר לכל מיני מאפיונרים להעביר את כספיהם לכאן. יכול להיות שהשיקול הוא כלכלי, כלומר שכדאי לאפשר להם להעביר את כספיהם, ואז להשתמש בכספים.
       
היו"ר מוחמד ברכה:
       
       חבר הכנסת אלסאנע, אתה צריך לסיים.
       
טלב אלסאנע (רע"ם):
       
       לכן, זה הפך את המדינה למקום נוח לארגוני פשע ברמה העולמית, הבין-לאומית. זה דבר אחד.
       
       דבר שני - במקום לקחת את כל התקציבים ובמקום להשקיעם לאחר מכן בהתמודדות עם הפשיעה, הפשע המאורגן, מעשי שוד, גנבות, סמים והשלכות של הדבר, צריך להשקיעם מבעוד מועד בתחום החינוך ובפיתוח מקורות תעסוקה. ואז, לדעתי, החברה גם יוצאת נשכרת, אבל גם חוסכת הרבה קורבנות שהם תוצאה של הפשע שהולך ומתפתח במדינה. תודה רבה.
       
היו"ר מוחמד ברכה:
       
       תודה. חבר הכנסת רומן ברונפמן - לא נמצא. חבר הכנסת יורי שטרן, בבקשה. אחריו - חברי הכנסת חיים אורון, דני יתום ונסים זאב.
       
יורי שטרן (האיחוד הלאומי - ישראל ביתנו):
       
       כבוד היושב-ראש, כבוד סגן השר, חברי הכנסת, חבר הכנסת טלב אלסאנע, יש בעיות גם עם יבוא הפושעים. בלי חוק השבות יש היום הרבה מאוד עבריינים שנכנסים למדינות אירופה ממזרח-אירופה ומהעולם השלישי, וכך גם לארצות-הברית. לכן, זה גורם ממש שולי. לצערי, מדינת ישראל מסגירה את אזרחיה גם למדינות כמו רוסיה, אף שתנאי הכליאה שם ירודים מאוד ולא תמיד אפשר לזכות בדין צדק. לכן, אינני חושב שאלה הדברים שבאמת משפיעים בצורה משמעותית על ממדי הפשע במדינת ישראל.
       
       אבל, יש שתי תופעות בכל המכלול הזה של הפשע הגובר שהייתי רוצה להתייחס אליהן ולבקש גם את תשומת לבו של סגן השר לכך. תופעה אחת היא ההתעסקות של משטרת ישראל בדברים שהם "סקופים". לא אחת שמו אנשי משטרה מטרות מאוד בומבסטיות, ריכזו הרבה מאוד מאמצים והשקיעו הרבה מאוד כסף. אני רק אזכיר את סיפורו של גרגורי לרנר, צבי בן-ארי, שהמדינה השקיעה רק בתא הכליאה שלו 700,000 שקל. זה היה לפני שבע או שמונה שנים. מדובר בסכומים ענקיים. מישהו במשטרה חשב שהמאפיה הרוסית היא היעד ויש לעשות את כל המאמצים. אני מבקש מהמשטרה לעשות בדיקה פנימית כמה זה עלה למדינת ישראל ומה היתה התוצאה. לא היתה תוצאה בכלל. כל המטרה היתה מזויפת, אבל היא תפסה הרבה כותרות בתקשורת. 
       
       מה זה עולה לנו פרט לכסף? זה עולה לנו בכך, שמשטרת ישראל בהרבה מאוד מקרים הפסיקה להיות גורם שמגן על האזרחים, על האזרח הפשוט, שלא מעניינים אותו הסיפורים הגדולים של השחיתות, ואפילו לא הפשיעה המאורגנת, שזה איום ונורא וחייבים להקציב לזה מאמצים. מה שקודם כול פוגע באזרח זה מעשי הגנבה, השוד ברחוב שלו, גנבות רכב, קטטות בפאבים, דברים שקורים יום-יום. למשטרת ישראל אין זמן לדברים האלה, אין לה משאבים, אין שוטרים. אדם בא להתלונן, וצוחקים בפניו: על מה אתה בא להתלונן, שגנבו לך תיק? בחייך, אנחנו נלך לחפש? כמעט אומרים את זה גלויות. לכן האזרח היום מרגיש את עצמו הרבה פחות מוגן על-ידי המשטרה מאי-פעם. 
       
       אני חושב שבסדר העדיפויות של המשטרה צריכה להיות קודם כול הפשיעה היומיומית. יש משימות מיוחדות, כמו הפשיעה המאורגנת, ושם צריכים גם לתת משאבים מיוחדים. אבל המשטרה היא קודם כול מגן לאזרח, ואנחנו צריכים לראות את משטרת ישראל כגוף, שאם אני מתלונן, למשל, על השכן שסוחר בסמים וגר אצלי בכניסה, והוא עושה אצלו חנות למכירת סמים ואני מודיע למשטרה, היא מטפלת בעניין. אבל המשטרה לא עושה דבר. הדברים האלה הם בלתי נסבלים, ואני חושב שצריכים לעשות פה הסבה מוחלטת חזרה לאזרח הפשוט. זה תפקיד המשטרה. 
       
       בהקשר זה, אני מזכיר את הבעיה, שאני כיושב-ראש ועדת הפנים התרכזתי בה לאחרונה, ויש לי שיתוף פעולה מלא עם סגן השר יעקב אדרי, והיא העניין של אלימות מצדם של שוטרים. זה דבר בלתי נסבל. יש יותר ויותר סימנים לכך שהתופעה הזאת הולכת וגוברת. מעולם לא היה אצלי גל כזה של פניות ומכתבים מהאזרחים. זה דבר שאין לו מקום. לשוטר שהרביץ אין מקום במשטרה, הוא צריך לעמוד לדין. אין דבר יותר גרוע ויותר פוגע מכך שהאדם שמייצג את החוק מפר את החוק. לכן, משטרת ישראל צריכה להפסיק עם הפרקטיקה של השנים האחרונות, שבה עברו על הדברים האלה לסדר-היום בלי שאדם ייענש. זאת המשימה שאני מבקש שההנהגה החדשה של משטרת ישראל תיקח לתשומת לבה ותעמיד אותה במרכז הפעילות שלה. 
       
היו"ר מוחמד ברכה:
       
       תודה, אדוני. חבר הכנסת חיים אורון - לא נמצא. חבר הכנסת דני יתום - לא נמצא. חבר הכנסת נסים זאב – האומנם? – גם לא נמצא. חבר הכנסת אברהם רביץ - לא נמצא. חבר הכנסת עזמי בשארה, בבקשה. 
       
אריה אלדד (האיחוד הלאומי - ישראל ביתנו):
       
       במחשב יש רשימה אחרת לגמרי. 
       
היו"ר מוחמד ברכה:
       
       אני פועל על-פי הרשימה שאצלי. 
       
עזמי בשארה (בל"ד):
       
       אדוני היושב-ראש, חברי הכנסת, אני מסכים לדברי קודמי, ולכן אני רוצה לאמץ פה פרספקטיבה קצת ייחודית, לא מכיוון שאני לא רואה את התמונה הכללית לגבי ישראל ומיקומה במפת הפשע העולמית ולגבי הבעיות עם החוק הישראלי בנושא. 
       
       אני מסכים בכל זאת למה שאמר חבר הכנסת טלב אלסאנע לגבי המשפחה היהודית החמה, שמאמצת לחיקה גם פושעים יהודים, והתגברות הלאומנות במקרה הזה. אי-אפשר להתנכר לזה, זה הסינדרום של פלאטו-שרון והלאה, אין מה לדבר. גם פושעים שנתפסים בגרמניה מופיעים עם "מגן דוד", שיגידו שזאת אנטישמיות. אנחנו מכירים את הסיפורים האלה, אבל אני לא רוצה להיכנס לזה. 
       
       אני רוצה לדבר על הנושא של התפשטות הפשיעה במגזר הערבי, מכיוון שיש לי חשש לגבי החברה הערבית, שיש לה כל התנאים האובייקטיביים להתפתח כגטו. למשל העיירות שמקימים היום בנגב, ללא כל מקור מחיה, רק בשביל לאסוף את התושבים, כמו רהט, והפשיעה הבלתי-אפשרית ברהט, שהיא בכלל בשוליים של הכול. מקום כמו כפר-קרע, שסוף-סוף המשטרה עושה משהו, עם ריבוי התלונות שיש יריות ברחובות. זה היה כפר שליו עד לפני כמה שנים. 
       
       אדוני היושב-ראש, אדוני סגן השר, יש לנו חשש שמדובר פה בכנסת בפשע מאורגן, והזיקה שלו לשלטון היא לא מכיוון שהוא אוהב שלטון וסטטוס, אלא מכיוון שיש נטייה של הפשע המאורגן להשפיע בכל מיני דברים שצריכים קרבה למכרזי השלטון. אנחנו מכירים את התפתחות המאפיה בארצות-הברית מהבחינה הזאת. לדעתי, אדוני סגן השר, השלטון המקומי הוא אחד התחומים המועמדים לדבר הזה. 
       
       אני מבחין בתקופה האחרונה בקשר שבין כנופיות פשע לבין בחירות לשלטון המקומי במגזר הערבי. הרצון להגיע למכרזים של איסוף אשפה, הרצון להגיע למכרזים של כל מיני דברים שהפשיעה רוצה להתארגן בהם – היו בעיות חמולתיות במגזר הערבי, אבל היום כל דבר זה אנתרופולוגיה, פתאום הכול מוסב על החמולה. יש הרבה פשיעה מאורגנת מאחורי מועמדים, שכאשר הם מפסידים פתאום אנחנו רואים פיצוצים פה ופיצוצים שם וכו'. זה הכול חמולתי? תמיד היו חמולות במגזר הערבי. האם היה סוג כזה של אלימות בבחירות למועצות המקומיות? אי-אפשר להבין את זה, אדוני, ללא החפיפה והקשר בין אינטרסים של מעסיק, של מכרזים וכו' לבין הקשר של הפשיעה מקומית לכל מיני מועמדים. 
       
סגן השר לביטחון פנים יעקב אדרי:
       
       זה היה בנהרייה בשבוע שעבר. 
       
עזמי בשארה (בל"ד):
       
       זה היה בנהרייה, אבל יש הרבה כפרים כאלה. מהבחינה הזאת הכפרים הערביים, כיוון שהם בשוליים ובגלל החוסר בתעסוקה ובגלל הבידוד התרבותי ובגלל העדר פרויקט תרבותי-כלכלי בכל כפר וכפר - כי הכפר הוא מקום לינה לעובדים שכירים במגזר היהודי, אין לו מבנה, תשתית כלכלית-תרבותית לכפר הערבי, הוא מקום שמועמד להיות "סלאם", מועמד להיות שכונת עוני עם פשיעה קלאסית. אני חושש מאוד, וזאת אחריות הממשלה. 
       
       אני אומר את זה גם כדי שהקהל הערבי ישמע שאני חושש לגורלה של החברה הזאת, כי בכל זאת פה יש מדינה, יש פרויקט תרבותי, יש פרויקט כלכלי. יש מיליון אבות לדבר הזה. אבל במגזר הערבי, אם אנחנו לא נדאג תרבותית וערכית למה שקורה שם – והסיפור שאני שומע בנגב ובכמה מכפרי המשולש ובכמה מכפרי הגליל מעביר בי צמרמורת, והרציחות עכשיו בנצרת, חיסולים הדדיים בנצרת – אנחנו צריכים לשים לב למה שקורה, כי זו נורה אדומה. תודה רבה. 
       
היו"ר מוחמד ברכה:
       
       תודה. חבר הכנסת יצחק לוי, חבר הכנסת אורי אריאל וחבר הכנסת איוב קרא - אינם נמצאים. חבר הכנסת יעקב מרגי - בבקשה, אדוני. אני פועל על-פי הרשימה שלי. אם יש צורך בתיקונים, אני אשמח לפעול על-פי התיקונים, אבל אני לא יכול לדמיין רשימה. 
       
יעקב מרגי (ש"ס):
       
       אדוני היושב-ראש, חברי חברי הכנסת, אני חושב שבדיון היום לא רק סגן השר לביטחון הפנים היה צריך להיות נוכח, אלא היה חשוב מאוד שגם שרת החינוך תהיה נוכחת בדיון כזה. 
       
       רק אתמול התבשרנו על חשיפת בנק שפועל בשוק האפור, ואני לא מבין למה לפשוט עליהם, למה לחשוף אותם, למה לתפוס אותם. הם פעלו על-פי אישור בנק ישראל במסגרת החוק. מדינת ישראל אפשרה את ההפקרות הזאת. הרי גם כל מי שלא מבין בפשיעה יודע שמכוני הליווי מלבינים כספים, שמועדוני ההימורים מלבינים כספים, שסוחרי הסמים מלבינים כספים. כולם יודעים גם מי הן חברות הגבייה במשק, כולם יודעים מה הן שיטות הגבייה. הרי גם כולם יודעים, שלא העכבר גנב, אלא החור גנב. כל הפרצות בחוק ידועות לרשויות האכיפה, אך התחושה היא שאיש הישר בעיניו יעשה. 
       
       ניקח לדוגמה את הפרצה בחוק בכל תחומי עבירות המס. ואם לא די בזה, גם היכן שהחוק הוא ברור ומוחלט, יש עבירות בריש גלי ובמוצהר. זה הפך להיות בגדר: מתוך הרגל נעשה היתר. 
       
       דוגמה נוספת היא הפשיעה בנגב. הרי כולם יודעים מה החומרה של הפשיעה בנגב, וזה יחזור כבומרנג לכל החברה. החברה הבדואית סובלת מהפשיעה של בני-הנוער שלה ושל הגברתנים שבתוכה לא פחות מהחברה היהודית בנגב. הם סובלים שם. 
       
היו"ר מוחמד ברכה:
       
       איפה שהמצוקה עמוקה יותר, הפשיעה גבוהה יותר.  
       
יעקב מרגי (ש"ס):
       
       אין ספק, יש לזה עוד הרבה פרמטרים. אבל הטיפול בפשיעה בנגב זה לא טיפול, זה טיפול של אקמול בגידול סרטני. אני יודע כמה המשטרה השקיעה מאמצים בשנה האחרונה, אבל זה לא טיפול שורש, שמנקה. 
       
       נדמה שלפעמים משחקים במשחק של שוטרים וגנבים. כל שוק הסחר בסמים משגשג ופורח, ואם לא די בכך, לאחרונה יש גם גישה סלחנית - חמישה כדורי "אקסטזי", זה דבר שאפשר לסלוח עליו, לא להגיש עליו כתב אישום ולא לעצור בגללו. כולם יודעים מה ההשלכות של ה"אקסטזי", מאיפה הוא מגיע ולאן הוא מביא את המשתמש. 
       
היו"ר מוחמד ברכה:
       
       אדם אחד יכול להחזיק חמישה כדורים, אבל הוא צריך לקנות את זה ממקום שיש בו יותר מחמישה כדורים. 
       
יעקב מרגי (ש"ס):
       
       כן, זה לא מעניין. 
       
היו"ר מוחמד ברכה:
       
       - - -  "אקסטזי"?
       
יעקב מרגי (ש"ס):
       
       זו שאלה, זה הדיון וזו מהות הדיון. כשהיום תופסים נרקומן עם הירואין בכמות לא מסחרית, משחררים אותו ולא בודקים מאיפה זה בא. בודקים מאיפה זה בא? סליחה, וכשבמדרחוב בבאר-שבע שנים צעקו "תחנות" בריש גלי, למישהו זה הפריע? לא, כי זה בבאר-שבע. אבל אם היתה פועלת תחנה ברמת-אביב, היית רואה איך המשטרה מנקה אותה. טיפלו בה, אבל זה חזר. 
       
       מה אני בא לומר? רבותי, שלא תחשבו שהפתרון הוא רק אכיפה והרתעה. אין ספק שאכיפה והרתעה הן כלים חשובים שצריך להשתמש בהם, אבל מי הביא אותנו לכך? איבדנו כל ערך של הדדיות, של עזרה הדדית, של ערבות הדדית בחברה, של קולקטיביות. התחלנו להעריץ ולחקות דמויות מפוקפקות הן בערוצי הטלוויזיה שלנו והן במערכת החינוך שלנו. אני חושב שכדאי מאוד להשקיע בזה דיון מעמיק בוועדת החינוך והתרבות, ולראות לאן פניו של הנוער שלנו בדור הבא. תודה. 
       
היו"ר מוחמד ברכה:
       
       תודה, אדוני. חבר הכנסת מאיר פרוש - לא נמצא. חבר הכנסת אלי אפללו - אנחנו מאחלים לו רפואה שלמה. חבר הכנסת דני בנלולו - לא נמצא. חבר הכנסת ישראל אייכלר - בבקשה, אדוני. 
       
ישראל אייכלר (יהדות התורה):
       
       אדוני היושב-ראש, חברי הכנסת, הנושא שאנחנו דנים עליו היה צריך למלא את ספסלי הכנסת לא פחות מהדיון על ההתנתקות. 
       
רשף חן (שינוי):
       
       אולי קצת פחות, אבל יותר ממה שעכשיו. 
       
ישראל אייכלר (יהדות התורה):
       
       ההתנתקות מערכי האנושיות והאדם, מערכי התורה, היא היסוד והשורש לכל המאסה של הפשע הזה. אנחנו בפרשת לך לך. כשאברהם אבינו הגיע למצרים הוא אמר: "רק אין יראת אלהים במקום הזה והרגוני על דבר אשתי". 
       
השר עוזי לנדאו:
       
       זה לא בפרשת לך לך. 
       
ישראל אייכלר (יהדות התורה):
       
       זה בפרשת וירא. 
       
השר עוזי לנדאו:
       
       זה בפרשת וירא, אבל "כי מלאה הארץ חמס מפניהם" - - -
       
ישראל אייכלר (יהדות התורה):
       
       נכון, זה היה בפרשת נח. מלאה הארץ חמס, וכתוב שם שאף שדור המבול היה דור שטוף בעבירות גסות, לא נחתם דינם אלא על הגזל. 
       
השר עוזי לנדאו:
       
       זה רש"י. 
       
ישראל אייכלר (יהדות התורה):
       
       זאת אומרת שהגזל, הפשע, הרוע, הוא הדבר החמור ביותר שמביא מבול על העולם. 
       
       בהיסטוריה היהודית ידעו שאסור לנסוע עם בעל עגלה שאיננו מאמין. אם הוא לא מאמין באלוהים, אין לסמוך עליו. אם הוא מוסלמי שיאמין באלוהיו, נוצרי באלוהיו, כל אחד באלוהיו. אם אינו מאמין, אי-אפשר לסמוך עליו ולנסוע אתו בדרך, כי על חייו לא חס, על חיי אחרים לא כל שכן. היה פחד. אבל אם אדם מאמין שיש דין ויש דיין, היחס שלו לפשע הוא שונה. כי הוא לא מפחד רק כשיש משטרה. אם אדם מפחד רק כשיש משטרה, הוא צריך לדאוג שהמשטרה לא תהיה ואז מותר לעשות את הפשע.
       
       איך אמר מישהו פעם בציניות? מכל הייסורים שבעולם הוא מעדיף ייסורי מצפון - עם המצפון הוא יסתדר. אבל אם אדם מאמין שיש דין ויש דיין והוא יבוא לעולם הבא והוא יצטרך לתת את הדין למה הוא גזל את האיש, למה הוא עשה את מעשה הפשע, אז יש לו כבר רתיעה עצמית מהדבר הזה. 
       
       נכון שניסיון העוני קשה ושבמקומות מצוקה יש יותר פשע, אבל גם ניסיון העושר קשה. יש עשירים שיש להם יותר מדי כסף, והם מידרדרים לפשע בגלל הכסף. אבל דווקא הציבור החרדי הוא הוכחה לכך, שככל שהמצוקה גוברת, לפעמים המצוקה עומדת ביחס הפוך לפשע. לכן שימו לב, שכאשר כלב נשך אדם לא מביאים לתקשורת, אבל אם אדם נשך כלב מביאים לתקשורת. אם ימצאו חרדי שעושה מעשה פשע, יהיו כותרות גדולות. אני אומנם כועס על זה, אבל מצד שני זה מראה – וזה לאו דווקא הציבור החרדי כיוון שאני נמנה עמו - שכל ציבור בדין ודיין - - -
       
עבד-אלמאלכ דהאמשה (רע"ם):
       
       איזה משל ואיזה נמשל?
       
ישראל אייכלר (יהדות התורה):
       
       הנמשל הוא, שכשאדם חרדי עושה מעשה פשע, זאת כותרת. אבל אם אדם שאיננו מאמין באלוהים עושה מעשה פשע, זאת בכלל לא כותרת. 
       
רשף חן (שינוי):
       
       מאמיני ה"חמאס" מאמינים בדין ובדיין. 
       
ישראל אייכלר (יהדות התורה):
       
       אני רוצה להגיד לך, שהעוול והפשע של אנשי ה"חמאס" הוא שהם שופכים דם, לא שהם אנשים מאמינים, אבל היטלר וסטלין לא היו אנשים מאמינים, והם רצחו יותר בני-אדם מכל אנשי ה"חמאס" גם יחד. 
       
       זאת אומרת ההיפך, אנחנו באים בטענה אל אנשי ה"חמאס" ואומרים להם: אתם אנשים דתיים, שמאמינים באלוהים, איך לא רועדת ידכם כשאתם פוגעים בנשים, בילדים ובזקנים? ואין על זה תשובה. 
       
רשף חן (שינוי):
       
       - - -
       
היו"ר מוחמד ברכה:
       
       נא לסיים. חבר הכנסת חן. 
       
ישראל אייכלר (יהדות התורה):
       
       אל תגרור אותי לנושא ה"חמאס" והפוליטיקה הזאת.
       
השר עוזי לנדאו:
       
       גם בפרשת נח: שופך דם האדם - גם דמו יישפך, בלי קשר אם אתה מוסלמי או יהודי. 
       
ישראל אייכלר (יהדות התורה):
       
       נכון, "לא תרצח" נכון לכל בני-האדם. 
       
       בנקודה אחת אני רוצה לסיים. מדברים עכשיו הרבה על איומים ברצח ראש ממשלה. מי שמתייחס בזלזול לרצח זקנה ולשוד, אל יזעק כאשר רוצחים ראש ממשלה. 
       
סגן השר לביטחון פנים יעקב אדרי:
       
       אני מציע להיזהר מהאמירות האלה. 
       
ישראל אייכלר (יהדות התורה):
       
       זאת אומרת שצריך לייחס חומרה נוראה לרצח זקנה, לרצח אשה, לרצח מסכן, לכל רצח, ולמה? כי זה צו אלוהי, "לא תרצח". אבל אם אין צו אלוהי, למישהו כדאי לרצוח עבור כסף זקנה, אז למישהו אחר כדאי לרצוח ראש ממשלה. אבל אם יש צו אלוהי של "לא תרצח", אז "לא תרצח" בשום מקרה. זה המסר. תודה רבה. 
       
היו"ר מוחמד ברכה:
       
       הדברים הובנו. תודה. חבר הכנסת ג'מאל זחאלקה - לא נמצא. חבר הכנסת משה גפני - לא נמצא. חבר הכנסת יצחק וקנין - לא נמצא. חבר הכנסת מגלי והבה - בבקשה, אדוני. אחריו - חברי הכנסת אחמד טיבי, רשף חן, אתי לבני, אברהם בייגה שוחט. 
       
מגלי והבה (הליכוד):
       
       אדוני היושב-ראש, אדוני סגן השר, חברי חברי הכנסת, הנושא של העלייה החדה בפשיעה, שרבים מחברי דיברו עליו, צריך להדיר שינה מעיני כולם, ובראש ובראשונה מעיני אלה הנושאים באחריות, המשטרה, שר המשטרה וכל מי שממונה על הנושא הזה. 
       
       המשימות של המשטרה הן רבות. באים ומקצצים מהתקציב של המשטרה. מקבלי ההחלטות צריכים להבין, שאי-אפשר מצד אחד לדרוש מהמשטרה, ומצד שני לקצץ. אבל המשטרה צריכה לעשות סדר עדיפויות. אומנם מאז הפיגוע בסוף דצמבר 2003 ראינו שינוי במגמה להילחם בפשיעה, ואני מתכוון לחיסולים ולכל סוגי הפשיעות השונות, שגובות לפעמים מחיר חיים של קורבן חף מפשע. 
       
       אחת התופעות שמדאיגות אותי במיוחד, אדוני סגן השר לביטחון פנים, היא כל מקרי הפשיעה בצפון, שהפכו חלק מהיישובים שם למין מערב פרוע. ירי ברחובות, חיסולים ברחובות או זריקת רימונים הפכו לדבר מובן מאליו. המשטרה מתחילה לטפל בזה. אם המשטרה מטפלת ולא מגיעה לפענוח הפרשיות האלה, זה נותן עידוד למי שחושבים: אנחנו ביצענו פשע ואף אחד לא עלה עלינו. 
       
       אבל אם סדר העדיפויות של המשטרה היה לקחת את מוקדי הפעילות האלה, כמו הרצח של אותו מתדלק בפקיעין, או הרצח שהיה בסאג'ור, ועוד כמה מקרים שאירעו בצפון של רצח אנשים מוכרים וידועים, ולשבת על המקרים האלה כמשימה ולהגיע לתוצאות, זה היה מביא גם להרתעת אלה שעדיין חושבים לעשות את הדברים האלה, וגם להישגים ולתוצאות שכל אזרח היה רוצה לראות, כי גם מלחמה בפשיעה היא חלק מהביטחון של האזרחים.
       
       אי-אפשר להילחם בתופעת הטרור ובכל האלימות השונה, ולהתעלם מאלימות שמביאה לחיסולים או להשפעה על חיינו היומיומיים. האלימות רק גוברת. כי אם סדר העדיפויות של המשטרה כשמקנים את האמצעים הוא נכון, אני חושב שהסוגיה הזאת לפחות תיראה אחרת. הוכח שכל פעולה של המשטרה, כשמציבים סדרי עדיפויות – ראינו זאת בצמצום התאונות לפעמים; בחודשים שבהם המשטרה השקיעה חודש שלם או חודשיים במבצעים כאלה ואחרים, ראינו את התוצאה. שתשקיע בפשיעה, וגם התוצאה תיראה אחרת. 
       
       אני חושב שאם אנחנו ככנסת באים היום – ואנחנו מתקרבים לתקציב – וממשיכים לתמוך בקיצוץ 1,000 תקנים של המשטרה, גם אנחנו שותפים לחלק מהמטלות של המשטרה שהיא לא יכולה לעמוד בהן. לכן, אדוני סגן השר לביטחון פנים, המסר צריך להיות כזה, שאתם צריכים לקבל את כל האמצעים, ולמנוע את הקיצוצים האלה. אנחנו צריכים לסייע לכם בכך. אבל בנוסף – צריך לקבוע סדר עדיפויות לטיפול בפשיעה החמורה, ויפה שעה אחת קודם. תודה רבה. 
       
היו"ר מוחמד ברכה:
       
       תודה, אדוני. חבר הכנסת אחמד טיבי - לא נמצא. חבר הכנסת רשף חן, בבקשה. אחריו – כאמור, חברת הכנסת אתי לבני, חבר הכנסת בייגה שוחט וחברת הכנסת פולישוק-בלוך.
       
רשף חן (שינוי):
       
       אדוני היושב-ראש, חברי חברי הכנסת, אני עומד לומר דברים קשים למעט חברי כנסת, לצערי. שלטון החוק בישראל קרס. הוא לא עומד לקרוס, אנחנו לא בסכנה גדולה – הוא קרס. אין דין ואין דיין בישראל. זו המציאות של החיים שלנו, והיא מציאות בלתי נסבלת. 
       
       חברי חברי הכנסת, אחד המבחנים המקובלים בתורת המשפט לתוקף של חוק היא השאלה אם אוכפים אותו. יש מבחנים שונים, ואחד מהם הוא: חוק שלא נאכף, אין לו מעמד אמיתי של חוק. לפי המבחן הזה, חלק עצום מהחוקים החשובים ביותר במדינת ישראל – החשובים ביותר למרקם החיים הבסיסי של חברה אנושית – הם פשוט חסרי תוקף במדינת ישראל. 
       
       לפני חודשים מספר הגשתי שאילתא לשר לביטחון פנים ושאלתי אותו איזה אחוז מעבירות הרכוש נפתר, באיזה אחוז מעבירות הרכוש מוצאים את העבריין. אתם יודעים מהי התשובה? 13% - זה כולל את המצבים שבהם אני בא אל המשטרה ואומר: משה קלקל לי את האוטו. אלו הם מצבים שבהם לא צריך למצוא אף אחד. המשמעות היא שלמעשה אחוז זניח מעבירות הרכוש במדינת ישראל נפתר.
       
       אני אספר לכם סיפור. יש לי חבר יקר שהיה לו ג'יפ. היה – גנבו לו את הג'יפ. כמקובל במקומותינו, לאחר שהגנב גנב את הגי'פ הוא התקשר אליו – אני בוודאי לא מחדש לכם משהו, לא תיפלו מהכיסא, הרי אנחנו מכירים כולנו את הסיפור הזה – ואמר לו: אני אמכור לך את הג'יפ שלך בחזרה. אותו חבר, אדם שומר חוק, הלך למשטרה ואמר: רבותי, זה המצב. גנבו לי את הג'יפ – תעזרו לי, תנו לי שוטר שיבוא אתי. צחקו עליו. אמרו לו: כאן הטופס של הביטוח – תמלא. הוא אמר: תנו לי מכשיר הקלטה. הם אמרו לו: תגיד לי, אתה לא יודע איפה אתה חי? אני לא ממציא – אני אומר לכם את האמת. הם פשוט לא הבינו מה הוא רוצה. הם לא יכלו להעלות על דעתם שהוא מצפה לכך שאם גנבו את הג'יפ שלו הם יעזרו לו למצוא אותו. משטרת ישראל לא חושבת שהיא אמורה לפתור עבירות רכוש. היא חושבת שהיא צריכה למלא טופס בעבור חברת הביטוח.
       
       מי אשם? חד-משמעית – לא המשטרה. אני אומר לכם: לא המשטרה. 
       
       יש לי חבר יקר אחר שהוא קצין משטרה בכיר ביחידה חשובה שעוסקת בחקירות רצח. הוא מביא מהבית נייר עבור הפקס. הם ערכו מגבית בקרב השוטרים כדי לרכוש פקס משומש, כדי שיהיה להם. ועם זה משטרת ישראל שלנו אמורה להתמודד עם הפשע. אין צ'אנס. אין סיכוי. אנחנו לא נותנים לה את הכלים.
       
       נוסף על כך שאנחנו סתם לא נותנים לה תקציב, הטלנו על משטרת ישראל לעשות את העבודה שהצבא היה אמור לעשות בשטחים. לפעמים אנחנו נמצאים במצב שבו כשאתה מדבר עם מפקד מחוז, הוא אומר לך: אין לי שוטרים. איפה השוטרים שלך? בהפגנה, בירושלים. הם מקיימים ביטחון שוטף. המשטרה הכחולה לא אמורה לקיים ביטחון שוטף; היא אמורה לתפוס גנבים, והיא לא עושה את זה. אנחנו לא נותנים לה מספיק כסף. גם אם כל השוטרים היו שם, זה לא מספיק, אבל לפחות זה לא היה 13%, אלא 30% - משהו מתקבל על הדעת.
       
       המצב הזה הוא בלתי נסבל. 
       
היו"ר מוחמד ברכה:
       
       נא לסיים.
       
רשף חן (שינוי):
       
       אני מסיים, אדוני. 
       
       המדינה הזאת הולכת ומתקרבת בצעדי ענק למצב של אנרכיה. רבותי, זהו מדרון שמאוד קל וזריז להחליק בו, ואחר כך בלתי אפשרי לטפס בחזרה. אני אומר לכם בכל הרצינות: המצב חמור מאוד-מאוד. תודה רבה, אדוני. 
       
היו"ר מוחמד ברכה:
       
       תודה. חברת הכנסת אתי לבני – לא נמצאת. חבר הכנסת בייגה שוחט – לא נמצא. חברת הכנסת מלי פולישוק-בלוך – לא נמצאת. חברת הכנסת רוחמה אברהם – לא נמצאת. חבר הכנסת עבד-אלמאלכ דהאמשה - בבקשה, אדוני. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, הדיון בעניין הזה נפתח לפני כמה חודשים טובים, ולמרבה הצער המצב מאז רק הלך והחמיר. כנראה גם לפשע – ולפשע המאורגן – יש כיוונים ויש סדר-יום משלו. כאשר הפשע המאורגן מרים ראש בתל-אביב, כולנו קמים נגד הפשע הזה, ובצדק, ודורשים לשרש את התופעה הזאת ולסיימה כליל. אך למרבה הצער, כאשר הפשע הזה משתולל בעיר נצרת, למשל, או בעכו זה חודשים ארוכים – שנה, שנתיים ושלוש שנים, והרציחות שם הולכות ומתמשכות, כפי שזה קרה לפני כן גם בעיר רמלה, בין משפחות ג'ואריש וקראג'ה - הרציחות הגיעו אז לכדי 25 רציחות הדדיות, עד שטיל אחד נורה ופגע בשכונה יהודית. אז קמו כל האחראים, נמצאו הכלים והמשאבים, והיום אין רציחות ברמלה. העניין הסתיים.
       
       אני שואל: האם צריך שייפגע מישהו יהודי בעכו או בנצרת כדי שנתעורר ונגיד שצריך לשים קץ לשרשרת הרציחות ההדדיות שם? אינני מאמין, וודאי שאינני רוצה בכך. אני גם לא רוצה להאמין שמישהו היה רוצה שהשרשרת הזאת תימשך שם. אבל מה יש במציאות? יש ממשלה עסוקה, ויש לה סדר-יום אחר. כל עוד מדובר באזרחים מדרגה שנייה ושלישית – רחוק משדרות, מתל-אביב או מהאוכלוסייה היהודית – הדברים יכולים להיות מטופלים בדרגה שנייה של התחשבות או אחריות.
       
       אני קורא כאן ולממשלה – שבדרך כלל איננה, אבל בימים אלה היא נעדרת במיוחד מהבית הזה – לתת עדיפות עם מלוא האחריות לשרשרת המשתוללת. כולנו רוצים לסיים את תופעת הפשע המאורגן. כולנו רוצים שהפשע המאורגן לא ירים ראש וישורש מן היסוד. כולנו רוצים שהשרשרת המתמשכת של הרציחות – גם אם היא על-פי רוב בין הערבים בערים עכו ונצרת – אכן תזכה לטיפול הנכון ולטיפול המתאים, ותשורש גם היא.
       
       אלה הם פני הדברים, וזהו המצב. אני קורא כאן ועכשיו לממשלה, לכל האחראים ולמכובדי סגן השר לביטחון פנים היושב כאן אתנו, חבר הכנסת אדרי, לקחת את הדברים ברצינות ולהפנות את תשומת לבם של האחראים לכך, לרבות במשרד שבו הוא מכהן כסגן שר, כדי לעשות את הטיפול הנכון והחיוני. תודה רבה, אדוני. 
       
היו"ר מוחמד ברכה:
       
       תודה, חבר הכנסת דהאמשה. חבר הכנסת אבשלום וילן - לא נמצא. חברת הכנסת גילה פינקלשטיין, ואחריה - חבר הכנסת ברכה,  רק אם חבר הכנסת כחלון יבוא להחליף אותי.
       
גילה פינקלשטיין (מפד"ל):
       
       אדוני היושב-ראש, כנסת נכבדה, לא די בטרור, שמכביד עלינו ופוגע בנו בחיי היום-יום, גם הפשיעה גוברת וגוברת. הפשע מכה ברחוב הישראלי והופך אותו לסמטה חשוכה, מאיימת ופוגעת. נראה שרק נס מציל אותנו מקורבנות רבים של אזרחים תמימים, לאור היקף הפשיעה ההולכת וגדלה.
       
       לפני חודשים מספר הופיע ראש אגף המודיעין במשטרה בפני חברי ועדת החוקה, והגדיר את תופעת הפשיעה "אחד מענפי היצוא הפחות מכובדים בישראל". לצערי, אנחנו מעצמת ענק של פשע. התוצרת שלנו חובקת עולם. במקסיקו מתגוררת קבוצת הפשע הישראלי, ובאין הסכם הסגרה ניזוקה מדינת ישראל בשלט-רחוק, ניזוקה גם מקסיקו עצמה, ולמיטב הכרתי אין זו הדוגמה היחידה. 
       
       הכול עובר דרכנו: סמים, הימורים, סחר באיברים, בנשים, ואף הלבנת הון. 
       
       קציני משטרה רואים בסמים ובהימורים את גורמי הפשיעה הבעייתיים ביותר, ואף שמו של שר לשעבר נקשר לעניין הזה.
       
       אפשר עוד לדון ולסקור רבות, אך אני רוצה להתמקד בתת-בעיה ולהסיט את המבט לתופעת עבריינות הנוער. ההתמודדות אתה מהווה חלק אינטגרלי מהמאבק הלאומי בפשיעה. אם נתעלם כעת, אם לא נקצה משאבים מתאימים, אם לא נשכיל להקים גופים מטפלים, אנחנו עתידים לעמוד בפני חברה מושחתת, מיואשת וקורסת תחת עומס העבריינים.
       
       בעיני, עבריינות נוער היא מלכודת חברתית מדאיגה ביותר. אף שאפשר שהפשעים הנעשים בידי בני- הנוער פחותים בחומרתם מאלו של קרטל הפשע המאורגן, הם מדאיגים ביותר משום שהם מספקים תמונת מצב על דור העתיד שלנו, והנתונים חמורים ביותר. אני מבקשת להשמיע בפניכם את הנתונים: שני-שלישים מקרב התלמידים בישראל מעורבים בהימורים לא-חוקיים. כמעט 13% מאוכלוסייית בני-הנוער צורכת סמים באופן סדיר. האלימות הגואה בבתי-הספר אינה צריכה הוכחות, והתרחבות תופעות עבירות המין וההטרדה – מפורסמת. 
       
       מה הפלא שלפני כמה ימים נשמעה ברדיו הערכה מפי גורם משטרתי באשר להיקף הרחב של עבריינות הנוער. לפי דבריו, מעסיקה עבריינות הנוער את המשטרה יותר מכל תחום פשיעה אחר. איזו תועלת קיימת במלחמה בפשיעה, בלי להקצות משאבים נפרדים להפסקת הפשיעה בקרב הנוער? מה הטעם בחיסול דור הפשיעה הנוכחי, כאשר בקנה מחכה דור חדש, רענן ומיומן?
       
       לא מדובר בהקצאת תקציבים למשרד לביטחון פנים בלבד. זו משימה ציבורית ובין-משרדית. לאתגר הזה חייבים להיות שותפים המשרד לביטחון פנים, משרד הרווחה, משרד החינוך, המשרד לקליטת העלייה והרשויות הלאומיות לטיפול בבני-הנוער. אכיפה לא מספיקה, וזאת מן הסיבה הפשוטה: בני נוער עדיין מצויים בשלב גמיש, בשלב שבו עדיין אפשר לשקם אותם ולמנוע מהם את ההידרדרות לתוככי הפשע.
       
היו"ר משה כחלון:
       
       אני מבקש לסיים, חברת הכנסת פינקלשטיין.
       
גילה פינקלשטיין (מפד"ל):
       
       כולי תקווה כי לפחות בנושא הזה נשכיל לראות דברים לטווח ארוך ולפעול למניעה, לשיקום ולחילוץ החברה הישראלית ממכשול הפשע שמאיים עלינו, החברה הישראלית. תודה. 
       
היו"ר משה כחלון:
       
       תודה רבה. חבר הכנסת מוחמד ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, אדוני סגן השר, רבותי חברי הכנסת, כשתקציבי החינוך מקוצצים, הפשיעה פורחת. כשתקציבים לצרכים החברתיים מקוצצים, הפשיעה פורחת. כשהמצוקה מעמיקה, הפשיעה פורצת לגבהים מבהילים ומפחידים. והנה, במדינת ישראל הסאה פשוט הוגדשה, עד שהמדינה הפכה יצואנית של פשע לכל העולם. 
       
       לדעתי, הדברים אינם מקריים. לומר שזהו נושא של חינוך בלבד ושל מצוקות חברתיות בלבד – אני חושב שזה לא מספיק. אני חושב שמשהו קרה ב-30 השנים האחרונות. המדיניות של טיפוח מיליטריזם, טיפוח הכוח והמצ'ואיזם מיתרגמת אצל אנשים שהם בשולי החברה לדברים חד-משמעיים של מותר לי הכול. אם ידם איננה משגת בדרכים החוקיות, הם יפרשו לדרכים אחרות, ויפנו לפשע. לא רק על מנת לחסל חשבונות, כביכול, אלא על מנת להאדיר חשבונות. הידיעות האחרונות על אותו בנק פשע משמשות הוכחה חותכת לדברים האלה. 
       
       נושא אחר: אני חושב שכדרכנו אנחנו לא יכולים לשמוט את הקשר בין המשך הכיבוש והשליטה על עם אחר, ייצור מנגנוני דיכוי ואיבוד גבולות ביחס לבני-אדם מסוימים - כשאנשים חוזרים לאזרחי, הם חושבים שהיד עוד נטויה כדי לנקוט את אותם אמצעים, אבל כלפי אנשים אחרים בתוך החברה הישראלית. הקשר הזה הוא קשר מוכח, וכל הידיעות על פשעים קטנים ועל התעללויות קטנות – אני אומר זאת כמובן במרכאות ובציניות – הופכות לבעיה קשה לא רק לעם הפלסטיני, אלא גם לחברה הישראלית.
       
       גם החיבור שדיברנו עליו כמה פעמים בין הון לשלטון, אבל גם בין פשע לשלטון, והרצון של ארגוני הפשע לחדור למוקדי ההחלטה – אם זה ברמה המוניציפלית, כשזה פשוט זועק לשמים, וכאן אין הבדל בין המגזר היהודי לבין המגזר הערבי. השלטון המקומי הפך בעידן של מצוקה לאחד המקומות שיש בהם חלוקת טובות הנאה, תפקידים, הפשרת קרקעות וכו'. לכן המלחמה היא לא רק על הקול, אלא על השליטה – גם באמצעים שאינם הדמוקרטיים ביותר. 
       
       לכן אני חושב שהטיפול בפשע הוא לא רק טיפול נקודתי, בכ-80 ארגונים ובכ-1,000 פושעים, אלא הוא טיפול מערכתי גם ביסוד סדר העדיפויות החברתי, בנורמות החברתיות ובערכים של הפוליטיקה הישראלית, ערכים שהולכים כלפי מטה. 
       
       אדוני היושב-ראש, אני רוצה לסיים בהבעת תמיהה: כשיש אירוע שיש לו פן ביטחוני, אנחנו רואים שהמשטרה וכוחות הביטחון זריזים מאוד ומוצאים את האשמים האמיתיים – וגם את האשמים הלא-אמיתיים. אבל כשמדובר בסדרות ארוכות של מקרי רצח, כמו בעכו, למשל, של פיצוצים, כמו  באבו-סנאן, ועבירות כאלה ואחרות בבענה בתקופה האחרונה, אנחנו רואים שהמשטרה פתאום לא יכולה, לא מתפקדת ואינה יכולה להגיע לאנשים שעוברים את העבירות האלה. 
       
היו"ר משה כחלון:
       
       תודה רבה. חברי הכנסת יצחק כהן ואהוד רצאבי - אינם נוכחים. חבר הכנסת אריה אלדד, בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, חלק מתמונת ההחמרה בפשיעה המאורגנת והאלימה שאנחנו רואים לאחרונה היא בוודאי פרי השינויים החלים בחברה שלנו. כשהחומר עיקר והרוח ללעג, כשהערכים המרכזיים, שהיו הדלק המניע של החברה שלנו, מרוקנים מתוכן, כשה"אנחנו" מתפרק להרבה "אני" והוא במרכז והוא המקודש - גם אלו שינסו בכל מחיר להעצים את ה"אני" הפרטי שלהם, גם במחיר ביצוע פשע, גם הם יתרבו. 
       
       במקביל יש גם זילות נוראה במשמעות הפשיעה. אנחנו יוצרים מעגל קסמים של ריבוי פשיעה, שמביא לריבוי כותרות של רצח ואונס מדי יום, וכבר אנחנו קוראים אותן באדישות, כי גם אתמול וגם שלשום קראנו כהנה. ורצח כבר לא מזעזע אותנו ואונס כבר צריך להיות סוטה מאוד או אכזרי במיוחד כדי שילכוד בכלל את תשומת לבנו, ולבנו  נעשה גס בהם. 
       
       גם מערכת בתי-המשפט שלנו היא חלק ממעגל הקסמים הזה. אדם שהורשע בהריגה בישראל ישב בממוצע שש שנים בכלא. זו הסטטיסטיקה, זה מה ששווים חיי אדם. ואם הורשע ברצח - גם אז מאסר עולם, שהוא העונש המינימלי בחוק כאשר אדם נאשם ברצח, כלומר אין לבית-המשפט בכלל שיקול דעת בקציבת עונשו, גם עונש מאסר עולם כזה הוא על הנייר בלבד, ובפועל יקצו ויקצבו את עונשו של הרוצח כעבור כמה שנים, ואם יתנהג יפה ינכו שליש וכעבור שנים מספר ישוב ויתהלך ברחובותינו.
       
       אני יודע, חברי חברי הכנסת, שבתי-הסוהר שלנו מלאים וצריך לשחרר אסירים כדי לפנות מקום לחדשים. אבל במקביל לאכיפה ולחינוך, אין מנוס גם מלהפוך את הפשיעה החמורה ללא-משתלמת באמת. לשם מה לעשות מאמצים אדירים לתפוס כרישי סמים ולהרשיע אותם אם כעבור שנה הם שבים לרחובות? לא כדאי להשקיע בכליאה לטווח ארוך של אנסים ורוצחים וסוחרי סמים במקום להשקיע מאמצים אדירים ומשאבים - וגם מבזבזים חיי אדם בדרך - כדי ללכוד מחדש את אותם פושעים שמשוחררים במהרה ושבים לסורם? בדרך כלל, שבים לסורם. תודה רבה. 
       
היו"ר משה כחלון:
       
       תודה רבה. חבר הכנסת עסאם מח'ול - אינו נוכח. חבר הכנסת רוני בר-און, בבקשה. אחריו - חבר הכנסת נסים זאב. לאחר מכן ישיב סגן השר יעקב אדרי.
       
רוני בר-און (הליכוד):
       
       אדוני היושב-ראש, חברי חברי הכנסת, הדיון בעלייה המדאיגה בממדי הפשיעה והאלימות במדינת ישראל, על-פי דוח הפשיעה לשנת 2003, מתקיים היום. אם יראה אדוני מתי הוגשו ההצעות לסדר-היום - לפני שמונה חודשים, תשעה חודשים, כמעט שנה. אני חושב שהדיון היום לפני מליאה כמעט ריקה מעיד על כך שלב כל המערכות גס בתוצאות הקשות, בממצאים הקשים. אם כנסת ישראל לא מוצאת זמן  במשך כמעט שנה לעסוק בנושא שהוא בנפשנו, מה יגידו הפושעים? מה יגידו הפושעים?
       
       אני חושב שבעניין הזה לפחות אנחנו צריכים קודם כול להסתכל על עצמנו. נכון שיאמר מי שיאמר שנדבר, נדבר ונדבר, ומה אפשר לעשות בדיבורים. זה בדיוק סוג של התייחסות שמדבר על כניעה, שמדבר על הרמת ידיים. צריך לדבר, וצריך להתריע, וצריך לקרוא, וצריך לזעוק, וצריך להעיר את המערכות. נכון, אי-אפשר להדביר את הפשיעה לחלוטין. במקום שבו יש חוק, תהיה עבריינות על החוק, אבל צריך להילחם בה וצריך להבין שזכות הקיום היחידה של מדינת ישראל, או של החברה בישראל כחברה נורמטיבית ומתוקנת תהיה על דרך של הדברת הפשיעה.  
       
       אנחנו רואים מראות קשים, אדוני היושב-ראש, אנחנו רואים ילדים פושעים ונערות פושעות, וילדים קורבנות ונערות קורבנות. כל יום דבר חדש, כל יום המצאה חדשה. היצירתיות בעניין הזה פשוט עוברת כל גבול, ויום אחד אנחנו נשלם את המחיר. כולם צריכים לקחת את זה לתשומת הלב: כל מערכות החוק, כל מערכות אכיפת החוק, ההנהגה, ההנהגה הפורמלית וההנהגה הלא-פורמלית, ומערכת החינוך, והמערכת הרבנית, ההנהגה הרוחנית - שבימים האחרונים אנחנו נתקלים בכך שהיא קוראת לעבריינות על החוק. הדברים צריכים להיאמר, כי צדקה תחל מבית, חבר הכנסת נסים זאב. אתה יודע את זה, אתה רב בישראל. 
       
       אני אומר לכולם, לכל השומעים, לכל הרואים, לכל העוסקים במלאכה, אנחנו על סף התהום בעניין הזה. צריך לעצור את זה, ויפה שעה אחת קודם. תודה רבה, אדוני היושב-ראש. 
       
היו"ר משה כחלון:
       
       תודה רבה. חבר הכנסת נסים זאב, בבקשה. חבר הכנסת בר-און, כשאתה אומר שהיצירתיות עוברת כל גבול, זה תרתי משמע. ראינו שזה עבר גם לצד השני של כדור הארץ. 
       
נסים זאב (ש"ס):
       
       אדוני היושב-ראש, הנביא זועק: "מכף רגל ועד ראש אין בו מתם, פצע וחבורה ומכה טריה". אנחנו רואים שהמצב בחברה הישראלית, רמת הפשיעה בישראל עולה בממדים מדאיגים ביותר. צריך לומר שהמשטרה עושה את הכול עם הכלים שיש לה ושאין לה, בכוח-האדם, בתקציב. וכבר כמה פעמים זעק המפכ"ל ואמר: אין לי הכלים, אין לי התקציב, איך אפשר להתמודד? איך רוצים שהמשטרה תתמודד עם האלימות הקשה? 
       
       אני רוצה להתייחס לשני נושאים מאוד מדאיגים, אף שהנושאים רבים ומגוונים. שני נושאים מאוד מדאיגים היום. סוכריות ה"אקסטזי": היום בוועדת הסמים דובר על כך שהמסר של משרד המשפטים - אולי לא התכוונו, אבל העיתונות או הפרשנות נתנו איזו לגיטימציה כאילו עד חמישה כדורים אין שום בעיה, אולי אפשר להשתמש, ושלא נחמיר עם המשתמשים. 
       
       תארו לעצמכם שמדובר בחמישה כדורים בכל פעם, וכאשר לוקחים שני כדורים, אפשר להוסיף עוד שני חדשים. כלומר, תמיד אפשר להחזיק חמישה כדורים. תמיד יכולים להיות בכיסי חמישה כדורים, וזה לא צריך להפריע לאיש. הבעיה תהיה רק אם אני אעביר את זה למישהו אחר, אם אני מסית, אם אני מפתה. 
       
       רבותי, האם יש לנו קונטרול במסיבות, בפאבים,  על בני נוער ועל מי נותן למי ומה נותנים למי? אנחנו נעמיד שוטרים סמויים בכל פינה? על מי אנחנו צוחקים, על עצמנו? יש לנו כוח-אדם? 
       
       בראש תחומי הפשיעה בעולם שבהם מעורבים עבריינים ישראלים נמצא הסחר בסמים. לפי הערכות, ארגוני הפשע הישראליים ממלאים תפקיד מרכזי בהברחת סמים, ובראש ובראשונה זה ה"אקסטזי". ביולי 2003 נתפס רחמים אהרוני, שנחשד במעורבות בהברחה הגדולה ביותר, של מיליון ו-400,000 כדורי "אקסטזי" לארצות-הברית. אפילו בארצות-הברית היו המומים מהכמות העצומה. מובן שיש עסקאות קטנות יותר, של השר לשעבר גונן שגב. 
       
       אדוני היושב-ראש, הנושא השני שמדאיג - - -
       
היו"ר משה כחלון:
       
       זמנך תם.
       
נסים זאב (ש"ס):
       
       אני אצמצם עד כמה שאוכל. תן לי עוד דקה, ברשותך.
       
היו"ר משה כחלון:
       
       דקה קיבלת.
       
נסים זאב (ש"ס):
       
       הנושא של השוק האפור - היום דובר בעיתונות על כך שבבנק ביפו נמצאו רק 200,000 דולר ו-100,000 שקלים במזומנים. אדוני סגן השר, אולי חשוב להקדיש לנושא הזה הרבה מאוד, שגם אנשים כשרים ביותר, וישרים ביותר, כשאינם מצליחים לגבות את הכסף הם הולכים לשוק האפור. השוק האפור זה מאפיה, זה עולם תחתון. גובים מאנשים, מפצחים להם את פרצופם, מתעללים בהם, מתעללים בבני ביתם, איום ברצח – חופשי. המשטרה, אין לה שליטה בעניין הזה, ומשפחות שלמות מתמוטטות. לדעתי, צריך לחוקק חוק, שכל מי שמעביר כסף לגבייה בשוק האפור דינו מאסר. אי-אפשר לחפש את העבריינים, צריך לחפש את האנשים שגובים את הכספים דרך אותה מאפיה ואותם ארגוני פשע. אני רוצה שאדוני סגן השר יחשוב איך אפשר לחוקק חוק כדי לבלום את המגפה הזאת, שבגללה משפחות שלמות קורסות.
       
היו"ר משה כחלון:
       
       תודה רבה. חבר הכנסת זאב, אתה רק צריך להביא בחשבון דבר אחד, שזה אחד התחומים שאין בו מתלוננים. זו בעיה מאוד גדולה לטיפול.
       
נסים זאב (ש"ס):
       
       הבעיה היא שהם פוחדים להתלונן.
       
היו"ר משה כחלון:
       
       זו בעיה ידועה, גם בעיית הסמים ידועה. בשבוע שעבר, במסיבה באיזו עיר גדולה, עמדו עם בלון גדול ומכרו גז לילדים ב-10 שקלים. ב-10 שקלים מילאו להם מכל. בבקשה, סגן השר.
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, אני שמח להשתתפות הערה של חברי הכנסת, גם אם זה בא מאוחר, כפי שאמר חבר הכנסת רוני בר-און, אבל אף פעם לא מאוחר. טוב שקולה של הכנסת יישמע ברבים.
       
היו"ר משה כחלון:
       
       סגן השר, לצערי, הנושא הזה תמיד אקטואלי.
       
סגן השר לביטחון פנים יעקב אדרי:
       
       הנושא באמת אקטואלי, וכמה שנדבר, נחוקק ונתריע - אולי ניטיב. אכן נושא הפשיעה והעבריינות הפך לגורם מרכזי בחיינו, ולא משנה איך נקרא לבעיה. שמעתי בתחילת הדיונים את השאלה אם זה פשע מאורגן, חצי מאורגן - אני חושב שהבעיה קיימת, ולא חשוב איך נקרא לה. הבעיה היא קשה וחמורה, ולצערי הרב לא איש בשורות אנוכי היום. 
       
       הפכנו ליצואנים ויבואנים בכל תחומי הפשע, בכל הנושאים, ואין נושא שלא נגענו בו, אין נושא שלא שלחנו אנשים, ואין נושא שלא הגיעו אלינו בכל תחומי הפשע. חברי חברי הכנסת תיארו  פה תיאורים שונים, עם הרוב אני מסכים ובחלק הגזמנו, אבל אני חושב שהבעיה מספיק חמורה ומצדיקה שנתייחס אליה פעם אחר פעם. אני מאוד מקווה שבסופו של דבר גם נראה את תחילת הפתרונות. 
       
       הפיגוע הפלילי בתל-אביב בדצמבר 2003, זה היה קו השבר, ובעקבות דיונים אצל השרים – הקודם והנוכחי – שבהם נטלו חלק מפכ"ל המשטרה, מפקדי מחוזות וראשי אגפים, נערכה המשטרה למתקפה כוללת יומיומית נגד ארגוני הפשיעה, מתוך כוונה לקעקע מן היסוד את מקורות המימון של ארגוני הפשיעה. 
       
       הנושאים הם בעלי חשיבות מבחינה לאומית כוללת, ומתקיים שיתוף פעולה עם רשויות אכיפת החוק כגון הפרקליטות, בתי-המשפט, רשויות המס ואף משטרות זרות. יש התחלה של הצלחות בנושא הזה. אני חושב שזו הפעם הראשונה – אולי לצערנו – שסוף-סוף יש שיתוף פעולה עם כל הרשויות במדינה. אני חושב שהמודל של ארצות-הברית, שבו הכניסו את ראשי הפשע דרך נושאים שונים, דרך רשויות המס - אני חושב שזה הדבר הנכון. אני שמח להגיד שאנחנו מאמצים את העניין הזה, ואין היום מחוז משטרה שבו הרשויות לא פועלות בשיתוף פעולה. 
       
       שמעתי לא מעט טענות, גם למשטרה גם לגופים השונים. יצא לי לדבר עם חבר הכנסת רשף חן - זו הזדמנות לקרוא לבתי-המשפט להחמיר בענישה. זה לא רק משטרה, הרבה פעמים המשטרה פועלת, ועד שהתיק מגיע לבית-המשפט, עם כל ההוכחות, זה מסתיים בענישה קלה, בענישה שלפעמים מתסכלת את השוטרים ואת המשטרה. אם לא תהיה ענישה מחמירה, ממילא עבודתנו תהיה לריק.
       
       מדובר במלחמה יומיומית לאורך זמן. אנחנו עוקבים אחרי הנושא מקרוב ומבחינים בתחילתם של תהליכים שישנו לטובה, כך אנחנו מקווים, את תמונת הפשיעה בארץ. יש להילחם בפשע המאורגן בכל מקום, בכל זמן ובכל הכלים. נתוני דוחות הפשיעה של שנת 2003 היו קשים מאוד, וכללו בין היתר רצח של תשעה אזרחים על רקע סכסוכים בין ארגוני פשיעה, רצח של 16 נשים על-ידי בני זוגן. נפתחו 2,300 תיקים בגין שוד. 
       
       לאחרונה גם בתוך הרשויות, המקרה של נהרייה בשבוע שעבר, שעבריין על רקע של מכרזים – אני לא זוכר מי מחברי הכנסת נגע בזה, עזמי בשארה נגע - אינטרסים כלכליים מתחילים להשפיע, ולחדור לכל התחומים. אני חושב שהדוגמה של נהרייה – ולדעתי היא רק חלק קטן ממה שעוד יתגלה – שבאים באמצע הערב לבית-קפה, שם סגן ראש העיר יושב עם הילד שלו, ויורים בו. לשמחתנו האקדח נתקע. אני מאוד מקווה שבסופו של דבר גם בנושא הזה נשים יד על העבריינים.
       
       גם בנושא המגזר הערבי, חברי הכנסת שנגעו בזה - אכן יש שם בעיה לא פשוטה. חברי הכנסת דהאמשה וברכה, כדאי שתדעו, לקחנו כמודל את ג'סר-א-זרקא, אני מציע שתבדקו ותתעניינו בנושא. עשינו שם סדר - - -
       
עבד-אלמאלכ דהאמשה (רע"ם):
       
       היינו שם והתעניינו.
       
סגן השר לביטחון פנים יעקב אדרי:
       
       ביום ראשון אני מבקר שם עם כל קציני המשטרה. ראש המועצה התקשר ואמר: רבותי, סוף-סוף רואים אור. המשטרה פועלת שם בכל דרך, גם בכפר-קרע, ואנחנו ניכנס בעניין הזה לכמה שיותר יישובים וכפרים על מנת לטפל גם בנושא הפשיעה במגזר הערבי. 
       
       המגמה של עלייה בהימורים ובנושאים נוספים שפירטתי בזמנם –כבר היה דיון בנושא הזה. נושא ההימורים, נושא הזנות - אין דבר שלא נכנס לארץ, אך אני חושב שיש דבר שנגעו בו חברי הכנסת פינקלשטיין ומלכיאור, הנושא הכי מדאיג, והוא הפשיעה בקרב בני-הנוער. שם יש בעיה קשה מאוד. מי שקורא את העיתונים ושומע את החדשות יום-יום - האלימות בקרב בני-הנוער גואה, וזה אולי הדבר הכי מדאיג היום. אין יום בלי דקירות, בלי סמים, בלי פשיעה, בלי שוד - דברים מדהימים. אני חושב שזה דבר שצריך להדיר שינה מעינינו ולהדאיג את כולנו. 
       
       אכן, כפי שציינתי, שנת 2003 היתה שנה קשה מאוד מבחינת המשטרה, וחייבה היערכות ונחישות במאבק מול כל תופעות הפשיעה. משטרת ישראל פעלה ופועלת בכל כוחה בכל הקשור לפשיעה ולארגוני הפשע. המלחמה היא יומיומית, ובאה לידי ביטוי בסגירת מכוני ליווי ובתי-קזינו, בהחרמת מכונות מזל ועוד ועוד. מובן שלא ניתן לפרט את כל מה שעושה משטרת ישראל בעניין, אבל אני חושב שחלק מהדברים נשמעים ונראים. חלקם הלא-מבוטל לא מתפרסם. אבל העבודה היא יומיומית, ואין תחום שבו אין למשטרה נגיעה. 
       
       ברצוני לציין בצער, ובזה אני גם אסיים, שהשנה אנו נאלצים לקצץ 1,000 תקנים. רבותי, האוצר דורש את זה, מאלץ אותנו. אולי אחרי ששמעתי כל כך הרבה נאומים חשובים ודברים מאוד-מאוד משמעותיים, אני מאוד מקווה שכולנו נתגייס לעזרת המשטרה בעניין הזה על מנת לבטל את רוע הגזירה. רק הבוקר היה לנו דיון עם המפכ"ל, עם השר, עם כל הגורמים. אני לא יודע איך נמשיך. עם כל המטלות הנוספות שמוטלות על המשטרה, לקצץ 1,000 שוטרים  זה דבר בלתי אפשרי, בלתי מתקבל על הדעת. אנחנו אחרי זה שוב נקיים דיונים ונגיד שהמצב נהיה עוד יותר גרוע. 
       
       אך למרות זאת, אנו נמשיך לעשות כמיטב יכולתנו על מנת לצמצם את הפשיעה ככל שרק ניתן, כי בנפשנו הדבר. 

היו"ר משה כחלון:
       
       תודה רבה. הצעת סיכום מטעם סיעת רע"ם - חבר הכנסת עבד-אלמאלכ דהאמשה, בבקשה. אחריו - הצעת סיכום מטעם סיעת חד"ש-תע"ל - חבר הכנסת ברכה, והצעת סיכום מטעם הליכוד, שינוי, מפד"ל, האיחוד הלאומי וש"ס - חבר הכנסת בר-און.

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, הצעה לסיכום הדיון בעניין התגברות הפשע המאורגן, מטעם סיעת רע"ם. 
       
       1. הכנסת קוראת לממשלה להסב תשומת לב ראויה ומשאבים לטיפול בתופעת הפשיעה המתגברת והפשע המאורגן הפושה בכל חלקי הארץ.
       
       2. הכנסת קוראת לממשלה להסב תשומת לב מיוחדת וטיפול יסודי בפשיעה במגזר הערבי, ובמיוחד בערים נצרת ועכו, שבכל אחת מהן הולכת ומתמשכת שרשרת של רציחות הדדיות.
       
       3. הכנסת קוראת לממשלה להפנות משאבים כלכליים מתאימים כדי לתת בידי הגורמים האחראים את הכלים והיכולת להילחם ולשרש את הפשיעה, הפשיעה המאורגנת בכלל ובמגזר הערבי במיוחד.
       
       4. הכנסת קוראת לממשלה שתוך כדי הכנת התקציב שיוגש לכנסת בקרוב ייעשה כל הדרוש על מנת לשריין את המשאבים למימוש המטרות הנ"ל. 
       
       5. הכנסת קוראת לממשלה לפנות לתהליך מדיני ולעשות שלום עם הפלסטינים, דבר שייתן בידה  את היכולת לחסוך בהוצאות ולהפנות תקציבים למטרות הנ"ל. תודה רבה. 
       
היו"ר משה כחלון:
       
       אדוני, תודה רבה. חבר הכנסת מוחמד ברכה, בבקשה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, הצעת סיכום מטעם סיעת חד"ש-תע"ל לסיכום הדיון המשולב על העלייה החדה בפשיעה בישראל: 
       
       1. הכנסת רואה בדאגה את התגברות ממדי הפשיעה, ובעיקר בקרב בני-הנוער.
       
       2. הכנסת קוראת לממשלה להקצות משאבים בציוד ובכוח-אדם כדי להקל על המשטרה להתמודד עם הפשיעה המתפשטת בתחומים שונים, ובעיקר נגד הסמים והאלימות בקרב בני-הנוער וקטינים, ולניקוי אורוות במשטרה עצמה.
       
       3. הכנסת קוראת לממשלה לא לגלות יחס של סלחנות מצד רשויות אכיפת החוק כלפי המסיתים מהימין הקיצוני.
       
       4. הכנסת קוראת למערכת החינוך להנחיל ערכים של דו-קיום ושל פלורליזם, ולא של מצ'ואיזם ומיליטריזם ופסילת האחר. תודה רבה. 
       
היו"ר משה כחלון:
       
       תודה רבה. חבר הכנסת רוני בר-און - מטעם סיעות הליכוד, שינוי, מפד"ל, האיחוד הלאומי וש"ס. בבקשה. 

רוני בר-און (הליכוד):
       
       אדוני היושב-ראש, חברי חברי הכנסת, הודעת סיכום לדיון המשולב בעניין הפשיעה בישראל - דיון בעקבות הצעות לסדר-היום. הודעת סיכום  מטעם סיעות הליכוד, שינוי, המפד"ל, האיחוד הלאומי וש"ס:
       
       הכנסת רואה בחומרה את התגברות האלימות והפשיעה בחברה הישראלית, תופעה המסכנת את קיומה של החברה בישראל כחברה נורמטיבית ומתוקנת. 
       
       הכנסת קוראת לכל מערכות השלטון העוסקות באכיפת החוק להשקיע משנה מאמץ במלחמתן במפירי החוק. תודה רבה. 
       
היו"ר משה כחלון:
       
       תודה רבה. 
       
       אנחנו ניגשים להצבעה על הצעות הסיכום. אנחנו מתחילים בהצעת הסיכום של חבר הכנסת דהאמשה מטעם סיעת רע"ם. ההצבעה החלה. 

הצבעה מס' 3

בעד  הצעת הסיכום שהביא חבר הכנסת עבד-אלמאלכ דהאמשה - 2
נגד - 7
נמנעים – 2

קריאה:

       שלי לא נקלט. 
       
היו"ר משה כחלון:
       
       אמרת שאצלך זה לא עבד? אנחנו חוזרים על ההצבעה פעם נוספת. 
       
קריאה:
       
       לא מופיע אצלי שום דבר. 
       
היו"ר משה כחלון:
       
       אז יש בעיה טכנית. 

סגנית מזכיר  הכנסת ירדנה מלר-הורוביץ:
       
       מופיע, ההצבעה נקלטה. בעד.
       
היו"ר משה כחלון:
       
       ההצבעה הקודמת שלך כן נקלטה, תלחץ. אני אוסיף את ההצבעה, כל היתר כן נקלט. 


הצבעה מס' 4
       
בעד הצעת הסיכום שהביא חבר הכנסת עבד-אלמאלכ דהאמשה - 2
נגד - 6
נמנעים - 3 
הצעת הסיכום שהביא חבר הכנסת עבד-אלמאלכ דהאמשה לא נתקבלה. 

היו"ר משה כחלון:
       
       הבעד שלו לא נקלט, הבעד שלי. אני הייתי בעד. 

רוני בר-און (הליכוד):
       
       אתה בעד ההצעה של דהאמשה.
       
היו"ר משה כחלון:
       
       כן, מה אתה רוצה ממנה? הצעה טובה. 

רוני בר-און (הליכוד):
       
       הפלסטינים, תקרא את סעיף 5. 
       
היו"ר משה כחלון:
       
       אנחנו נגד התנתקות, אבל בעד שלום. מה מסובך?  
       
       אני קורא את התוצאות - שלושה בעד, שישה נגד, שלושה נמנעים, לרבות קולו של חבר הכנסת ברכה. ההצעה נדחתה.  
       
       אנחנו ממשיכים להצעה הבאה, הצעת סיכום מטעם סיעת חד"ש-תע"ל לסיכום הדיון המשולב. עוברים להצבעה. 
       
קריאה:
       
       גם עכשיו לא מופיע אצלי שום דבר. 
       
היו"ר משה כחלון:
       
       תלחץ.
       
הצבעה מס' 5
       
בעד הצעת הסיכום שהביא חבר הכנסת מוחמד ברכה - 5
נגד - 6
נמנעים – אין
הצעת הסיכום שהביא חבר הכנסת מוחמד ברכה לא נתקבלה.
			
היו"ר משה כחלון:
       
       תוצאות ההצבעה: חמישה בעד, שישה נגד, ההצעה לא התקבלה. 

מוחמד ברכה (חד"ש-תע"ל):
       
       אדוני, ההצבעה שלי שוב לא נקלטה. 

היו"ר משה כחלון:
       
       חבר הכנסת ברכה, זה נקלט. אפשר להיות רגועים, הכול בסדר. ההצעה לא נתקבלה. 
       
       אנחנו עוברים להצעה הבאה - הודעת סיכום מטעם סיעות הליכוד, שינוי, מפד"ל, האיחוד הלאומי וש"ס. בבקשה. 
       
הצבעה מס' 6
       
בעד הצעת הסיכום שהביא חבר הכנסת רוני בר-און - 11
נגד - 1
נמנעים - אין
הצעת הסיכום שהביא חבר הכנסת רוני בר-און נתקבלה.

היו"ר משה כחלון:
       
       בעד - 11, אחד נגד. הודעת הסיכום מטעם סיעות הליכוד, שינוי, מפד"ל, ש"ס והאיחוד הלאומי נתקבלה. 
       
מוחמד ברכה (חד"ש-תע"ל):
       
       שלי נקלטה? 
                                                                        
     
     
הצעת חוק-יסוד: הכנסת (תיקון מס' 38) 
(זימון לוועדה של נושא משרה או ממלא תפקיד);
הצעת חוק הכנסת (תיקון מס' 20) (זימון לוועדה 
של נושא משרה או ממלא תפקיד), התשס"ה-2004
       [רשומות (הצעות חוק, חוב' כ/54).]
(קריאה ראשונה)
       
היו"ר משה כחלון:
       
       אנחנו ממשיכים בסדר-היום: הצעת חוק-יסוד: הכנסת (תיקון מס' 38) (זימון לוועדה של נושא משרה או ממלא תפקיד). יציג את הצעת החוק יושב-ראש ועדת הכנסת, חבר הכנסת רוני בר-און. בבקשה, אדוני.

רוני בר-און (יו"ר ועדת הכנסת):
       
       אדוני היושב-ראש, חברי חברי הכנסת - - -
       
היו"ר משה כחלון:
       
       סליחה, לצורך הפרוטוקול – ההצבעה אצל חבר הכנסת ברכה לא נקלטה, משום שהיא עדיין נקלטה כאן. הנורה לא דלקה, משום שהוא היה היושב-ראש הקודם, וזה לא הועבר לשם. על כל פנים, מבחינת מניין הקולות, זה מדויק. תודה רבה. בבקשה, אדוני.
       
רוני בר-און (יו"ר ועדת הכנסת):
       
       תודה רבה. 
       
       אדוני היושב-ראש, אני מבקש להציג בפני הבית, לקראת הקריאה הראשונה – ההצבעה תתקיים מחר, משום שאנחנו מדברים גם על חוק-יסוד, וכדי להעביר חוק-יסוד אנחנו צריכים 61 חברי כנסת – שתי הצעות חוק במשותף: הצעת חוק-יסוד: הכנסת (תיקון מס' 38), וכן הצעת חוק הכנסת (תיקון מס' 20). שתי ההצעות עוסקות בנושא של זימון נושאי משרה וממלאי תפקידים לוועדות הכנסת.
       
       ההצעות הן מטעם ועדת הכנסת, וזאת בעקבות פניות ובעיות שהתעוררו בוועדות שונות של הכנסת, ודיון שהתקיים, דיון ממצה, מקיף, שבעקבותיו עלתה ההצעה לתיקון החוק.
       
       לפחות בשני מקרים שאירעו במקומותינו בזמן האחרון היתה תקלה בזימון נושא משרה אל הכנסת. פעם אחת ביקשו לזמן את הרמטכ"ל לדיון בוועדת החוץ והביטחון, והרמטכ"ל לא הופיע, הוא שלח מישהו במקומו, דומני אלוף או ראש חטיבת מחקר באמ"ן. אינני זוכר במדויק את הפרטים. כך או כך, יושב-ראש הוועדה ראה בזה פגיעה, והפנייה אל שר הביטחון לא נסתייעה. מקרה נוסף היה דיון שבו ביקשו פעמיים בעניינים שנוגעים לשר המשפטים: פעם אחת ביקשו לזמן לדיון את פרקליטת המדינה דאז, ושר המשפטים מנע את הופעתה והופיע במקומה, ובמקרה נוסף נתבקש לדיון היועץ המשפטי לממשלה, ושר המשפטים גם מנע את הופעתו והופיע במקומו.
       
מגלי והבה (הליכוד):
       
       אדוני יושב-ראש ועדת הכנסת, זה היה ראש אמ"ן, וראש אמ"ן שלח במקומו את ראש חטיבת המחקר.
       
רוני בר-און (יו"ר ועדת הכנסת):
       
       אני מצטער אם אלה העובדות. אתה מכיר אותן טוב ממני, ואני מודה לך על התיקון, חבר הכנסת מגלי והבה.
       
       כך או כך, נוצרה תקלה שבה הכנסת, שהתפקיד המרכזי שלה, לבד מתפקיד החקיקה, הוא גם תפקיד הפיקוח על עבודת הרשות המבצעת, נמצאת במצב שבו נתונה הרשות לשר למנוע הופעת פקיד, בכיר ככל שיהיה, בפני ועדות הכנסת למיניהן. 
       
       אני רוצה להזכיר לכם, כי סעיף 21 לחוק-יסוד: הכנסת, שהוא זה שמסמיך את ועדות הכנסת השונות להזמין נושאי משרה ולחייבם למסור מידע, קובע היום, כי בתקנון עבודת הכנסת ייקבעו הוראות מפורטות בנושאים האלה, וכי שר רשאי להודיע לוועדה כי הוא יתייצב במקום נושא המשרה שזומן.
       
       במחקר שערכנו בהצעת החוק שגיבשה את ההסדר הזה גילינו סיבה ראויה, שאומרת שאנחנו לא רוצים להפוך את במת הכנסת להתנצחות בין נושא המשרה, בין הפקיד, בכיר ככל שיהיה, לבין השר. אם הפקיד הבכיר דוגל בעמדה א' והשר, שהוא אחראי כלפי הכנסת על עבודת המשרד, דוגל בעמדה ב', אנחנו לא רוצים לפתוח זירת התגוששות בוועדת הכנסת.
       
        אם כן, השר יכול לומר: אני קובע את עמדת המשרד, אני מגיע. אנחנו רואים שהעניין הזה עשוי להיות מנוצל על-ידי שרים כדי למנוע מוועדת הכנסת להיפגש עם הפקידים הבכירים, ואנחנו מבקשים למנוע את התקלה הזאת.
       
       אנחנו מציעים לקבוע, שהסמכות המהותית בדבר זימון נושאי משרה וממלאי תפקידים וגם  בדבר החובה למסור מידע תהיה מוסדרת בחוק-היסוד, וההוראות המפורטות בדבר הגופים שניתן לזמן, ובדבר סדרי הזימון, ייקבעו בחוק רגיל.
       
       במקביל, וכדי להשלים את המעגל, לתת פה מוצר חקיקתי שלם, אנחנו מציעים לתקן גם את חוק הכנסת, ובו אנחנו מבקשים לקבוע, כמוצע בהצעת החוק, כי ועדה תהא רשאית לזמן, נוסף על האמור בחוק-היסוד לעניין עובדי מדינה, רשויות מקומיות ותאגידים סטטוטוריים, גם נושא משרה או ממלא תפקיד במועצה דתית, בחברה ממשלתית, בתאגיד עירוני ובגוף שהועמד על-פי חוק לביקורתו של מבקר המדינה. 
       
       אנחנו מציעים לקבוע בחוק הכנסת, כי הזימון ייעשה באמצעות השר או ראש הגוף, אם זה לא משרד ממשלתי, ראש הגוף שהמוזמן פועל בשירותו, או בידיעתו של השר או ראש הגוף. כן ייקבע, כי בדומה למצב הקיים היום לגבי עובדי מדינה, השר או ראש הגוף, לפי העניין, יוכלו להודיע כי הוא, השר, או ראש הגוף, יתייצב בפני הוועדה במקום מי שהוזמן.
       
       החידוש הוא, והנוהל החדש, שאם השר הודיע לוועדת הכנסת שהוא בא במקום x או שראש הרשות הודיע שהוא בא במקום y, ראשית, על הוועדה להחליט ברוב חבריה הקבועים, לא ברוב של שניים נגד אחד, ברוב החברים הקבועים בוועדה, קרי, אם יש 21 חברים בוועדה, זה צריך להיות ברוב של 11, כי בנוסף – השר רוצה לבוא במקומו, השר יבוא יחד אתו – יבוא גם השר, ויידרש להתייצב ולמסור מידע גם המוזמן עצמו. בכך יש חידוש רב, משום שאנחנו לא נותנים עוד לממשלה את הזכות לעשות לנו צנזורה, לעשות לנו סינון, כשהשר אומר: אני בא, ולא בא אלוף; אני בא, ולא בא פרקליט המדינה.
       
היו"ר משה כחלון:
       
       חבר הכנסת בר-און, יכולה הסיעה להחליט שהיא לא מגיעה בכלל להצבעה. החברים לא יגיעו, לא יהיה לך 11.
       
רוני בר-און (יו"ר ועדת הכנסת):
       
       אין סיעה בבית שיכולה למנוע רוב חברים קבועים בוועדה.
       
היו"ר משה כחלון:
       
       הם לא יהיו נוכחים. הם לא יגיעו. אם שתיים-שלוש סיעות לא מגיעות, אתה לא יכול להעביר את זה.
       
רוני בר-און (יו"ר ועדת הכנסת):
       
       המשחק בעניין קוורום או חובת מינימום להצבעה הוא לא משחק חדש. גם בחוק-יסוד, מי שרוצה להכשיל חוק-יסוד, יכול לא להופיע. אי-אפשר למנוע את זה. הנקודה היא שאנחנו לא רוצים שברוב קוניונקטורלי, זאת אומרת, ברוב של שניים נגד אחד, או ברוב של אחד נגד אפס, אם יושב יושב-ראש ועדה לבד ולא באים חברי ועדה, והוא מחליט שהוא לא מקבל מה שאומר השר, אני מכריח אותו לבוא יחד עם הפקיד הבכיר. אמרתי כדי שזה יהיה רציני, כי זה בכל אופן מהלך דרסטי.
       
       אומר השר שהוא בא במקום המנכ"ל, אומרת הוועדה: לא, אדוני, אתה רוצה לבוא, אהלן וסהלן, תבוא בבקשה, אבל יבוא גם המנכ"ל. לזה צריך איזו מידה של מכובדות, באמצעות הצבעה ברוב חבריה הקבועים.
       
       כדי לאכוף את הנוהל החדש הזה ההצעה מעניקה לכל הוועדות סמכות, הדומה בעצם לסמכות הקיימת היום רק בוועדה לענייני ביקורת המדינה, לדרוש ממי שזומן לוועדה ולא התייצב, לעשות כן. אי-התייצבות לאחר קבלת דרישה להתייצב, ללא הצדקה, תהווה עבירה שעונשה קנס. במצב הקיים היום, גם אם הוחלט להזמין את המנכ"ל, והמנכ"ל לא בא, בכל ועדות הכנסת, פרט לוועדה לענייני ביקורת המדינה, אין שום יכולת לחייב אותו לעשות זאת. אנחנו עושים פה מנגנון אכיפה, אנחנו קובעים, אנחנו מוציאים לו הזמנה, הוא לא בא, אנחנו קונסים אותו.
       
       בנוסף קובעת ההצעה, בדומה לאמור בחוק מבקר המדינה, כי נשיא המדינה, יושב-ראש הכנסת, וכן, בכל עניין שנוגע לשפיטה, נושאי משרה שיפוטית, לא יידרשו להתייצב בפני ועדה של הכנסת. אנחנו לא יכולים להזמין בכוח שופטים, לא יכולים להזמין נושאי משרה שיפוטית, דיינים - - -

גילה גמליאל (הליכוד):
       
       אנחנו תומכים - - -

רוני בר-און (יו"ר ועדת הכנסת):

       סעיף 42(ד) לחוק-יסוד: הממשלה, שקובע אף הוא היום את סמכות ועדות הכנסת לזמן עובדי מדינה, הופך למיותר, ועל כן אנחנו מציעים לבטלו. 
       
       אני מבקש להזכיר, כי כל תיקון לחוק-יסוד: הממשלה דורש רוב של 61 חברי כנסת, ולפיכך אני מבקש מהכנסת לאשר את שני החוקים בקריאה הראשונה, ולעניין התיקון לחוק-היסוד - ברוב הנדרש לכך. אני חוזר ואומר - הדיון יתקיים היום ומחר נקיים בעניין הזה הצבעה. תודה, אדוני היושב-ראש. 

היו"ר משה כחלון:
       
       תודה רבה. חבר הכנסת יעקב מרגי, בבקשה.

יעקב מרגי (ש"ס):
       
       אדוני היושב-ראש, חברי חברי הכנסת, תחילה ברצוני להודות ליושב-ראש ועדת הכנסת על התיקון החשוב. לא אחת אנחנו נתקלים בוועדות הכנסת, כשחברי הכנסת והמוזמנים לוועדה רוצים לקיים דיון חשוב ומוזמנים אליו בעלי המקצוע או נושאי משרה, כפי שמוגדר בתיקון לחוק - אנחנו נתקלים במעין זלזול של אותו משרד רלוונטי, אם זה על-ידי כך שהוא שולח נציג שלא בהכרח מטפל באותה סוגיה, או בהרבה מקרים גם לא מגיע אותו נושא משרה. 
       
       לא אחת נתקלתי בוועדות שאני חבר בהן במצב ששר במשרד התחייב שבתוך חודשיים-שלושה יסיים את הבדיקה והטיפול לצורך קידום הצעות חוק - במקרה שאני מדבר עליו זה חוק שמדבר על המשך טיפול לנפגעי תקיפה מינית - והחודשיים והשלושה האלה עברו ועברו והגיעו לכדי שנה וחצי. מחר, בעזרת השם, יועלה החוק, וכמובן, ללא התייחסות וללא טיפול וללא קידום של משרד המשפטים, שהתחייב. 
       
       אנחנו רואים בכך פגיעה, זלזול. המוזמנים לוועדות חשים בכך, ואם אנחנו מדברים על כבוד הכנסת, אני חושב שתיקון כזה יתקן ולו במעט את כבודה של הכנסת, בעבודת הוועדות, בעבודת החקיקה, ושוב ברצוני לברך את יושב-ראש ועדת הכנסת ואת חברי ועדת הכנסת, וכמובן נתמוך בחוק הזה.

רוני בר-און (יו"ר ועדת הכנסת):

       תודה.

היו"ר משה כחלון:
       
       תודה רבה. חבר הכנסת מגלי והבה. לאחר מכן - חבר הכנסת טלב אלסאנע. 

מגלי והבה (הליכוד):
       
       אדוני היושב-ראש, חברי הכנסת, ביקשתי את רשות הדיבור כדי לציין את תמיכתי בהצעות החוק הנדונות, ואני מודה לך, אדוני יושב-ראש ועדת הכנסת, על ההסבר.
       
       הסיבות החשובות שאני רואה אותן, נוסף על מה שפירטת - ובעיקר במה שפירטת - כי נושא עקרוני של זימון בעלי משרה, או נושאי משרה יותר נכון, לוועדת הכנסת יישאר בחוק-יסוד, וכי אופן הזימון ויתר הפרטים ייקבעו בחקיקה רגילה. זה נושא מאוד חשוב, וזה המצב הראוי. אומנם אני לא משפטן, אבל צריך להבחין בין חוק-יסוד לבין חקיקה רגילה.
       
       שתי ההצעות הן באמת טובות, הן עוסקות בתחום הזה והן קובעות את הדבר כפי שראינו. 
       
       הסיבה השנייה לכך שאני תומך בחוק - טוב עושה הצעת החוק המבקשת לתת בידי הוועדה את הסמכות לזמן את נושא המשרה, גם אם השר הממונה עליו ביקש להופיע בעצמו לדיון - ופירטת את זה, חבר הכנסת בר-און, בצורה טובה - ועל מנת שלא יהיו תירוצים לאותם אנשים להשתמט מלהופיע, כדי לשמוע לפעמים מכלי ראשון את מה שאנחנו רוצים לשמוע כחברים בוועדות ושהתמונה תהיה לנו נהירה וברורה על מנת לקבל החלטות שיש מאחוריהן אחריות. 
       
       נכון שהדרג הפוליטי הוא הסמכות העליונה, אבל ראוי כי אנחנו כחברי ועדה - ולא משנה איזו ועדה - נהיה הדרג המפקח על הממשלה, נוכל להבין מכלי ראשון ונוכל לחייב כל מי שאמור להופיע, בלי כל תירוצים, וזה יגביר את השקיפות, זה יגביר את היעילות, זה יגביר את הפיקוח הפרלמנטרי, וגם, אמרת את זה,  חבר הכנסת מרגי - כמה זמן אתה מחכה להעביר הצעת חוק ואין התייחסות, שזה דבר אבסורדי, ואסור שיקרה.
       
       בכל זאת, בנושא הסנקציות שהצעת החוק מבקשת לאפשר לכלל הוועדות במקרה של אי-הופעה, אני מסכים לכך באופן עקרוני, אבל אני גם אומר שבהמשך, בקריאות השנייה והשלישית, יש למצוא מנגנונים שיבטיחו אי-שימוש בכלי של ענישה בצורה לא מבוקרת. זאת אומרת, חשוב מאוד שגם לנו יהיו הכלים המתאימים, וכשנבקש להעניש - שתהיה על עצמנו הבקרה, שלא תהיה לנו יד קלה על ההדק, אם אני משתמש במונח הצבאי. 
       
       לכן אני חוזר – לטובת, כמובן, מעמדה ותפקודה הנכון של הכנסת, כך אני רואה את הדברים – אני מברך על הצעות החוק ותומך בהן. תודה רבה.

היו"ר משה כחלון:
       
       תודה רבה. חבר הכנסת טלב אלסאנע. אחריו - חבר הכנסת חיים אורון, ואם הוא לא יהיה באולם - חבר הכנסת אריה אלדד.

טלב אלסאנע (רע"ם):
       
       אדוני היושב-ראש, חברי הכנסת, אנחנו מדברים לעתים קרובות על הריבונות של הכנסת והריבונות של הוועדות שלה. השאלה היא באיזו מידה מתבטא הדבר הזה במסגרת הסמכויות המוקנות לוועדות של הכנסת. 
       
       לצערי הרב, לא אחת קורה, שהוועדות מזמינות נציגים של משרדי ממשלה לדיונים - ויש חשיבות רבה לכך שחברי כנסת לא ידברו אחד לשני והיושב-ראש ידבר לחברי הכנסת, אלא שהרשות המחוקקת תדבר גם לרשות המבצעת, ונקבל מהם דיווח, אבל עד שהם באים, אז לפעמים הם גם באים כשהם לא מעודכנים, אם הם מגיעים בכלל. 
       
       ולכן, הצעת החוק הזאת תתרום להעצמת הוועדות של הכנסת, ליעילות הפעילות הפרלמנטרית, ולדעתי זו הצעה חשובה לתפקוד ועדות הכנסת, שיהיו גם אפקטיביות מבחינת היכולת שלהן לקדם נושאים המועלים על סדר-היום של הוועדה, ולא רק דיונים למען דיונים. 
       
       אני מברך על הצעת החוק ואני תומך בה. תודה רבה.

היו"ר משה כחלון:
       
       תודה רבה, אדוני. חבר הכנסת חיים אורון - אינו נוכח. חבר הכנסת אריה אלדד, בבקשה. אחריו - חבר הכנסת צבי הנדל. כל יתר הדוברים לא נמצאים באולם, למעט חבר הכנסת זאב. 

אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת - - -

מאיר פרוש (יהדות התורה):
       
       ואני גם. 

אריה אלדד (האיחוד הלאומי - ישראל ביתנו):
       
       ואתה גם. 
       
       התיקון העוסק בהזמנת נושאי משרה או ממלאי תפקיד לוועדות הכנסת הוא תיקון ראוי, הוא מחזק את הכנסת, ואתמוך בו.
       
       הבעיה היא מה קורה כשהם כבר מגיעים ומופיעים בוועדות ומדברים. אתמול ישבנו באחת מוועדות הכנסת, ונושאי משרה ממלאי תפקידים מדרג הביצוע סקרו בפנינו את תוכנית ההתנתקות מהיבטיה הטכניים - איך וכמה ומה הגנט ומה לוח הזמנים ואילו אבני דרך צריך לעבור, ומה סטטוס הטיפול בזירה המצרית והבין-לאומית והמשפטית והתקציבית והפיצויית.
       
       ואני נזכרתי שלפני שנים ביקש נשיא הטכניון דאז, פרופסור חנני, מהסטודנטים שלו לתכנן צינור להובלת דם מאשקלון לחיפה. והם שאלו מה נפח הדם הנדרש, ואילו משאבות יעמדו לרשותם, ואם זה צריך להיות צינור עילי או תחתי, ומה צמיגות הדם. ורק לא שאלו: למה? דם של מי? למה להזרים דם מאשקלון לחיפה? 
       
       באו פקידים כאילו מהאו"ם, ובכסות של משרתי ציבור שרק ממלאים פקודות הציגו את התפוקות והנפחים, וכמה פיצויים וכמה בתים ובאיזה לוח זמנים, ולא ראיתי אצל אחד מהם זוועה בעיניים ממה שהם מתכננים. 
       
       שאלתי אם יש גם תוכנית מסודרת לעקירת קברים, והאם כבר עשו חשבון כמה משאיות דרושות להובלת עצמות - - 

מגלי והבה (הליכוד):
       
       אבל אם אתה לא מסכים - - -

אריה אלדד (האיחוד הלאומי - ישראל ביתנו):
       
       - - וקיבלתי תשובה שבינתיים לא עשו חשבון כזה.

מגלי והבה (הליכוד):
       
       אבל אם אתה לא מסכים להתנתקות, מה לך ולאנשי מקצוע שבאים להציג לך? אם לא היו מציגים, היית הופך עולמות שהם לא מציגים. 

אריה אלדד (האיחוד הלאומי - ישראל ביתנו):
     
       לכן, אדוני היושב-ראש, חברי חברי הכנסת, חשוב מאוד שממלאי תפקידים יופיעו בוועדות הכנסת. אבל איך נצליח לחוקק חוק כדי שהפקידים הללו גם יהיו בני-אדם, האומרים מה הם מרגישים וחושבים על מה שהם מתבקשים לעשות. תודה רבה. 
       
היו"ר משה כחלון:
       
       תודה רבה. 
       
עבד-אלמאלכ דהאמשה (רע"ם):
       
       אדוני היושב-ראש, אני רשום לדיון ולא הייתי באולם - - -
       
היו"ר משה כחלון:
       
       חבר הכנסת אריה אלדד דיבר. חבר הכנסת צבי הנדל - אינו נוכח. חבר הכנסת אברהם בייגה שוחט - אינו נוכח. חבר הכנסת מוחמד ברכה - אינו נוכח. חבר הכנסת אחמד טיבי - אינו נוכח. חבר הכנסת אילן ליבוביץ - אינו נוכח. חבר הכנסת עסאם מח'ול - אינו נוכח. חבר הכנסת עזמי בשארה - אינו נוכח. חבר הכנסת נסים זאב, בבקשה. אחריו - חבר הכנסת הרב פרוש, ואחריו - חבר הכנסת דהאמשה. 
       
	שיהיו לך דוגמאות פחות מבהילות, בבקשה. 
       
נסים זאב (ש"ס):
       
       לא, אני לא מדבר על ההתנתקות. אני מדבר על הנושא שעליו אנחנו אמורים לדבר, נושא זימון לוועדה של נושא משרה וממלא תפקיד. 
       
       אני חושב שמן הראוי שכל נושא משרה שחייב להופיע כאשר הוועדה מבקשת - דרך היושב-ראש, בדרך כלל - אני בעד ליידע את השר, אבל לא שההזמנה או הזימון יהיה דרך השר. דהיינו, אין צורך שהשר יקבל את ההזמנה והוא יהיה המזמין בסופו של דבר ויהיה בכוחו גם לעכב. ואם הוא יחשוב שאין צורך שנושא המשרה או האיש המקצועי שלו יבוא לוועדה אלא הוא, הרי שייווצר מצב של ויכוח בין השר לבין יושב-ראש הוועדה. אני חושב שאת השר צריך רק ליידע, ולא מעבר לכך. אולי יסכימו אתי, אולי לא.
       
       דבר נוסף שיש לי עליו הערה, זה הקוורום שצריך להיות, שזימון לוועדה מוועדות הכנסת ייעשה באמצעות/בידיעת השר - זה אמרנו, אבל שצריך להיות 11 חברים מתוך ה-21 - - -


רוני בר-און (יו"ר ועדת הכנסת):
       
       בוועדה של 21.
       
נסים זאב (ש"ס):
       
       כן. אני חושב שלא צריכים להופיע 11 מתוך ה-21, אלא אם כן נמצאים בישיבה 11 חברים. אבל לא צריך שיהיו רוב חברים שמצביעים. דהיינו: אם נמצאים 11 חברים בוועדת הכנסת, הרוב מתוך ה-11 יוכל להכריע בסוגיה. 
       
רוני בר-און (יו"ר ועדת הכנסת):
       
       אתה הבנת מתי מבקשים את הרוב המיוחס הזה?
       
נסים זאב (ש"ס):
       
       אני הבנתי, כן. 
       
רוני בר-און (יו"ר ועדת הכנסת):
       
       רק כאשר השר אומר: אני לא נותן לפקידים לדבר, ואנחנו אומרים לו: אדוני - - - 
       
נסים זאב (ש"ס):
       
       דוחים את הבקשה של השר. אני מבין. 
       
היו"ר משה כחלון:
       
       לא דוחים, מאלצים אותו להופיע יחד עם המנכ"ל.
       
נסים זאב (ש"ס):
       
       אני מבין. אבל למה צריך להיות רוב של 11 מתוך כלל החברים?
       
רוני בר-און (יו"ר ועדת הכנסת):
       
       בדיוק מאותה סיבה שצריך להזמין דרך השר. אי-אפשר להתכתב עם כל פקידי המשרד ולשלוח זימונים.
       
נסים זאב (ש"ס):
       
       אבל זה יותר מדי פריווילגיות. שוב, אתה נותן פריווילגיה לשר. 
       
רוני בר-און (יו"ר ועדת הכנסת):
       
       הכנסת לא מדברת עם הפקידות. הכנסת מדברת רק עם השר. 
       
נסים זאב (ש"ס):
       
       טוב, אני חושב שאפשר לצמצם את זה. ועדת הכנסת היא גוף מכובד מספיק שיוכל להחליט דווקא בנושאים האלה. 
       
       אגב, דווקא הדוגמה שהפרקליטה לא הופיעה בפני הוועדה, בוועדת החוקה, אני חושב שזו לא דוגמה נכונה. כי אני חושב שהיתה שם רגישות רבה ומרירות רבה, ולא מתוך כוונה של זילות - - -
       
היו"ר משה כחלון:
       
       חבר הכנסת זאב, אני מוסיף לך עוד דקה. 
       
נסים זאב (ש"ס):
       
       - - - ולא מתוך כוונה של זילות הוועדה. 
       
        אני לא מכיר מקרים שנושאי משרה לא באו מתוך, אולי, הייתי אומר, זילות הוועדה. לכן אני לא יודע מה המהירות הזאת והדחיפות הזאת להביא את הצעת החוק, כאילו מדובר פה באיזו תופעה שנושאי משרה לא מגיעים לוועדות. אני חושב שבדרך כלל נושאי משרה שמחים לבוא, ורוצים לדווח לוועדה, אלא אם כן הם נאנסים ואינם יכולים להגיע, בדרך כלל. 
       
היו"ר משה כחלון:
       
       תודה רבה, אדוני. חבר הכנסת הרב מאיר פרוש. אחרון הדוברים - חבר הכנסת עבד-אלמאלכ דהאמשה. חבר הכנסת פרוש, בבקשה. 
       
מאיר פרוש (יהדות התורה):
       
       - - -
       
היו"ר משה כחלון:
       
       יש סדר, הרב פרוש. אנחנו לא יכולים לקרוא תפילת שמע אחרי תפילת שמונה-עשרה.
       
מאיר פרוש (יהדות התורה):
       
       ואם אני מוותר?
       
היו"ר משה כחלון:
       
       אם אתה מוותר, בבקשה. 
       
מאיר פרוש (יהדות התורה):
       
       - - -
       
היו"ר משה כחלון:
       
       לא, לא. תדבר בזמנך. שלוש דקות - השעון רץ.
       
מאיר פרוש (יהדות התורה):
       
       אדוני היושב-ראש, חברי הכנסת, מבקש יושב-ראש ועדת הכנסת להביא לאישור המליאה בקריאה ראשונה הצעת חוק שהתמצית שלה היא, שלנו יהיה הכוח, כדי שיהיו לנו הכלים לאלץ שר מהשרים, מנכ"ל משרד ממשלתי, או כל נושא משרה, כדי שנוכל להביא אותו לכנסת, לשאול שאלות, לדעת מה בדיוק קורה באותו משרד רלוונטי שאנחנו מתעניינים בו. ואני רוצה לומר לחברים, כחבר ועדת הכנסת: אני יודע שהחוק הזה הוא חיוני מאוד וחשיבותו גדולה לאין ערוך. אני הייתי גם כאשר החוק הזה התהווה ויודע מהיכן הגענו לדרישה שיש צורך בחוק הזה. אנחנו יודעים שלא אחת אנחנו נתקלים בסירוב של אישים ממשרדי הממשלה להופיע בפנינו, ואנחנו, חברי הכנסת, לא מקבלים את המידע הנדרש.
       
       אני הייתי שואל אותך, אדוני יושב-ראש ועדת הכנסת: לא ראיתי בניסוח וגם לא בדברי ההסבר של הצעת החוק שאנחנו מדברים גם על ראש ממשלה. כתוב: שר או מנכ"ל. אני רוצה לקוות שגם ראש ממשלה נחשב לשר, ואני בטוח שאם החוק הזה היה בתוקף לפני הגעת תוכנית ההתנתקות לעולם, אני הייתי דורש מראש הממשלה שיופיע בפנינו ויענה לנו בפרוטרוט מה קרה, מדוע הוא שינה את דעתו לעומת העבר, והוא מוביל כעת לתוכנית ההתנתקות. 
       
       אז נכון שיש לנו הסעיף בתקנון הכנסת, שעל-ידי 40 חברי כנסת אנחנו יכולים לדרוש מראש הממשלה שיופיע בפני הכנסת. אז אנחנו זוכרים גם שהוא הופיע בפני המליאה לאחר שדרשנו שיופיע, ולא קיבלנו תשובות. לא קיבלנו הסברים. במקום לדבר על תוכנית ההתנתקות, הוא דיבר - זה כמו שהגמרא אומרת: טענו בחיטין, והודה לו בשעורין. אנחנו שאלנו: תגיד לנו על ההתנתקות, והוא דיבר על תחזית מזג האוויר. כי לא היה לנו החוק הזה. 
       
       אם היה לנו החוק הטוב הזה שחבר הכנסת בר-און מביא היום לעולם, אני הייתי שואל את ראש הממשלה - והייתי רוצה גם לקבל תשובה. הייתי שואל: מה נשתנה? תמיד ראש הממשלה טען שיש לעמוד בתוקף מול תביעות הטרור. ואני רוצה להזכיר לכם: ראש הממשלה לא רק אמר שהוא רוצה לעמוד בתביעות מול הטרור, הוא היה חישוקאי. הוא לקח את דוד לוי, הוא לקח את יצחק מודעי, חישק את כולם וחישק את שמיר, כי שמיר רצה ללכת לוועידת-מדריד. לא יותר מזה – לוועידת-מדריד. 
       
       ומה שרון רצה? מתוך מטרה שלא להיכנע לטרור, שרון ביקש, דרש, לא להיכנע לטרור. כל כניעה, אמר שרון, תביא עוד טרור. והוא הסביר את זה תמיד בטוב-טעם. ולא רק שהוא דרש, אלא הוא גם אמר - אני ראיתי ריאיון אתו שפורסם בשעתו, שפינוי יישובים יביא בסופו של דבר גם למלחמת אחים. כך הוא אמר. 
       
היו"ר משה כחלון:
       
       אני אבקש לסיים, חבר הכנסת פרוש. 
       
מאיר פרוש (יהדות התורה):
       
       אני אמרתי שאני רוצה לומר דברי תורה. 
       
       כך ראש הממשלה אמר, שפינוי יישובים עלול להביא גם למלחמת אחים. 
       
       אני רוצה גם להזכיר, שבתקופת אוסלו ראש הממשלה פרסם מאמר בעיתון "ידיעות אחרונות", והוא אמר שפינוי נצרים זה אסון למדינה. והוא גם הסביר בטוב-טעם: אם אנחנו נפנה את נצרים ויהיה טרור, ונצטרך חלילה שוב להיכנס - לא רק נצרים, כל גוש-קטיף - אם נצטרך שוב להיכנס, העולם לא יקבל כניסה שלנו. זה ייחשב כאילו עוד פעם, תפיסה מחדש של השטחים, ולכן אנחנו צריכים להיות בגוש-קטיף ובנצרים, בכל המקומות האלו. 
       
       באוסלו דובר על הסכם, ובהסכם ראש הממשלה הטיף ואמר: אסור ללכת על הסכם. על אחת כמה וכמה כשמדברים על התנתקות, שזה חד-צדדי, בלי הסכם, הייתי שואל את ראש הממשלה: מה נשתנה? 
       
גילה גמליאל (הליכוד):
       
       חבר הכנסת פרוש, אתה תצביע נגד? 
       
מאיר פרוש (יהדות התורה):
       
       חבר הכנסת בר-און, חבל שלא היית בכנסת לפני קדנציה. היית מעלה הצעת חוק כזאת, היינו מאשרים אותה, היינו מביאים את ראש הממשלה אפילו לוועדת הכנסת, ועדה שאתה היושב-ראש שלה, או כל ועדה אחרת, אפילו של יובל שטייניץ. 
       
גילה גמליאל (הליכוד):
       
       אתה תצביע נגד?
       
מאיר פרוש (יהדות התורה):
       
       היינו שואלים את ראש הממשלה שאלות. אני בטוח שחבר הכנסת יתום היה מצטרף לשאלות והיה שואל: אדוני ראש הממשלה, מה נשתנה? מדוע בעבר הטפת נגד אלה שנכנעים לטרור והיום נכנעת לטרור? 
       
היו"ר משה כחלון:
       
       תודה רבה, חבר הכנסת פרוש. 
       
גילה גמליאל (הליכוד):
       
       חבר הכנסת פרוש, אתה תצביע נגד בשבוע הבא, בעזרת השם?

מגלי והבה (הליכוד):
       
       תלוי מה המחיר. 
       
מאיר פרוש (יהדות התורה):
       
       אתה לא מתבייש? תחזור בך, חבר הכנסת והבה. מה זאת אומרת "תלוי במחיר"?
       
מגלי והבה (הליכוד):
       
       אם היום נשלם ליהדות התורה על הדרישות התקציביות שלהם, הם ייכנסו לקואליציה. 
       
היו"ר משה כחלון:
       
       המשא-ומתן הקואליציוני התחיל? חבר הכנסת עבד-אלמאלכ דהאמשה, אחרון הדוברים, בבקשה. תשובה והצבעה מחר. תודה רבה. 
       
עבד-אלמאלכ דהאמשה (רע"ם):
       
       מכובדי היושב-ראש, חברי חברי הכנסת, החוקים המוצעים עוסקים לכאורה בכנסת, בבית-המחוקקים, ומן הסתם יש בכוונת המציעים לשמור על כבודה של הכנסת ועל ריבונותה ועל האדרת שמה. הייתי שואל מה יותר טוב – אף שאני לא נגד החוקים האלה – לעשות זאת בחוקים שוליים ובדברים שעוסקים בהנחיות ובסידורים לא כל כך חשובים, או לתפוס את השור בקרניו. אני מפנה את הדברים עכשיו לליכוד ב', לסיעה המורדת בראש הממשלה. 
       
       תחת להמשיך למרר את חיי הממשלה ואת חיי ראש הממשלה ולהציע משאל עם פה ומשאל עם שם ולהרוס את הדמוקרטיה בכל מיני אמתלות חסרות שחר – אתם הרי יודעים, שום משאל עם לא יכול להתקיים עכשיו. אתם רוצים לסכל את ההתנתקות, את התוכנית של ראש הממשלה, וניסיתם בכל מאודכם, בכל הדרכים, לעשות זאת. לא צלחתם. עכשיו באתם למשאל עם. בשביל מה משאל עם? הרי עניין של משאל עם זר לשיטה הדמוקרטית שלנו, ואתם הורסים למעשה גם לפני השלב הזה את הדמוקרטיה בבית הזה ובמדינה הזאת. 
       
       ואם תמשיכו ותצליחו לעשות משאל עם, זה יביא למחלוקת אדירה בתוך העם, כי אתם יודעים שהמטרה היא רק להשהות את התוכנית ולהרוויח זמן ולמשוך עוד כמה חודשים. בסוף כל משאל עם שיהיה רק יהרוס את הדמוקרטיה ולא יוסיף לה. מסביב למחלוקות האדירות שתהיינה, איזה רוב, רוב יהודי או לא רוב יהודי, ורוב מיוחס, בסוף לא יקבלו את זה. 
       
       תחת לעסוק בקטנות האלה, תחזרו לשפיות, תלכו עם ראש הממשלה בתוכנית הזאת. אני האחרון שהיה רוצה את שרון כראש ממשלה, אחרון שהיה תומך בו כראש ממשלה, אבל אני האחרון שיסכל את התוכנית שמתוכה אנחנו רואים שהוא חוזר לשפיות. האיש עכשיו רואה בריאליות את המציאות כפי שהיא, והוא רוצה לתקן כיוון, לתקן דרך. אתם דווקא קמים נגדו? אתם דווקא תנסו לסכל את התוכנית הזאת? תנו לו לנסות. בשום מקרה המצב לא יהיה יותר רע ממה שהוא עתה, אז תנו לעשות קצת שינוי. 
       
       שאלה קצת קנטרנית, אבל את זאת אני אעשה אחר כך מחוץ לפרוטוקול, לכמה מחברי הכנסת המורדים. אני מודה לך, אדוני היושב-ראש. 
       
       בזמן שנותר לי אני מבקש לומר שניים-שלושה משפטים בערבית. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. הנושא הוא חוקים המוצעים לשמירה על ריבונות הכנסת ועל סמכויותיה. אמרתי לחברי הליכוד שבאופוזיציה, שמרדו בראש הממשלה וברצונם להכשיל את תוכנית ההתנתקות והנסיגה של הצבא וההתנחלויות מעזה ומצפון הגדה המערבית: אם הכנסת באמת מעניינת אתכם, אתם צריכים להסיר את המכשולים שהצבתם בפני התוכנית הזאת. כל הרוצה להגן על הכנסת, צריך להתנגד למשאלי עם ולתוכניות אחרות, שמטרתן הסופית אחת היא – למוטט את הדמוקרטיה ואת מדיניות הכנסת כפרלמנט וכמרכז לדמוקרטיה במדינה זו.)
       
היו"ר משה כחלון:
       
       תודה רבה. תשובה והצבעה מחר. 
       
       
הצעת חוק לתיקון פקודת העיריות (מס' 95), התשס"ה-2004
       [רשומות (הצעות חוק, חוב' כ/55).]
(קריאה ראשונה)
       
היו"ר משה כחלון:
       
       אנחנו עוברים להצעת חוק לתיקון פקודת העיריות (מס' 95), התשס"ה-2004. יציג את החוק חבר הכנסת אהוד יתום, בבקשה. 
       
אהוד יתום (הליכוד):
       
       אני מודה לך, אדוני היושב-ראש. 
       
       כבוד היושב-ראש, חברי חברי הכנסת, ראש העיר קריית-אונו, הצעת חוק זו באה לקבוע הוראה מיוחדת לשנת 2004, ולפיה מועצת עירייה שהיה עליה לאשר את תקציבה בתוך שלושה חודשים מיום קבלת חוק התקציב השנתי בכנסת ולא קיימה את הוראת סעיף 206(ב1)(1) לפקודה ככתבה וכלשונה, בכך שלא אישרה את תקציב העירייה בתקופת שלושת החודשים כאמור באותו סעיף, לא תסיים את כהונתה, ובלבד שאישרה את תקציבה בתוך שישה חודשים מיום אישור התקציב בכנסת.
       
       סעיף קטן (ב1), אדוני היושב-ראש, של סעיף 206 לפקודה כלשונו היום נכנס לתוקף ביום ז' בטבת התשס"ד, 1 בינואר 2004, בהתאם לאמור בסעיף 115 לחוק המדיניות הכלכלית. ואולם, לעניין אישור התקציב, המועדים הנקובים בסעיף קטן (ב1)(1) האמור נספרים מיום קבלת חוק התקציב השנתי בכנסת, הוא יום י"ג בטבת התשס"ד, 7 בינואר 2004. 
       
       הבחירות לרוב ראשי הרשויות המקומיות נערכו ביום ב' בחשוון התשס"ד, 28 באוקטובר 2003. התקופה בין מועד זה לבין מועד אישור תקציב המדינה קצרה משישה חודשים. לכן התקופה שעמדה לרשות מועצות הרשויות המקומיות שבהן התקיימו בחירות ביום האמור לאישור תקציביהן, עמדה על שישה חודשים מלאים.
       
       ב-11 רשויות, אדוני היושב-ראש, נערכו הבחירות במועדים מוקדמים יותר מיום ב' בחשוון התשס"ד, 28 באוקטובר 2003, ולפיכך לרשות רשויות אלה עמדה לאישור תקציביהן תקופה של שלושה חודשים בלבד מיום אישור תקציב המדינה. עם רשויות אלה נמנתה עיריית קריית-אונו, שבה נערכו הבחירות ביום כ"ח באדר ב' התשס"ג, 1 באפריל 2003. 
       
       עיריית קריית-אונו קיבלה הנחיה ממשרד הפנים לנהוג לעניין אישור התקציב כפי שנוהגות הרשויות המקומיות שהבחירות בהן התקיימו ביום ב' בחשוון התשס"ד, 28 באוקטובר 2003. כלומר, ההנחיה קצבה להן מועד של שישה חודשים מיום אישור התקציב בכנסת, ולא שלושה חודשים כאמור בסעיף 206(ב1)(1). נוסף על ששת החודשים האמורים, האריך שר הפנים את המועד לאישור התקציב כאמור בסעיף 206(ב1)(2), כך שהיה עליה לאשר את תקציבה עד יום י"ד באלול התשס"ד, 31 באוגוסט 2004.
       
       ביום י"ד באלול התשס"ד, 31 באוגוסט 2004, הוגשה עתירה לבג"ץ נגד שר הפנים ונגד חברי מועצת עיריית קריית-אונו - בג"ץ 7955/04. בעתירה הועלתה טענה, כי המועצה חדלה מלכהן ביום י"ח בתמוז התשס"ד, 7 ביולי 2004, וכי עקב כך אין תוקף לפעולות שביצעה מהיום האמור ואילך.
       
       הצעת חוק לתיקון פקודת העיריות (מס' 95), התשס"ה-2004, המתפרסמת בזה – בזה עסקינן – הונחה על שולחן הכנסת ביום כ"ו בתשרי התשס"ה, 11 באוקטובר 2004, יום המליאה הראשון במושב החורף התשס"ה. יסודה בעובדה שמועצת קריית-אונו אישרה את התקציב ביום י"ד באלול התשס"ד, 31 באוגוסט 2004, ובכך ניטל היסוד לסיום כהונתה של המועצה מכוח סעיף 206 לפקודה, ועיקרה למנוע נזק רב העלול להיגרם לעניינם של רבים כתוצאה מקביעה כי מועצת עיריית קריית-אונו חדלה למעשה להיות גוף בעל תוקף משפטי כבר בחודש יולי 2004.
       
       בעת הכנת החוק לקריאה ראשונה בוועדת הפנים ואיכות הסביבה נדונו טענות נגד הצעת חוק זו, שעיקרן היותה חקיקה ספציפית ורטרואקטיבית, ושקיימת חריגה מהוראות החוק במועדי אישור תקציב העירייה. הוועדה סבורה, כי לאור הנסיבות המיוחדות החלות במקרה זה, כמפורט לעיל, ולאור העובדה שתכלית הוראות סעיף 206(ב1) התקיימה על-ידי אישור תקציב העירייה, בתוך התקופה שקבע לה השר, מדובר בחקיקה ראויה. 
       
       כאן מדובר על ראש עיר, שלמעשה פועל בצורה נחרצת לקידומה של העיר. העיר הזאת עלתה על מסלול. יש גורמים שרוצים לטרפד את עבודתו.
       
גילה גמליאל (הליכוד):
       
       אהוד, אנחנו תומכים בך כולנו. 
       
אהוד יתום (הליכוד):
       
       אנחנו באים כאן לציין את העניין הזה בצורה חד-משמעית וערכית, ולאשר את החוק הזה בקריאה ראשונה. תודה רבה, אדוני היושב-ראש, חברי הכנסת המכובדים. 

היו"ר משה כחלון:
       
       תודה רבה, אדוני. חבר הכנסת מיכאל איתן - אינו נוכח. חבר הכנסת מוחמד ברכה - אינו נוכח. חבר הכנסת אחמד טיבי - אינו נוכח. חבר הכנסת עסאם מח'ול - אינו נוכח. חבר הכנסת יעקב מרגי, בבקשה. אחריו – חבר הכנסת נסים זאב, ואחריו – חבר הכנסת רוני בריזון. לאחר מכן - הצבעה. 
       
יעקב מרגי (ש"ס):
       
       אדוני היושב-ראש, חברי חברי הכנסת, אדוני ראש העיר קריית-אונו, מר יוסי נשרי, וחברי המועצה, אילו היינו במדינה שיש בה שר פנים הגון והוגן, הוא היה צריך להביא את החוק הזה. לא ייתכן ש-11 רשויות יסבלו מאי-שוויון משווע. מתוך היכרות, ראשי הרשויות שלא הצליחו להעביר את התקציב מסיבות ענייניות, תוך מאמצים כבירים לגבש קואליציות, צמצום חברי המועצה, שינוי שיטת הבחירות לרשויות המקומיות - והיום אנחנו שומעים ששר הפנים וצוותו מאיימים בבג"ץ כדי למנוע את חקיקת החוק הזה. 
       
       החוק הזה הוא ראוי וטוב; כבוד הוא לכנסת לחוקק אותו, ואני מברך גם את הכנסת וגם את עיריית קריית-אונו במעבר החוק הזה היום בקריאה ראשונה, וכן בקריאה שנייה ובקריאה שלישית בהמשך. תודה. 
       
היו"ר משה כחלון:
       
       תודה רבה, אדוני. חבר הכנסת נסים זאב, ואחרון הדוברים – חבר הכנסת רוני בריזון. 
       
נסים זאב (ש"ס):
       
       אדוני היושב-ראש, עצם הבאת החוק, שצריך להיות כל כך פשוט ומובן מאליו, שנתקל במאבק פוליטי בין שינוי לליכוד – תבינו איזו קואליציה מוזרה ומשונה יש לנו בכנסת הזאת. אז איך אתם רוצים שהרשויות המקומיות יוכלו לפעול כאשר הכנסת הזאת היא כל כך מעורבבת וכל כך  מסובכת? 
       
משה גפני (יהדות התורה):
       
       הרב זאב, זה לא מאבק בין שינוי לליכוד, זה מאבק בין שינוי לכל העולם. 
       
נסים זאב (ש"ס):
       
       זה הדבר המשונה והמוזר. נטע זר יש לנו בתוך הכנסת הזאת. 
       
רוני בריזון (שינוי):
       
       אנחנו נדבקים בתכונות העם היהודי. מה העם היהודי הוא נגד כל העולם, כך אנחנו. 
       
נסים זאב (ש"ס):
       
       אדוני היושב-ראש, הצעת החוק הזאת היא ראויה. יש פה חוסר שוויוניות בין מועצות כאלה ואחרות. אני מברך את ראש העיר, כמו שמזכיר לי חבר הכנסת בר-און. אין כל סיבה בעולם שהם יהיו מקופחים, וששר הפנים, מתוך אינטרס פוליטי זול, ירדוף אותם. אנחנו לא ניתן לו לרדוף אותם. לא ניתן לו, שבסמכות שלו יכה בראשם של ראשי המועצות וראשי הרשויות, כפי שהוא עושה את זה בכל מיני תחומים. בוודאי לא בתחום הזה. תודה. 
       
היו"ר משה כחלון:
       
       תודה רבה, אדוני. אחרון הדוברים, חבר הכנסת רוני בריזון, בבקשה. לאחר מכן - הצבעה. 
       
רוני בריזון (שינוי):
       
       אדוני היושב-ראש, חברי הסוערים, חברי הכנסת, מונח לפנינו תיקון רע, ואינני מתכוון להיכנס עכשיו לסוגיה ולוויכוחים בין ראש העיר לבין המועצה שלו. התיקון הוא רע, מכיוון שכל מה שנעשה בבהילות הוא רע. אנחנו בבית הזה אמונים על המתינות ועל שיקול הדעת ועל היכולת לחשוב. מ-11 באוקטובר עד מחר בצהריים כל העסק הזה התגלגל במהירות של רכבת אקספרס. למה?
       
יעקב מרגי (ש"ס):
       
       למה לפזר מועצה? איפה הדמוקרטיה?
       
רוני בריזון (שינוי):
       
       הרי הפזיזות בעניין הזה היא מן השטן, לא עלינו. 
       
אהוד יתום (הליכוד):
       
       סוף-סוף יש יעילות. 
       
רוני בריזון (שינוי):
       
       חבר הכנסת יתום, אתה עמדת כאן ובהגינות הצגת את העניינים כפי שהם. אתה קראת לו "חוק קריית-אונו". זה רע, מפני שחוק ספציפי הוא חוק רע. לא מחוקקים חוק כדי לפתור בעיה ספציפית. 
       
גילה גמליאל (הליכוד):
       
       אבל זאת לא הפעם הראשונה. 
       
רוני בריזון (שינוי):
       
       אז הוא עוד פעם רע. ולא רק משום זאת הוא רע, הוא רע מפני שהוא מתערב בתהליך פוליטי מקומי. יש בעיה בקריית-אונו בין ראש העיר - - - 
       
משה גפני (יהדות התורה):
       
       לשינוי יש בעיה בקריית-אונו, לכן אתם מתנגדים. אתם לא תפתרו שום בעיה שלכם. עם ישראל לא ייתן לכם לפתור שום בעיה. 
       
רוני בריזון (שינוי):
       
       לא, היתה בעיה לראש העיר עם חברי העירייה. את הבעיה שיש שם אנחנו באים לפתור פה בחקיקה, בהצעת חוק, על-ידי הפעלת מכבש דרכים, שמ-11 באוקטובר ועד 20 באוקטובר יפתור את כל הבעיות? במקומות אחרים אין הבעיה הזאת - אולי החוק הוא טוב? אולי קריית-אונו לא טובה? 
       
אהוד יתום (הליכוד):
       
       קריית-אונו מצוינת. 
       
רוני בריזון (שינוי):
       
       אולי את קריית-אונו צריך לשנות, ולא את החוק? 
       
יעקב מרגי (ש"ס):
       
       זה בדיוק כמו בית-שאן. 
       
משה גפני (יהדות התורה):
       
       אם שינוי לא היתה באופוזיציה בקריית-אונו גם היית מתנגד?
       
רוני בריזון (שינוי):
       
       אני הייתי מתנגד לכל חוק שמנסים להתחיל אותו ולסיים אותו ולהעביר אותו ולכבוש אותו ולדרוך אותו במשך עשרה ימים. גם אתה היית מתנגד להליך כזה. 
       
משה גפני (יהדות התורה):
       
       לא, זה חוק עם היגיון. 
       
רוני בריזון (שינוי):
       
       לא, זה חוק בלי היגיון, ובוודאי לא חוק שנותן מספיק זמן כדי להתמודד עם מה שהוא עושה בהיגיון. 
       
משה גפני (יהדות התורה):
       
       היגיון רב. 
       
רוני בריזון (שינוי):
       
       אין שום היגיון. יש בעיה במקום מסוים, יש קבוצה גדולה מאוד של אנשים שרוצה לפתור את הבעיה הזאת, ויש שימוש בחוק כדי לעשות את זה. 
       
       ואני אוסיף ואומר שהחוק הוא רע מעוד סיבה. החוק הזה מתערב בהליכים בבג"ץ. אני למדתי מחבר הכנסת יתום, שמספרו של הבג"ץ 7955/04. החכמתי. 
       
אהוד יתום (הליכוד):
       
       78 חברי כנסת הצביעו פה. 
       
משה גפני (יהדות התורה):
       
       - - - 
       
רוני בריזון (שינוי):
       
       אנחנו המחוקקים, אנחנו לא נוהגים להתערב בהליכי בג"ץ, אנחנו נוהגים להמתין לבג"ץ. 
       
משה גפני (יהדות התורה):
       
       תגיד לי, אתה מדבר ברצינות עכשיו? צריך לפעול על-פי החוקים. 
       
רוני בריזון (שינוי):
       
       חבר הכנסת גפני, אתה הרי לא חשוד כאוהד הבג"ץ. 
       
משה גפני (יהדות התורה):
       
       למה? מאיפה אתה יודע מה אני אוהד? הבג"ץ פועל על-פי החוקים שלנו. 
       
רוני בריזון (שינוי):
       
       על כן, חברי חברי הכנסת, ארבע פעמים התיקון הזה הוא תיקון רע. אני אצביע נגדו, ואני חושב שכל אדם הגון צריך להצביע נגדו. 
       
היו"ר משה כחלון:
       
       תודה רבה. נמתין עד שחבר הכנסת בריזון יגיע למקומו ונעבור להצבעה. 
       
משה גפני (יהדות התורה):
       
       אתם באופוזיציה בקריית-אונו, ובעזרת השם תהיו באופוזיציה בממשלה. 
       
היו"ר משה כחלון:
       
       אנחנו ניגשים להצבעה על הצעת החוק לתיקון פקודת העיריות (מס' 95), התשס"ה-2004. בבקשה. קריאה ראשונה.  
       
הצבעה מס' 7
       
בעד ההצעה להעביר את הצעת החוק לוועדה – 11
נגד – 3
נמנעים – אין
ההצעה להעביר את הצעת חוק לתיקון פקודת העיריות (מס' 95), 
התשס"ה-2004, לוועדת הפנים ואיכות הסביבה נתקבלה. 
       
היו"ר משה כחלון:
       
       11 בעד, שלושה נגד, אין נמנעים. הצעת החוק נתקבלה והיא תעבור לוועדת הפנים ואיכות הסביבה להכנה לקריאה שנייה ולקריאה שלישית. 
       
       חברי הכנסת, תם סדר-היום. הישיבה הבאה - מחר, יום רביעי, ה' בחשוון התשס"ה, 20 באוקטובר 2004, בשעה 11:00. ישיבה זו נעולה. תודה רבה. 
       
       הישיבה ננעלה בשעה 20:30.
     
     
עמוד 140 מתוך 140

