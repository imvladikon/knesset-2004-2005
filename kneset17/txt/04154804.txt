    תוכן העניינים
מסמכים שהונחו על שולחן הכנסת	6
מזכיר הכנסת אריה האן:	6
הצעה לסדר	7
רוחמה אברהם (הליכוד):	7
הצעות לסדר-היום	8
שביתת הרופאים בשל גילויי האלימות כלפי רופאים	8
אחמד טיבי (חד"ש-תע"ל):	8
רוני בר-און (הליכוד):	9
שאול יהלום (מפד"ל):	11
איתן כבל (העבודה-מימד):	13
אבשלום וילן (יחד):	14
שלמה בניזרי (ש"ס):	16
דוד טל (עם אחד):	17
צבי הנדל (האיחוד הלאומי - ישראל ביתנו):	20
מל פולישוק-בלוך (שינוי):	23
שר הבריאות דני נוה:	24
הצעות לסדר-היום	29
תפקוד חסר של מכוני הרדיותרפיה; שחיקת סל הבריאות	29
הצעות לסדר-היום	31
שביתת הרופאים בשל גילויי האלימות כלפי רופאים	31
מוחמד ברכה (חד"ש-תע"ל):	31
עבד-אלמאלכ דהאמשה (רע"ם):	31
הצעות לסדר-היום	32
תפקוד חסר של מכוני הרדיותרפיה; שחיקת סל הבריאות	32
שאול יהלום (מפד"ל):	33
שאילתות בעל-פה	34
218. האתר החשמונאי-היהודי בדרום העיר מודיעין	35
שרת החינוך, התרבות והספורט לימור לבנת:	35
בנימין אלון (האיחוד הלאומי - ישראל ביתנו):	36
שרת החינוך, התרבות והספורט לימור לבנת:	36
אילן שלגי (שינוי):	36
משה גפני (יהדות התורה):	37
משה גפני (יהדות התורה):	37
שרת החינוך, התרבות והספורט לימור לבנת:	37
219. המחסור בקלינאי תקשורת במגזר הערבי	39
ואסל טאהא (בל"ד):	39
שרת החינוך, התרבות והספורט לימור לבנת:	40
ואסל טאהא (בל"ד):	41
עזמי בשארה (בל"ד):	41
אילן שלגי (שינוי):	42
שרת החינוך, התרבות והספורט לימור לבנת:	43
הצעת חוק הגנת הצרכן (תיקון - הזכות לתובענה ייצוגית  בחוזי התקשרות ארוכי-טווח), התשס"ד-2004	43
גלעד ארדן (הליכוד):	44
שר התעשייה, המסחר והתעסוקה אהוד אולמרט:	44
שר התעשייה, המסחר והתעסוקה אהוד אולמרט:	45
הצעת חוק יחסי ממון בין בני-זוג (תיקון - מועד האיזון), התשס"ג-2003	46
מיכאל מלכיאור (העבודה-מימד):	47
הצעת חוק יחסי ממון בין בני-זוג (תיקון - מועד האיזון), התשס"ד-2004	48
גילה פינקלשטיין (מפד"ל):	49
הצעת חוק להגנה על עדים, התשס"ד-2004	50
אופיר פינס-פז (העבודה-מימד):	50
הצעת חוק להגנה על עדים, התשס"ג-2003	54
חיים אורון (יחד):	54
שרת המשפטים ציפי לבני:	55
הצעת חוק איסור הפליה במוצרים, בשירותים ובכניסה  למקומות בידור ולמקומות ציבוריים, התשס"ד-2004	58
ניסן סלומינסקי (מפד"ל):	59
שרת המשפטים ציפי לבני:	59
הצעת חוק  ספרי לימוד, התשס"ד-2003	60
יצחק כהן (ש"ס):	61
הצעת חוק שירותי דת במערכת הביטחון, התשס"ד-2004	62
רן כהן (יחד):	63
רן כהן (יחד):	63
מסמכים שהונחו על שולחן הכנסת	66
מזכיר הכנסת אריה האן:	66
הצעת חוק החברות הממשלתיות (תיקון - מינוי דירקטורים), התשס"ד-2004	66
מאיר פרוש (יהדות התורה):	66
שר האוצר בנימין נתניהו:	73
מאיר פרוש (יהדות התורה):	78
הודעת יושב-ראש ועדת הכנסת	81
רוני בר-און (יו"ר ועדת הכנסת):	81
הצעת חוק חובת המכרזים (תיקון - פרסום  מכרזים בשפה הרוסית), התשס"ד-2004	82
בנימין אלון (האיחוד הלאומי - ישראל ביתנו):	82
שר האוצר בנימין נתניהו:	83
הצעת חוק הבנקאות (שירות ללקוח)  (תיקון - ריבית פיקדון יומי על יתרת זכות), התשס"ד-2004	84
יצחק כהן (ש"ס):	84
הצעת חוק הבנקאות (שירות ללקוח) (תיקון - ריבית על יתרת זכות), התשס"ה-2004	85
אורית נוקד (העבודה-מימד):	86
שר האוצר בנימין נתניהו:	86
הצעת חוק מס רכוש וקרן פיצויים (תיקון - נזקי שיטפונות), התשס"ג-2003	91
אליהו ישי (ש"ס):	91
שר האוצר בנימין נתניהו:	92
הצעת חוק כביש אגרה (כביש ארצי לישראל)  (תיקון - קביעת סכומי האגרה ודרכי גבייתה), התשס"ד-2003	96
אחמד טיבי (חד"ש-תע"ל):	96
הצעת חוק הביטוח הלאומי (תיקון – בת-זוג), התשס"ג-2003	103
עמיר פרץ (עם אחד):	104
שר התחבורה מאיר שטרית:	105
הצעת חוק הביטוח הלאומי [נוסח משולב]  (תיקון - מענק אשפוז ליולדת ויילוד פג), התשס"ד-2004	107
חיים אורון (יחד):	108
שר התחבורה מאיר שטרית:	112
מסמכים שהונחו על שולחן הכנסת	118
סגן מזכיר הכנסת דוד לב:	118
הצעת חוק הכניסה לישראל  (תיקון - סמכויות שר הפנים), התשס"ד-2004	119
אריה אלדד (האיחוד הלאומי - ישראל ביתנו):	119
שר התחבורה מאיר שטרית:	121
עזמי בשארה (בל"ד):	121
הצעת חוק קביעת הזמן (תיקון - קביעת שעון קיץ  לפי לוח השנה העברי), התשס"ד-2004	122
דוד אזולאי (ש"ס):	122
שר התחבורה מאיר שטרית:	123
חיים אורון (יחד):	124
הצעת חוק לתיקון פקודת העיריות (הגבלת חבר מועצה  לשעבר בהתקשרות בחוזים), התשס"ד-2004	127
חמי דורון (שינוי):	128
שר התחבורה מאיר שטרית:	128
מוחמד ברכה (חד"ש-תע"ל):	128
הצעה לסדר-היום	131
המצב של אזרחי ישראל הערבים	131
גאלב מג'אדלה (העבודה-מימד):	132
שר התחבורה מאיר שטרית:	135
ג'מאל זחאלקה (בל"ד):	137
עסאם מח'ול (חד"ש-תע"ל):	139
הצעה לסדר-היום	140
רשות הניקוז	140
עמרי שרון (הליכוד):	140
שר החקלאות ופיתוח הכפר ישראל כץ:	142
ג'מאל זחאלקה (בל"ד):	143
שאילתות ותשובות	144
1939. השירותים הווטרינריים	144
2000. חומרים רדיואקטיביים במי-התהום בערבה ובנגב	145
2001. השפעת הסגירה של מעבר קרני על השוק החקלאי	146
2050. מכסות ייצור של ביצים ליישובי גדר	147
שר החקלאות ופיתוח הכפר ישראל כץ:	148
הצעות לסדר-היום	149
הדיווחים על פיטורים צפויים של 15,000 מורים במסגרת רפורמת דברת	149
מוחמד ברכה (חד"ש-תע"ל):	149
גאלב מג'אדלה (העבודה-מימד):	152
גילה פינקלשטיין (מפד"ל):	152
ג'מאל זחאלקה (בל"ד):	154
שרת החינוך, התרבות והספורט לימור לבנת:	156
עסאם מח'ול (חד"ש-תע"ל):	159
יעקב מרגי (ש"ס):	160
נסים זאב (ש"ס):	160
אילן שלגי (שינוי):	161
עבד-אלמאלכ דהאמשה (רע"ם):	161
מסמכים שהונחו על שולחן הכנסת	163
סגנית מזכיר הכנסת רות קפלן:	163
הצעות לסדר-היום	163
כוונת משרד החינוך לבטל את בחינות הבגרות באזרחות	163
יוסי שריד (יחד):	164
יגאל יאסינוב (שינוי):	168
שרת החינוך, התרבות והספורט לימור לבנת:	170
הצעה לסדר-היום	172
הקמת קופת-חולים חמישית	172
הצעה לסדר-היום	174
ההסכם בין משרד האוצר להסתדרות	174
אהוד רצאבי (שינוי):	176
הצעות לסדר-היום	178
הפיגוע במנהרת התופת במוצב במעבר-רפיח	178
ניסן סלומינסקי (מפד"ל):	178
עסאם מח'ול (חד"ש-תע"ל):	180
יעקב מרגי (ש"ס):	182
עבד-אלמאלכ דהאמשה (רע"ם):	184
אריה אלדד (האיחוד הלאומי - ישראל ביתנו):	186
אופיר פינס-פז (העבודה-מימד):	189
סגן שר הביטחון זאב בוים:	194
יחיאל חזן (הליכוד):	202
ואסל טאהא (בל"ד):	202
מגלי והבה (הליכוד):	203
נסים זאב (ש"ס):	204
הצעות לסדר-היום	206
החלטת ממשלת ישראל לשחרר אסירים פלסטינים	206
מגלי והבה (הליכוד):	206
נסים זאב (ש"ס):	207
ואסל טאהא (בל"ד):	208
מאיר פרוש (יהדות התורה):	209
סגן שר הביטחון זאב בוים:	210
יעקב מרגי (ש"ס):	216
עבד-אלמאלכ דהאמשה (רע"ם):	216
    
       

       חוברת י'
       ישיבה קצ"ו
       
       
       
       
       
הישיבה המאה-ותשעים-ושש של הכנסת השש-עשרה
יום רביעי, ג' בטבת התשס"ה (15 בדצמבר 2004)
ירושלים, הכנסת, שעה 11:00
       
       
       
       
       
       
מסמכים שהונחו על שולחן הכנסת


היו"ר ראובן ריבלין:
       
       כבוד השר, גברתי ואדוני חברי הכנסת, היום יום רביעי, ג' בטבת התשס"ה, 15 בחודש דצמבר 2004 למניינם. אני מתכבד לפתוח את ישיבת הכנסת. 
       
       הודעה למזכיר הכנסת, בבקשה.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לקריאה שנייה וקריאה שלישית: הצעת חוק הרשות השנייה לטלוויזיה ורדיו (תיקון מס' 23), התשס"ה-2004, שהחזירה ועדת הכלכלה. 
       
       לקריאה ראשונה, מטעם הממשלה: הצעת חוק החולה הנוטה למות, התשס"ה-2004. 
       
       עוד אודיעכם, כי חבר הכנסת יורי שטרן מבקש, על דעת כל החותמים המופיעים בהצעתו, להסיר מסדר-יומה של הכנסת את הצעת חוק סחר חופשי אילת, התשס"ה-2004, שמספרה פ/2989, שהונחה על שולחן הכנסת ביום שני, א' בכסליו התשס"ה, 13 בדצמבר 2004. נוסח מתוקן של הצעת החוק יונח מחדש על שולחן הכנסת בשבוע הבא. תודה רבה.
       
       
הצעה לסדר
       
היו"ר ראובן ריבלין:
       
       תודה רבה. הודעה לפי סעיף 53 לתקנון הכנסת לחברת הכנסת רוחמה אברהם. בבקשה. 
       
רוחמה אברהם (הליכוד):
       
       אדוני היושב-ראש, אדוני השר, חברי חברי הכנסת, היום, עם סיום חג החנוכה, כנסת ישראל מחכה לנס ולא שוכחת את רב-סמל צבי פלדמן, את רב-סמל זכריה באומל, את רב-סמל יהודה כץ, את רב-סרן רון ארד, את רב-טוראי גיא חבר ואת יונתן פולארד. 
       
       אדוני היושב-ראש, אתמול שמענו שהמשטרה העלתה אפשרויות של כיווני חקירה חדשים בפרשת היעלמותו של גיא חבר. גיא הוא הבן הבכור של רינה ואיתן, והוא אח לתאומים אור ושיר, והוא נעדר כבר שבע שנים. גיא הוא בחור יפה תואר, צנוע ועניו, הוא אוהב בצורה בלתי רגילה סרטים וספרים העוסקים במדע בדיוני, ויש לו הספרים הכי נדירים בתחום הזה. 
       
       גיא, אנחנו עושים מאמצים בלתי פוסקים לדלות כל בדל מידע על אודותיך, מידע שיהיה בו כדי להשיבך לביתך ולעמך, שכל כך מצפים ומייחלים לחזרתך, כמו גם לחזרתם של שאר בנינו שעוד נותרו בשבי. כולנו תקווה שבמהרה יימצא המידע שיביא להשבתך הביתה בשלום. תודה רבה, אדוני היושב-ראש. 
       
היו"ר ראובן ריבלין:
       
       תודה רבה לחברת הכנסת רוחמה אברהם, וכמה טוב שאיננו צריכים להזכיר את עזאם עזאם. תודה רבה לגברתי. 
       
       רבותי חברי הכנסת, שרת החינוך היתה אמורה להשיב על שאילתות בעל-פה של שלושה חברי כנסת; שניים מהם עדיין אינם נוכחים באולם - חבר הכנסת בני אלון וחבר הכנסת ישראל אייכלר. חבר הכנסת טאהא כמובן נמצא באולם, אבל לצערי הרב השרה הודיעה לנו שהיא מאחרת. הדבר, כמובן, לא מתקבל על דעתי, ונראה מה נעשה בהמשך הדרך. כמובן, שר הבריאות, אשר תמיד מתייצב על-פי בקשת הכנסת לבוא ולהשיב, נמצא כאן אתנו, ואנחנו עוברים מייד להצעות לסדר-יום. חבר הכנסת טאהא, אל יהיה אדוני מודאג. זכויותיו תישמרנה בקפדנות. אנחנו עכשיו עוברים להצעות לסדר-היום. 
       
       
הצעות לסדר-היום 
שביתת הרופאים בשל גילויי האלימות כלפי רופאים 
       
היו"ר ראובן ריבלין:
       
       חבר הכנסת אחמד טיבי, אנחנו מתחילים. על סדר-היום: שביתת הרופאים בשל גילויי האלימות כלפי רופאים – הצעות לסדר-היום שמספריהן 5230, 5191, 5192, 5195, 5206, 5216, 5228, 5241, 5247 ו-5248. החברים, עם היכנסם לאולם, יוכלו גם להשתתף בדיון, אף שלא נמצאו פה. אני לא הולך לפי סדר הרשומים. 
       
       ראשון הדוברים הנמצא באולם הוא חבר הכנסת אחמד טיבי, ואחריו - מבין הנמצאים באולם אין איש מהמציעים. חבר הכנסת אחמד טיבי, אני מאפשר לך, אני מקווה שבינתיים יבוא גם הבא אחריו. 

אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, האלימות גואה בכלל העולם, אבל היא גואה בחברה הישראלית. אין דבר יותר מסוכן מאשר הצבת מערכת הבריאות כמטרה לאלימות הזאת. וכאשר רופאים – ושאר אנשי הצוות הרפואי בבתי-חולים, במרכזים רפואיים, במרפאות, במרכז או בפריפריה -  מוצאים את עצמם יעד להתקפות אלימות פיזיות, עד כדי אשפוז בבתי-חולים, לא בפעם הראשונה, הדבר צריך להדליק יותר מנורה אדומה. מדובר בהידרדרות חמורה ביותר, אדוני השר, שאני בטוח שהיא מדאיגה אותך כמו את כולנו. 
       
       אני מדבר גם כרופא, אבל גם כנבחר ציבור, ואני אומר שכשראיתי את הרופא, הרופא המוכה – זה דבר נורא, הרופא המוכה – שוכב בבית-חולים, ובצילום של חצי פניו - חבול, כתוצאה מהפגיעה של שני הבריונים, הרגשתי צמרמורת, אדוני היושב-ראש. אי-אפשר לקבל מצב כזה שבו רופאים יהיו מטרה לאלימות ולברוטליות הזאת. אי-אפשר שצוות סיעודי יהיה מטרה. אי-אפשר שהמרפאות – הבניינים הפיזיים לפעמים מותקפים על-ידי בני משפחות. הרי הדבר האחד והיחיד שצריך להגיד לרופא ולמטפל ולצוות, הוא תודה. לא אומרים תודה – לפחות לא מתנפלים באלימות ובברוטליות כזאת. 
       
       הדבר מצריך יותר מהצעה לסדר-היום. 
       
היו"ר ראובן ריבלין:
       
       מעכשיו אני נותן לך שתי דקות. 

אחמד טיבי (חד"ש-תע"ל):
       
       או.קיי., תודה רבה, אדוני היושב-ראש. הגיע השני?
       
היו"ר ראובן ריבלין:
       
       כן, כן. 
       
אחמד טיבי (חד"ש-תע"ל):
       
       הדבר מצריך, אדוני השר, רבותי חברי הכנסת, אדוני היושב-ראש, יותר מהצעה דחופה לסדר-היום. נשאלת השאלה, האם צריך להציב שמירה על רופאים, בתי-חולים, או להגביר את השמירה? זה דבר נורא שצריך לשמור על רופאים מפני מטופלים ובני משפחותיהם. ולכן, אדוני היושב-ראש, אין ספק שהנורה האדומה הזאת תמשיך להבהב, ואני חושש שמא יגיע יום, יום שחור, ומישהו יקפח את חייו כתוצאה מהאלימות הזאת כלפי צוות רפואי. מה נאמר אז? נגיש עוד הצעה דחופה לסדר-היום? צריך לטפל בכך, ויפה שעה אחת קודם. תודה רבה, אדוני.
       
היו"ר ראובן ריבלין:
       
       תודה רבה לחבר הכנסת אחמד טיבי. חבר הכנסת רוני בר-און, ואחריו - אני רואה פה גם את חבר הכנסת יהלום ואני מקווה שגם אחרים, כולם יגיעו הנה, והשר יוכל גם להתפנות היום יותר מוקדם לעיסוקיו החשובים. כי אנחנו זכינו שהוא היה, והוא זוכה בזה שהצעתו מקודמת. בבקשה, אדוני. 
       
רוני בר-און (הליכוד):
       
       אדוני היושב-ראש, אדוני שר הבריאות, חברי חברי הכנסת, אני מבקש לפתוח בגילוי נאות. ד"ר דורון צאלי, שהותקף בבית-החולים "רעות", הוא חבר טוב שלי. פגשתי אותו על רקע מקצועו כרופא גריאטר. לא אני נזקקתי לשירותיו, כמו לכל אחד מאתנו, בגילנו, יש הורים. הוא טיפל באבי המנוח והוא ראה את אמי, שתיבדל לחיים ארוכים. הוא איש מקסים ונפלא. שר הבריאות, לא קל להיות רופא גריאטר, ואתה יודע זאת טוב מאוד. אתה מטפל בבעיות שהפתרונות להן כמעט לא נמצאים. הגיל עושה את שלו והזמן מכרסם. האיש הזה הותקף בצורה בוטה, כאשר הוא נתן טיפול רפואי, כאשר הוא נתן ייעוץ, כאשר הוא מילא את  תפקידו כרופא.
       
       עניין תקיפת הרופאים הוא דבר נורא, כמו עניין תקיפתם של כל אותם אנשים שממלאים את תפקידם ואגב כך הם מותקפים. אבל, אדוני שר הבריאות, אם תעשה סטטיסטיקה תראה שמותקפים בעיקר או רופאים של ילדים או של זקנים וחסרי ישע. כאשר הרופא לא מתקשר עם החולה הספציפי, אלא המשפחה מתערבת, זה הגורם לתקיפה. 
       
       אדוני השר, אדוני היושב-ראש, אינני רואה פתרון בזה שליד כל רופא גריאטר ישב, בעת שהוא מדבר עם המשפחה, גם בעניינים חשובים וקובעים, מאבטח או שוטר. אבל, חשבתי פעם, כשזה קרה, מה יכול להיות הפתרון. למיטב ידיעתי וזיכרוני, ואולי שר המשפטים לשעבר ירענן את זיכרוני, בחוק הפלילי קבועים רק לגבי שלוש עבירות מאסרי חובה בלי שיקול דעת לבית-המשפט: האחד – ברצח, וזה מאסר עולם, השני - בסרסרות למעשה זנות, והשלישי - בתקיפת שוטרים.
       
היו"ר ראובן ריבלין:
       
       גם אלימות נגד נשים.
       
רוני בר-און (הליכוד):
       
        אנו עוד הדור הישן, וזה הפח"פ - פקודת החוק הפלילי.
       
היו"ר ראובן ריבלין:
       
       לצערי הרב, חרגו מזה בכנסת הקודמת, אם כי למטרה חשובה מאוד. קבעו עונש מינימום - - - 
       
רוני בר-און (הליכוד):
       
       אם המחוקק, דומני עוד המחוקק הבריטי, חשב על זה שכאשר מישהו מרים יד על שוטר כאשר הוא ממלא את תפקידו, אחת דינו ללכת למאסר בפועל, בלי להשאיר לבית-המשפט את הסמכות לשלוח אותו הביתה, צריך, אדוני שר הבריאות וגברתי שרת המשפטים שאיננה כאן, להעביר מהלך חקיקה שכך יהיה הדין גם לגבי רופאים. רופא שממלא את תפקידו מתוך קשר, מתוך חום ומתוך זיקה לתפקיד, ומקבל החלטות שלפעמים הן כואבות ולפעמים אין אפשרות להסביר אותן לא לחולים וגם לא לבני המשפחה, לא יכול להיות חשוף להתנהגות ברברית מהסוג הזה. 
       
       כאשר קראתי למחרת היום שבית-המשפט בתל-אביב החליט לשחרר את הפושעים האלה הביתה - מזל שבית-המשפט המחוזי תיקן את הבושה הזאת. איך היינו מדברים בציבור אם היה מותקף שופט, ושופט אחר היה שולח אותם פושעים למחרת היום הביתה, למעצר-בית?
       
       אני קורא למדיניות האכיפה, לשר הבריאות, לשרת המשפטים, לשר לביטחון פנים, לעשות כל שביכולתם, במלוא חומר הדין, כדי שהתופעה הזאת לא תישנה במקומותינו. אדוני, תודה.
        
היו"ר ראובן ריבלין:
       
       תודה לחבר הכנסת רוני בר-און. חבר הכנסת כבל, אם אדוני מוכן או רוצה, אקרא למישהו אחר. האם אדוני מוכן? חבר הכנסת יהלום היה פה, והוא יעלה. לא קראתי לפי הסדר, וכולכם תהיו. השר ישיב, ולאחר מכן נחזור לשאילתות בעל-פה. חבר הכנסת שאול יהלום, בבקשה. אחריו - חבר הכנסת איתן כבל.
       
שאול יהלום (מפד"ל):
       
       אדוני היושב-ראש, חברי הכנסת, שאלת סדר - האם לאחר ההצעה הזאת לסדר-היום השר ישיב על שלוש ההצעות של אתמול?
       
היו"ר ראובן ריבלין:
       
       לא. למה אדוני עושה זאת?
       
שאול יהלום (מפד"ל):
       
       כדי שתהיה אפשרות לשר, כפי שנאמר - - -
       
שר הבריאות דני נוה:
       
       תשובה והצבעה.
       
היו"ר ראובן ריבלין:
       
       אני אאפשר לשר. הוא צריך להיות פה כנציג סיעת הליכוד, שהיא הסיעה היחידה בקואליציה.

שר הבריאות דני נוה:
       
       אדוני היושב-ראש, אני יכול לענות במשולב.
       
היו"ר ראובן ריבלין:
       
       ברצון רב. נצביע על כולן יחד. בסדר. גם אדוני יוסיף אחרי זה.
       
שר הבריאות דני נוה:
       
       אוסיף כמה משפטים.
       
היו"ר ראובן ריבלין:
       
       חבר הכנסת יהלום, בבקשה. אני מאוד מודה לו על ההערה.
       
 שאול יהלום (מפד"ל):
       
       אדוני היושב-ראש, כנסת נכבדה, אדוני השר, הדברים ברורים. אוסיף מלה אחת בהמשך למה שאמרו קודמי. לא יקום כאן אחד בבית הזה שיבוא ויצדיק פגיעה אלימה בכלל בעובד ציבור, וקל וחומר בעובד ציבור שכל מטרתו לעזור ולסייע לרפא את בן-המשפחה. מה יש פה לדבר? הרי אלה דברים ברורים, שאנחנו צריכים להוקיר ולהודות לעובדים כאלה. אינני מדבר על מקרים יוצאים מן הכלל, שיש פה ושם טעויות, שצריך להוקיען. אבל, דרך החיים השגרתית היא שהרופא והאחות הם העוזרים והמסייעים והמרפאים. במקום שנגיד תודה, "שנתן מחוכמתו לבני-אדם", ואיפשר להם לרפא ולתת את הסעד המבוקש, הם עוד יעשו זאת בחשש. לכן, השאלה איננה ערכית אלא עד כמה אנחנו, בית-המחוקקים, רואים בעניין הזה דבר חמור ומה אנחנו חושבים לעשות.
       
       אדוני היושב-ראש, אדוני השר, הגשתי אתמול לכנסת הצעת חוק למניעת פגיעה בעובד מוסד רפואי, שמטרתה לאסור כל פגיעה בעובד מוסד רפואי. אקרא את עיקרי הדברים: 
       
       "3. (א) פגיעה בעובד מוסד רפואי היא כל אחד ממעשים אלה: (1) התייחסות מבזה או משפילה המופנית לעובד המוסד הרפואי, לרבות נקיטת לשון מאיימת, כינוי בשמות גנאי וכל ביטוי מילולי אחר אשר יש בו משום פגיעה בעובד המוסד הרפואי; (2) תקיפה כמשמעותה בסימן ח' לחוק העונשין". 
       
       בסעיף 4, לגבי איסור הפגיעה, נאמר: "לא יפגע אדם בעובד מוסד רפואי כל פגיעה, כמשמעותה בסעיף 3", כפי שקראתי. 
       
       בסעיף 5 אני אומר על העונש - העוולה האזרחית: "(א) פגיעה בעובד מוסד רפואי הינה עוולה אזרחית, והוראות פקודת הנזיקין [נוסח חדש] יחולו עליה בכפוף להוראות חוק זה; (ב) בית-המשפט רשאי לפסוק בשל פגיעה בעובד מוסד רפואי, בין פגיעה מילולית ובין פגיעה פיזית, פיצוי שלא יעלה על סך של  50,000 שקל ללא הוכחת נזק". סכום זה יעודכן כל חודש. הציבור צופה בנו, ואני רוצה לומר שכאשר נותנים פיצוי ללא הוכחת נזק, זה במקרים שאנחנו רוצים להרתיע. לא צריכים לבוא ולומר שקרה משהו לרופא. עצם הפגיעה היא כבר עבירה שגוררת אחריה קנס.
       
       בסעיף 6 בהצעת החוק שלי מדובר על סמכות מנהל המוסד הרפואי: "(א) מנהל המוסד הרפואי אשר בו התבצעה פגיעה בעובד מוסד רפואי, רשאי, לאחר שקיים שימוע שבמהלכו ניתנה הזדמנות לפוגע להשמיע את גרסתו, לאסור על כניסת הפוגע למוסד הרפואי, לרבות מתן הוראה על הפסקת מתן שירותים לפוגע על-ידי אותו מוסד".
       
היו"ר ראובן ריבלין:
       
       מובן שהצעת החוק הזאת, אם וכאשר היא תבוא ותעלה לדיון, אדוני יוכל להרחיב את דבריו.
       
שאול יהלום (מפד"ל):
       
       בהחלט. לכן, אני אומר שזו הדרך. הדרך היא חקיקה יותר רצינית ויותר בעלת סמכות אכיפה. אדם ידע, שאם הוא עושה דברים כאלה, הרי הוא יפסיד וגם המטופל יפסיד, כי הרי אפשר לאסור את הביקור. בוודאי הביקור עוזר בעניין הזה.
       
       אני קורא לשר הבריאות גם, או לפחות להסכים בוועדת שרים ובממשלה לחקיקה מסוג זה, שלא אהיה היחיד בעניין, ועל-ידי כך נפתור ונגיש פתרון מסוים לנושא. אדוני היושב-ראש, תודה רבה.
       
היו"ר ראובן ריבלין:
       
       תודה רבה לחבר הכנסת יהלום. חבר הכנסת איתן כבל, בבקשה. אחריו - חבר הכנסת אבשלום וילן. נמצאים כאן גם חברי הכנסת בניזרי והנדל. לאחר מכן השר ישיב.
       
איתן כבל (העבודה-מימד):
       
       אדוני היושב-ראש, חברי חברי הכנסת, אדוני השר, חבר הכנסת שאול יהלום, אני מקווה שגורל הצעת החוק שלך לא יהיה כגורל הצעות החוק שהנחתי בקדנציה הקודמת בעקבות אירועים שהיו. לצערי, האירועים הקשים האחרונים אינם דבר חדש. אלא מאי? הם כל הזמן חוזרים, התקשורת כותבת עליהם או מראה את התמונות הלא-נעימות, זה דועך לתקופה מסוימת וחוזר חלילה. התופעה הזאת קיימת. כשהפניתי את הצעת החוק לוועדת השרים, כמדומני השר שטרית היה שר המשפטים, הוא השיב לי: מה ההבדל בין רופא לבין כל עובד ציבור אחר? מה אתה מרים את הרופאים לרמת ענישה או טיפול מיוחד לעומת עובדי ציבור אחרים, שגם לגביהם האלימות קיימת, לצערנו; למשל במשרד הפנים ובמשרד העבודה והרווחה, וכמעט בכל מקום. האמת היא שזו שאלה שלא היתה לי עליה תשובה מנומקת וטובה.
       
       אבל, אומר מה הבעיה הגדולה שיש לי. זה לא שאני עושה הפרדה. אלימות היא אלימות. לצערי, אנחנו חברה אלימה, ומי שראה אתמול בערוץ-1, הרי שב"פוליטיקה" היה דיון סביב שאלת האלימות בחברה הישראלית.
       
היו"ר ראובן ריבלין:
       
       "פוליטיקה" היא תוכנית אלימה.
       
איתן כבל (העבודה-מימד):
       
       דווקא הדיון שם היה מאוד מכובד, ברוח הדברים. לפחות מסקר שנערך באוניברסיטת תל-אביב, למשל, התברר שנושא האלימות מטריד את הציבור במדינת ישראל. הוא הנושא הראשון שמטריד - האלימות הפנימית בתוכנו. התוצאות הן מובהקות מאוד. היום, יש לנו הצעה לסדר-היום שעוסקת באלימות בבתי-חולים. שלשום או אתמול היתה אלימות כלפי אותה נערה אוהדת "הפועל תל-אביב", ומדובר שם בהתנהגות מחפירה ונוראית כלפיה. זה שונה מאלימות בכביש? זה שונה מכל אלימות אחרת? אנחנו חברה אלימה. צריך שנביט לעצמנו במראה ונאמר את זה.
       
       יש קלישאה גדולה, שהכול מתחיל בחינוך. נכון שהכול מתחיל בחינוך, אבל אני מנצל כאן את ההזדמנות לומר לממשלה: חייבים להתייחס לזה כאל נושא מרכזי, שיש להשקיע בו את המשאבים לאורך כל השדרה, בבתי-הספר ובכל מקום. ילד שרואה את אביו מקלל במגרש הכדורגל - מישהו חושב שיעזרו כל המורים וההרצאות בבית-הספר? לא יעזור כלום. כשאתה נוסע עם אביך או עם אמך ואתה רואה אותם עוברים על חוקי התנועה, אתה תגדל להיות מישהו אחר, מישהו מנומס, מישהו מחונך? משהו רקוב בממלכה שלנו בעניין הזה.
       
       אדוני שר הבריאות, הרי אתה בא למקום שבו אמורים להציל את חייך. לא שזה מקל, אבל לפחות שם אתה היית מצפה שהרופאים והאחיות וכל מי שעוסק במלאכה, וברובם הגדול עושים מלאכת קודש, אם לא יקבלו תודה, לפחות מכות לא יקבלו. תודה.
       
היו"ר ראובן ריבלין:
       
       תודה רבה לחבר הכנסת כבל. חבר הכנסת אבשלום וילן, בבקשה. אחריו - חברי הכנסת בניזרי, טל והנדל.
       
אבשלום וילן (יחד):
       
       אדוני היושב-ראש, כבוד השר, ידידי חברי הכנסת, האלימות כלפי רופאים, שהיא נושא דיוננו בהצעה הדחופה לסדר-היום, היא רק חלק, כפי שציינו דוברים אחרים, מן המעגל הכולל של אלימות שהחברה הישראלית מצויה בתוכו. שוב, נחזור ונדבר על החינוך, על הבית ועל איפה הכול מתחיל, והכול נכון. אין ספק שחייב להיעשות מאמץ בתחומים האלה. אבל, לצערי, החברה הישראלית הפכה ליותר ויותר אלימה. 
       
       חלק מההתפרקות של החברה הישראלית הוא בעובדה שאנחנו לא מצליחים ליצור את אלמנט ההרתעה. לאנשים במדינת ישראל אין שום בעיה להשתמש באלימות, משום שהם יודעים שממילא לא יקרה להם דבר. 
       
       אני וחבר הכנסת כבל עסקנו במשותף בשנים האחרונות בנושא האלימות בספורט. אתה רואה שהמחוקק כבר שינה את החוקים, המשטרה כבר תופסת, ובתי-המשפט עדיין מגלים הרבה מאוד רחמים. כך קורה שאותם שני פרחחים שהפכו מכונית של אוהדת כדורגל בשבת, יודעים שבעצם אין מה שירתיע אותם. אין אלמנט הרתעה עליהם, משום שעד שכל התהליך יתגלגל, הם יצאו כמעט בלא כלום.
       
       אני טוען, במפורש, שבמקרה של רופאים יש הבדלה ברורה מאוד בינם לבין עובדי ציבור, משום שהם נמצאים בצומת של החלטות שחורצות גורלות של אנשים תרתי משמע. הם לא יכולים לעמוד תחת לחץ כלשהו. אדוני היושב-ראש, תיכף אספר לך משהו שאוזניך תצילנה. כאשר באים בני משפחה, והפסיקה של רופא מסוים כלפי אמם לא מוצאת חן בעיניהם, הם מפעילים אלימות. לצערי, אין מספיק הרתעה תודעתית בדעת הקהל כלפי האנשים עצמם שיבינו את חומרת מעשיהם ומה הם הולכים לשלם. לכן, אני תומך בהחמרת החקיקה הספציפית של חבר הכנסת יהלום. אין ברירה, ואני אומר זאת דווקא כאיש שמאל וזכויות אדם וזכויות אזרח, שכן איבדנו את ההרתעה, ואין לנו ברירה אלא ליצור את ההרתעה מחדש.
       
       עם זאת, אדוני היושב-ראש, אנחנו הופכים גם למדינה מושחתת. אספר סיפור אמיתי מהחיים, והשמות, הכתובת, בית-החולים ושם הרופא שמורים אצלי במערכת. לפני כמה שבועות הגיע איש שברכו התעקמה והתנפחה לבדיקת רופא רציני בבית-חולים מכובד. האיש אומר לרופא: אתה תעשה לי צילום כזה וכזה - MRI, והרופא אמר: אין צורך. אני חושב שאני מזהה את הבעיה שלך, ואני יודע מה הטיפול. אין צורך בצילום הזה וחבל. האיש אמר: לא, אתה תצלם לי. הרופא שאל: למה? אין צורך. והאיש השיב: משום שאני חבר מרכז ליכוד. גם לזה לחברי מרכז יש זכויות יתר? אנחנו הופכים למדינה חולה.
       
היו"ר ראובן ריבלין:
       
       אני מודה, שהייתי על המקום מצלם לו, מהפחד.
       
אבשלום וילן (יחד):
       
       לזכותו של הרופא ייאמר, שהוא קיבל זאת בחיוך והשיב לו: עם כל הכבוד, תטלפן לשר ולמי שאתה רוצה. אין שום סיבה מקצועית לעשות לך MRI, ואני אעמוד גם מול מרכז הליכוד ואסביר להם את זה. אבל, אדוני היושב-ראש, זה רק מראה לאן אנחנו מידרדרים. הגיע הזמן שלפחות אתם, כמפלגת שלטון, תתחילו לעשות סדר בביתכם. תשתחררו גם מהאלימות הזאת. תודה.
       
צבי הנדל (האיחוד הלאומי - ישראל ביתנו):
       
       חבר הכנסת וילן, למה אתה מפחד לעשות - - -? 
       
היו"ר ראובן ריבלין:
       
       תודה רבה לחבר הכנסת וילן. חבר הכנסת שלמה בניזרי, בבקשה. אחריו - חברי הכנסת טל, הנדל ופולישוק-בלוך. כולם הצליחו להגיע, וזה יפה. שר הבריאות לשעבר, חבר הכנסת בניזרי, בבקשה. גם לרשותו עומדות שלוש דקות.
       
שלמה בניזרי (ש"ס):
       
       אדוני היושב-ראש, רבותי חברי הכנסת, אכן, אתייחס לדברים מזווית קצת שונה, מכיוון שבהיותי שר הבריאות, לפני ארבע שנים, בשנת 2000, גם אז היתה אלימות בבתי-חולים נגד רופאים ואנשי מערכת הבריאות. פעמים רבות אנשים מוציאים את תסכולם בגלל מצבו הקשה של קרוב משפחתם, או בגלל מצבים אחרים, כגון שאין תמיד מספיק כוח-אדם ואין תמיד התרופות והטיפול. דברים כאלה ודאי שאינם מצדיקים כל אלימות, וראוי להוקיעם ולגנותם. 
       
       אבל, ראוי לתת שוב את הדעת גם להגדלת הצוות הרפואי בבתי-חולים ולא לצמצומו. אתמול התפרסם שאנשים לא מקבלים טיפולים רפואיים ולא צורכים את התרופות, כיוון שמערכת הבריאות שלנו נהיית כושלת מיום ליום. זה לא מפני שהרופאים לא בסדר או שהצוותים הרפואיים לא בסדר או שמדובר בידיעות שלנו. אנחנו מצוינים בתחומים הללו. זה כך מכיוון שיש פה ראייה מאוד מעוּותת של האוצר, שכל הזמן רואה רק דרכים איך לקצץ במערכת הבריאות ובמערכת הרווחה של מדינת ישראל. 
       
       כשהייתי שר, בשנת 2000, היתה אלימות. אני עשיתי דבר פשוט. הקמנו ועדה שתבחן את האלימות בבתי-החולים. ואכן, התברר שיש אלימות, שאפשר גם דרך אגב לצמצם אותה ואולי אף למגר אותה - אינני יודע אם אפשר למגר אותה עד אפס, אבל ודאי שאפשר לצמצם אותה. אדוני השר, הוגשו מסקנות, ובהן שמירה מקפת בבתי-חולים, ובפרט בחדרי המיון, לשם מגיעים ושם בעיקר יש לחצים, וקיום שמירה בכל המרכזים הרפואיים, החמרת הענישה, שיפוט מהיר נגד כל העבריינים. לאחר שהוגשו לי המלצות, אימצתי אותן באמת בחום רב, והיה צורך בתקצוב. התחלתי ליישם אותה רפורמה שהציעה אז אותה ועדה. מובן שהיו עלויות. הצלחנו להכניס - עד כמה שאני זוכר - בחלק מבתי-החולים, ובהם "אסף הרופא", ולצערי הרב זהו, זה נעצר מאז.

	השבוע, בעקבות אותו אירוע דרמטי, שמעתי - לפחות בעיתונות כך התפרסם - שאדוני השר הקים עוד ועדה לבדיקה. לפחות כך פורסם, לפחות כך שמעתי. שמעתי שגם הרופאים התבטאו ושאלו: בשביל מה להקים ועדה. הרי כשרוצים לקבור נושא במדינה שלנו - אז מקימים ועדה על ועדה. 

שר הבריאות דני נוה:
       
       זה לא המצב.

שלמה בניזרי (ש"ס):
       
       בסדר. לכן אנחנו מגישים הצעה לסדר-היום, כדי שאדוני השר יבהיר את הדברים. יש המלצות, הדברים ברורים ונהירים. ידוע פחות או יותר מה צריך לעשות, והדבר היחיד שצריך לעשות הוא ליישם את הדברים.
       
       משפט אחד לגבי הדוברים שדיברו עד כה ואמרו: מערכת החינוך, החינוך, כל הזמן חינוך, ויש אלימות בכל החברה. אז אולי באמת נעשה משהו לבדיקה מקפת מה קרה ב-50-60 השנים האחרונות, האם העם היהודי באמת היה כל כך אלים. אולי שינוי בנורמות, בדפוסי החיים, באורח חיים. אותה תרבות שקראתם לה גלותית, זעקתם כל הזמן וביזיתם את היהדות ואותם ערכים יהודיים שלאורם הלכנו במשך אלפי שנים מאז מתן תורה - 3,317 שנים - בזתם להם, לעגתם להם, קראתם לנו פרימיטיבים. ואיך אמרתי פה פעם: primitive באנגלית זה פרי מיטיב. אדרבה, למדו מהיהדות שהיא פרי מיטיב, שהביאה את הסוציאליזם, את ההומניזם, את כל אותם ערכים נפלאים שאומות העולם באו ויישמו והעתיקו אותם מאתנו, ולכן - - -

היו"ר ראובן ריבלין:
       
       תמיד אדוני מתחיל בדברי תורה אחרי שהוא גומר את הזמן, כדי שאני לא אוכל להפסיק אותו. 

שלמה בניזרי (ש"ס):
       
       אז אני באמת מסיים. ולכן, אדוני השר, אשמח באמת לשמוע שכבודו מיישם את הדברים ולא מקימים ועדה על ועדה. תודה.

היו"ר ראובן ריבלין:
       
       תודה רבה. אני מתכבד להזמין את חבר הכנסת דוד טל, ואחריו - את חבר הכנסת צבי הנדל. 

דוד טל (עם אחד):
       
       אדוני היושב-ראש, אני מקבל את ההערה שלך באהבה רבה. כתוב: "נאמנים פצעי אוהב". 

היו"ר ראובן ריבלין:
       
       להיפך. אני אמרתי זאת מתוך ערגה שמזמן לא שמענו את דברי אדוני, ואני מברך אותו אחרי האירוע - - -

דוד טל (עם אחד):
       
       אדוני היושב-ראש, אני מאוד מקווה שב-1 בינואר אכן הסטטוס שלי ישתנה, ואני אוכל - - 

היו"ר ראובן ריבלין:
       
       בעזרת השם. 

דוד טל (עם אחד):
       
       - -  לחדש ימינו כקדם. 
       
       אדוני היושב-ראש, כבוד השר, עמיתי חברי הכנסת, אני מעלה את הנושא הזה אחרי שכבר העליתי אותו כמה פעמים. בפעם האחרונה העליתי אותו לדיון כאן בצורת שאילתא, אני חושב שאדוני השר היה בתפקידו. כן, זה אדוני השר דני נוה. זה היה ב-7 ביולי 2004. עוד קודם, ב-6 במרס 2002 העליתי את הנושא, והיה אז השר ידידי הטוב נסים דהן, וגם קודם העליתי את זה לדיון כהצעה לסדר-היום. אני רק אקרא מה שהשיב לי בזמנו, ב-6 במרס 2002, ידידי הטוב השר דהן. 
       
       לאחר שהוא שמח שלקחתי על עצמי את תפקיד מגן הרופאים בבית הזה, והוא גם מציין שזאת לא הפעם הראשונה שאני מעלה את הנושא על סדר-היום הציבורי, הוא בזמנו כתב לי כאן שהוא לא יכול לענות תשובה אחרת מזו שהוא ענה כבר אז - וכבר דיבר הרב בניזרי על הנושא הזה של הקמת ועדה כזאת או אחרת. הקימו את הוועדה הזאת, והתופעה הזאת שבה פעם אחר פעם, ואנחנו רואים שבעצם הרופאים וכבודם של הרופאים הפכו למרמס תחת רגלי כמה אנשים אלימים, שלא בוחלים - - -

היו"ר ראובן ריבלין:
       
       גופם. 


דוד טל (עם אחד):
       
       גופם. נכון, גופם. מדובר - ואמר גם חבר הכנסת כבל - באנשים שבאמת עושים עבודת קודש. הם צריכים לעשות את עבודתם בשקט ובבטחה, ללא מורא - שם גם אין משוא פנים, ברוך השם - אבל ללא מורא, והם צריכים לקבל החלטות קשות. הרי בחיי אדם הם עוסקים. 
       
       ולכן, אדוני היושב-ראש, אדוני השר, אני חושב שמעבר להקמת הוועדה או מעבר להקמת ועדה נוספת, מפני שאם הוועדה הראשונה שקמה - - -

שר הבריאות דני נוה:
       
       אין ועדה נוספת. אתם חוזרים ומדברים על דבר שלא קיים. 

היו"ר ראובן ריבלין:
       
       אין ועדה, השר לא הקים ועדה. כבוד השר הרי ישיב. 

דוד טל (עם אחד):
       
       אדוני השר, אני קודם כול אשמח מאוד - - -

היו"ר ראובן ריבלין:
       
       אני עצרתי את השעון, אבל תתחיל. 

דוד טל (עם אחד):
       
       אדוני השר, אני אשמח מאוד אם לא, ואם יהיו דברים יותר אופרטיביים - זה עדיף מוועדה. זה מה שבאתי לומר. אין טעם להקים ועדה נוספת. צריך לתפוס את השור בקרניו. צריך לתת לציבור הרופאים את הכושר והיכולת לעבוד כפי שכל בעל מקצוע רוצה לעבוד - ללא לחצים, ללא איומים – וכן שיוכלו לקבל גם החלטות נכונות וטובות. 
       
       אני רוצה לומר שהציבור הזה, כפי שאמרתי, לא רק עושה את מלאכתו נאמנה, הוא לא יכול לעמוד יום-יום בפני האלימות הזאת. הרחיב ידידי כבל ודיבר גם על אלימות בשדה הכדורגל, בשדה הקרב של הכדורגל, ואני חושב שיכול להיות שהכול מתחיל בגיל הרך, שאולי אנחנו לא מספיק מחנכים נגד האלימות.
       
       אדוני השר, עם כל הכבוד הראוי, ואני מאוד מעריך את עבודתך, ואתה יודע עד כמה, אני חושב שבקטע הזה השר צריך להיכנס בכל גופו לנושא הזה כדי שכל רופא במדינת ישראל ידע שהוא יכול לבצע את עבודתו ולא יהיה מי שירים עליו יד. אם צריך סנקציות כנגד אזרחים שמרימים יד, יהיו סנקציות; אם צריך לתקן חוקים, נחוקק חוקים; אם צריך להגדיל קנסות ולהפוך את זה לפלילי בצורה הקשה ביותר, נעשה את זה, ולו רק שהרופאים יוכלו לעשות את עבודתם נאמנה. תודה.

היו"ר ראובן ריבלין:
       
       תודה רבה לחבר הכנסת דוד טל. חבר הכנסת צבי הנדל, בבקשה - אדוני כבר נמצא ליד דוכן הנואמים - ותסיים חברת הכנסת מלי פולישוק. לאחר מכן ניתן הזדמנות לשר להשיב על שלוש ההצעות - על ההצעה הזאת ושתי הצעות אחרות - - 

שאול יהלום (מפד"ל):
       
       - - -

היו"ר ראובן ריבלין:
       
       - -  וגם לאחר שהוא ימלא את חובתו כלפי סיעתו, יוכל להשתחרר לתפקידיו החשובים. יצאנו כולנו נשכרים. בבקשה.

צבי הנדל (האיחוד הלאומי - ישראל ביתנו):
       
       מכובדי היושב בראש, אדוני השר, חברי חברי הכנסת, האלימות, ודאי בבתי-חולים, ודאי כלפי רופאים, היא דבר בעייתי מאוד. 
       
       שמעתי גם את חברי שדיברו לפני - איתן כבל סיפר על איזה מחקר באוניברסיטת תל-אביב, שהעלה שהציבור באמת מאוד מוטרד מנושא האלימות; אולי זה הדבר שממנו אנחנו הכי מוטרדים - ושמעתי על דוגמאות שצריך לחנך מגיל צעיר ואולי חברי מרכז הליכוד.
       
       אני אומר שאלימות היא פועל יוצא של דוגמה אישית. ככל שהדוגמה האישית במקום גבוה - בפסגות הכי גבוהות במדינת ישראל - היא בעייתית, אז מה פתאום שאזרח מן השורה לא ירשה לעצמו להיות אלים, כי אם שם מותר, אז גם לי מותר.
       
       מדי פעם שואלים אותי, למה אתה מתכוון כשאתה אומר שהמניעים של ראש הממשלה לתוכניתו המדינית אינם טהורים. אני כבר סיפרתי את זה פעם אבל אחדש את העניין, ארענן את הזיכרון.
       
       כשרבּו התיקים והחוקרים, ישבו בחווה כמה חברים, ואמר היועץ המשפטי של ראש הממשלה: תראה, אדוני ראש הממשלה, המצב קשה, ואם כבר על האי היווני חושבים להגיש נגדך אולי תביעת שוחד, אז מה יהיה על התיקים האחרים, סיריל קרן וכו'. יש בעולם תקדימים שבהם מנהיג שהולך למהלך לאומי גדול - מוחלים לו על החקירות והתיקים. לכן, אין לך ברירה. וכששברו את הראש איזה מהלך לאומי גדול יכול להיחשב, אמר יועץ התקשורת: עזה זה הדבר שיעבור הכי טוב, כי כבר שנים - - -

היו"ר ראובן ריבלין:
       
       האם אדוני מצטט? אני רק רוצה, כדי שלא להטעות. 

צבי הנדל (האיחוד הלאומי - ישראל ביתנו):
       
       אבל לא על זמני. 

היו"ר ראובן ריבלין:
       
       בוודאי, אני עצרתי את השעון. אני רוצה רק לדעת אם אדוני מצטט איזה פרוטוקול שבו הוא גואל עולם, זאת אומרת הוא מביא דברים בשם אומרם, או שהוא מצייר פה איזה סיפור דמיוני שהוא על-פי דעתו אפשרי, כי חשוב מאוד - - - 

צבי הנדל (האיחוד הלאומי - ישראל ביתנו):
       
       אני מצייר סיפור ממקום - - -

היו"ר ראובן ריבלין:
       
       - - - ב"דברי הכנסת", בעוד כך וכך שנים - זאת אומרת, מאות שנים - יכולים לבוא ולשאול. 

צבי הנדל (האיחוד הלאומי - ישראל ביתנו):
       
       אני מצייר סיפור שעליו קיבלתי מידע מוצלב. אין כמובן פרוטוקול - - 

היו"ר ראובן ריבלין:
       
       תודה רבה.

צבי הנדל (האיחוד הלאומי - ישראל ביתנו):
       
       - - וברור שאין פרוטוקול, אבל הדברים הם כך ולא מנהמת לבי ולא כסברה, אלא כסיפור אמיתי - - -

היו"ר ראובן ריבלין:
       
       על-פי דעתך. 

צבי הנדל (האיחוד הלאומי - ישראל ביתנו):
       
       לפי מיטב ידיעתי - וידיעתי בעניין הזה נכונה.
       
       ואמרו לו אז: תלך על עזה. אריק לא הסכים והיה ויכוח על העניין הזה, והוא נערך הרבה זמן. הוא הסביר למה זה נכס אסטרטגי ולמה הוא אמר למצנע שאפילו נצרים - לא גוש-קטיף - דינה כדין תל-אביב או נגבה בגלל חשיבותה האסטרטגית. בסוף, כשנברו ונברו - עברו איזה שבועיים נדמה לי, אם אני לא טועה, בזה אני לא מדייק - אמר בסוף בנו הצעיר: אבא, אין ברירה, אין תוכנית אחרת. למלחמה אריק שרון ודאי לא יכול ללכת. וכך נולדה התוכנית, וכך יצאו לדרך. 
       
       אחר כך לא היה לו רוב בממשלה, אז הוא אמר: נעשה משאל - -

שר הבריאות דני נוה:
       
       כל זה נאמר? 
       
צבי הנדל (האיחוד הלאומי - ישראל ביתנו):
     
       - - אבל הוא ראה שבמשאל - - -
       
שר הבריאות דני נוה:
       
       וכל זה בנושא האלימות בבתי-החולים. 
       
צבי הנדל (האיחוד הלאומי - ישראל ביתנו):
       
       תאמין לי שזו הדוגמה האישית לאלימות, כי אם ראש ממשלה יכול לנהוג באגרסיביות  ומתוך מניעים לא טהורים, אז למה אחרון התושבים לא יכול? 
       
       ואז הגיע השלב שהוא רצה להעביר את זה בממשלה ולא היה לו רוב, אז הוא הלך למשאל בליכוד על מנת לחייב את שרי הליכוד להצביע אתו. הוא נכשל, באלימות זרק את זה לפח האשפה ההיסטורי. ואז הוא הגיע לממשלה, ניסה לשכנע את השרים ולא הצליח. אז הוא פיטר שני שרים על מנת להשיג רוב. 
       
       לכן, אני אומר שכולנו לא נתבלבל. כשראש ממשלה מנהיג מדינה בצורה דורסנית ואלימה וממניעים שאינם טהורים אלא מושחתים - ולא הייתי עומד על הבמה הזאת ואומר מלים אלה אילולא היו הדברים נכונים. אני מוכן יחד עם ראש הממשלה להיבדק בכל מכשיר שבודק אמת. 
       
היו"ר ראובן ריבלין:
       
       נכונים על-פי דעתך. 
       
צבי הנדל (האיחוד הלאומי - ישראל ביתנו):

       נכונים על-פי ידיעתי, ולא על-פי דעתי. ואני מוכן שניבדק גם ראש הממשלה וגם אני, או לפחות שיעלה על הבמה ויגיד: לא, המניעים שלי היו אחרים, ויפרט את המניעים האחרים. לכן, אחרי שהבהרתי את עמדתי, אני מאוד מקווה שלא נצפה מהציבור הרחב, ללא דוגמה אישית מינימלית, כאילו אנחנו לא אלימים מהמסד ועד הטפחות - אל נבוא בטענות לאנשים שלומדים מהמנהיגות הכי בכירה. תודה. 
       
היו"ר ראובן ריבלין:
       
       בשולי הדברים, בן נגבה נמצא פה. חבר הכנסת וילן, בעתיד יבקשו לדעת מי פרסם את מי. האם נגבה פרסמה את נצרים או נצרים את נגבה? 
       
אבשלום וילן (יחד):

       בכל הכבוד הראוי, לנגבה יש - - -
       
היו"ר ראובן ריבלין:
       
       לא אמרתי חשיבות, אמרתי מי פרסם יותר. חלילה לא דיברתי על החשיבות. כל אחד כמובן - - -
       
       רבותי חברי הכנסת, חברת הכנסת מלי פולישוק. אדוני השר כבר במצב הכן לתשובות. נקיים הצבעות, ולאחר מכן נחזור לסדר-היום.
       
מל פולישוק-בלוך (שינוי):
       
       האלימות נראית מהאופוזיציה ומהקואליציה בדיוק אותו דבר, חבר הכנסת בניזרי.
       
       אדוני היושב-ראש, כנסת נכבדה, אני רוצה להודות ליושב-ראש הכנסת וסגניו על שאפשרו להעלות לסדר-היום ובתחילת יום הדיונים את ההצעה החשובה הזאת, כי הנושא בנפשנו. 
       
       גילויי האלימות כלפי הרופאים בתקופה האחרונה הביאו בתחילת השבוע את הרופאים לנקוט צעד קיצוני של השבתת מערכת הבריאות לכמה שעות. השבתה זו באה במחאה ישירה על הפגיעה ברופא ד"ר דורון צאלי, גריאטר של מחוז תל-אביב בקופת-חולים כללית, על-ידי בני-משפחתה של חולה. 
       
       בשנתיים האחרונות נרשמו יותר מ-100 פניות של רופאים ל"קו החם" של ההסתדרות הרפואית, שדיווחו על התנהגות אלימה. אני שמעתי בתקשורת עדויות של רופאים ואחיות, סיפורים מחרידים. אנשים שבאים להציל חיים ולהגן עליהם נאלצים להגן על חייהם שלהם. זה אבסורד, אין להסכים לכך. 
       
       נכון שיש קשר בין המצב הכלכלי לבין תופעות האלימות. אבל, אנחנו לא יכולים להסכים לכך. כל נימוק הוא לא נימוק כשמדובר באלימות. אני קוראת לך, אדוני השר, להגיב בכל הכלים החוקיים העומדים לרשותך כדי למגר את התופעה, שהולכת ומתרחבת, לנקוט צעדים ברורים, חריפים ומיידיים, כדי שיבינו האלימים שאין להם מקום בחברה הישראלית. 
       
       לצערנו, האלימות אינה נחלתה של מערכת הבריאות בלבד. היא הופכת למכת מדינה בכל המישורים: בצבא, בכבישי הארץ, ודיברנו על כך אתמול כשדיברנו על תאונות הדרכים. במגרשי הכדורגל אין הרתעה. צריך להרחיק קבוצות שלמות, שהאוהדים שלהן מתפרעים, לשנה שלמה מהמשחקים, ואז תראו שאין אלימות בכדורגל. אם לא ננקוט צעדים חריפים, לא יהיה לזה סוף.
       
       בתוך בתי-הספר האלימות פושה ומתרחבת, אלימות בין תלמידים לתלמידים, בין תלמידים למורים. אי-אפשר לשאת זאת יותר. התופעות האלה הביאו אתמול את הכנסת לאשר תיקון לחוק זכויות התלמיד, שתלמיד ידע על-פי חוק שצריך לכבד את סגל ההוראה. צריך הרבה יותר מכך. אנחנו צריכים בבסיס לשנות את הנורמות בחברה הישראלית. יש לנו היחלשות של ערכים, אז במקום זה אנחנו הולכים לבטל את לימודי האזרחות? קראתי היום שרוצים לבטל את ההשתתפות, את הבאת הקצינים הבכירים בצה"ל כדי שישפיעו על תלמידים להיות נאמנים למדינה שלהם. אנחנו עושים את כל הדברים ההפוכים. 
       
       והדוגמה האישית, אני לא מאשימה חלילה אף אחד מחברי הכנסת באלימות לא נגד רופאים, לא בבתי-הספר. אך, כולנו מבינים, יש לבית הזה השפעה על ערכי החברה הישראלית. אנחנו כאן בבית זכוכית, הציבור רואה אותנו. הוא לוקח דוגמה. אנחנו צריכים לשמש דוגמה ערכית, חיובית למופת, באופן הדיבור שלנו, בהתנהגות, בנורמות, גם מתוך האופוזיציה וגם בקואליציה. צריכים להיות סבלנים וסובלנים גם לדעות ולרצונות שאנחנו לא מסכימים להם, ובמיוחד אנחנו צריכים בבית הזה להחמיר את הענישה של אנשים אלימים, ולגלות נחישות חד-משמעית במאבק הזה. תודה רבה. 
       
היו"ר ראובן ריבלין:
       
       תודה רבה. אני מזמין את כבוד שר הבריאות, אשר נאלץ להשיב על הצעות לסדר-היום, לא רק על אלימות כלפי רופאים, אלא על אלימות בחברה הישראלית. ודאי שכשר בכיר הוא יוכל גם להתייחס לכל שאר העניינים. אני מבקש מכבוד השר להשיב גם על שתי הצעות לסדר-היום שנדחו מהפעם הקודמת על מנת שנוכל להצביע, כעצת יושב-ראש ועדת העבודה והרווחה. 

שר הבריאות דני נוה:
       
       נעשה זאת, אדוני היושב-ראש, כל זה באמת בקיצור, כדי שהכנסת תוכל לחזור לסדר-היום הרגיל שלה. 
       
       אדוני היושב-ראש, חברי חברי הכנסת, אני, כמובן, עם כל חברי הבית, מגנה בכל תוקף את מעשה האלימות האחרון בתל-אביב כלפי ד"ר דורון צאלי. מעשי אלימות בכלל הם דבר פסול, אבל כאשר מדובר באלימות פיזית, ולפעמים גם באלימות מילולית שמופנית כלפי רופאים, ואגב לא רק כלפי רופאים, אלא כלפי אנשי צוות רפואי, ואלו יכולים להיות אחיות או עובדים אחרים במערכת הבריאות, זה דבר שמבחינה מוסרית הוא שפל פי כמה. אתה תוקף או מאיים על אדם שנמצא שם כדי לעזור לך, כדי להציל אולי את חייו של קרוב שלך או מישהו ממעגל מכריך הקרובים. הדבר הזה הוא דבר פסול, שכולנו חייבים כמובן לגנות אותו ולהוקיע אותו בכל תוקף.
       
       אני מסכים בוודאי עם מה שנאמר פה, שאי-אפשר להפריד בין האלימות בבתי-החולים שלנו לבין האלימות בחברה הישראלית בכלל, ותיכף אני אומר מלה באופן ספציפי על האלימות בבתי-החולים שלנו. אבל, בשנים האחרונות אנחנו רואים עלייה בכלל בממדי האלימות בחברה הישראלית. הוזכרו פה מעשי האלימות של אוהדים במגרשי הכדורגל. אני לא בטוח שהרחקת הקבוצה תביא לפתרון הבעיה הזאת, אבל אני לא אכנס פה כרגע לדיון בנושא הזה. 
       
מל פולישוק-בלוך (שינוי):

       - - - וזה הוכיח את עצמו.
       
שר הבריאות דני נוה:
       
       אני מניח שגם יושב-ראש הכנסת, שהוא ואנוכי, שלא במקרה, אוהדים אפילו אותה קבוצת כדורגל, אבל אני לא בטוח שאנחנו נוכל כרגע לנצל את הבמה הזאת כדי להיכנס לדיון בסוגיה הזאת, ואני לא ארצה לסטות לשם. 
       
דוד טל (עם אחד):

       אדוני השר אוהד של "מכבי תל-אביב"?
       
שר הבריאות דני נוה:

       כדי שלא יהיה ספק, "בית"ר ירושלים". 
       
מל פולישוק-בלוך (שינוי):
       
       אבל, את החולים ודאי שאי-אפשר - - - 
       
אחמד טיבי (חד"ש-תע"ל):

       אין מחלה שאין בה טיפול.
       
היו"ר ראובן ריבלין:
       
       חבר הכנסת טל, יש גבול לבדיחות בכנסת. 

אבשלום וילן (יחד):

       זו מחלה חשוכת מרפא.
       
שר הבריאות דני נוה:
       
       בדיחות שחורות, מה שנקרא. אבל, בואו נחזור ברצינות לנושא החשוב. 
       
       אדוני היושב-ראש, הנושא הוא נושא רציני. יש ודאי עלייה גדולה בממדי האלימות בחברה הישראלית. אנחנו רואים עלייה משמעותית בהיקף האלימות במשפחה, באלימות כלפי נשים; לצערנו הרב, באלימות כלפי ילדים. אנחנו רואים עלייה בהיקף תופעות האלימות בבתי-הספר שלנו, אנחנו רואים עלייה בממדי האלימות בכבישים. למעשה, בכל מקום. 
       
מוחמד ברכה (חד"ש-תע"ל):

       למה כל זה? 
       
שר הבריאות דני נוה:
       
       חבר הכנסת ברכה, אני לא בטוח שאתה תאהב את התשובה שלי, ואני לא רוצה לפתוח פה במחלוקת. ולכן, אני לא רוצה להיכנס לזה. 
       
מוחמד ברכה (חד"ש-תע"ל):

        חשוב לי לשמוע אותה. 
       
שר הבריאות דני נוה:
       
       אבל מה שאני יכול לומר, אדוני היושב-ראש, חברי חברי הכנסת, באופן ספציפי לגבי האלימות בבתי-החולים, ראשית, אכן חבר הכנסת בניזרי בשעתו, בזמן ששימש שר הבריאות, הקים ועדה והיא הגיעה למסקנות. חבר הכנסת בניזרי, אני לא הקמתי ועדה נוספת, כי אני לא מאמין בהקמת ועדות נוספות, אלא עשיתי דבר מאוד פשוט. הוועדה שאתה הקמת לפני כארבע שנים וחצי, הוחל ביישום המסקנות שלה, אבל לא השלימו את היישום. 
       
       במה מדובר? מדובר בכך שבחדרי המיון בבתי-החולים הכלליים בארץ תתוגבר האבטחה, ויוספו ממדים של בקרה ושל שליטה בבתי-החולים שלנו. מדוע בחדרי המיון? כי עיקר מעשי האלימות ורוב מעשי האלימות - ואם נחשוב על כך, אני חושב שגם נבין מדוע - מתרחשים בחדרי המיון של בתי-החולים, כאשר אנשים מגיעים עם אדם. לעתים האיש שוכב שעות מספר בחדר המיון, ואנשים נמצאים במתח רב לגבי גורלו של אותו אדם. הרופאים והצוות הרפואי שם עובדים תחת לחץ גדול מאוד. עיקר החיכוך והמתח שנוצר בין משפחה לבין צוות רפואי אכן נוצר ברוב המקרים בחדרי המיון. 
       
       בוועדה שהקים מי שהיה שר הבריאות, חבר הכנסת בניזרי – ועדה שמסקנותיה אומצו - עלתה הצעה להגביר את האבטחה ואת השמירה בחדרי המיון בבתי-החולים. בחלק מבתי-החולים זה יושם, ובחלק מבתי-החולים זה לא יושם. בשורה התחתונה, לא הנחיתי להקים ועדה חדשה, אלא לעשות את הכול כדי לוודא שכל בתי-החולים במדינת ישראל אכן יישמו את המלצות הוועדה מלפני ארבע שנים. 
       
       עם זאת, חייבים לרשום כאן הערת הסתייגות, והסיבה לכך פשוטה מאוד: לא רק שאי-אפשר לשים שוטר ליד כל רופא וכל אחות – וכל אדם שעיניו בראשו מבין שזה לא יכול להיות הפתרון - גם במקרה שעליו אנחנו מדברים, שבעקבותיו נדרשנו היום לדיון, המקרה של ד"ר דורון צאלי, שאני מכיר באופן אישי - נפגשתי אתו לפני כחצי שנה, והוא אכן מהרופאים הטובים שיש במערכת הבריאות שלנו. הרופא הזה עבד בבית-חולים גריאטרי פרטי בתל-אביב. גם אם כל ההמלצות של דוח הוועדה שקמה בתקופתו של שר הבריאות לשעבר בניזרי היו מיושמות באופן מלא, זה לא היה מונע את המקרה הזה בשום צורה. כך שאנחנו לא יכולים לעשות לעצמנו חיים קלים, ולומר: אם המלצות ועדה אחת היו מיושמות אז, מעשה האלימות האחרון הזה לא היה קורה. לצערי הרב, הוא היה עלול להתרחש, כי ההמלצות האלה לא היו פותרות אותו ולא היו מביאות לפתרון העניין. למרות זאת, צריך ליישם כמובן את המלצות הוועדה האמורה במלואן. 
       
       חבר הכנסת יהלום, אני לא יכול לתת התחייבות לכך שאני מסכים לכל מלה בהצעת החוק שלך, וזאת מהסיבה הפשוטה שטרם קראתי אותה. אבל ביחס לתפיסה שאומרת שצריך ליצור במסגרת החקיקה שלנו מסגרת ספציפית של התייחסות לאלימות כלפי רופאים ואנשי צוות רפואי – אני בעד. הודעתי בשבוע שעבר שהנחיתי את אנשי הלשכה המשפטית במשרד הבריאות לקדם מול משרד המשפטים תיקון לחוק העונשין, שיתייחס באופן ספציפי לאלימות כלפי רופאים ואנשי צוות רפואי. כפי שאמר לך חבר הכנסת כבל - - -
       
אליעזר כהן (האיחוד הלאומי - ישראל ביתנו):
       
       - - - הכי חשוב הוא החמרה בעונשים.
       
שר הבריאות דני נוה:

       
       על כך בדיוק אני מדבר, חבר הכנסת כהן. 
       
היו"ר ראובן ריבלין:
       
       חבר הכנסת בר-און דיבר על כך כאן.
       
שר הבריאות דני נוה:
       
       אף שיש כאן שאלה נורמטיבית. הרי יכול לבוא מישהו ולשאול מדוע הענישה כלפי מי שתוקף עובדת סוציאלית, שעובדת בלשכת רווחה בעיר כלשהי, ועומדת גם היא מול קהל ולפעמים יש מצבי מתח וכן הלאה, תהיה קלה יותר מהענישה כלפי מי שתוקף רופא בבית-חולים. השאלה לגיטימית, ואי-אפשר להתעלם ממנה. עם זאת, אני חושב שצריך ליצור מסגרת ספציפית, שתגדיר כתקיפה בנסיבות מחמירות עם הענישה המתאימה למעשים של אלימות כלפי רופאים וכלפי אנשי צוות רפואי. אני לפחות מנסה לקדם חקיקה בנושא הזה מול משרד המשפטים. לגבי חקיקה פרטית - באופן עקרוני אני תומך בה, כמובן בהסתייגות, כי לא ראיתי את הצעות החקיקה עצמן ואת הפירוט שלהן. 
       
       עם זאת, ההתייחסות למעשי האלימות חייבת להיות כמובן התייחסות מערכתית כוללת של כולנו – הממשלה, הכנסת – של כל הגורמים וכל המערכות; גם בתחום החינוך, גם בתחום התחבורה, גם בתחום הספורט וגם בתחום הבריאות. כולנו חייבים להילחם בתופעות האלה. אנחנו מציינים, ובצדק, מספר רב כל כך של פעמים - בחסותך, אדוני היושב-ראש - את מעשי האלימות במשפחה ואת מעשי האלימות כלפי הנשים בישראל, שגם הם דורשים טיפול מערכתי באופן מיוחד. בסך הכול, אני חושב שגם האלימות במערכת הבריאות היא חלק מהמערכה הזאת, שאותה אנחנו חייבים לנהל בכל התחומים ובכל החזיתות. 
       
       אדוני היושב-ראש, אשר להצעה הזאת, אני מסכים כמובן שהנושא הזה יועבר לדיון בוועדה של הכנסת, אם ועדת הבריאות של הכנסת או כל ועדה אחרת שהחברים ירצו. 
       
היו"ר ראובן ריבלין:
       
       זו יכולה להיות ועדת הבריאות. מי עוסק גם בסל הבריאות בעניין - - -?
       
אבשלום וילן (יחד):
       
       ועדת העבודה, הרווחה והבריאות. 
       
שר הבריאות דני נוה:
       
       ועדת העבודה, הרווחה והבריאות היא בהחלט ועדה מתאימה לעניין הזה, לדעתי. 
       
היו"ר ראובן ריבלין:
       
       חשבתי שוועדת הכספים פעם - - -
       
הצעות לסדר-היום
תפקוד חסר של מכוני הרדיותרפיה; שחיקת סל הבריאות 
       ["דברי הכנסת", חוברת זו, עמ'  ועמ'  .]
        

היו"ר ראובן ריבלין:

       אדוני ישיב עכשיו גם על ההצעות לסדר-היום בנושא שחיקת סל הבריאות ובנושא תפקוד חסר של מכוני הרדיותרפיה. 
       
שר הבריאות דני נוה:
       
       ראשית, לגבי הצעתו של חבר הכנסת יהלום בנושא הרדיותרפיה - אותם מכונים שעוסקים בטיפולי הקרנות לחולי סרטן, למי ששפר מזלו ולא יודע על מה אנחנו מדברים. בעניין הזה יש תוכנית רב-שנתית של 100 מיליון ש"ח, שגיבשנו במשרד הבריאות. בסיכום עם משרד האוצר אנחנו מתחילים ביישום התוכנית הזאת כבר עכשיו, בשנת 2005, ראשית בכל הקשור להכשרת כוח-אדם, כי חלק מהבעיה בנושא הזה הוא כוח-אדם שאיננו מיומן די הצורך בכל הנוגע לטיפול במאיצים הקוויים, במכשירים של טיפולי ההקרנה. כבר בשנת 2005 אנחנו ניגשים ליישומה של אותה תוכנית רב-שנתית. אני יודע שהנושא כבר נדון אצלך בוועדה, חבר הכנסת יהלום, ואין לי כל התנגדות לקיים על כך דיון נוסף בוועדה. 
       
       בנוסף, פניתי למשרד האוצר בתחום האחר ששייך לעניין הזה, המחסור במאיצים קוויים, במכשירים. הגשתי בקשה להוספת שני מכשירים, האחד בבית-החולים "אסף הרופא" והאחד בבית-החולים "העמק" בעפולה. לדעתי, יש צורך וחשיבות בפתיחתן של מחלקות שם, שיעסקו בטיפולי הקרנה לחולי סרטן. 
       
       אין לי התנגדות שגם הנושא הזה יועבר לדיון בוועדה של חבר הכנסת יהלום, ועדת העבודה, הרווחה והבריאות של הכנסת. 
       
       אשר לנושא הסל - לא אפתח כאן דיון בנושא הסל. כבר עסקנו בו רבות. 
       
היו"ר ראובן ריבלין:
       
       נושא שחיקת סל הבריאות הוא הצעה לסדר-היום שהוגשה על-ידי חבר הכנסת חיים אורון, הנמצא באולם. 
       
שר הבריאות דני נוה:
       
       אני יכול לומר בשורה התחתונה: ראשית, כפי שחבר הכנסת אורון יודע, אני בוודאי נמנה עם אלו שתומכים ביצירת מנגנון קבוע של עדכון בחוק לתוספת טכנולוגיות חדשות לסל. זאת כדי שלא נצטרך לחזור מדי שנה על הריטואל של המאבקים הציבוריים בנושא הזה. 
       
       אומנם, בניגוד לאפס שקלים שמצאתי בתוספת טכנולוגיות לסל כשנכנסתי לתפקידי - פשוט אפס - בשנת 2005 נעמוד על 120 מיליון ש"ח למטרה הזאת; בהשוואה לאותו אפס שמצאתי. עם זאת, הצרכים עדיין רבים מאוד. לכן אני אברך כמובן על כל תוספת שתינתן, אם וכאשר היא תינתן, לטובת סל הבריאות שלנו. הצרכים רבים מאוד, למרות התוספת שבוודאי לא מכסה את כלל הצרכים. 
       
       אני יודע שוועדת העבודה, הרווחה והבריאות עוסקת בזאת; רק אתמול היא עסקה בזאת. אני יודע שוועדת הכספים עוסקת בזאת. אם כן, אדוני היושב-ראש, אני לא יודע איזו ועדה היא המתאימה ביותר, כי הנושא הזה בוודאי נמצא בדיונים בוועדת הכספים - - 
       
היו"ר ראובן ריבלין:
       
       תשאל את חבר הכנסת אורון.
       
שר הבריאות דני נוה:
       
       - - ואני חושב שהוא יהיה אחד הנושאים שוועדת הכספים תעסוק בו בדיוני התקציב. 
       
היו"ר ראובן ריבלין:
       
       אדוני מסכים שזה יהיה באחת משתי הוועדות האלה.
       
שר הבריאות דני נוה:
       
       בהחלט.
       
היו"ר ראובן ריבלין:
       
       אני מאוד מודה לשר הבריאות. 
       
       
הצעות לסדר-היום 
שביתת הרופאים בשל גילויי האלימות כלפי רופאים 
       
היו"ר ראובן ריבלין:
       
       רבותי, חברי הכנסת, ראשית, אני עובר להצעה הראשונה: שביתת הרופאים בשל גילויי האלימות כלפי רופאים. חבר הכנסת בר-און - אינו נוכח, אבל הוא בוודאי מסכים. חבר הכנסת אחמד טיבי - אדוני מסכים להעביר לוועדה? תודה. איתן כבל, אדוני מסכים? תודה רבה. אבשלום וילן מסכים? תודה. חבר הכנסת בניזרי מסכים? תודה. שאול יהלום מסכים? תודה. דוד טל מסכים? תודה רבה. חבר הכנסת צבי הנדל - אינו נוכח באולם. חברת הכנסת פולישוק מסכימה. אני מאוד מודה לכולם. 
       
       לכן יש לנו שתי הצעות נוספות: חבר הכנסת ברכה וחבר הכנסת דהאמשה. חבר הכנסת ברכה ראשון. בבקשה, אדוני.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אין ספק שצריך לטפל בתופעה החמורה של אלימות בבתי-חולים נגד רופאים, גם באמצעים חינוכיים וגם באמצעי הרתעה. אבל השאלה הזאת תוסיף להדהד: למה יש עלייה באלימות גם במגרשי הספורט, גם בתחבורה וגם בבתי-הספר? אני חושב שיש מקום לטיפול משולב בכל התופעה הזאת של האלימות. יש לה מקורות ויש לה שורשים. אני לא רוצה להפוך עכשיו את הנושא הזה לנגחנות ולהתנגחות, אבל המגמה - כביכול ככל שאתה אלים יותר אתה משיג יותר - היא תופעה שנמצאת גם בחלונות הגבוהים של השלטון, ובתפיסה שמנחה את השלטון, ובכך צריך לטפל. תודה רבה, אדוני. 
       
היו"ר ראובן ריבלין:
       
       תודה רבה. חבר הכנסת דהאמשה, ואחריו - חבר הכנסת בשארה. 
       
עבד-אלמאלכ דהאמשה (רע"ם):
       
       כבוד היושב-ראש, נכבדי השר, חברי חברי הכנסת, אכן, האלימות מגונה באשר היא, והיא מגונה שבעתיים כאשר היא מופנית נגד רופאים. היא מגונה פי-אלף כאשר היא מופנית נגד אזרחים. האלימות הרסה הבוקר, היום לפני 08:00, שלושה בתים בדיר-אל-אסד. אין אלימות גדולה יותר מהריסת ביתו של אדם. באחד הבתים היה לבעל-הבית ביד צו בית-משפט להקפיא את צו ההריסה. אבל אנשי האלימות, שוטרים, בולדוזרים וכלים כבדים לא שעו לכך, ובכל זאת הרסו את הבית ושני בתים נוספים. אני חושב שחייבים לגנות את האלימות הזאת פי-אלף. הגיע הזמן שממשלות ישראל יתעשתו וישימו קץ לעוול הזה, שהורס בית של אדם בתוך המדינה, כשהוא אזרח המדינה. 50 שנה אזרח המדינה, ובימים אלו במיוחד זה הרבה יותר כואב. תודה רבה. 
       
היו"ר ראובן ריבלין:
       
       תודה רבה לחבר הכנסת עבד-אלמאלכ דהאמשה. חבר הכנסת בשארה מוותר.
       
       רבותי, חברי הכנסת, אנחנו עוברים להצבעה, הואיל וכולם הסכימו להעברה לוועדה. ובכן, מי שבעד הוא בעד ועדה, ומי שנגד הוא בעד להסיר. נא להצביע מי בעד, מי נגד. הצעת השר היא בעד. בבקשה.
       
הצבעה מס' 1
       
בעד ההצעה להעביר את הנושא לוועדה – 22
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא שהעלו חברי הכנסת אחמד טיבי, איתן כבל, אבשלום וילן, שלמה בניזרי, שאול יהלום, דוד טל ומל פולישוק-בלוך לוועדת העבודה, הרווחה והבריאות נתקבלה.

היו"ר ראובן ריבלין:
       
       22 בעד, אין מתנגדים ואין נמנעים. אני קובע שההצעות לסדר-היום בנושא: שביתת הרופאים בשל גילויי האלימות כלפי רופאים, תועבר לדיון בוועדת העבודה, הרווחה והבריאות של הכנסת.


הצעות לסדר-היום
תפקוד חסר של מכוני הרדיותרפיה; שחיקת סל הבריאות 
       
היו"ר ראובן ריבלין:
       
       אנחנו עוברים להצעה לסדר-היום של חבר הכנסת שאול יהלום בעניין תפקוד חסר של מכוני הרדיותרפיה, הצעה שמספרה 5189. אדוני מסכים להעביר לוועדה?

שאול יהלום (מפד"ל):
       
       כן.

היו"ר ראובן ריבלין:
       
       ובכן, רבותי, חברי הכנסת, השר הציע להעביר לוועדה, וחבר הכנסת מסכים. 
       
       נא להצביע - מי בעד, מי נגד, מי נמנע. ההצבעה החלה.

הצבעה מס' 2
       
בעד ההצעה להעביר את הנושא לוועדה – 22
נגד – אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.

היו"ר ראובן ריבלין:
       
       ובכן, 22 בעד, אין מתנגדים ואין נמנעים. אני קובע שהצעתו של חבר הכנסת יהלום תעבור לוועדת העבודה, הרווחה והבריאות להמשך דיון.
       
       אנחנו עוברים להצעתו של חבר הכנסת חיים אורון בנושא שחיקת סל הבריאות, הצעה לסדר-היום שמספרה 5201. חבר הכנסת אורון, האם אתה מסכים להעביר לוועדה? לאיזו ועדה אדוני מבקש?
       
חיים אורון (יחד):
       
       לאיזו ששאול רוצה.
       
היו"ר ראובן ריבלין:
       
       הואיל ואדוני הסכים לוועדה על-פי הצעת השר, הצעה אחרת לחבר הכנסת יהלום. בבקשה, אדוני.
       
שאול יהלום (מפד"ל):
       
       אדוני היושב-ראש, אני חושב שמליאת הכנסת, ובוודאי שר הבריאות, צריכים לדעת עובדה אחת. השר היה כאן והשיב על הצעה לסדר-היום בנושא הזה של סל הבריאות של חבר הכנסת אורון, שכמובן אשמח להמשיך את הדיון בה, ואמר: אין לי התנגדות שהעניין יקבל מבנה חוקי קבוע. אני רוצה להביא לידיעת המליאה והשר, שזה שבועיים מעכבת ועדת הכנסת החלטה על שלושה חוקים שקשורים לנושאים האלה, בין השאר חוקים שהוגשו על-ידי עם 52 חברי הכנסת, ובין השאר חבר הכנסת אורון וחבר הכנסת סנה. שלושת החוקים שעוסקים בנושאים האלה מעוכבים על-ידי ועדת הכנסת מפחד פוליטי, מה יהיה בשעה קשה זו, שלקואליציה רק 40 חברי כנסת ואנחנו לא דנים בוועדות, לא משנה אילו ועדות, מתוך החשש של ועדת הכנסת, באמצעים פסולים, להחליט בעניין ולערוך את הדיון. לו התערב השר בעניין הזה, הייתי רואה את זה כמילוי השאיפה והרצון של מליאת הכנסת. תודה.
       
היו"ר ראובן ריבלין:
       
       תודה רבה. יש גם דרכים אחרות לפעול בעניין זה, חבר הכנסת יהלום, ואני מציע לך להסתכל בתקנון. 
       
       בבקשה, רבותי, הואיל והשר הסכים להעביר את הדיון בוועדה וחבר הכנסת המציע, חבר הכנסת אורון, מסכים, אנחנו עוברים להצבעה. 
       
       מי בעד – בעד הוועדה, מי נגד – להסיר מסדר-היום. נא להצביע, בבקשה.
       

הצבעה מס' 3
       
בעד ההצעה להעביר את הנושא לוועדה – 26
בעד ההצעה שלא לכלול את הנושא בסדר-היום – 1
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה.

היו"ר ראובן ריבלין:
       
       26 בעד, נגד – 1, אין נמנעים. אני קובע שההצעה לסדר-היום תעבור לוועדת העבודה, הרווחה והבריאות ותידון שם.


שאילתות בעל-פה

היו"ר ראובן ריבלין:
       
       אני מתכבד להזמין את שרת החינוך, התרבות והספורט על מנת להשיב על שאילתא בעל-פה של חבר הכנסת בנימין אלון: האתר החשמונאי-היהודי בדרום העיר מודיעין. בבקשה, אדוני יקרא את השאילתא כמות שהיא.
       
218. האתר החשמונאי-היהודי בדרום העיר מודיעין
       
בנימין אלון (האיחוד הלאומי - ישראל ביתנו):
       
       
       גברתי השרה, נודע לי כי בערב חג החנוכה נהרסו בפיקוח רשות העתיקות מבנים באתר החשמונאי-היהודי בעיר מודיעין, אתר שככל הנראה ייצרו בו שמן בטהרה. 
       
       רצוני לשאול: 
       
       1. לפי אילו קריטריונים קובעת רשות העתיקות אילו אתרים לשמר? 
       
       2. האם קיים גוף מקצועי חיצוני המבקר החלטות אלה? 
       
       3. כיצד תימנע הישנות מקרים דומים באתרים נוספים?
       
היו"ר ראובן ריבלין:
       
       תודה לחבר הכנסת אלון. כבוד השרה, בבקשה.

שרת החינוך, התרבות והספורט לימור לבנת:
       
       רשות העתיקות פועלת על-פי חוק בחפירות הצלה באתרים שונים ברחבי הארץ. הרשות עוסקת מדי יום במציאת האיזון שבין צורכי הפיתוח של הארץ ובין הצורך למלא אחר חובתה החוקית לשמור על עתיקות הארץ; כמובן, לא מתקבל על הדעת שמדינה שרוויה בארכיאולוגיה תעצור את פעילות הפיתוח בשם הארכיאולוגיה. במהלך השנים גיבשה הרשות פרקטיקת עבודה, נהלים ומדיניות שמאפשרים לה לשמור על האיזון הראוי והחשוב הזה. 
       
       אשר לאתר הספציפי שעליו מדובר, האתר החשמונאי במודיעין, הרשות שקלה את הנושא כמה פעמים, קיימה התייעצויות עם מיטב המומחים, ובכלל זה עם חופר האתר, והגיעה למסקנה שהאתר אינו ייחודי ועל כן אפשר לחפור אותו ולאפשר את פיתוח האזור. זאת, אגב, בניגוד לאתר שאינו רחוק משם, שבו התגלה בית-כנסת עתיק. הרשות תבעה את שינוי תוכנית הבינוי, הכביש הוזז והאתר נותר על מקומו. 
       
       אזור מודיעין כולו רווי ארכיאולוגיה, ולפיכך, אין קושי וכך אכן נעשה. ודאי שרשות העתיקות, כרשות ממונה, כך נוהגת ומשמרת כל אתר ארכיאולוגיה שנחשף. אבל המשמעות המיידית לעודף או לדרישות מהסוג הזה היא שכמובן לא יהיה שום פיתוח כלל ועיקר, ועל כן רשות העתיקות נוהגת זהירות רבה בהחלטות שלה. גם במקרה הזה, שעליו מדובר, כאשר עלה ספק, ביקר מנכ"ל הרשות באתר באופן אישי למעלה מחמש פעמים וקיים כמה התייעצויות. באחרונה שבהן נכחו גם סגן ראש עיריית מודיעין, מנכ"ל העירייה ומהנדס העירייה.
       
היו"ר ראובן ריבלין:
       
       תודה לשרה. שאלה נוספת לחבר הכנסת בני אלון, ואחריו -  חבר הכנסת גפני וחבר הכנסת שלגי.
       
בנימין אלון (האיחוד הלאומי - ישראל ביתנו):
       
       גברתי השרה, תודה על התשובה. רק כדי להיות בטוח שאנחנו מדברים על אותו אתר, האם על האתר שבו נתגלו גתות שלידן מקווה בשיעור הלכתי של יכולת אוצר של 40 סאה מים, שמעידה על יחס יהודי מיוחד לנושא הזה של שמן במקום הזה של מודיעין, האם לאתר הזה התכוונו המכובדים שציטטת שאמרו שהוא לא ייחודי?
       
שרת החינוך, התרבות והספורט לימור לבנת:
       
       אדוני נכנס עכשיו לפירוט של נושאים שאינני - - -

בנימין אלון (האיחוד הלאומי - ישראל ביתנו):
       
       יש לי עוד שתי שאלות.
       
היו"ר ראובן ריבלין:
       
       לא, אדוני יסיים את כל שאלותיו וגם השואלים הנוספים, ואז את תעני. עכשיו חבר הכנסת שלגי, בבקשה, ואחריו - חבר הכנסת גפני. את תשיבי על הכול.

אילן שלגי (שינוי):
       
       גברתי השרה, מאחר שמדובר במדיניות רשות העתיקות, אני מבקש לשאול הכיצד זה רשות העתיקות אינה מפעילה שיקול דעת משל עצמה כאשר מתגלות עצמות באיזו חפירה והיא מעבירה את שיקול הדעת כולו לאיזו עמותה חרדית, וכתוצאה מכך בשנים האחרונות כל העימותים סביב חפירות כמעט שאינם קיימים.
       
היו"ר ראובן ריבלין:
       
       תודה לחבר הכנסת שלגי. חבר הכנסת גפני, בחרתי שישאל אחרי שלגי, כי אני יודע שעל כל שאלה יש שאלה נוספת. בבקשה.
       
משה גפני (יהדות התורה):
       
       אדוני היושב-ראש, גברתי השרה, לא הבנתי איך אפשר להגיע עם רשות העתיקות לחרדים, אבל כנראה יש מידת יצירתיות בלתי רגילה בעניין הזה. 
       
       גברתי השרה, אני חושב שהשאלה של חבר הכנסת בני אלון היא שאלה באמת - - -
       
היו"ר ראובן ריבלין:
       
       היה אדם שהיה עוסק בבעיה היהודית וכל דבר שהיו שואלים אותו היה מתייחס לבעיה היהודית. פעם דיברו על פילים, אז הוא אמר: היום אנחנו נדון בפילים - הפילים והבעיה היהודית, אין שום בעיה.
       
משה גפני (יהדות התורה):
       
       גברתי השרה, אני חושב שהשאלה הזאת היא מאוד רצינית, ואני מציע לבדוק את העניין הזה. למשל, יש בנתיבי-איילון בחולון, שרוצים להרחיב שם את הכביש, יש שם בית-הביל"ויים, שאמורים להשקיע שם בסביבות 60 מיליון ש"ח, כך התפרסם גם בעיתונים, כדי לא לפגוע, ומשנים את תוואי הכביש. או, למשל, בכביש ירושלים—תל-אביב שאנו נוסעים בו, יש עיקול גדול אחרי שער-הגיא, כי יש שם קבר של שיח', ולא רצו לפגוע בקבר של השיח'; נדמה לי שגם בנשר, הקבר של עז אל-דין אל-קסאם - נדמה לי שהעבירו את הכביש באופן כזה, ואני, אגב, בעד שימור אתרים. בכל מקרה, מדינה צריכה לשמור את האתרים שלה. האם באמת יש גוף, שזה לא רשות העתיקות - ואני סומך על רשות העתיקות - אבל גוף חיצוני, שבאמת יעשה את סדרי העדיפויות, במה משקיעים כסף ובמה לא.

היו"ר ראובן ריבלין:
       
       תודה רבה, נא להגביל את זה בשאלה – לומר את התזה, אך להגביל. כבוד השרה, בבקשה.
       
שרת החינוך, התרבות והספורט לימור לבנת:
       
       אדוני היושב-ראש, ראשית, לשאלתו של חבר הכנסת בני אלון. ובכן, בשאלתך, חבר הכנסת אלון, כך כתבת: נודע לי כי בערב חג החנוכה נהרסו, בפיקוח רשות העתיקות, המבנים באתר החשמונאי-היהודי בעיר מודיעין, אתר שככל הנראה ייצרו בו את השמן לבית-המקדש. על שאלה הזאת אני עונה. אין לי שום מושג, ואיני יכולה להשיב כרגע, אם כל התיאור בדבריך עכשיו בשאלה הנוספת הוא אכן התיאור המדויק שאליו אתה מתייחס בשאלה. חבל שלא תיארת את זה בשאילתא, ואז הייתי יכולה לומר לך בביטחון מלא שאכן לזה הכוונה. השאילתא, כפי שניסחת אותה, היא השאילתא שעליה הכנתי את התשובה.
       
בנימין אלון (האיחוד הלאומי - ישראל ביתנו):
       
       אני אצרף את זה.
       
שרת החינוך, התרבות והספורט לימור לבנת:
       
       בבקשה, ברצון, אני מוכנה לבדוק, אם אכן בדיוק לזה הכוונה, או שמא נפלה שגגה מתחת ידי רשות העתיקות כאשר הכינה את התשובה. אין לי שום מושג. אני מניחה שהכוונה היתה בדיוק למה שצוין בשאילתא שלך.
       
       אשר לשתי השאלות הנוספות, לא, אין גוף כזה שקובע סדרי עדיפויות. ברוך השם, וגם לשאלה של חבר הכנסת שלגי, ברוך השם, ארץ-ישראל ואדמתה הן בנות אלפי שנים, ויש כאן אתרים רבים מכל הסוגים ומכל המינים, בעיקר אתרים יהודיים, וכמובן, יש כאן צורך חשוב ביותר. אני מאוד גאה לומר, שרשות העתיקות, בניגוד לימים אחרים שבהם היו קטטות, מריבות ואפילו מעבר לכך סביב הנושא של חפירות וסביב החשש לפגיעה לא רק באתרים מקודשים, אלא גם ברגשות - היום מנסים להגיע, ובאמת מגיעים, לאיזונים ראויים, לרגישות ראויה, כאשר אנו - - -
       
אילן שלגי (שינוי):
       
       - - -
       
היו"ר ראובן ריבלין:
       
       אין קריאות ביניים.
       
שרת החינוך, התרבות והספורט לימור לבנת:
       
       - - - כאשר אנו שומרים על אותם קודשי ישראל וגם על מה שקדוש לא רק לישראל, אלא גם לדתות אחרות. אני חושבת שכך ראוי. 
       
       הזכיר לי יושב-ראש הכנסת קודם, תוך כדי שאלתו של חבר הכנסת גפני, ששם, ליד שער-הגיא, יש גם עץ שקמה, אז גם על עצי שקמה אנו שומרים; לא הייתי אומרת על כבודם של עצי השקמה אנו שומרים, שהרי הכבוד, כנראה, פחות חשוב להם, אלא על נצחיותם של עצי השקמה, על ההיסטוריה של עצי השקמה - גם זה חשוב. 
       
       אנו שומרים גם על ערכי ועל קודשי הדת היהודית, כמו גם על קודשי הדת המוסלמית ודתות אחרות, כמו גם על קודשי עצי השקמה, אם תרצו. אז נעשה כאן ניסיון, שאני חושבת שהוא ראוי דווקא לשבח ולא לגנאי, והוא אפילו מצליח ליצור את האיזונים הראויים – גם לבנות וגם לפתח ואפילו לשמור ולהידבר במקומות שבהם צריך להידבר. תודה רבה, אדוני היושב-ראש.
       
היו"ר ראובן ריבלין:
       
       תודה. כבוד השרה תמשיך לעמוד על הדוכן על מנת להשיב על השאילתא בעל-פה של חבר הכנסת ואסל טאהא: המחסור בקלינאי תקשורת במגזר הערבי.

משה גפני (יהדות התורה):
       
       אדוני היושב-ראש, אפשר להודות לשרה על דבריה?

היו"ר ראובן ריבלין:
       
       הוא יכול לכתוב לה מכתב הוקרה.

שרת החינוך, התרבות והספורט לימור לבנת:
       
       אין צורך.
       
219. המחסור בקלינאי תקשורת במגזר הערבי
       
ואסל טאהא (בל"ד):
       
       אדוני היושב-ראש, גברתי השרה, בישראל קיים מחסור חמור של 250 קלינאי תקשורת המותאמים לטיפול בילדים ערבים במסגרת סמכותך. הדבר גורם לכך שנמנע - - -
       
היו"ר ראובן ריבלין:
       
       לא, אדוני יקרא רק את השאילתא שאושרה: בישראל חסרים 250 קלינאי תקשורת המותאמים לטיפול בילדים ערבים. רצוני לשאול: אילו צעדים - - - אדוני ירחיב אחרי זה, עכשיו יקרא רק את השאלה.
       
ואסל טאהא (בל"ד):
       
       רצוני לשאול: מה הם הצעדים האופרטיביים שינקטו משרדך והמועצה להשכלה גבוהה למען הצלת הילדים?

היו"ר ראובן ריבלין:
       
       תודה רבה. אדוני ישב, ואחרי זה יוכל להרחיב ככל שירצה. בבקשה, גברתי.

שרת החינוך, התרבות והספורט לימור לבנת:
       
       הכשרת קלינאי תקשורת מתקיימת במוסדות האקדמיים שמתמחים בנושא זה. הרישוי הוא בסמכותו ובאחריותו של משרד הבריאות. עקב המחסור בקלינאי תקשורת בחינוך המיוחד במגזר הערבי ובמגזר היהודי כאחד פנה משרד החינוך למוסדות האקדמיים במדינת ישראל בבקשה שיפתחו מגמות חדשות להכשרת קלינאי תקשורת, נוסף על המגמה הפועלת זה שנים באוניברסיטת תל-אביב. לפנייה נענו לפני כשנתיים גם אוניברסיטת חיפה וגם מכללת "הדסה" בירושלים. ידוע לי שהמסגרות הללו מכשירות, באישור המועצה להשכלה גבוהה, קלינאי תקשורת גם למגזר הערבי. בסוף שנת הלימודים הנוכחית יסיים המחזור הראשון של קלינאי תקשורת את לימודיו במוסדות אלה, אני מניחה שזאת תהיה התחלה של מענה על הצרכים. 
       
       כפי שאמרתי, מדובר כאן במחסור שלמרבה הצער הוא נחלתם של המוסדות בכל מדינת ישראל, לרבות במשרד הבריאות עצמו. אין לי דרך לאמת את המספר שאתה ציינת בשאילתא, 250 קלינאי תקשורת, שזה המחסור; איני יודעת לומר אם מדובר ב-250, מנין לקוח המספר, אך כפי שאמרתי, אני מאמינה שבסוף שנת הלימודים הנוכחית, התשס"ה, אכן יסיימו שני מחזורים, גם במכללת "הדסה" וגם באוניברסיטת חיפה. אני מניחה שבזה יינתן מענה על המחסור הזה.

היו"ר ראובן ריבלין:
       
       מה הסיבה למחסור? אי-אפשר לתת להם שכר מתאים?
       
שרת החינוך, התרבות והספורט לימור לבנת:
       
       לא, לא היתה הכשרה מספיקה של קלינאי תקשורת. אמרתי שהמגמה היחידה היתה באוניברסיטת תל-אביב, וככל הנראה לא הוכשרו מספיק, ממילא לא היו מספיק קלינאי תקשורת ונוצר מחסור. ברגע שנפתחו עוד שתי מגמות בעוד שני מוסדות להשכלה גבוהה, כפי שביקשנו - - -

היו"ר ראובן ריבלין:
       
       בבקשה, חבר הכנסת בשארה, אדוני נרשם, ואם לא יהיה מישהו מסיעות אחרות. בבקשה, חבר הכנסת טאהא, שאלה נוספת. עכשיו אדוני יכול להרחיב.
       
ואסל טאהא (בל"ד):
       
       גברתי השרה, בקשר להכשרה באוניברסיטת תל-אביב, בחיפה - צעד מבורך, אך רציתי לציין שיש שם הגבלת גיל; מגבילים את הגיל של הסטודנטים, ולכן יש מחסור. 
       
       אני מבקש שמקצוע כזה ייפתח גם באוניברסיטת בן-גוריון, מפני שהבעיה חמורה במיוחד בנגב. שם הבעיה מאוד חמורה, במיוחד מפני שהמורות לא יכולות להשתלם, כי המרחק הוא גדול והן אינן יכולות לנסוע. לכן, האם מתכוונת השרה גם להמליץ בפני המועצה להשכלה גבוהה לפתוח קורס הכשרה?

שרת החינוך, התרבות והספורט לימור לבנת:
       
       מה זאת אומרת, הגבלת גיל? אני לא ערה לזה.

ואסל טאהא (בל"ד):
       
       למשל, סטודנט ערבי שרוצה ללמוד את הנושא הזה, מגבילים שיגיע לגיל 20 - לא בן 18, לא בן 19. מגבילים את הגיל שלו כדי להיכנס לפקולטה הזאת, למקצוע הזה. זה קשה וזה מקשה לסגור את המחסור, אם יש כוונות טובות.
       
       נקודה אחרונה. המקצוע הזה – אני מבקש ושואל את כבודך, האם בכוונתך גם לפתוח הכשרה מקצועית באוניברסיטת בן-גוריון על מנת לאפשר למורות מהמגזר הבדואי להשתלב בקורס הזה?

היו"ר ראובן ריבלין:
       
       תודה רבה. חבר הכנסת בשארה, אף שהוא מאותה סיעה, הואיל ורק שניים ביקשו, חברי הכנסת שלגי ובשארה. נא להרחיב. בבקשה, שאלה נוספת.
       
עזמי בשארה (בל"ד):
       
       אדוני היושב-ראש, גברתי השרה, תודה על התשובה. האמת היא שהיינו בחלק מהדיאלוג עם נשיאי האוניברסיטאות, והם גילו הבנה. ביקשנו אז, לפני שנתיים, גם מנשיא אוניברסיטת חיפה, ובאמת גילו הבנה, הם מבינים את העניין. כפי שאת יודעת, גברתי השרה, תנאי הקבלה לאוניברסיטאות הם לפעמים דבר שרירותי. תנאי הקבלה לקלינאות תקשורת באוניברסיטת תל-אביב היו כמו תנאי הקבלה לפיזיקה גרעינית או לרפואה, וזה עניין שרירותי - כמה מועמדים יש לך, אז את מגבילה. כנראה, המכסה של הסטודנטים היה קטנה, לכן הם החמירו את תנאי הקבלה ללא הצדקה מדעית, ללא הצדקה עניינית. אני חושב שאת יכולה, גברתי, להגיע עם זה לדיאלוג עם האוניברסיטאות. 
       
       אני רק מוסיף ומדגיש את העניין של אוניברסיטת באר-שבע בנגב. באמת צריכים חינוך מיוחד בנגב, ואוניברסיטת באר-שבע צריכה לפתח זאת, ולדעתי, זה נתון בידייך. אי-אפשר להתערב אקדמית בהחלטת האוניברסיטאות, אבל זה עניין לדיאלוג. זה מחסור חברתי. תודה רבה.
       
היו"ר ראובן ריבלין:
       
       תודה רבה. חבר הכנסת שלגי, בבקשה.  
     
אילן שלגי (שינוי):
       
       המחסור בקלינאי וקלינאיות תקשורת במגזר הערבי באמת יוצר בעיה, משום שלטפל בענייני שפה צריך אדם שזוהי שפתו. לכן, קלינאי תקשורת יהודי, ככל שיהיה מומחה, לפעמים הוא עצמו מוגבל במתן סיוע לילד או גם לבוגר ששפתו ערבית.
       
היו"ר ראובן ריבלין:
       
       הבעיה הזאת ברורה לחלוטין לשרה.
       
אילן שלגי (שינוי):
       
       לכן, מן הראוי שאוניברסיטה, למשל אוניברסיטת בן-גוריון, תקבל את ההקצבה הראויה, משום שאם היום אוניברסיטה מהססת לפתוח חוג נוסף בגלל מגבלות התקציב בהשכלה הגבוהה - - - 
       
היו"ר ראובן ריבלין:
       
       האומנם, אתה שואל.
       
אילן שלגי (שינוי):
       
       האומנם?
       
היו"ר ראובן ריבלין:
       
       תודה רבה. בבקשה, גברתי.
       
שרת החינוך, התרבות והספורט לימור לבנת:
       
       שמעתי את ההערות, שלא את כולן הכרתי קודם לכן. את עניין הגבלת הגיל לא הכרתי, ובהחלט אבדוק את הדברים הללו. אני גם אפנה לאוניברסיטת בן-גוריון, אבדוק את הנושא הזה של מכסות, ואשמח לעדכן אתכם בהמשך לגבי העניין. אני בהחלט רואה בו נושא ראוי וחשוב מאין כמוהו, ואם אכן יש קושי מהסוג שתיארתם כאן, יש לעשות כל מאמץ כדי לפתור אותו.
       
היו"ר ראובן ריבלין:
       
       אין ספק שהדבר הוא בנפשם של כל ילדי ישראל הנזקקים, ואני מודה לשרה על התייחסותה. אני מציע לחבר הכנסת להמשיך, ואולי להעביר את הפרוטוקול על מנת לקבל תשובות.
       
שרת החינוך, התרבות והספורט לימור לבנת:
       
       רשמתי לפני, אבדוק את זה.
       
היו"ר ראובן ריבלין:
       
       תודה רבה. הואיל וחבר הכנסת אייכלר אינו נמצא כאן, ויש שאילתא בעל-פה, אם גברתי רוצה לענות על השאילתא - - -?
       
שרת החינוך, התרבות והספורט לימור לבנת:
       
       לא. 
       
היו"ר ראובן ריבלין:
       
       תודה רבה. חבר הכנסת אייכלר אינו נוכח אף שאושרה לו שאילתא בעל-פה. בוודאי נימוקיו עמו. תם נושא השאילתות בעל-פה, ואנחנו ממשיכים בסדר-היום.
       

הצעת חוק הגנת הצרכן (תיקון - הזכות לתובענה ייצוגית 
בחוזי התקשרות ארוכי-טווח), התשס"ד-2004
       [הצעת חוק פ/2689; נספחות.]
(הצעת חבר הכנסת גלעד ארדן)


היו"ר ראובן ריבלין:
       
       הצעות חוק מטעם חברי הכנסת. הצעת חוק הגנת הצרכן (תיקון - הזכות לתובענה ייצוגית 
בחוזי התקשרות ארוכי-טווח), מי המשיב? שר התעשייה והמסחר נמצא פה. קודם יעמוד מן הצד חבר הכנסת גלעד ארדן, ינמק את הצעתו, והשר ישיב מן הצד. בבקשה.
       
גלעד ארדן (הליכוד):
       
       אדוני היושב-ראש, חברי חברי הכנסת, חוק הגנת הצרכן כיום אינו מאפשר להגיש תובענה ייצוגית נגד ספקים של שירות ארוך-טווח, כמו אינטרנט, טלפונים סלולריים, כבלים, לוויין וכדומה, במקרה שתנאי השירות שהם מספקים לצרכן השתנו לרעה במהלך ההתקשרות, כי חוק הגנת הצרכן מגן רק על השלב הטרום-חוזי, שבו מוצעת לצרכן העסקה הראשונית, ולא על השינויים שנעשו בשירות במהלך תקופת ההתקשרות.
       
       לקונה זו גורמת לפגיעה בצרכנים, שאינם יכולים להתאחד לשם הגשת תביעה ייצוגית, וכן לעומס על בתי-המשפט, המוצפים בתביעות של יחידים נגד חברות גדולות. בית-המשפט עצמו קרא, בכמה פסקי-דין, לתיקון סעיף זה. 
       
       הצעת חוק זו באה לאפשר לצרכנים לתבוע בתביעה ייצוגית גם במהלך ההתקשרות עם הספק, ובכך לייעל את ההליך המשפטי של תביעות צרכניות אלו. 
       
       אני מבקש מחברי הכנסת לתמוך בהצעת החוק בקריאה הטרומית ולהעבירה לוועדת הכלכלה לשם הכנתה לקריאה ראשונה. תודה.
       
היו"ר ראובן ריבלין:
       
       תודה. כבוד השר ישיב - ממלא-מקום ראש הממשלה ושר התעשייה, המסחר והתעסוקה. כך כתוב לי, כי לא היה מקום יותר בנייר.
       
שר התעשייה, המסחר והתעסוקה אהוד אולמרט:
       
       אני מקווה שזאת הסיבה.

היו"ר ראובן ריבלין:
       
       רק זאת הסיבה.
       
שר התעשייה, המסחר והתעסוקה אהוד אולמרט:
       
       מבחינת אלה שכתבו לאדוני.
       
היו"ר ראובן ריבלין:
       
       מפה אין לי הסמכויות שיש למי שיושב לידך.
       
שר התעשייה, המסחר והתעסוקה אהוד אולמרט:
       
       מי שיושב לידי איננו חבר כנסת.
       
היו"ר ראובן ריבלין:
       
       לכל כיסא יש שני צדדים. בבקשה, אדוני.
       
שר התעשייה, המסחר והתעסוקה אהוד אולמרט:
       
       כבוד יושב-ראש הכנסת, אדוני חבר הכנסת, כדי לא למתוח את סקרנותם הבלתי-נלאית של חברי הכנסת, שחרדים עכשיו לשמוע מה תהיה עמדת הממשלה, אני אומר כבר בהתחלה שההיגיון העומד מאחורי הצעת החוק הפרטית של חבר הכנסת ארדן נראה לנו, ולכן אתמוך בהעברת הדיון בהצעת החוק הפרטית הזאת לוועדת הכלכלה, להכנתה לקריאה ראשונה. 
       
       אני מבקש רק, שכמקובל, הנוסח יהיה מתואם עם הממשלה, כפי שמקובל במקרים כאלה, כדי להבטיח שמפרשנות מצמצמת מדי לא נחרוג לפרשנות מרחיבה מדי, אלא שזה יישאר בגבולות סבירים. בכפוף להערה הזאת אנחנו תומכים בהצעת החוק, ואני ממליץ להעביר אותה לדיון בוועדה.
       
היו"ר ראובן ריבלין:
       
       תודה רבה. הממשלה מסכימה, חבר הכנסת ארדן. היא התנתה תנאי שאדוני מסכים לו, לכן אנחנו עוברים להצבעה, שכן אין מתנגד. 
       
       האם צלצלנו במועד? אני לא רוצה שיבוא מישהו ויאמר אחר כך, אם חלילה ייפול העניין - - - האם עבר הזמן? חבר הכנסת ארדן, יש עוד שתי דקות לחמש הדקות. האם אדוני מבקש שאצביע עכשיו ולוקח על עצמו את הסיכון, או מבקש שאחכה עוד שתי דקות?
       

גלעד ארדן (הליכוד):
       
       אפשר להצביע. 
       
היו"ר ראובן ריבלין:
       
       רבותי חברי הכנסת, נא להצביע.
       
הצבעה מס'  5
       
בעד ההצעה להעביר את הצעת החוק לדיון מוקדם בוועדה - 17
נגד - 2
נמנעים – אין
ההצעה להעביר את הצעת חוק הצעת חוק הגנת הצרכן (תיקון - הזכות לתובענה ייצוגית 
בחוזי התקשרות ארוכי-טווח), התשס"ד-2004, לדיון מוקדם בוועדת הכלכלה נתקבלה.
       
היו"ר ראובן ריבלין:
       
       17 בעד, שניים נגד. חבר הכנסת בוים אומר שהוא טעה בהצבעתו, אבל אני לא משנה את ההצבעה. 
       
איתן כבל (העבודה-מימד):
       
       אתה יכול להוסיף אותי?
       
היו"ר ראובן ריבלין:
       
       חבר הכנסת כבל מבקש להוסיף את הצבעתו, ואינני מוסיף. 
       
       רבותי חברי הכנסת, הצעת חוק הגנת הצרכן (תיקון - הזכות לתובענה ייצוגית בחוזי התקשרות ארוכי-טווח), מטעם חבר הכנסת גלעד ארדן, עברה בקריאה טרומית, והיא תועבר לוועדת הכלכלה להכנתה לקריאה ראשונה. תודה רבה. 
       

הצעת חוק יחסי ממון בין בני-זוג (תיקון - מועד האיזון), התשס"ג-2003
 [הצעת חוק פ/1295; נספחות.]
(הצעת חבר הכנסת מיכאל מלכיאור)

היו"ר ראובן ריבלין:
       
       אני מזמין את חבר הכנסת הרב מלכיאור לנמק את הצעת החוק. אני כבר מודיע, תשובת הממשלה והצבעה במועד מאוחר יותר, על דעתו של המבקש. בבקשה, חבר הכנסת מיכאל מלכיאור יציג את הצעת חוק יחסי ממון בין בני-זוג (תיקון -  מועד האיזון). בבקשה, אדוני.
       
מיכאל מלכיאור (העבודה-מימד):
       
       כבוד היושב-ראש, עמיתי חברי הכנסת, כבוד השרים, כבוד שרת המשפטים, מאחר שזה נושא שתצטרכי כנראה לדון בו בשבוע הקרוב, חשובה לי מאוד תשומת לבך. הצעת החוק שאני עומד להציג, אני מאמין שתשנה את יחסי הכוחות שקיימים היום בין בני-זוג במצב של גירושים, ולצערנו, נוטים על-פי רוב לטובת הגבר.
       
       לפי חוק יחסי ממון בין בני-זוג, התשל"ג-1973, כפי שהוא קיים היום, מחלקים את הרכוש בין בני-הזוג בהסדר איזון משאבים. הסדר איזון המשאבים מותנה בפקיעת הנישואין, כלומר בדרך של גירושין או עם מותו של אחד מבני-הזוג. התנאי הזה בעצם הופך את החוק הקיים לאות מתה, כי מגיעים כמעט תמיד להסכמה בדבר חלוקת הרכוש, כמו גם ביתר העניינים הנלווים לגירושין, לפני ביצוע הגט. 
       
       בתי-המשפט מתייחסים להסכמים אלו, שהוסכמו ערב ביצוע הגט, כאילו הם מבטאים את רצונם החופשי של בני-הזוג, אך למעשה ברור שההסכמים הללו לא משקפים את רצונם החופשי, אלא את יחסי הכוח שבין בני-הזוג. הצד החזק מבחינה כלכלית, שבמציאות של ימינו הוא בדרך כלל הגבר, מפעיל אמצעי לחץ כלפי הצד החלש מבחינה כלכלית, שבמציאות של ימינו הוא בדרך הכלל האשה. לכן, אין פה רצון חופשי, אלא הסדרים של כוחות שבאים לידי ביטוי בהסדר של הגט.
       
       אין טעם להתכחש למציאות שנוצרה כאן במדינה, שהצד החזק מבחינה כלכלית הוא גם זה שבידיו נתונה שליטה על הגט מכוח המשפט העברי. לכן, המצב הוא שהחוק הקיים עוד יותר מחזק את הצד החזק, ומאפשר לו לסחוט את הצד החלש, וכולנו יודעים על מה מדובר במשפט אחרי משפט. משפטים כמו "רוצה גט? ותרי על חלקך ברכוש", הם לצערי משפטים שנשמעים יום-יום, ולא איזה סרט בדיוני שאנחנו רואים בבתי-המשפט שלנו. לכן, החוק יוצר עוול כלפי הנשים ומחליש אותן עוד יותר במצב הקשה הזה. 
       
       נשים אלו נופלות במעגל קסמים. לצורך קבלת חלקן מהרכוש המשותף הן צריכות לקבל גט, כדי לקבל גט הן צריכות לא אחת לשכור שירותי עורך-דין, שאותו אינן יכולות לממן מחלקן ברכוש המשותף, כי הוא לא בידן.
       
       אנחנו שומעים הרבה תלונות על כך שהמשפט העברי מעניק לבעל את הכוח והשליטה בגט. אנחנו כמובן לא באים פה לשנות את כללי המשפט העברי, אבל עלינו כן לדאוג לכל האפשרויות הניתנות במסגרות הקיימות, שלא נעצים את המצב הקשה הזה בחוק ונשנה את החוק שהיום נותן בידי הבעל גם את הכוח וגם את השליטה על הרכוש. 
       
       אני מציע בהצעת החוק שלי לאפשר לבתי-המשפט להקדים את הסדר איזון המשאבים, להורות על פירוק שיתוף בדרך של איזון גם בין בני-זוג שהנישואים שלהם אינם ניתנים עוד לשיקום, במנותק משאלת עיתוי הגט. 
       
       אני חושב שכולנו יכולים להסכים, שבמצב שבו אין עתיד לשיקום חיי הנישואים, אין הצדקה לעכב את חלוקת הרכוש ולמנוע מהצד שהרכוש המשותף לא רשום על שמו את האפשרות לפתוח בחיים נפרדים מתוך עצמאות כלכלית. לכן חייבים לנתק את הקשר בין חלוקת הרכוש לבין שאלת הגט. 
       
       הנוסח שאני מציג הוא נוסח מוסכם, שצוות מטעמי עבד עליו זמן רב יחד עם צוות של משרד המשפטים; זה הנוסח המוסכם שאני מציג. כיוון שהנוסח הזה משום מה עוד לא הובא בפני ועדת השרים לענייני חקיקה, אני הסכמתי, כפי שאמר היושב-ראש, שתשובה והצבעה יהיו במועד הקרוב ביותר, אני מקווה בשבוע הבא, כדי שנוכל להתקדם עם החוק החשוב הזה. תודה רבה. 
       
היו"ר ראובן ריבלין:
       
       תודה רבה. אדוני יכול לבקש להצביע על זה בכל רגע שהוא יבקש. גם אם הממשלה לא תסכים, הוא ייקח את הסיכון. 
       
מיכאל מלכיאור (העבודה-מימד):
       
       כן, אבל אנחנו הגענו לסיכום עם משרד המשפטים. 
       
היו"ר ראובן ריבלין:
       
       לכן, לגבי המועד שזה יעלה, אדוני יאמר לי מתי הוא רוצה להעלות את זה ונעלה את זה. הוא כמובן לא ילך עם הראש בקיר, לא בגלל הנסיבות המתחדשות של הקואליציה העתידית. 
       

הצעת חוק יחסי ממון בין בני-זוג (תיקון - מועד האיזון), התשס"ד-2004
[הצעת חוק פ/1831; נספחות.]
(הצעת חברת הכנסת גילה פינקלשטיין)
       
היו"ר ראובן ריבלין:
       
       אל הצעה זו הוצמדה הצעתה של חברת הכנסת גילה פינקלשטיין. גברתי, שלוש דקות לרשותך להוסיף לנימוקי ההצעה, שכן בהצעה שהוצמדה אפשר לדבר רק שלוש דקות.  
       
גילה פינקלשטיין (מפד"ל):
       
       אדוני היושב-ראש, כנסת נכבדה, ההצעה שלפנינו משתלבת במערך כולל של צעדים חקיקתיים ומינהליים להקלת סבלן של נשים מסורבות גט במדינת ישראל. נשים אלה חוות על בשרן את המצב הקשה הנמשך לא אחת שנים ארוכות. כאשר בעל מסרב לתת גט לאשתו, למרות סנקציות כאלה ואחרות שכנראה אינן מרשימות אותו, הוא יוצר מצב מסובך ומסוכן כאחד.  
       
       לצערי, האמפתיה שאנחנו מגלים כלפי נשים אלו, אין בה די, אם כי יש לה ערך. עלינו לנקוט דרכים שונות ומקוריות על מנת להביא סוף לתופעת סרבנות זו. בשנתיים האחרונות נטלתי על עצמי את המשימה הדחופה הזאת, ופעלתי לשינוי החוק באופן שיחמיר את הסנקציות כלפי בעל סרבן. במקביל, פעלתי יחד עם ארגוני הנשים ומינהל בתי-הדין הרבניים לחיפוש דרכים יצירתיות שימנעו מלכתחילה את היווצרותה של מציאות בעייתיות כזאת, והחוק שלפניכם הוא אחד מן הפתרונות, פרי העבודה המשותפת. 
       
       המציאות מוכיחה, כי ברוב המקרים משמש איזון המשאבים בין בני-הזוג מנוף ליצירת לחץ על האשה, בהיותו מתקיים רק לאחר שניתן הגט. החוק מאפשר לצד החזק לעכב את חלוקת הרכוש באמצעות עיכוב הגט. בדרך כלל, הצד החזק הוא הגבר, ובידו גם נתונה באופן בלעדי האפשרות לשחרר את אשתו או לכבול אותה באמצעות הגט. 
       
       בעקיפין יוצר החוק מנגנון לחץ נוסף על האשה וממריץ את הבעל לעכב את הגט, כשהוא סוחט ויתור על רכוש מצד הצד החלש כלכלית, שהוא בדרך כלל האשה, כתנאי למתן הגט. בכך יוצר החוק עוול כלפי הנשים ומחליש אותן. 
       
       נוכח מציאות בלתי נסבלת זו, אני ועמיתי חבר הכנסת מלכיאור מציעים להקדים את הסדר איזון המשאבים ולבטל את הזיקה בינו לבין מתן הגט בפועל. 
       
       בהצעתנו הנוכחית השתמשנו בכמה כלים על מנת לעקוף את הבעייתיות הכרוכה בהסדר שכזה, הן בהיבטים חברתיים והן בהיבטים דתיים של חומרת איסור אשת איש.  
       
       עם זאת, מהתייעצויות שקיימתי, אני מכירה בכך שאין די רק בכלים אלו בשל מורכבות ההסדר ועדינותו. יש לערב את בית-הדין בהליך איזון המשאבים המוקדם ולאפשר אותו יחד עם פסק בית-הדין, כי אכן אין סיכוי לשלום-בית בין בני-הזוג או פסק-דין המחייב את הבעל לתת גט. אני מקווה שבמהלך דיוני הוועדה נגיע להסדר כזה עם נציגי בית-הדין הרבני, בשיתוף פעולה עם נציגי בית-הדין הרבני. 
       
       אדוני היושב-ראש, מצוקתן של מסורבות הגט זועקת לשמים. עלינו, כשליחי הציבור, יחד עם רבנים, מנהיגים רוחניים וארגוני נשים, מוטלת האחריות לעשות כל מאמץ לחפש אחר פתרונות להקלת סבלן, כמובן במסגרת ההלכה. אנו מציגים כאן היום פתרון כזה, הנשען על יסודות הלכתיים איתנים, אשר בכוחו ליישם צעד משמעותי בנושא זה. אני מבקשת את תמיכת חברי הכנסת בהצעה. ההצבעה תתקיים במועד אחר. תודה. 
       
היו"ר ראובן ריבלין:
       
       תודה רבה. רבותי חברי הכנסת, תשובה והצבעה במועד אחר. 

       
הצעת חוק להגנה על עדים, התשס"ד-2004
[הצעת חוק פ/2565; נספחות.]
(הצעת חבר הכנסת אופיר פינס-פז)

היו"ר ראובן ריבלין:
       
       אני מזמין את חבר הכנסת אופיר פינס-פז לבוא ולהציג את הצעת חוק להגנה על עדים, התשס"ד-2004. אדוני, בבקשה. רשמתי לעצמי שלאדוני יש היום רק הצעת חוק אחת ורק הצעה אחת לסדר-היום, וזה כנראה שיא שלילי של אדוני, בכנסת השש-עשרה, אני מתכוון. 
       
אופיר פינס-פז (העבודה-מימד):
       
       תודה, אדוני היושב-ראש, חברי חברי הכנסת, השרים, מי עונה לי, חבר הכנסת גדעון סער?
       
היו"ר ראובן ריבלין:
       
       שרת המשפטים. 
       
אופיר פינס-פז (העבודה-מימד):
       
       גברתי שרת המשפטים, אני פונה אלייך וגם אל חבר הכנסת גדעון סער, שמבין משהו במשפטים. 
       
גדעון סער (הליכוד):
       
       מבין משהו.
       
אופיר פינס-פז (העבודה-מימד):
       
       אמרתי "משהו".
       
היו"ר ראובן ריבלין:
       
       משהו משהו הוא מתכוון. 
       
אופיר פינס-פז (העבודה-מימד):
       
       משהו במובן "משהו משהו".

גדעון סער (הליכוד):
       
       אני לא יודע איפה אתה למדת משפטים, אבל אני הייתי בפקולטה לא רעה. 
       
אופיר פינס-פז (העבודה-מימד):
       
       הצעת החוק שאני מציע מדברת על הגנה לעדים. זו אחת המכשלות הכי חמורות במלחמה בפשע. 
       
יוסף פריצקי (שינוי):
       
הממשלה - - -
       
אופיר פינס-פז (העבודה-מימד):
       
       הממשלה מתנגדת, כי בזמנו שר המשפטים טומי לפיד, שיושב כאן באולם, התנגד, ואני גם אגיד למה. חבר הכנסת לפיד, אני יכול לומר למה? 
       
יוסף פריצקי (שינוי):
       
       כסף?
       
אופיר פינס-פז (העבודה-מימד):
       
       אני אומר מה אמרת לי. אין התנגדות עקרונית להצעת החוק בממשלה, לפי מיטב ידיעתי. יותר מזה, אני מבין שהממשלה שוקדת על הצעת חוק יותר מורחבת ויותר כוללת, ויש לה דעות כאלה ואחרות. 
       
       אבל אני מדבר עכשיו ברמת העיקרון. קודם כול אני אציג את הצעת החוק. הצעת החוק מדברת על כך שהגיע הזמן שבמערכות אכיפת החוק במדינת ישראל תהיה אפשרות מסודרת, כמו שיש ברוב המדינות המפותחות בעולם, למערכת שנותנת הגנה לעדי מדינה או לעדים בכלל, כדי שהמדינה תוכל להתמודד עם לווייתני הפשע, עם הפשיעה החמורה, עם הפשיעה המאורגנת. לא להאמין, אבל דווקא במדינת ישראל, שלצערי סובלת מפשיעה חמורה ומאורגנת, כבר שנים ארוכות מדברים על המערכת הזאת, אבל לא עושים אותה. 
       
       המחיר שמדינת ישראל משלמת על העניין הזה הוא דמיוני. אחת הסיבות המרכזיות לכך שהפכנו להיות לווייתנים בתחום ה"אקסטזי" והסמים ברשתות חובקות עולם ומה שאתם רק רוצים, היא שהיום אין כמעט אנשים שמוכנים להיות עדי מדינה. אין כמעט אנשים שמוכנים להלשין על שותפיהם לפשע. אין כמעט אנשים שמוסרים מודיעין בנושא הפשיעה בדברים האלה, וכתוצאה מזה הפשע במדינת ישראל התפתח ומתפתח לממדים מפלצתיים. 
       
       כפי שאמרתי, הממשלה לא נגד הצעת החוק. יותר מזה, היא הקימה ועדה מיוחדת בראשותו של פרקליט מחוז ירושלים לשעבר, משה לדור, ששוקדת על זה כבר תקופה מאוד מאוד ארוכה. אני חשבתי שבאמצעות הצעת חוק מהסוג הזה אפשר יהיה לזרז במשהו את הפרוצדורה ולקדם את העניין. זו המטרה, אני אומר באופן הכי אמיתי.
       
       באה הממשלה ואומרת לי שני דברים, אדוני היושב-ראש. האחד, שהצעת החוק הזאת עולה כסף. נו, גיליתם את אמריקה, ודאי שהיא עולה כסף. המלחמה בפשיעה עולה כסף, ואין ספק שתוכנית להגנת עדים עולה כסף. אם זה נימוק לפסול את הצעת החוק, מדוע יש ועדה ממשלתית שעוסקת בזה? הרי גם הצעת החוק שהוועדה הממשלתית תציע עולה כסף, הרי לא יכול להיות חוק מהסוג הזה שלא יעלה כסף, כי צריך לפעמים ליצור זהויות חדשות לאנשים, לתת להם הגנה, לתת להם שמירה – הדברים האלה עולים כסף. הנימוק של הכסף, בכל הכבוד הראוי, אדוני היושב-ראש, במיוחד בקריאה הטרומית, הוא פשוט לא רלוונטי. 
       
היו"ר ראובן ריבלין:
       
       האם הממשלה מתנגדת?
       
אופיר פינס-פז (העבודה-מימד):
       
       כן, היא מתנגדת, אבל לא בגלל העובדה שהיא לא תומכת. היא תומכת ומתנגדת, זה מה שמקומם. אם הממשלה היתה נגד הרעיון, נגד הצורך, אני מקבל. יש לי ויכוח, אבל אני יכול להבין. אבל כשהממשלה אומרת קודם כול שהיא מאוד מאוד תומכת, היא עוסקת כל הזמן בהכנת התשתית לעניין הזה, והיא מתנגדת, כי חבר כנסת הציע את זה או כי חבר כנסת מהאופוזיציה הציע את זה, אני מתרעם על נימוקים לא ענייניים.
       
       הדבר השני. הממשלה הודיעה לי שהיא מתנגדת, כי אני מציע שזה יהיה במשרד לביטחון פנים, והם מציעים שזה לא יהיה במשרד לביטחון פנים. סליחה, האם זו סיבה להתנגד? זו קריאה טרומית. אולי אני טועה, אבל על זה לפסול הצעת חוק? ציפי לבני, אני פשוט לא מבין. אפשר להגיד: אופיר, בכל הכבוד, אנחנו בעד העניין, בוועדה נחליט - - -
       
היו"ר ראובן ריבלין:
       
       חבר הכנסת פינס, תסכים שאתה תסכים עם הממשלה בעניין זה.
       
אופיר פינס-פז (העבודה-מימד):
       
       בוודאי. לא רק שאני אסכים, ברור לי שהממשלה תקבע.

היו"ר ראובן ריבלין:
       
       כנראה זה לא הנימוק שבגללו מתנגדים.
       
אופיר פינס-פז (העבודה-מימד):
       
       ודאי שהממשלה תקבע אם זה יהיה במשרד לביטחון פנים או לא. לא אני אקבע. זה ברור מאליו. 
       
       אני מבקש לא לפסול הצעה שאתם כן תומכים בה ורוצים בה משיקולים מאולצים. אני נפגע אינטלקטואלית כשמציגים לי נימוקים מתחת לאדמה.
       
היו"ר ראובן ריבלין:
       
       תוכל להשיב לשרה אם היא תיתן נימוקים לא אינטלקטואליים.
       
אופיר פינס-פז (העבודה-מימד):
       
       אני רוצה לבקש מהממשלה: הרי אין פה עניין של כיפופי ידיים, לפחות לדעתי, אין פה עניין של רוב ומיעוט, יש פה שאלה אם אנחנו רוצים לעשות צעד קטן בעניין הזה או לא. אני חושב שכן. קרו לאחרונה מקרים קשים מאוד בתחומים האלה. אני מוכן להתחייב מראש שאני אקדם את ההצעה הזאת בוועדה רק באישור הממשלה, כשהיא תביא את הצעת החוק שלה לכנסת לקריאה ראשונה.
       
היו"ר ראובן ריבלין:
       
       בתנאי שהממשלה תסכים, כי אחרת אתה לא מסכים להתניות.
       

הצעת חוק להגנה על עדים, התשס"ג-2003
[הצעת חוק פ/895; נספחות.]
(הצעת חברת הכנסת זהבה גלאון)
       
היו"ר ראובן ריבלין:
       
       לפנינו הצעה שהוצמדה, של חברת הכנסת זהבה גלאון וחבר הכנסת חיים אורון. חבר הכנסת חיים אורון ינמק בשלוש דקות את הטיעונים העומדים לזכות ההצעה.
       
חיים אורון (יחד):
       
       אדוני היושב-ראש, חברי הכנסת, אני מתכבד להציג הצעת חוק שהגישה חברתי, חברת הכנסת זהבה גלאון, שלא יכולה להימצא כאן כרגע מסיבות - - -
       
היו"ר ראובן ריבלין:
       
       מסיבות מוצדקות.
       
חיים אורון (יחד):
       
       ההצעה היא הצעה דומה. אני רוצה גם לומר, גברתי השרה, אדוני השר - - -
       
השר לביטחון פנים גדעון עזרא:
       
       אנחנו מדברים על זה.
       
היו"ר ראובן ריבלין:
       
       אתה תנמק.
       
חיים אורון (יחד):
       
       אני רוצה להוסיף על דבריו של חבר הכנסת אופיר פינס, לפחות על-פי נוסח ההצעה של חברת הכנסת גלאון. על-פי ההצעה הזאת בסופו של דבר המשטרה קובעת, זה לא שמישהו ביקש הגנה. על-פי ההצעה, מופיע פה סעיף מפורש שאומר, שמי שיקבע אם כן או לא זאת המשטרה, ולעד יש מנגנון של ערעור בפני בית-משפט השלום, שגם בו המשטרה תופיע במלוא כוחה.
       
       כולנו היינו עדים לכמה אירועים מאוד מאוד קשים שקשורים במערכת המשפט, שעלו המון כסף. האם אנחנו תמיד נזדקק לסיטואציה הזאת לאחר מעשה, כאשר חס וחלילה קרה אסון, וכבר קרו הרבה אסונות בתחום הזה? 
       
       לכן גם אני, אדוני השר, מוכן לקבל את התנאי שחבר הכנסת אופיר פינס קיבל, להתקדם במסלול משותף עם הממשלה. פה לא מדובר בכיפוף ידיים. זו לא הצעה של האופוזיציה, שבאה להביך מישהו. יש תקלה ויש קושי שהולך ומחריף. אחד ההיבטים של השתכללות עולם הפשע היא השאלה של איום על עדים, של הפחדת עדים, של חסימה וכן הלאה, וכולנו קוראים בעיתונים על הדברים הללו. מערכות המשפט ואכיפת החוק צריכות להתגונן. ניתן פה כלי בידי מערכת אכיפת החוק להתגוננות בפני התהליך הזה. גודל הכלי, קצב יישומו, היקפו – נדון בזה בוועדה כאשר הנושא יגיע לכלל דיון. תנו להצעת החוק הזאת לעבור בקריאה טרומית, אל תהפכו את זה למבחן של מי ינצח. 
       
       שני המציעים, אני מדבר בשמה של זהבה גלאון, מבטיחים קואופרטיביות במהלך הזה, ובואו נתקדם.
       
היו"ר ראובן ריבלין:
       
       תודה לחבר הכנסת חיים אורון, אשר מילא את מקומה של חברתו אשר מסיבות מוצדקות אינה נוכחת כאן, ולכן על-פי התקנון היה רשאי הוא להציג את החוק בפנינו. ובכן, כבוד שרת המשפטים תעלה ותבוא.
       
שרת המשפטים ציפי לבני:
       
       אדוני היושב-ראש, חברי הכנסת, הנושא עצמו, נושא של הגנה על עדים, הוא בוודאי נושא חשוב ורלוונטי. מטרת הצעות החוק היא להבטיח הגנה על עדים וקרוביהם. יש שוני משמעותי בין הרעיון של הגנה על עדים וקרוביהם לבין סוג ההצעות או הדרך שבה ניתן לעשות את זה. מעבר לזה שהמטרה ראויה, יש שוני מהותי בהצעות איך לעשות את זה, מה יהיה מיקום היחידה, ולא רק אם זה יהיה חלק מהמשטרה או במקום אחר, אלא איך מערכתית מתארגנים לעניין הזה. 
       
       הצוות שהוקם לצורך העניין במסגרת משרד המשפטים חושב, שכל התהליך כולו צריך להיות תהליך אחר; מעבר לעלות הכספית שתהיה, וצודק בעניין הזה חבר הכנסת אופיר פינס, כך או כך זו עלות שתצטרך להיות מוסדרת, בין שזה בהצעת חוק ממשלתית ובין שזה בהצעת חוק פרטית.
       
היו"ר ראובן ריבלין:
       
       גברתי יודעת שאם הצעת החוק תעבור, בקריאה ראשונה היא צריכה רוב של 50 חברי כנסת לפחות, אם עלותה למעלה מ-5 מיליוני שקלים. המגבלה הזאת קיימת. הכנסת כבר הציבה אותה.
       
שרת המשפטים ציפי לבני:
       
       מאחר שאנחנו חושבים שהצעה כזאת בעיקרון ראויה, אך היא צריכה להיות הצעת חוק ממשלתית, שמביאה בחשבון את כל הנסיבות, ומאחר שהממשלה איננה רוצה להיגרר בכנסת אחרי הצעת חוק שמתקדמת תוך כדי תהליכי העבודה בממשלה, ההצעה שלנו היא שהמציעים יודיעו שאחרי הקריאה הטרומית הם ממתינים עם הצעותיהם עד שתוגש הצעת חוק ממשלתית בעניין, ואז נוכל להסכים להצעה. אם לאו, ניאלץ להתנגד לה.
       
       חבר הכנסת אופיר פינס הצהיר שהוא מוכן להמתין. האם מוסכם עליו לגמרי והוא מוכן להמתין?

אופיר פינס-פז (העבודה-מימד):
       
       מוסכם עלי לגמרי. 
       
חיים אורון (יחד):
       
       הוא כבר חלק מהקואליציה. כמה זמן?
       
שרת המשפטים ציפי לבני:
       
       אני לא יכולה לומר לך זמן. אלה שתי האופציות: או הצהרה מבחינתכם שאתם ממתינים אחרי הקריאה הטרומית, או שנצטרך להתנגד להצעה.
       
אופיר פינס-פז (העבודה-מימד):
       
       אני מסכים.
       
שרת המשפטים ציפי לבני:
       
       האם גם חבר הכנסת אורון מסכים?
       
היו"ר ראובן ריבלין:
       
       אנחנו נשאל. אם לא, גברתי תציע להסיר את הצעתו של חבר הכנסת אורון. 
       
       תודה רבה לשרת המשפטים. רבותי חברי הכנסת, חבר הכנסת אופיר פינס-פז, אני לא יודע מי למד באוניברסיטה, אבל אני יודע את החוקים של מי ילמדו באוניברסיטה. חבר הכנסת פינס, האם אתה מסכים להצעת הממשלה?
       
אופיר פינס-פז (העבודה-מימד):
       
       מסכים.
       
היו"ר ראובן ריבלין:
       
       חבר הכנסת אורון, האם אתה מסכים להצעת הממשלה? כמובן גם השיהוי חייב להיות סביר. זה ברור, ולכן אדוני לא צריך להתנגד. 

חיים אורון (יחד):
       
       מסכים.
       
היו"ר ראובן ריבלין:
       
       ובכן, הממשלה הסכימה בהתניה שחברי הכנסת הסכימו להתניה, ולכן פתוחה הדלת בפני מי מחברי הכנסת להתנגד, אם חלילה הוא מתנגד. אם לא, אנחנו נעבור להצבעה. 
       
       ובכן, רבותי חברי הכנסת, הצעת החוק להגנה על עדים, התשס"ג-2003. קודם כול, הצעתו של חבר הכנסת פינס, שהיא מ-2004. קודם כול, נא לשנות. ההצעה הראשונה היא הצעתו של חבר הכנסת אופיר פינס. 
       
       רבותי, חברי הכנסת, אנחנו עוברים להצבעה על הצעת חוק להגנה על עדים, התשס"ד-2004. מי בעד? מי נגד? מי נמנע? 
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה - 64
נגד - 1
נמנעים - אין
ההצעה להעביר את הצעת חוק להגנה על עדים, התשס"ד-2004, 
לדיון מוקדם בוועדת החוקה, חוק ומשפט נתקבלה. 

היו"ר ראובן ריבלין:
       
       64 בעד, אחד נגד ואין נמנעים. אני קובע שהצעת חוק להגנה על עדים, התשס"ד-2004, עברה בקריאה טרומית והיא תועבר לוועדת החוקה, חוק ומשפט על מנת להכינה לקריאה ראשונה.
       
       אנחנו עוברים להצבעה על הצעתה של חברת הכנסת זהבה גלאון, אשר אנחנו מזכים אותה שלא בפניה. 
       
       רבותי, חברי הכנסת, הצעת חוק להגנה על עדים, התשס"ג-2003, מי בעד? מי נגד? מי נמנע? נא להצביע.
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה – 55
נגד - אין
נמנעים - 2
ההצעה להעביר את הצעת חוק להגנה על עדים, התשס"ג-2003, 
לדיון מוקדם בוועדת החוקה, חוק ומשפט נתקבלה. 
       
היו"ר ראובן ריבלין:

       55 בעד, אין מתנגדים ושני נמנעים. אני קובע שהצעת חוק להגנה על עדים,  התשס"ג-2003, של חברת הכנסת זהבה גלאון, עברה בקריאה טרומית והיא תועבר לוועדת החוקה, חוק ומשפט על מנת להכינה לקריאה ראשונה. אני מאוד מודה למשתתפים.
       

הצעת חוק איסור הפליה במוצרים, בשירותים ובכניסה 
למקומות בידור ולמקומות ציבוריים, התשס"ד-2004
[הצעת חוק פ/2285; נספחות.]
(הצעת חבר הכנסת ניסן סלומינסקי)

היו"ר ראובן ריבלין:
       
       אנחנו עוברים להצעת חוק איסור הפליה במוצרים, בשירותים ובכניסה למקומות בידור ולמקומות ציבוריים, של חבר הכנסת ניסן סלומינסקי. בבקשה, אדוני. אני לא רואה שזו הנמקה מהמקום. יש לי הרושם שהממשלה לא מסכימה להצעתך. 
       
קריאה:
       
       הממשלה מסכימה. 
       
היו"ר ראובן ריבלין:
       
       אם כך, אדוני ינמק מהמקום ויחסוך לעצמו מכסה. 
       
ניסן סלומינסקי (מפד"ל):
       
       אדוני היושב-ראש, כבוד השרים, חברי חברי הכנסת, החוק אוסר הפליה במוצרים, בשירותים ובכניסה למקומות ציבוריים ובין גברים לנשים, אבל לא אוסר בנושא של גיל. פנו אלי ארגוני הגמלאים ואמרו, שבהרבה מקומות הם מופלים ולא נותנים להם להיכנס. הם מנצלים פרצה בחוק, שכן החוק נותן דוגמאות במה אסור להפלות, ולא כותב את עניין הגיל, וזה מאפשר להם כן להפלות. הם ביקשו שנפעל, ולכן הצעת החוק באה לומר שיוכנס גם סעיף הגיל, ולא יהיה אפשר עוד להפלות את האזרחים בגלל גיל. מטרת הצעת החוק היא, שיהיה איסור הפליה בגין גיל, כדי שלא יוכלו להפלות את הקשישים.
       
       אני אתאם את החוק הזה עם משרד המשפטים, כדי שיהיה ברור שהחוק הזה לא מדבר על צעירים, או במקומות ספציפיים שבהם זה לא רלוונטי. לכן החוק הזה יתואם עם שרת המשפטים ועם הממשלה. תודה. 
       
היו"ר ראובן ריבלין:
       
       תודה רבה. כבוד השרה, בבקשה.  
       
שרת המשפטים ציפי לבני:
       
       אכן, הבעיה שהיתה לממשלה לתמוך בחוק היתה ההגבלה מבחינת הגיל כלפי מטה. לאור עמדת המציע, אין מבחינתנו מניעה לתמוך בהצעה. 
       
היו"ר ראובן ריבלין:
       
       אדוני מסכים להגבלה שקבעה שרת המשפטים, וכך החוק ינוסח בהעברתו לוועדת החוקה, חוק ומשפט. ובכן, יש הסכמת ממשלה ואין מתנגדים מטעם חברי הכנסת ולכן נעבור להצבעה. 
       
       אנחנו עוברים להצבעה על הצעת חוק איסור הפליה במוצרים, בשירותים ובכניסה למקומות בידור ולמקומות ציבוריים, התשס"ד-2004, של חבר הכנסת ניסן סלומינסקי. נא להצביע - מי בעד? מי  נגד? מי נמנע? 
       
       הואיל שיש מצלמות אוטומטיות במשכן, חמש במספר, כשאני מציין את שמו של החבר, המצלמה עוברת אליו באופן אוטומטי אם הוא יושב במקומו. יש תכנות אם אתם יושבים במקומותיכם.
       
הצבעה מס' 8
       
בעד ההצעה להעביר את הצעת החוק לדיון מוקדם בוועדה – 55
נגד - אין
נמנעים - 1
ההצעה להעביר את הצעת חוק איסור הפליה במוצרים, בשירותים ובכניסה למקומות בידור 
ולמקומות ציבוריים, התשס"ד-2004, לדיון מוקדם בוועדת החוקה, חוק ומשפט נתקבלה.
       
היו"ר ראובן ריבלין:
       
       55 בעד, אין מתנגדים ונמנע אחד. אני קובע שהצעת חוק איסור הפליה במוצרים, בשירותים ובכניסה למקומות בידור ולמקומות ציבוריים, של חבר הכנסת סלומינסקי, עברה בקריאה טרומית, והיא תועבר לוועדת החוקה, חוק ומשפט על מנת להכינה לקריאה ראשונה. 
       

הצעת חוק  ספרי לימוד, התשס"ד-2003
 [הצעת חוק פ/1659; נספחות.]
(הצעת חבר הכנסת יעקב מרגי)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום: הצעת חוק ספרי לימוד, מטעם חבר הכנסת מרגי. אני מזמין את חבר הכנסת מרגי לבוא ולטעון. חבר הכנסת מרגי אינו נוכח והעניין יורד מסדר-היום. כבוד יושב-ראש התנועה, זה יהיה בשבוע הבא על חשבון המכסה שלכם. 
       
שר התחבורה מאיר שטרית:
       
       לפי התקנון, זה יורד למשך שישה חודשים.
       
היו"ר ראובן ריבלין:
       
       שישה חודשים. גם כאן יש סכנה גדולה, ולכן אם יש מישהו מחברי הכנסת שהצטרף למרגי ויודע במה מדובר, שיבוא עכשיו וינמק. חבר הכנסת זאב יכול לייצג את תנועתו בכל עניין, אבל אתה לא יכול ללמוד עכשיו. אני אמשיך בסדר-היום. רק חבר סיעתו יכול לנמק במקומו. חבר הכנסת יצחק כהן - בבקשה, אדוני. אחרת העניין יורד מסדר-היום לשישה חודשים.
       
שרת החינוך, התרבות והספורט לימור לבנת:
       
       רק חבר הכנסת מרגי יכול לנמק.
       
היו"ר ראובן ריבלין:
       
       יכול להיות שיש לו סיבה. אני לא רוצה לשמוע אחר כך סיבות. חבר הכנסת יצחק כהן, אנחנו אפשרנו לחבר הכנסת חיים אורון להציע את הצעתה של חברת הכנסת גלאון. אין מניעה בעניין זה, אנחנו לא מקפידים ומדקדקים. 
       
יצחק כהן (ש"ס):
       
       אני מודה לך, אדוני היושב-ראש. 
       
       הצעת החוק היא הצעה חשובה, ומטרתה להקל על הורי התלמידים את הנטל הכלכלי שברכישת ספרי לימוד. מוצע לאסור שינוי ספרי לימוד חובה במשך חמש שנים ולחייב את בתי-הספר לספק את ספרי הלימוד ללא תשלום לתלמידים ממשפחות מעוטות הכנסה.  תודה, אדוני. 
       
היו"ר ראובן ריבלין:
       
       תודה רבה לחבר הכנסת יצחק כהן. תשיב שרת החינוך. 
       
שרת החינוך, התרבות והספורט לימור לבנת:
       
       חבר הכנסת מרגי לא נמצא - - - 
       
היו"ר ראובן ריבלין:
       
       גברתי משיבה על הצעת החוק, לא לחבר הכנסת שנמצא. הצעת החוק היא של חבר הכנסת וחברים אחרים. גברתי לא רוצה להשיב? אין שום בעיה. 
       
שרת החינוך, התרבות והספורט לימור לבנת:
       
       אני מתנגדת - - -  
       
היו"ר ראובן ריבלין:
       
       השרה מתנגדת. אנחנו עוברים להצבעה. כבוד השרה, אם את רוצה זמן לדבר עד ההצבעה, גברתי יכולה לדבר. אני לא מפסיק את הישיבה. 
       
שרת החינוך, התרבות והספורט לימור לבנת:
       
       אפשר להצביע.
       
היו"ר ראובן ריבלין:
       
       תודה רבה. 
       
       רבותי חברי הכנסת, אנחנו עוברים להצבעה על הצעת חוק ספרי לימוד, התשס"ד-2003, של חבר הכנסת מרגי. מי בעד? מי נגד? מי נמנע?
       
הצבעה מס' 9

בעד ההצעה להעביר את הצעת החוק לדיון מוקדם בוועדה - 32
נגד - 30
נמנעים - 1
ההצעה להעביר את הצעת חוק ספרי לימוד, התשס"ד-2003, 
לדיון מוקדם בוועדת החינוך, התרבות והספורט נתקבלה. 
       
היו"ר ראובן ריבלין:

       32 בעד, 30 נגד ונמנע אחד, אני קובע שהצעת החוק של חבר הכנסת מרגי עברה בקריאה טרומית, והיא תועבר לוועדת החינוך להכנתה לקריאה ראשונה. 


הצעת חוק שירותי דת במערכת הביטחון, התשס"ד-2004
 [הצעת חוק פ/2579; נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, הצעת חוק שירותי דת במערכת הביטחון, של חברי הכנסת רן כהן, מגלי והבה ואיוב קרא. יציג את הצעת החוק חבר הכנסת רן כהן. ישיב סגן שר הביטחון. בבקשה, אדוני.
       
רן כהן (יחד):
       
       אדוני היושב-ראש, רבותי השרים, חברות וחברי הכנסת, חברי הכנסת מגלי והבה ואיוב קרא ואנוכי חברנו להציע את הצעת חוק שירותי הדת - - -
       
היו"ר ראובן ריבלין:
       
       חבר הכנסת שוחט, אנחנו מקדמים את בואך בחדווה ובצהלה, אבל אנא להנמיך את הקול. חברי הכנסת, חבר הכנסת רן כהן מבקש את יומו ומבקש לנמק את הצעתו. 
       
רן כהן (יחד):
       
       רבותי, אנא תשומת לבכם, מדובר על קורבנות צה"ל, וראוי - - - 
       
היו"ר ראובן ריבלין:
       
       רבותי חבר הכנסת, מי שלא רוצה להשתתף, יצא מהאולם. לא יכול להיות מצב שבו חבר כנסת  מקיים את זכויותיו להציג הצעות חוק מצדו ושלא נשמע את טיעוניו. חבר הכנסת בן-מנחם, אני שומע אותך עד כאן. 
       
רן כהן (יחד):

	אדוני היושב-ראש, חברי הכנסת, אנא, באמת תשומת לבכם. אנחנו חוזרים עם הצעת החוק הזאת לאחר אסון גדול מאוד שקרה לפני שלושה ימים. שלשום נקברו חיילי צה"ל: סמל סעיד ג'הג'אה מערערה, סמל אדהם שחאדה מטורעאן, סמל עארף א-זבארגה מכסייפה, סמל טארק א-זיאדנה מרהט וחוסיין אבו-ליל מהכפר עין-מאהל. 

	רבותי, חברי הכנסת, אלו הם חיילי צה"ל מהעדה המוסלמית והבדואית, והם נהרגו על ביטחון מדינת ישראל ובמסגרת שירותם בצה"ל. איך הם נקברו? 

       אולי באמת קצת תשומת לב של חברי הכנסת שדנים בכל מיני דברים אחרים?
       
היו"ר ראובן ריבלין:
       
       חבר הכנסת רומן ברונפמן, חברת הכנסת נס, תצאו החוצה. חבר הכנסת איתם, מדברים על חיילי צה"ל. באמת, קצת כבוד. אומנם יום רביעי, יום עמוס, אבל קצת דרך-ארץ.
       
רן כהן (יחד):
       
       רבותי, חמשת חיילי צה"ל הללו שאינם יהודים, נקברו שלשום בארבע לוויות אזרחיות ובלוויה אחת בערערה, שהיתה צבאית אומנם, אבל הקבר שהיה מכוסה בדגל ישראל כוסה בשמיכה - -
       
היו"ר ראובן ריבלין:
       
       כבוד שרת החינוך, אני מבקש להתנהג כראוי באולם ולא לגרום כאן למהומות. בבקשה.
       
רן כהן (יחד):
       
       - - וחמישה חיילי צה"ל, זכרם לברכה, כך נקברו אף שהם נפלו כחיילים. לא היה אימאם אחד שינהל את הקבורה ואת הלוויה. לא היה אימאם אחד שיישא דברי אשכבה כפי שנהוג בדתם. למה? משום שמתקיימים עיוורון ואי-צדק אלמנטרי בין חיילי צה"ל לבין עצמם. משום שמתגלה כאן אטימות שאי-אפשר להסביר אותה.
       
       עכשיו, רבותי חברי הכנסת, הנושא הזה עלה שוב ושוב. איוב קרא ומגלי והבה ואני לא הרפינו כל פעם, והפעם אנחנו באים בנסיבות מאוד כואבות. אני יכול לספר לכם, שמאז דחתה הממשלה את זה לא התקדם שום דבר, והמצב נשאר בכל כיעורו. וצה"ל, שלא רוצה לנהוג בגזענות, מוחשד בגזענות בעניין הזה, ואסור שזה יישאר כך. אנחנו מנסים רק לעזור כדי שצה"ל יוכל להסיר ממנו את הכתם הזה. 
       
       רבותי חברי הכנסת, יש בצה"ל אלפי חיילים דרוזים, אלפי חיילים מוסלמים ונוצרים. באמת עולה על דעתו של מישהו כאן, שיכול להיות שהם לא יקבלו שירותי דת אלמנטריים, או שחייל מוסלמי יקבל קוראן מידי רב צבאי יהודי? איך זה ייתכן? איך אנחנו לא מתביישים בפני אומות העולם? בארצות-הברית מונה רב צבאי יהודי על-ידי לינקולן ב-1862. עברו מאז 140 שנה, ומדינת ישראל מפגרת כלפי חייליה שמשרתים אותה. נו, במדינה שבה אפשר לאבד את הפתקים של אורי אילן מלפני 50 שנה - הוא ניקב את הפתק "לא בגדתי" ואת שאר הפתקים - אין שום מורשת ושום ערכים ושום חשיבות לדבר - - 
       
היו"ר ראובן ריבלין:
       
       אורי אילן בן גן-שמואל.
       
רן כהן (יחד):
       
       - - ואולי באמת אפשר לדלג היום גם על החיילים המתים ולבוא לכאן באטימות נגד הפתרון הזה.
       
       אדוני היושב-ראש, כל מה שאנחנו מבקשים הוא דבר אחד: שיהיה בצה"ל קצין שייצג את שירותי הדת של בני העדה וייתן לחיילים בחייהם את השירותים שהם צריכים וייתן להם את כבודם כאשר הם מתים ונקברים. דבר כל כך אלמנטרי. אני אומר לכם, אין מצפון יהודי שיכול לעמוד נגד זה. זה אנטי-יהודי לעמוד נגד זה. האדם הזה יכול להיות ברבנות הצבאית, הוא יכול להיות ביחידה מיוחדת של המיעוטים. צה"ל יחליט איפה הוא יהיה. 
       
       עכשיו אני אגיד לכם: מי מתנגד להצעת החוק הזאת? - הממשלה ברוב עיוורונה ואלה שלא רוצים שהערבים ישרתו בצה"ל. 
       
       אלה שעושים את המוות לחיילים האלה ביישובים שלהם, לאלה אנחנו רוצים לעזור, או שאנחנו רוצים לאפשר לחיילים, לאזרחים הללו לשרת את מדינתם? מה, הם הולכים לשחק במוצב ברפיח או שהם הולכים לתת את נפשם? אני שלחתי אותם לשם, או הממשלה הזאת שלחה אותם לשם?
       
       אדוני היושב-ראש, מה שאנחנו מבקשים הוא דבר אחד: שנלמד ממה שקורה לנו פה, בארץ הזאת. אז כבר היום יש התקדמות ויש גדוד בדואי ויש מאות מוסלמים שמשרתים. רוצים לעודד אותם או לדכא אותם? מה רוצים? לתת להם לגיטימציה או לעשות להם דה-לגיטימציה? מה יותר טוב? שאימאם מוסלמי יסתובב ברהט כדי לטפל בחיילים ומשפחותיהם וייתן להם לגיטימציה גם ביישוב שלהם, או מוטב שהוא לא יהיה והמשפחות יתחבאו?
       
       מה שאנחנו מבקשים, אדוני היושב-ראש, הוא שאנחנו ננהג כמדינת צדק אלמנטרי. מה שאנחנו מבקשים הוא, שאנחנו ננהג כמדינה נאורה. מה שאנחנו מבקשים הוא, שגם נתנהג בשכל ובהיגיון כדי לאפשר לכל אזרח במדינה הזאת, שאכפת לו מביטחונה וקיומה, שילך לשרת ויהיה מוכן לחרף את נפשו ולדעת שכשיקברו אותו, לא יקברו אותו בביזיון אלא בכבוד שהמדינה הזאת יודעת לתת לחייליה. תודה רבה.
       
היו"ר ראובן ריבלין:
       
       תודה לחבר הכנסת רן כהן. אדוני סגן שר הביטחון יעלה ויבוא. כבוד סגן שר הביטחון, אני לא יכול להמתין. ובכן, אין תשובה לממשלה. אדוני לא רוצה להשיב?

סגן שר הביטחון זאב בוים:
       
       אנחנו מבקשים תשובה והצבעה במועד אחר.

היו"ר ראובן ריבלין:
       
       אם חבר הכנסת רן כהן מסכים.

רן כהן (יחד):
       
       זה לא רק אני. חברי הכנסת מגלי והבה ואיוב קרא ואני מסכימים.
       
היו"ר ראובן ריבלין:
       
       אתם מבקשים שהצבעה ותשובה יהיו מאוחר יותר. תודה רבה. ובכן, תשובה והצבעה יהיו מאוחר יותר. אני מבקש בפעם הבאה להודיע לי מראש על כך. תשמע, יכול יושב-ראש סיעת ש"ס לומר לי שלא כתוב בתקנון מתי הוא מודיע לי. 
       

מסמכים שהונחו על שולחן הכנסת
       
היו"ר ראובן ריבלין:
       
       הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת החלטה בדבר חלוקת הצעת חוק משק הדלק (איסור מכירת דלק לתחנות תדלוק מסוימות), התשס"ד-2004. תודה.


הצעת חוק החברות הממשלתיות (תיקון - מינוי דירקטורים), התשס"ד-2004
[הצעת חוק פ/2482; נספחות.]
(הצעת חבר הכנסת מאיר פרוש)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום. חבר הכנסת מאיר פרוש יעלה ויבוא על מנת להציג את הצעת חוק החברות הממשלתיות (תיקון - מינוי דירקטורים). בבקשה, אדוני. 

מאיר פרוש (יהדות התורה):
       
       אדוני היושב-ראש, עמיתי חברי הכנסת, אני מתכבד להציע שני תיקונים לחוק החברות הממשלתיות - - -

היו"ר ראובן ריבלין:
       
       אני רק רוצה להודיע, שכבוד שר האוצר ישיב על הצעת החוק. בבקשה, אדוני.

מאיר פרוש (יהדות התורה):
       
       אני מתכבד להציע שני תיקונים לחוק החברות הממשלתיות בנושא מינוי דירקטורים. יש ביקורת ציבורית נוקבת על מינוי הדירקטורים בחברות הממשלתיות, ולאחרונה גם פורסמו מסקנות ועדה ציבורית, המלוות בהסתייגויות מהרמה של אותם חברי מועצות מנהלים. 
       
       בהצעות התיקון שאני מתכבד להציג לבית אני מתמקד בנושא כאוב, בלתי הגיוני ובלתי צודק לחלוטין. על-פי החוק הקיים, כשיר לכהן כדירקטור בחברה ממשלתית בעל תואר אקדמי בכל תחום שהוא, או שהוא בעל ניסיון של חמש שנים לפחות, או שהוא בעל ניסיון מצטבר של חמש שנים לפחות בתחום הניהול העסקי של התאגיד, או שכיהן בכהונה ציבורית בכירה או בתפקיד בכיר בשירות הציבורי בנושאים כלכליים, מסחריים, ניהוליים או משפטיים. 
       
       החוק הקיים יוצר מצב אבסורדי, כי מי שהוא בעל תואר אקדמי, אדוני היושב-ראש, במדעי ההתנהגות של הכתות בהודו וכדומה, כשיר לכהן כדירקטור, ואילו מי שאינו בעל תואר אקדמי, ואף שהוא יכול להיות בעל ניסיון ורקורד ציבורי עשיר, הוא לא כשיר. ברור שאין קשר בין לימוד דרכי התנהגות של חברי הכתות בהודו לבין ניהול חברה ממשלתית העוסקת בתחומים אחרים לגמרי. 
       
       הצעת החוק באה, אם כן, אדוני השר, לתקן את המצב, להוסיף על התנאים הקיימים לכשירות לכהן כדירקטור ולקבוע כי מי שאינו בעל תואר אקדמי ואינו בעל ניסיון של חמש שנים, יכול לעבור קורס בתחום העיסוק העיקרי של החברה. על תכניו של הקורס ומשך הקורס יחליט שר האוצר, כממונה על חוק החברות הממשלתיות. 
       
       אדוני היושב-ראש, התיקון שאני מציע לחוק יגרום לביטול האפליה של ציבורים גדולים במדינה, ובמיוחד האפליה הבולטת לגבי בוגרי ישיבות בקבלה לתפקידים בכירים בשירות המדינה וכדירקטורים בחברות הממשלתיות. 
       
       בחודש ספטמבר האחרון כתבתי על כך בעיתון "מעריב", ובתגובה התפלמס אתי אחד בשם ישראל גנור וטען נחרצות: "בוגר סינית עתיקה באוניברסיטה עדיף על רב שלמד בישיבה חרדית". שני נימוקים הביא אותו איש - ואני ממשיך לצטט אותו, כי עמדתו כנראה משקפת דעות של רבים. מה הם שני הנימוקים: "תואר אקדמי מעיד שלבעליו יש מספר כישורים כמו שליטה בסיסית באנגלית, במתמטיקה ובידע כללי. לעומתו, יכול אדם לבלות שנים בישיבה, לקבל אפילו סמיכה לרבנות, מבלי לדעת מלה באנגלית ובלי הבנה במדעים". לצורך הדגשת דבריו הוא גם מוסיף: "שיטת הלימוד בישיבות כוללת לעיסה של חומר עתיק". 
       
       אדוני היושב-ראש, הדעה הזאת, אני חושב שהיא נחלת אלה שקבעו את הקריטריונים לאישור בכירים בשירות המדינה ודירקטורים בחברות הממשלתיות, ולכן אני רואה חובה להשיב על הטיעונים המופרכים הללו במסגרת זמני בהצגת החוק.
       
       עמיתי חברי הכנסת, כאשר אומרים אנגלית או מתמטיקה, ניחא. את זאת יכולים בוגרי ישיבות להשלים בקורסים. כך עשו וכך עושים אלה שבחרו לעסוק במקצועות שונים, או אפילו סתם להרחבת ידיעותיהם. אבל לייחס פגימה בעצם שיטת הלימודים בישיבות, זו כבר השמצה לשמה. כמי שגאה בהיותו בעבר תלמיד ישיבה, אבקש להפריך את ההשמצה הזאת. הישיבה, בשיטת הלימוד הייחודית שבה, מילאה תפקיד מרכזי ומכריע בחיי הרוח של עם ישראל לדורותיו. גם ביאליק תיאר את הישיבה כ"בית-היוצר לנשמת האומה".

רוני בריזון (שינוי):
       
       - - -

מאיר פרוש (יהדות התורה):
       
       בין הכתלים שלה, חבר הכנסת בריזון, נתעשרה ונתעמקה היצירה הרוחנית הלאומית, וממנה יצאו החכמים ומורי ההלכה שהנהיגו את עמנו. מערכת ההשכלה החילונית מעמידה, לצערנו, בורים גמורים במורשת ובחוכמת ישראל. לכן, אני אומר לכם, חברים, קיימת סכנה שאם מספרם של הבקיאים בתורה ובים התלמוד ירד מתחת למאסה קריטית מסוימת, האוצר התרבותי והידע הזה פשוט יאבדו חלילה מן העולם. כזאת התרחש כידוע בתרבויות עתיקות אחרות בהיסטוריה.
       
       מגוחכת גם הטענה שבישיבות אין מנתחים טקסטים בצורה לוגית, אין חוקרים סוגיות לעומקן ואין מפתחים כושר ניסוח. באמת, אבסורד נלעג. היכן אם לא בישיבות עוסקים בהפשטה של שאלות הלכתיות ומשפטיות - - 

רוני בריזון (שינוי):
       
       - - -

מאיר פרוש (יהדות התורה):
       
       - - בהבחנה בין עיקר וטפל, ביישום עקרונות על מצבים שונים ובהתמודדויות עם ביבליוגרפיה עשירה בהיקפה? היכן אם לא בישיבות מתמודדים עם עברית עשירה, רבת שכבות ועומק - -

רוני בריזון (שינוי):
       
       באוניברסיטה.

מאיר פרוש (יהדות התורה):
       
       - - מאתגרים את התלמידים עם חומר לימוד גולמי ובלתי לעיס? היכן עוד מפתחים את כושר הדיון והוויכוח בדרגות גבוהות של חריפות? 
       
       בוגרי ישיבות בולטים כיום במגוון מקצועות חופשיים ועוסקים גם בתפקידי ניהול במגזר העסקי. הם יכולים כמובן למלא בהצלחה גדולה משרות בכירות בשירות המדינה לאחר השלמת ידיעות בקורסים, ואלה מביניהם שהוסמכו לרבנות ראויים במיוחד לתפקידים מובילים בוודאי לא פחות מבעלי תואר בסינית עתיקה או בספרות יפנית.

יגאל יאסינוב (שינוי):
       
       - - -

מאיר פרוש (יהדות התורה):
       
       אדוני היושב-ראש, מכובדי השר, מכיוון שהצעות התיקון של החוק עוסקות במינוי דירקטורים בחברות ממשלתיות, אתמקד בכך בלבד. 
       
       אני סבור שאם בוגר ישיבה, על אחת כמה וכמה מי שהוסמך לרבנות, ימונה לדירקטור לאחר שיעבור קורס בתחום העיסוק העיקרי של חברה ממשלתית זו או אחרת, אנחנו נבטל בכך אפליה קיימת ונמשכת שנים רבות וגם נתרום בכך להשבחת איכויות העבודה בכל התאגידים הממשלתיים.
       
       אדוני היושב-ראש, לא אחת אני נשאל על-ידי מי שמוגדרים כחילונים: האם אתם החרדים סובלים באמת מקיפוח במדינה, או שמא רק מדמים זאת או שמא יש לכם תסביך כזה? השאלה הזאת רלוונטית גם בהקשר של מינוי דירקטורים בחברות ממשלתיות. אדוני היושב-ראש, כן, אנחנו, הציבור החרדי, מקופחים גם בנושא מינוי דירקטורים בחברות ממשלתיות; כן, בוגרי הישיבות שלנו מקופחים ושנות הלימוד שלהם אינן נחשבות; כן, אנחנו מקופחים כאשר אפילו בעלי סמיכה לרבנות נחשבים כפחותים בהשוואה לבוגרי מדעי אמנות סינית עתיקה, או ספרות יפנית חדישה - - -

אילן שלגי (שינוי):
       
       - - -

מאיר פרוש (יהדות התורה):
       
       כן, חברי סיעת שינוי. כן, חברי סיעת שינוי - -

היו"ר ראובן ריבלין:
       
       חבר הכנסת שלגי. 

מאיר פרוש (יהדות התורה):
       
       - - יש לי לנדב לכם ססמה לבחירות, ודרך אגב בהתנדבות. הססמה שלכם לבחירות צריכה להיות: "יש לי שנאה והיא תנצח". ובזה תסתפקו, תרוצו הלאה - - -

רוני בריזון (שינוי):
       
       - - - 

מאיר פרוש (יהדות התורה):
       
       אני רוצה להמשיך ולומר ליתר החברים בבית הזה. אנחנו, הציבור החרדי, חשים קיפוח במדינה, ורק השבוע עמד מעל במת הכנסת השר שטרית - -

היו"ר ראובן ריבלין:
       
       חבר הכנסת בריזון, זכות התגובה והמחאה ניתנה לך. 

רוני בריזון (שינוי):
       
       אני אוהב אותו - - -

היו"ר ראובן ריבלין:
       
       זכות האהבה ניתנה לך. אז שמענו, תודה רבה. 

רוני בריזון (שינוי):
       
       - - -

מאיר פרוש (יהדות התורה):
       
       - - והודה כי הנפגע הגדול ביותר מהרפורמות הכלכליות היה המגזר החרדי. כך אמר השר שטרית השבוע מעל הדוכן. ומה הוא אמר רק לפני יומיים? - "אני לא מסתיר את העובדות. המגזר החרדי הוא המגזר שנפגע הכי הרבה מהרפורמות הכלכליות בשנתיים האחרונות".

חמי דורון (שינוי):
       
       קשקוש - - -

רוני בריזון (שינוי):
       
       - - -

היו"ר ראובן ריבלין:
       
       חבר הכנסת בריזון. חבר הכנסת דורון.

חמי דורון (שינוי):
       
       קיבלת כסף כל השנים, שלא הגיע - - -

מאיר פרוש (יהדות התורה):
       
       והוא הוסיף: "כמי שישב כשר במשרד האוצר, והייתי שותף להכנת התוכנית הכלכלית" - אומר השר שטרית - "אני אומר שהמגזר החרדי היה הנפגע הגדול ביותר. הקיצוצים במגזר החרדי היו החריפים ביותר שנעשו במגזר כלשהו" - סוף דברי השר שטרית בקטע זה.

שר התחבורה מאיר שטרית:
       
       זה נכון.

מאיר פרוש (יהדות התורה):
       
       אני הקשבתי קשב רב לדברים שאמר דווקא מי שהיה שר הפנים, אחד משונאי היהדות הגדולים ביותר בתקופה האחרונה, מי שהכריז על עצמו דרך אגב גם בישיבת ממשלה שלפעמים מותר גם להיות אנטישמי. כן, פורז מנה הישגים גדולים שלו אך הביע "צער כבד" על שלא הצליח לקפח יותר את החרדים, להצר את צעדיהם במדינה.
       
       ודאי שהציבור החרדי מקופח. הם, אנשי שינוי, הפרישו את עצמם מחברות בממשלה בגלל הבטחה להעניק 290 מיליון שקל עבור מוסדות חינוך ותרבות, וזה פחות בכ-400 מיליון שקל ממה שהיה צריך להחזיר למוסדות אלה אחרי שקיצצו מ-2002. אבל הם עצמם, אנשי שינוי, הבטיחו לעצמם תמיכות תקציביות נדיבות לצרכים שנחשבים בעיניהם כחשובים. 

רוני בריזון (שינוי):
       
       - - -

מאיר פרוש (יהדות התורה):
       
       כן, אני אומר שוב: הציבור החרדי מקופח בכל שנות המדינה, והקיפוח החמיר בשנתיים האחרונות - גם על-פי הודאת השר שטרית. קודם כול קוצצו קצבאות הילדים; אחר כך קוצצו בצורה דרסטית ההקצבות לישיבות - -

אילן שלגי (שינוי):
       
       - - -

מאיר פרוש (יהדות התורה):
       
       - - ואחר כך קוצצו ההקצבות ל"תלמידי חוץ" - - 

היו"ר ראובן ריבלין:
       
       חבר הכנסת שלגי. 

מאיר פרוש (יהדות התורה):
       
       - - ועוד קיצוץ רוחבי בסעיפים של משרד הדתות. קיצוץ אחר קיצוץ, ללא רחם, ללא התחשבות מינימלית. כן, לא יעזור לכם, אני אומר - הציבור החרדי מקופח והתיקון המינימלי שנעשה בסכום של 290 מיליון שקל אינו מפצה על הקיפוח הרוחבי והעמוק.
       
       אך כאמור, בהצעות התיקון לחוק החברות הממשלתיות אני מבקש לתקן, אדוני היושב-ראש, גם קיפוח בתחום מינוי דירקטורים - - -

היו"ר ראובן ריבלין:
       
       אבל לא נותר לך הרבה זמן. 

מאיר פרוש (יהדות התורה):
       
       אני מסיים, אדוני היושב-ראש.

היו"ר ראובן ריבלין:
       
       בבקשה. ברצון.
       
מאיר פרוש (יהדות התורה):
       
       איננו מבקשים, חלילה, שימונו אנשים חסרי כישורים. אנחנו מבקשים לתקן שני סעיפים המדברים על השלמת לימודים בקורסים, בתחום העיסוק העיקרי של אותה חברה ממשלתית. בכך נוכל למנות גם בוגרי ישיבות מוכשרים, ויש כאלה רבים, שיתרמו להעלאת איכות הדיונים וההחלטות בתאגידים ממשלתיים. 
       
       למותר, חברי הכנסת, לציין, כי התיקונים לחוק החברות הממשלתיות אין להם עלות תקציבית. ולכן, אני מבקש שתתמכו בהצבעתכם בתיקונים, תודה רבה. ואני מתאר לעצמי שחברי שינוי, מאחר שהססמה של - - -
       
היו"ר ראובן ריבלין:
       
       לא, לא, לא. אחרי הזמן. אתה רוצה להביא לי את שינוי עכשיו, למעלה? תסתפק בזה ששר האוצר ישיב לך ולא חברי שינוי ישיבו לך, כי אני אעמיד לזכותם את סעיף 88(ז) עוד רגע. 
       
       בבקשה, כבוד שר האוצר וראש הממשלה לשעבר, חבר הכנסת בנימין נתניהו. 
       
       כבוד שר האוצר, הממשלה קנתה לה מנהג חדש. כל פעם שאנחנו מזמינים את אחד השרים, הוא מתחיל לקיים דיונים עם רעיו השרים. חבר הכנסת כץ, אני תמיד מוכן להעמיד לרשותכם אפילו את הלשכה בכנסת, שתוכלו לשוחח. 
       
קריאה:
       
       אתה ידוע כמארח טוב. 
       
היו"ר ראובן ריבלין:
       
       אפילו אני אתן לכם לעשן בתוך הלשכה. 
       
שר האוצר בנימין נתניהו:
       
       אדוני היושב-ראש, חבר הכנסת פרוש נוגע בשאלת מינוי חברים לדירקטוריונים של חברות ממשלתיות. קודם כול, אני לא מסתיר מפני חברי הבית את עמדתי ארוכת השנים, שהנושא הזה צריך להתייתר, כי אנחנו לא צריכים חברות ממשלתיות, או שצריכים מעט מאוד מהן. אז זה הדבר הנכון לידידי בציבור החרדי ולידידי בציבור הלא-חרדי. אנחנו משופעים ביותר מדי חברות ממשלתיות. 
       
       חברת הכנסת מלי פולישוק-בלוך תשמח לשמוע את העמדה הראשונה שלי. לא בטוח לגבי ההמשך, אבל את הראשונה היא תשמח לשמוע. לדעתי יש לנו יותר מדי חברות ממשלתיות, אנחנו צריכים לצמצם אותן עד למינימום - - -
       
אילן שלגי (שינוי):
       
       במרכז הליכוד אל תגיד את זה. 
       
שר האוצר בנימין נתניהו:
       
       אני אומר את זה פה, ואני אומר את זה במרכז הליכוד. אני אומר את זה בכל מקום. אני חושב שזה דבר שמונע את התפתחות המשק מסיבה פשוטה - -
       
היו"ר ראובן ריבלין:
       
       חברי מרכז הליכוד קשובים לטלוויזיה מהכנסת. 
       
שר האוצר בנימין נתניהו:
       
       - - שפעילות כלכלית איננה נעשית טוב על-ידי פוליטיקאים, על-ידי פקידים ועל-ידי מינוייהם. פעילות כלכלית עסקית נעשית היטב על-ידי אנשי עסקים, שאמונים על המלאכה הזאת ונתבעים להצליח בה על-ידי כוחות השוק. ועל כן, כל הדיון הזה הוא דיון שאני אעשה כמיטב יכולתי שיהפוך למיותר ולשולי שבשולי בשנה הזאת ובשנים הקרובות. אני חושב שמעשי עד עכשיו הוכיחו את זה. זו הנקודה הראשונה. 
       
       בתוך הסד הזה, שעדיין יש לנו יותר מדי חברות ממשלתיות, אני חייב להסכים עם חבר הכנסת פרוש לגבי הסגולות הכלליות, האינטלקטואליות שנמצאות בישיבות. אני מכיר את זה מתחום קורות משפחתי, וכל אחד מכיר את זה מתחום קורות מדינת ישראל, עם ישראל יותר נכון. מאין צמחו גאונים, גדולי הגאונים באנושות? אז על כך אין ויכוח. אף אחד לא מטיל ספק בזה. ואנחנו אגב גם סייענו לאחרונה, כפי שחבר הכנסת פרוש יודע היטב וחבריו לסיעה יודעים היטב, לישיבות שבאמת נפגעו יותר מסקטורים חינוכיים אחרים במדינה. ואני חושב שזה תיקון נכון. אבל בהצעה הספציפית שאתה מעלה - - -
       
חמי דורון (שינוי):
       
       אדוני שר האוצר, למה לא חשבת ככה כשהגשת את הצעת התקציב?
       
שר האוצר בנימין נתניהו:
       
       דווקא חשבתי. זה לא נכון. חשבתי כך - - -
       
חמי דורון (שינוי):
       
       אה, חשבת? - - -
       
שר האוצר בנימין נתניהו:
       
       בדיונים אפילו עם ראש - - -
       
היו"ר ראובן ריבלין:
       
       חבר הכנסת דורון, זו לא ישיבת ועדה. 
       
שר האוצר בנימין נתניהו:
       
       תראה, כיוון שלא היית נוכח, חבר הכנסת דורון, בדיונים שקיימתי עם ראש התנועה שלך, חבר הכנסת, השר אז, טומי לפיד -  אמרתי הרבה פעמים: אני חושב שקיצצנו יותר מדי, ויש לתקן. מעת לעת הייתי מתקן, ולא הסתרתי את זה. זו היתה עמדתי העקבית. 
       
       בכל אופן, השאלה שמעלה חבר הכנסת פרוש היא השאלה של הצעה לקורס. הטענה היא שכרגע אפשר למנות לדירקטוריון בוגר קורס, וכרגע, נדמה לי, אתה ציינת בדברי ההסבר, שמספיק לקבל תואר אקדמי במדעי ההתנהגות של הכתות בהודו. אני לא יודע מאיפה לקחת את זה, אבל - - -
       
מאיר פרוש (יהדות התורה):
       
       - - -
       
שר האוצר בנימין נתניהו:
       
       לפי מיטב ידיעתי, זו טענה שאיננה מדויקת, משום שבסעיף 16א אתה יכול ללמוד, שרק בעלי תואר אקדמי במקצועות שמפורטים שם – כלכלה, מינהל עסקים, משפטים, ראיית חשבון, מינהל ציבורי, הנדסה או לימודי עבודה, יכולים להתאים לתפקיד, או לחלופין בעלי תואר אקדמי בתחום עיסוקה של החברה. רק אלה יכולים לשמש כדירקטורים. ועל כן, קודם כול, זה לא פתוח. אם היה מדובר רק בתארים אקדמיים, אני חושב שלטענה שלך היה משנה תוקף. משום שתוכל לומר, בצדק, שהחינוך למחשבה, לאנליזה - -
       
היו"ר ראובן ריבלין:
       
       הוא שווה ערך. 
       
שר האוצר בנימין נתניהו:
       
       - - הוא שווה ערך. אבל כאן מפרטים, קובעים במדויק, את תחומי ההתמחות. 
       
       עכשיו, בוא נניח ששר האוצר – וזו ההצעה שאתה מפנה - - 
       
מאיר פרוש (יהדות התורה):
       
       זו לא התמחות. זה כמו תואר אקדמי. 
       
שר האוצר בנימין נתניהו:
       
       - - היה קובע קורס. אני הייתי קובע קורס בהיקף לימודים שווה-ערך להשכלה גבוהה כזאת או אחרת. אני חייב להגיד לך שההיקף של הלימודים שמדובר עליהם לפי הקריטריונים הקיימים חייב להיות מקביל להיקף לימודים בתוכנית מלאה, כלומר, היקף של שלוש שנות לימודים. אני לא רואה את עצמי, או כל שר אוצר, מרים כאן אוניברסיטה בזעיר אנפין.
       
אילן שלגי (שינוי):
       
       גם אין להם תעודת בגרות. 
       
שר האוצר בנימין נתניהו:
       
       רגע. אני לא מקבל את הטיעון הזה. 
       
היו"ר ראובן ריבלין:
       
       חבר הכנסת שלגי, חבר הכנסת פרוש, כל מה שהוא אמר, הוא שלפעמים לגמור ישיבה זה יותר קשה מאשר לקבל תעודת בגרות. זה מה שהוא אמר. 
       
אילן שלגי (שינוי):
       
       זה קשה, אבל לא מתאים. אבל לא מתאים. 

היו"ר ראובן ריבלין:
       
       בסדר. 
       
שר האוצר בנימין נתניהו:
       
       לכן ההצעה, מן הסיבות שמניתי, איננה מעשית, איננה ריאלית. אני חושב  – הייתי, דרך אגב, מאוד שמח אם היה קורה משהו אחר. חבר הכנסת פרוש, מה דעתך על ההצעה הבאה. מה דעתך על ההצעה הבאה - - -
       
רוני בריזון (שינוי):
       
       - - - כל כך מוצלחת כי באת מאתנו. 
       
היו"ר ראובן ריבלין:
       
       חבר הכנסת בריזון, אדוני כבר עובר את גבול הטעם הטוב והנימוסים המקובלים, אפילו בכנסת. 
       
רוני בריזון (שינוי):
       
       - - -
       
היו"ר ראובן ריבלין:
       
       חבר הכנסת בריזון, ממך מצפים עוד, ומתנועתך, ליתר שאת ויתר און בנימוסים. אבל, אדוני כבר עובר את הקו המותר אפילו בכנסת. בבקשה.
       
שר האוצר בנימין נתניהו:
       
       חבר הכנסת פרוש, מה דעתך על ההצעה הבאה: במקום ששר האוצר, במקום שאני אכין קורס או קורסים בכלכלה, במינהל עסקים, בהנדסה וכו', מה דעתך שהישיבות ייחדו חלק מזמנן – חלק – לקורסים הנ"ל, והדבר הזה יפתור את הבעיה לכולנו. אני מקווה שתעשו את זה מספיק מהר כדי שאני אוכל לפני - - -
       
חמי דורון (שינוי):
       
       - - -
       
רוני בריזון (שינוי):
       
       - - -
       
היו"ר ראובן ריבלין:
       
       חבר הכנסת דורון, אדוני לא שמע שהשר הציע את זה לפרוש?
       
שר האוצר בנימין נתניהו:
       
       אני מציע שהדבר הזה לא יהיה על חשבון הלימודים הקיימים, אלא בתוספת להם. תחשבו על הדבר הזה לרגע, אל תזלזלו, אל תשימו את זה בצד. תיקחו את תוכנית הלימודים הקיימת בישיבות ותוסיפו עליה דבר קטן. דבר קטן, כפי שתקבעו. זה יעזור, לי לפחות, לטעון את הטיעון שלכם. בכל אופן, אל תעבירו את אחריות הניהול והלימודים אל שר האוצר. זה לא מעשי. 
       
אילן שלגי (שינוי):
       
       ובסוף אתה רוצה שהם גם ילכו לצבא.
       
שר האוצר בנימין נתניהו:
       
       על כן, מחוסר המעשיות ברגע זה, אני מבקש להסיר את ההצעה. תודה. 
       
היו"ר ראובן ריבלין:
       
       אני מאוד מודה לשר. חבר הכנסת פרוש, כמובן, אדוני ישיב בחמש דקות ויוכל גם להתייחס להצעה להוסיף. אפילו אצל חבר הכנסת רביץ הצעתו של שר האוצר העלתה חיוך. בבקשה, חבר הכנסת פרוש. 
       
אליעזר כהן (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       לאחר מכן אנחנו נעשה הפסקה קצרה - הודעות לוועדת הכנסת - אחרי שנצביע על הסעיף הזה. 
       
קריאה:
       
       - - -
       
היו"ר ראובן ריבלין:
       
       אחרי ההצבעה, הודעת ועדת הכנסת לא תארך יותר משלושת-רבעי דקה. מה הזינוק, מה?
       
מאיר פרוש (יהדות התורה):
       
       אדוני היושב-ראש, חברי הכנסת, מכובדי השר, ראשית כול, בסעיף 16 לחוק החברות הממשלתיות נאמר, כי מי שכשיר לכהן הוא בעל תואר אקדמי באחד מן המקצועות הבאים: כלכלה, מינהל עסקים, משפטים, ראיית חשבון, מינהל ציבורי, הנדסה או לימודי עבודה, או שהוא בעל תואר אקדמי אחר. 
       
שר האוצר בנימין נתניהו:
       
       - - -
       
מאיר פרוש (יהדות התורה):
       
       לא נאמר כך - או שהוא בעל תואר אקדמי אחר. ואני אומר, שאם יבוא אדם ויאמר: יש לי תואר אקדמי על הכתות בהודו - - -
       
קריאה:
       
       לא, הוא לא יכול. 
       
מאיר פרוש (יהדות התורה):
       
        אני לא בטוח שהוא לא יכול. לפי מה שכתוב כאן, הוא גם יתקבל. ימצאו לו כבר בוועדת-רביבי דרך להיכנס בכל אופן. 
       
       אני לא באתי, אדוני השר, לבקש ממך שתאמר לנו כאן מעל במת הכנסת מה צריך לעשות בישיבות. 
       
היו"ר ראובן ריבלין:
       
       לא, הוא לא אמר לך מה לעשות. הוא רק הציע. 
       
מאיר פרוש (יהדות התורה):
       
       המנהיגים הרוחניים שלנו הם אלה שקובעים לנו. דרך אגב, הם לא קובעים לנו מהיום, אלא מאז מעמד הר-סיני. הם אלה שקובעים לנו מה שאנחנו לומדים. 
       
       דרך אגב, אם הזכרת את זה, אני חייב לומר שאולי זה מתקשר בדיוק עם מה שבג"ץ קבע היום לפני כמה שעות, שמי שלא ילמד בשנת הלימודים תשס"ח את תוכנית הליבה, לא יקבל תקצוב ממדינת ישראל. קודם כול, אני מתבייש בבג"ץ כזה. אבל מכאן אני אומר לבג"ץ שזה לא יעזור. אנחנו נלמד רק מה שהרבנים יגידו לנו. 
       
       אני לא באתי לפה לבקש להוסיף על מה שלומדים בישיבות, אלא אמרתי לבוגרי ישיבות - כאשר השר הרלוונטי יבוא ויאמר, לתחום העיסוק של החברה הזאת אני אעשה קורס מסוים שצריכים ללמוד אותו - אם  בחברה שעוסקת בבנייה, חברה שעוסקת בכלכלה, בכל תחום שהוא - השר יבוא ויקבע. לצורך העניין, אפשר לקבל דירקטורים אם הם עברו קורס מסוים. 
       
       אבל, חלילה לי, ואני מאוד מבקש לקבל הבהרה ממך שלא היתה לך כוונה שאנחנו בישיבות נערב את החולין בקודש. לא זו היתה הכוונה שלי, ואני מאוד מקווה שאתה מושך את ההצעה שלך.
       
       לכן, אני מבקש שוב לשקול את ההצעה. בוגר ישיבה שמשום פרנסתו הוא יצא לעבוד, יעבור קורס מסוים בתחום העיסוק של החברה שאליה הוא רוצה להתקבל, ועל-ידי כך יקבל את הכשירות. זו היתה ההצעה שלי, זו ואין בלתה. 
       
היו"ר ראובן ריבלין:
       
       תודה לחבר הכנסת פרוש. רבותי, אנחנו עוברים להצבעה. אדוני לא יכול להשיב, אין פרוצדורה כזאת. 
       
שר האוצר בנימין נתניהו:

       הבהרה מהמקום.
       
היו"ר ראובן ריבלין:
       
       הבהרה מהמקום, בבקשה. 
       
שר האוצר בנימין נתניהו:

       חבר הכנסת פרוש, אני רק מזכיר לך שהגאון מווילנא - - -
       
היו"ר ראובן ריבלין:
       
       כבוד שר האוצר, אני מזמין את סיעת יהדות התורה--דגל תורה אליך ללשכה. 
       
       רבותי חברי הכנסת, כבוד השרים, אני עובר להצבעה על הצעת חוק החברות הממשלתיות (תיקון - מינוי דירקטורים), התשס"ד-2004, של חבר הכנסת מאיר פרוש. נא להצביע - מי בעד, מי נגד, מי נמנע? 
       
הצבעה מס' 10
       
בעד ההצעה להעביר את הצעת החוק לוועדה - 26
בעד ההצעה להסיר מסדר-היום את הצעת החוק – 43
נמנעים – 1
ההצעה להסיר מסדר-היום את הצעת חוק החברות הממשלתיות 
(תיקון - מינוי דירקטורים), התשס"ד-2004, נתקבלה. 
       
היו"ר ראובן ריבלין:
       
       בעד - 26, 43 נגד, אחד נמנע. אני קובע שהצעת החוק לא עברה. 


הודעת יושב-ראש ועדת הכנסת

היו"ר ראובן ריבלין:
       
       הודעה ליושב-ראש ועדת הכנסת. האם צריך הצבעה על ההודעה? אין צורך בהצבעה, רק הודעה. 

רוני בר-און (יו"ר ועדת הכנסת):
       
       אדוני היושב-ראש, רבותי השרים, חברי הכנסת הנכבדים, ועדת הכנסת קבעה את הוועדות הבאות לדיון בהצעות חוק ובהצעות לסדר-היום כדלקמן: 
       
      ועדת העבודה, הרווחה והבריאות תדון בהצעת חוק הביטוח הלאומי (תיקון מס' 78) (אי-תשלום גמלאות בשל פשע שבוצע מתוך מניע לאומני), התשס"ה-2004, הצעתו של חבר הכנסת אריה אלדד - כ/56, לשם הכנתה לקריאה שנייה ושלישית; וכן תדון בהצעה לסדר-היום בנושא: שבוע המודעות למחלת הפסוריאזיס, הצעתה של חברת הכנסת לאה נס. 

      ועדת הכספים תדון בהצעה לסדר-היום בנושא: מדיניות הממשלה כלפי הגליל והנגב, של חבר הכנסת אברהם בייגה שוחט. 
       	
         ועדת הכלכלה תדון בהצעות לסדר-היום בנושא: תחקיר חדשות ערוץ-2 על אודות מע"צ והתאבדותו של המהנדס יצחק הרשקוביץ בעקבותיו, של חברי הכנסת יצחק לוי, רוני בר-און, רן כהן, אליעזר כהן, עבד-אלמאלכ דהאמשה וואסל טאהא.  תודה, אדוני היושב-ראש. 
       
היו"ר ראובן ריבלין:
       
       תודה רבה ליושב-ראש ועדת הכנסת. 

       
הצעת חוק חובת המכרזים (תיקון - פרסום 
מכרזים בשפה הרוסית), התשס"ד-2004
[הצעת חוק פ/2613; נספחות.]
(הצעת קבוצת חברי הכנסת)
       
היו"ר ראובן ריבלין:
       
       אני מזמין את חבר הכנסת בני אלון לבוא ולהציג את הצעת חוק חובת המכרזים (תיקון – פרסום מכרזים בשפה הרוסית), התשס"ד-2004. ישיב שר האוצר.

בנימין אלון (האיחוד הלאומי - ישראל ביתנו):

       אדוני היושב-ראש, כנסת נכבדה, נציבות שירות המדינה חייבת לפי חוק חובת המכרזים, התשנ"ב, ועל-פי תקנות חובת המכרזים מ-1993, לפרסם מכרזים בשני עיתונים בשפה העברית ובעיתון אחד בשפה הערבית. כשבדקתי, נמסר לי מלשכת הפרסום הממשלתית שבשנה האחרונה לא התפרסמו מכרזים בשפה הרוסית. 
       
       הצעת החוק שלי היא פשוטה ואני גם אקצר בהצגתה. היא לא עולה כסף והיא מביאה הרבה הרבה מוטיבציה לכמעט רבע מהאוכלוסייה היהודית במדינת ישראל. אנחנו זכינו שבעשר השנים האחרונות כמעט מיליון איש עלו מחבר המדינות. שנים לא עלתה עוד פזורה כזאת בריכוז כזה. למה לא לעזור להם? אם יש הצעות עבודה שחייבות לפי חוק בפרסום חובת מכרז וחייבים לפרסם בשלושה עיתונים, אז שבשבועון, פעם בשבוע, יהיה בשפה הרוסית. אני חושב שזה צריך להיות אינטרס חברתי-כלכלי; אנחנו יודעים כמה האנשים שהגיעו אוהבים לעבוד. פרופסורים היו מוכנים באמת לעבוד כמנקי רחובות. כולנו מתגאים בדבר הגדול הזה. אני פשוט מציע לקבוע חובת פרסום גם ברוסית. זה יוכל להיות אחד משלושת הפרסומים, וזה יכול להיות בכל צורה אחרת שוועדה שתדון בזה בכנסת תעשה את זה ספציפי יותר. אני פשוט לא רואה כל סיבה שלא לקרוא ביד אוהבת לציבור הגדול הזה להשתלב בכל מכרז שמחויב לפי החוק בפרסום פומבי. תודה רבה. 
       
היו"ר ראובן ריבלין:
       
       תודה רבה, חבר הכנסת בני אלון. כבוד שר האוצר ישיב על הצעת החוק הזאת. לפניו שורה של הצעות חוק. אני מציע לשר האוצר למנות לו סגן שר אוצר שיוכל לשחרר אותו ממעמסה כבדה במענה על עשרות חוקים. 
       
דניאל בנלולו (הליכוד):
       
       אדוני היושב-ראש מתכוון להוסיף עוד תקנים? 


היו"ר ראובן ריבלין:
       
       למה תקנים? היה לו סגן שר האוצר. בכל תקופות הכנסת שהיתה במהלך עניינים רגיל היה לשר האוצר סגן כמו שיש לשר הביטחון. אתם רואים עד כמה סגן שר הביטחון ממלא פונקציה חשובה של הקשר בין כל משרד הביטחון וצה"ל עם הכנסת. שערו בנפשכם ששר הביטחון היה צריך לעשות גם את העבודה שעושה סגן השר הנכבד זאב בוים, מתוך חובה בלתי מתפשרת לאחריותו של הפרלמנט לכל דבר הנעשה במדינה. אדוני, בבקשה. 
       
שר האוצר בנימין נתניהו:
       
       אדוני היושב-ראש, קיבלתי את הצעתך הנדיבה. 
       
       אדוני היושב-ראש, הצעתו של חבר הכנסת אלון היא לתקן את חוק חובת המכרזים, כך שכל מכרז פומבי יפורסם בעיתונות בשפה הרוסית. אני מזכיר לחברי הבית מה שהם בוודאי יודעים, וזה שהשפות הרשמיות של מדינת ישראל הן עברית וערבית. 
       
       התרגום הנוסף טומן בחובו עלות, כי בכל זאת זה עולה. מדוע זה טומן בחובו עלות? קודם כול, התרגום לרוסית. אבל חוץ מזה, יבואו עולים ממדינות אחרות או משפות אחרות ובצדק יגידו: גם אנחנו זקוקים לתרגום. זה יעלה חיש מהר באינסטנציות המשפטיות, ויוכרע לטובתם. ואז נצטרך כאן כמובן שורה של תרגומים. זאת בשעה שבה אנחנו מנסים לצמצם עלויות של מכרזים, ולא להרחיב אותן. על כן, לפחות ברגע זה, עוד אנחנו במגמת הצמצומים, אני מבקש להסיר את ההצעה. יכול להיות שיומה יבוא, אבל לא ברגע זה.

היו"ר ראובן ריבלין:
       
       אני מאוד מודה לשר. חבר הכנסת בנימין אלון מבקש שנצביע, הוא לא מבקש להשיב על ההתנגדות. 
       
       ייתכן מאוד שיש מכרזים מיוחדים לאותו מגזר, שאולי כדאי לתרגמם. בבקשה, רבותי חברי הכנסת, נא לשבת בניחותא. 
       
       אנחנו עוברים להצבעה: הצעת חוק חובת המכרזים (תיקון - פרסום מכרזים בשפה הרוסית), התשס"ד-2004, של חבר הכנסת בני אלון. נא להצביע - מי בעד, מי נגד מי נמנע. נא להצביע, רבותי.
       
הצבעה מס' 11
       
בעד ההצעה להעביר את הצעת החוק לוועדה - 19
בעד ההצעה להסיר מסדר-היום את הצעת החוק - 29
נמנעים - 5 
ההצעה להסיר מסדר-היום את הצעת חוק חובת המכרזים 
(תיקון - פרסום מכרזים בשפה הרוסית), התשס"ד-2004, נתקבלה.

היו"ר ראובן ריבלין:
       
       19 בעד, 29 נגד, חמישה נמנעים. אני קובע שהצעת חוק חובת המכרזים (תיקון - פרסום מכרזים בשפה הרוסית), של חבר הכנסת בני אלון, לא עברה. 

       אנחנו ממשיכים בסדר-היום. 

       
הצעת חוק הבנקאות (שירות ללקוח) 
(תיקון - ריבית פיקדון יומי על יתרת זכות), התשס"ד-2004
[הצעת חוק פ/2099; נספחות.]
(הצעת חבר הכנסת יצחק כהן)

היו"ר ראובן ריבלין:
       
       חבר הכנסת יצחק כהן יעלה ויבוא, ובהזדמנות זו נברכו על הכנסת בנו בעול המצוות ועל שחרורו מעונשו של בנו בכל הקשור למצוות עמנו.
       
       גם על הצעת חוק הבנקאות (שירות ללקוח) ישיב שר האוצר. 
       
יצחק כהן (ש"ס):
       
       תודה רבה, אדוני היושב-ראש. 
       
       במסגרת סדרת הצעות חוק לשכלול שוק ההון בישראל, זוהי הצעת חוק נוספת שאני מגיש בשם סיעת ש"ס לתיקון חוק הבנקאות (שירות ללקוח), התשמ"א-1981: "היתה בחשבון עובר ושב של לקוח יתרת זכות, יראו אותה לכל עניין ודבר כפיקדון קצר מועד, והתאגיד הבנקאי בו מתנהל החשבון יזכה את החשבון בתשואת הריבית בשל יתרת הזכות כאמור, ויודיע דבר הזיכוי ללקוח, אלא אם כן הלקוח הורה בכתב לתאגיד הבנקאי לנהוג אחרת". 
       
       אדוני היושב-ראש, מדוע כשכבודו ושאר אזרחי ישראל נמצאים ביתרת חובה הבנקים לא שואלים הרבה שאלות, וגובים ביתרת חוב חריגה עד 15% ריבית? מדוע, אם כן, לא נעודד את הלקוחות להיות ביתרת זכות ולחסל את יתרת החובה כדי לזכות בריבית פיקדון יומי? מדוע שזה לא יהיה מנגנון הפוך? 
       
       הואיל והבנק גובה עמלה ודמי ניהול מהלקוח על כל פעולה, יש לחייב את הבנק לשלם ריבית ביתרת זכות. 
       
       אני חושב שזו הצעת חוק מאוד טובה ומאוד רצויה. 
       
אברהם רביץ (יהדות התורה):
       
       למה הבנקים לא מתחרים זה בזה בעניין זה?
       
יצחק כהן (ש"ס):
       
       נכון. הרב רביץ, אפילו לשם השוויונית - באמצעות מנגנון קיים, מנגנון של ריבית פיקדון יומי. אם לכבודו יש יתרת זכות, הם בוודאי יציעו לך לקנות פק"מ יומי, ואז יחייבו אותך בדמי ניהול ובעמלות. אני מציע שהמנגנון יהיה אוטומטי, בדיוק כפי שהוא אוטומטי בגביית ריבית חובה. 
       
       אני חושב שההצעה היא הצעה טובה וראויה, ואבקש מחברי חברי הכנסת לתמוך בה. תודה רבה, אדוני היושב-ראש, ותודה על הברכות. 
       
היו"ר ראובן ריבלין:
       
       חבר הכנסת יצחק כהן, אני מאוד מודה לך. 
       

הצעת חוק הבנקאות (שירות ללקוח) (תיקון - ריבית על יתרת זכות), התשס"ה-2004 
 [הצעת חוק פ/2825; נספחות.]
(הצעת חברת הכנסת אורית נוקד)

       
היו"ר ראובן ריבלין:
       
       להצעה זו הוצמדה הצעת חוק של אורית נוקד, הצעת חוק הבנקאות (שירות ללקוח) (תיקון - ריבית על יתרת זכות), התשס"ה-2004, שמספרה פ/2825. שלוש דקות לגברתי. 
       
אורית נוקד (העבודה-מימד):
       
       זה יהיה פחות. 
       
       אדוני היושב-ראש, חברי חברי הכנסת, הרעיון שעומד בבסיס הצעת החוק הוא אכן לחייב את הבנקים לקבוע ריבית על סכומים שנצברים בחשבון העובר-ושב של הלקוחות. בנוסף, על-ידי כך אנחנו ניתן תמריץ ללקוחות להימנע מאוברדרפט.
       
       כפי שנאמר, היום הבנקים גובים עמלה מהלקוחות על כל פעולה ומחייבים בריבית על יתרות חובה. אני חושבת שיש לנהוג שוויוניות ולחייב את הבנקים לשלם גם על יתרות זכות.  
       
       בשנים שעברו, חלק מהבנקים שילמו ריבית על יתרות זכות, ואני חושבת שיש מקום לחדש את הנוהג הזה היום. לקוחות הבנקים ששרויים במצב קבוע של אוברדרפט כביכול קשרו את עצמם להלוואות בתנאים הגרועים ביותר שיש. הנושא מחייב שינוי מן היסוד - ואני יודעת שהמפקח על הבנקים כבר מטפל בנושא. הצעת החוק הזאת, בדומה להצעת החוק של חבר הכנסת כהן, מהווה שינוי חלקי של המצב. אודה לכם אם תתמכו בה.
       
היו"ר ראובן ריבלין:
       
       תודה רבה. אנחנו מבקשים משר האוצר להשיב על שתי ההצעות. זכות התשובה תינתן אם השר יסרב.
       
שר האוצר בנימין נתניהו:
       
       אדוני היושב-ראש, אני חוזר ומודה לך על הצעתך הנדיבה. 

שאול יהלום (מפד"ל):
       
       - - -

היו"ר ראובן ריבלין:
       
       בוודאי. זה כל כך טריוויאלי. ואלו הם ימים שלא מתנהלים בהם משאים-ומתנים, והתקציב לא נמצא על סדר-היום. יתאר לו אדוני שהוא היה צריך היום לשבת כאן ולעמוד כל היום.
       
שר האוצר בנימין נתניהו:
       
       הצעות החוק של חברת הכנסת אורית נוקד ושל חבר הכנסת יצחק כהן מהוות התערבות חזקה מאוד בהתקשרות חוזית בין תאגידים בנקאיים לבין הלקוחות שלהם. אני חושב שיש עיוותים גדולים במערכת היחסים הזאת היום, והיא נובעת מהעדר תחרות מספקת. אבל, אני חושב שהתיקון שאתם מציעים, שלפיו הכנסת למעשה תיכנס ותקבע את מנגנוני האיזון שהשוק צריך לקבוע, למשל, אם יש לך יתרת חובה, זה צריך לנייד אותך בלאו הכי לצאת משם. אבל אתם מציעים מנגנונים נוספים, והסיבה לכך שכרגע אנשים לא יכולים לצאת מהאוברדרפטים שלהם היא - -
       
עזמי בשארה (בל"ד):
       
       - - - 
       
שר האוצר בנימין נתניהו:
       
       - - שאין להם כרגע כל כך הרבה אלטרנטיבות. אין לך ריבית על הפלוס, כי אין תחרות על הפלוס. לכן, הדבר הנכון לעשות הוא לא לבצע את ההתערבות הזאת.
       
עזמי בשארה (בל"ד):
       
       - - -
       
היו"ר ראובן ריבלין:
       
       זה נוגע להגבלים העסקיים. אם הם באמת מתאמים, שאדוני יגיש תלונה נגדם, ונראה איך הם מתמודדים.

שר האוצר בנימין נתניהו:
       
       אני חושב שהבעיה המרכזית היא שאנחנו חייבים לייצר תחרות, שהיא הרגולציה הטובה ביותר. אדוני היושב-ראש, אנחנו לא עושים מהלכים שיהפכו את ישראל לחריגה בעולם העסקים הבין-לאומי, שהופך פחות מפוקח במהלכים כאלה, ולא יותר מפוקח. לכן אנחנו בעד מהלך של ליברליזציה, שפירושה יותר תחרות.
       
עזמי בשארה (בל"ד):
       
       אדוני השר, אנחנו - - - בעולם בעניין התשלום על ריבית - - - האוברדרפט שונה בארצות-הברית ובכל מקום. אז שהפלוס יהיה שונה. 
       
אורית נוקד (העבודה-מימד):
       
       - - -

היו"ר ראובן ריבלין:
       
       הערתך ברורה.
       
שר האוצר בנימין נתניהו:
       
       אני חושב שאתה צודק, אבל הדבר הזה נובע ביסודו מן העובדה שקיים כאן דבר שלא קיים בכל העולם: שני הבנקים הגדולים מרכזים ביחד כ-80% מכל התיווך הפיננסי בישראל. היכן קיים דבר כזה? יגידו לך, מדינה אחת, הולנד - קצת פחות. אבל שם כל הבנקים האירופיים נושפים להם בעורפם. זהו שוק אחד, וכאן זה לא כך. לכן המצב כאן הוא ייחודי ומעוות. אין תחרות, וכיוון שכך יש אותם עיוותים שחברת הכנסת נוקד וחבר הכנסת כהן מנסים לתקן בהצעה שלהם.
       
       אנחנו באים בהצעה אחרת. אנחנו באים ברפורמת שוק ההון, שתגיע לאולם הזה בקרוב מאוד. 
       
היו"ר ראובן ריבלין:
       
       חבל שהיא לא הגיעה כבר.
       
שר האוצר בנימין נתניהו:
       
       אני רוצה לספר לחברי הבית, שראש הממשלה ואנוכי עומדים לסיים את הדיונים בעניין הזה, ונביא את זה לכנסת בימים הקרובים, בוודאי בשבועות הקרובים. אני מקווה שהמגמה הכללית שעליה אני שומע כאן - לייצר יותר תחרות על מנת להקטין את הריבית על האוברדרפט ועל מנת להגדיל את הריבית על הזכות - תתרגם את עצמה לתמיכה מעשית.    
       
	התמיכה הזאת מתחילה, אדוני, בוועדת הכספים. יש פה כמה חברי ועדת הכספים, אני מקווה שהם ייתנו יד, וחבר הכנסת כהן הוא אחד מהם. אדוני יושב-ראש הקואליציה, אני רוצה לדעת אם אני צריך לפנות לחבר הכנסת כהן, להמשיך לדון אתו או לא, אתה לא נותן לי סימן. 
       
קריאה:
       
       אתה יכול להמשיך לפרט.
       
היו"ר ראובן ריבלין:
       
       יושב-ראש הקואליציה עובד באמונה על מנת שאדוני לא ייכשל בהצבעה.

שר האוצר בנימין נתניהו:
       
       אני מסיים בהבהרתי לחבר הכנסת כהן בלבד. חבר הכנסת כהן, אתה הרי תתמוך ברפורמה, נכון? הרפורמה מטפלת בעניין הזה. קח לתשומת לבך, גם אם זה לא יקרה מייד, זה יקרה בתוך זמן קצר. אך אני מבקש אם כך להסיר את ההצעה, אך לא את הטענה. את הטענה נסיר בעזרת הרפורמה שתגיע לפניכם בקרוב. תודה רבה.

אורית נוקד (העבודה-מימד):
       
       הצעה מעניינת.

היו"ר ראובן ריבלין:
       
       חבר הכנסת בן-מנחם.
       
אלי בן-מנחם (העבודה-מימד):
       
       גם אני אתמוך ברפורמה, אך למה לא נעביר את זה במקביל - - -
       
היו"ר ראובן ריבלין:
       
       הערתך ברורה.
       
שר האוצר בנימין נתניהו:
       
       חבר הכנסת בן-מנחם, הנזק שניצור, המחיר שנשלם על התערבות גסה כל כך בשוק הבנקאות לא שווה את התועלת הקטנה, וכפי שאני מאמין, הזמנית, ולכן אני מבקש להתאזר בסבלנות, אנו כבר מחכים לרפורמה הזאת מעל 20 שנה, נחכה עוד שבוע-שבועיים, עוד חודש. זה יגיע ונבצע אותה, לטובת האזרח הקטן. זה דבר חשוב.
       
היו"ר ראובן ריבלין:
       
       תודה רבה. האם אתם מבקשים להשיב? הממשלה מתנגדת. חבר הכנסת כהן לא רוצה להשיב. חבר הכנסת כהן, אינך רוצה להשיב? לא. חברת הכנסת נוקד, את רוצה להשיב? לא רוצה, אז עוברים להצבעה. נא לשבת, רבותי חברי הכנסת.
       
       הצעת חוק הבנקאות (שירות ללקוח) (תיקון – ריבית פיקדון יומי על יתרת זכות), התשס"ד-2004, של חבר הכנסת יצחק כהן, קודם כול. אנו עוברים להצבעה. 
       
       נא להצביע – מי בעד? מי נגד? מי נמנע?
       
הצבעה מס' 12
       
בעד ההצעה להעביר את הצעת החוק לוועדה – 28
בעד ההצעה להסיר מסדר-היום את הצעת החוק – 22
נמנעים – 2
ההצעה להעביר את הצעת חוק הבנקאות (שירות ללקוח) (תיקון – ריבית פיקדון 
יומי על יתרת זכות), התשס"ד-2004, לדיון מוקדם בוועדה שתקבע ועדת הכנסת נתקבלה.
       
היו"ר ראובן ריבלין:
       
       28 בעד, 22 נגד, שני נמנעים. אני קובע שהצעת חוק הבנקאות (שירות ללקוח) (תיקון – ריבית פיקדון יומי על יתרת זכות), של חבר הכנסת יצחק כהן, עברה בקריאה טרומית, ותועבר - לוועדת הכספים או לוועדת הכלכלה? 
       
קריאה:
       
       כלכלה.
       
קריאה:
       
       כספים.
       
היו"ר ראובן ריבלין:
       
       הוועדה המיועדת – כלכלה, אומרים כספים; ההצעה תועבר לוועדת הכנסת על מנת לקבוע היכן היא תידון. 

       רבותי חברי הכנסת, אנו עוברים להצעת חוק הבנקאות (שירות ללקוח) (תיקון – ריבית על יתרת זכות), של חברת הכנסת אורית נוקד. רבותי, נא להצביע.  מי בעד? מי נגד? מי נמנע?
       
הצבעה מס' 13
       
בעד ההצעה להעביר את הצעת החוק לוועדה – 37
בעד ההצעה להסיר מסדר-היום את הצעת החוק – 22
נמנעים – 1
ההצעה להעביר הצעת חוק הבנקאות (שירות ללקוח) (תיקון – ריבית 
על יתרת זכות), התשס"ה-2004, לדיון מוקדם בוועדה שתקבע ועדת הכנסת נתקבלה.

היו"ר ראובן ריבלין:
       
       37 בעד, 22 נגד, אחד נמנע. אני קובע שהצעתה של חברת הכנסת אורית נוקד בעניין חוק הבנקאות (שירות ללקוח), עברה בקריאה טרומית ותעבור לוועדת הכלכלה.
       
קריאה:
       
       כספים.
       
היו"ר ראובן ריבלין:
       
       לכן תועבר ההצעה לוועדת הכנסת, על מנת לקבוע להיכן תעבור והיכן היא תידון. תודה רבה.
       
       אני מאוד מודה לשר האוצר, פרק משרד האוצר תם. 

       
הצעת חוק מס רכוש וקרן פיצויים (תיקון - נזקי שיטפונות), התשס"ג-2003
[הצעת חוק פ/1458; נספחות.]
(הצעת קבוצת חברי הכנסת)

היו"ר ראובן ריבלין:
       
       הצעת חוק מס רכוש וקרן פיצויים (תיקון - נזקי שיטפונות), של חבר הכנסת נסים דהן ושל חבר הכנסת אלי ישי. חבר הכנסת אלי ישי הודיע לי שהוא יציג את הצעתו של חבר הכנסת דהן הנמצא בחו"ל. בבקשה, חבר הכנסת ישי. שר האוצר, אדוני משיב גם על הצעה זו, הצעת חוק מס רכוש וקרן פיצויים (תיקון - נזקי שיטפונות). בבקשה, עשר דקות.
       
אליהו ישי (ש"ס):
       
       אדוני היושב-ראש, אנו לא צריכים לחכות לאיזה אסון שיבוא, לאיזה נזק, ולאחר מכן נתכנס כולנו. אני זוכר, בהיותי שר הפנים וגם שר העבודה והרווחה, בתל-אביב, בעוד מקומות בארץ, במסגרת גשמי הברכה היו גם כמה מקומות שהיו בהם שיטפונות כתוצאה מהתשתית הלא-נכונה או הפיתוח, ואז אזרחים רבים, בתיהם הוצפו, ולא רק שבתיהם הוצפו, אלא הם היו גם אמורים לשלם ארנונה - - -
       
היו"ר ראובן ריבלין:
       
       מר יעקובזון, אני מאוד מבקש.
       
אליהו ישי (ש"ס):
       
       הם גם שילמו ארנונה באותה תקופה שהם לא יכלו לגור בבית, אני כבר לא מדבר על הנזק.

	לכן, מה שאני מבקש במסגרת חוק מס רכוש וקרן פיצויים, שייכללו גם נזקי שיטפונות במסגרת החוק שמדבר על אסונות טבע. הדבר הזה הוא חיוני, חשוב, כי מה שקורה כשיש אסונות מהסוג הזה, פתאום אין כסף לאוצר, אין מאיפה לממן, והאזרחים האלה סובלים סבל נוראי. 

       אדוני שר האוצר, זו הצעת חוק חיובית, זה לא הרבה כסף, זה מתבקש. כשהייתי שר הפנים, כשזה קרה ביישובים כמו חולון, בת-ים, ובעוד כמה יישובים, פשוט מימנתי מענקים מיוחדים לאותם אנשים כדי להתמודד. אם זה לא יהיה מעוגן בחוק, נמצא עצמנו חוטאים לאזרחים רבים, למשפחות רבות שנופלות בין הכיסאות, וגם נאלצות לשלם ארנונה על תקופה שהן לא בבית, ועל הבית שקרס להן, והוצאות של תיקון הבית. זה עוול משווע ותיקון שצריך להתבצע, תיקון מתבקש. 
       
       אני מבקש מחברי הבית, פה זה לא שיקול של אופוזיציה, קואליציה, אלא שיקול ענייני, להביט אל אותם אזרחים, שממש נקלעו למצב כל כך קשה ומביש ורע ולקריסה אמיתית - תרתי משמע, גם בבית וגם מבחינה נפשית - ולהצביע בעד הצעת החוק.

היו"ר ראובן ריבלין:
       
	תודה. אני מאוד מודה ליושב-ראש תנועת ש"ס, חבר הכנסת אלי ישי. כבוד שר האוצר ישיב על הצעתו. לא קלה היא, לא קלה הדרך.

שר האוצר בנימין נתניהו:
       
       אדוני היושב-ראש, חבר הכנסת אלי ישי מציע בעצם להפעיל את מס רכוש לפיצוי על נזקי שיטפונות. יש פה שתי בעיות. אני חייב לומר קודם כול, שחוק מס רכוש מפצה בעיקר על נזקי מלחמה או נזקי טרור או נזקים שנגרמו על-ידי פעולה מלחמתית של צבא סדיר נגד ישראל, או נזקים שנגרמו אגב פעילות לחימה של צה"ל. כלומר, מה משותף לכל הנזקים האלה – שאתה לא יכול לרכוש ביטוח נגד פעולה של אויב או נגד פעולה של צה"ל. אין כיסוי ביטוחי לזה. לעומת זה, נזקי שיטפונות, אתה יכול לקנות ביטוח. יש ביטוח; בעצם, כיסוי ביטוחי בחברות הביטוח המסחריות. על כן אין מקום להטיל את האחריות הזאת על המדינה בגלל הנזק שנגרם. זה הטיעון הראשון – אנו לא צריכים להיערך לזה.

	אך במקרה, חוק פיצוי נפגעי אסון טבע גם דואג למקרה הזה. על אף מה שאמרתי, יש סידור לפיצוי בשל אסונות טבע לחקלאים, והסידור הזה מפצה נזקי תשתית ונזקים לתוצרת החקלאית עצמה. לכן, מה שהצעת החוק הזאת מנסה לעשות, היא בעצם מציעה לתת כפל הטבות, הן באמצעות החוק הזה והן באמצעות חוק מס רכוש.

שאול יהלום (מפד"ל):
       
       - - -
       
שר האוצר בנימין נתניהו:
       
	כמובן, אם היתה לנו יכולת תקציבית, יכול להיות שהיינו נענים גם לזה. אך אם אני מוסיף את המגבלה התקציבית של הטענה הראשונה, שבעצם אפשר לרכוש ביטוח פרטי, לנקודה השנייה, שכבר יש כיסוי, לפחות לתוצרת החקלאית עצמה, ושלישית, שאין לנו תקציב, בפשטות, הוא הולך ונאכל מרגע לרגע - משלושת הטעמים הללו אני מבקש מחברי הבית להסיר את ההצעה הזאת.

היו"ר ראובן ריבלין:
       
	תודה רבה. חבר הכנסת ישי, אדוני סגן ראש הממשלה לשעבר מבקש להצביע. נא לשבת. רבותי חברי הכנסת, הממשלה מתנגדת, לכן אני מבקש לשבת. 

       נא להצביע על הצעת חוק מס רכוש וקרן פיצויים (תיקון – נזקי שיטפונות), של חבר הכנסת נסים דהן כפי שהוצגה על-ידי יושב-ראש תנועתו, חבר הכנסת אלי ישי. מי בעד? מי נגד? נא להצביע.

הצבעה מ' 14

בעד ההצעה להעביר את הצעת החוק לוועדה – 24
בעד ההצעה להסיר מסדר-היום את הצעת החוק – 23
נמנעים – אין

היו"ר ראובן ריבלין:
       
       24 בעד.
       
יצחק כהן (ש"ס):
       
       - - -
       
היו"ר ראובן ריבלין:
       
       אני מבקש, חבר הכנסת כהן. 24 בעד.
       
דניאל בנלולו (הליכוד):
       
       יש טעות.

היו"ר ראובן ריבלין:
       
       מי לחץ על אלי אפללו בכלל?
       
קריאה:
       
       אף אחד לא לחץ, זה היה כך.

היו"ר ראובן ריבלין:
       
	חבר הכנסת בנלולו, אני מציע לאדוני, כי נכוו כבר ברותחין, לא להיכוות בצוננין. מה פירוש? זה נדלק מעצמו? שמעתי, הבנתי. קודם כול אלי אפללו לא נוכח פה, והוא הצביע בעד, אבל אני רוצה לדעת מי היה שם.

יחיאל חזן (הליכוד):
       
       משטרה - - -
       
היו"ר ראובן ריבלין:
       
       חבר הכנסת חזן, אדוני יהיה בטוח שאני יודע בדיוק מתי להזמין את המשטרה. שאדוני יהיה סמוך ובטוח.

קריאה:
       
	כן.

היו"ר ראובן ריבלין:
       
	כן, בהחלט. רבותי, שום מחשב. העובדות לנגד עיני. פעם ראיתי שהמנורה נדלקת אצל בניזרי והוא לא היה בבניין, לכן האמת צריכה להיראות. חבר הכנסת בנלולו, נא לשבת. ראיתי – אפללו נרשם. לכן אני חוזר על ההצבעה.

נסים זאב (ש"ס):
       
       לא היה תקדים כזה מעולם. אפילו כשהיה - - -
       
היו"ר ראובן ריבלין:
       
       חבר הכנסת נסים זאב, אני קורא לך קודם כול לשבת, ועכשיו אני קורא אותך לסדר. כדאי שתשב. רבותי חברי הכנסת, נא לשבת. חבר הכנסת נסים זאב, יש פה בעליל שחבר הכנסת אפללו הצביע. קצת היגיון. אני חוזר על ההצבעה. 
       
       נא להצביע. מי בעד הצעת החוק? מי נגד? נא להצביע.


הצבעה מס' 15

בעד ההצעה להעביר את הצעת החוק לדיון מוקדם בוועדה – 24
בעד ההצעה להסיר מסדר-היום את הצעת החוק – 27
נמנעים – אין
ההצעה להסיר מסדר-היום את הצעת חוק מס רכוש וקרן פיצויים 
(תיקון – נזקי שיטפונות), התשס"ג-2003, נתקבלה.

היו"ר ראובן ריבלין:
       
	24 בעד, 27 נגד, אין נמנעים. חבר הכנסת פרץ טוען שהוא הצביע והצבעתו לא נקלטה. אינני משנה את ההצבעה, כי היא לא משנה את ההצבעה. היא לא משנה את ההצבעה. איני משנה את ההצבעה. 

       רבותי חברי הכנסת, עם כל הצער, פה היה בצורה מפורשת - - -

נסים זאב (ש"ס):
       
       זה תקדים שלא היה.

היו"ר ראובן ריבלין:
       
       שמעתי, חבר הכנסת זאב נסים. אדוני הוא מוותיקי הבית ומבאי הבית המובהקים ביותר. חבר הכנסת יצחק כהן, נא לשבת. אם חבר הכנסת אלי ישי רוצה לומר דבר, אאפשר לו.

קריאה:
       
       מי לחץ? רוצים לדעת.
       
היו"ר ראובן ריבלין:
       
	אני אברר זאת, תאמין לי שאברר זאת, וגם אדע. על כל פנים, ברור הוא שחבר הכנסת אפללו לא נמצא פה. חבר הכנסת ישי, תודה רבה.

       
הצעת חוק כביש אגרה (כביש ארצי לישראל) 
(תיקון - קביעת סכומי האגרה ודרכי גבייתה), התשס"ד-2003
[הצעת חוק פ/1663; נספחות.]
(הצעת קבוצת חברי הכנסת)

היו"ר ראובן ריבלין:
       
	אנו ממשיכים בסדר-היום, שר התחבורה ישיב על הצעת חוק פרטית של חבר הכנסת אחמד טיבי, בבקשה, אדוני, יעלה ויבוא. 

       אני אודה מאוד לסגן יושב-ראש הכנסת כחלון, אם יואיל להחליף אותי אחרי שלוש שעות. אני מאוד מתנצל בפני חבר הכנסת דהן שאינו נוכח פה, אבל לא היתה ברירה בידי. המנורה אצל אפללו נדלקה, וכנראה משהו קרה, היתה איזו טעות. בבקשה, תודה רבה.

אחמד טיבי (חד"ש-תע"ל):
       
	אדוני היושב-ראש, רבותי חברי הכנסת, אדוני שר התחבורה, אין ספק שאתה ער לבעייתיות של דרך התנהלות חברת "דרך ארץ" המנהלת את כביש 6. מדובר בהתעמרות מתמשכת בציבור הנוסעים והצרכנים. נכון, יש חוק חוזי אשר קושר את המדינה עם חברת "דרך ארץ".

שאול יהלום (מפד"ל):
       
       איזה משקיע יסכים לבוא למדינת ישראל להשקיע, אם מחר הכנסת תשנה את התנאים שסיכמה?
       
אחמד טיבי (חד"ש-תע"ל):
       
	השאלה במקום, חבר הכנסת יהלום. אבל, האם היית מצביע בעד הצעת החוק הזאת של כביש חוצה-ישראל אם היית נחשף לתופעות המתרחשות יום-יום – א. כפל הקנס ההולך ומצטבר כאשר אדם שחייב 100 ש"ח, 200 ש"ח, פתאום אחרי כמה שבועות, חודשים, הוא חייב 20,000 ש"ח. זה לא היה בהסכם, כמו שאומר היושב-ראש. ב. למה מתעלמים מהעובדה שיש אנשים, שכשאתה שולח להם מכתב, הוא לא מגיע, שהכתובות לא מעודכנות? 

       ולכן, מה אני מציע בהצעת החוק שלי, חבר הכנסת יהלום? שהמשלוח יהיה בדואר רשום.

שאול יהלום (מפד"ל):
       
	זאת רק אחת ההצעות.

אחמד טיבי (חד"ש-תע"ל):
       
	זאת הצעה אחת. יש שתי הצעות בהצעת החוק שלי.

       הצעה שנייה מדברת על משתמשים קבועים ומשתמשים מזדמנים. יש בקשה שהמחיר למשתמשים קבועים יהיה ריאלי יותר. היום פורסם ב"ידיעות אחרונות" במדור הכלכלה – תראה מה הכותרת: עצרתם יותר משעה וחצי לקפה בכביש חוצה-ישראל - תשלמו כפול. לפי חוצה-ישראל, אסור לך לעצור שעה ו-45 דקות, כי תשלם כפול. מה זה הדבר הזה? ואחר כך, אחרי שאתה מקבל את כפל התשלום, אתה צריך להגיש ערעור כדי לשכנע את ועדת הערר שעצרת מסיבות משכנעות – אותם. זה נראה לך סביר? זה היה בחוק? 

שאול יהלום (מפד"ל):
       
       - - -
       
אחמד טיבי (חד"ש-תע"ל):
       
       הוא לא מטפל, הרי הממשלה לא מטפלת. זאת הפעם השלישית שאני מעלה את הצעת החוק הזאת. אתה יודע כמה פעמים העליתי את זה בוועדת הכלכלה, וחברי, כמה פעמים העלו את זה? בכלל, הצעת החוק שלי, תראה מי חתום עליה, חבר הכנסת שאול יהלום – מלבדי חברת הכנסת זהבה גלאון, חברי הכנסת אייכלר, אזולאי, נוקד, אופיר פינס-פז, רן כהן, גלעד ארדן, אילנה כהן, איוב קרא, רוחמה אברהם, ואסל טאהא, מגלי והבה, דניאל בנלולו, יעקב מרגי, ואחד שאני לא רוצה לקרוא את שמו, מוחמד ברכה, אלי אפללו ועסאם מח'ול.

קריאה:
       
	מי זה?

אחמד טיבי (חד"ש-תע"ל):
       
	אחד זואולוגי, איזה גזען קטן. אני לא מתעסק עם אנשים קטנים. יש גזענים גדולים – אני מוכן להתעמת אתם. עם קטנים? יש גבול. 

       לכן, אדוני השר, הגיעה העת לעשות מעשה. החרמת רכבים – זה היה בחוק, חבר הכנסת יהלום. נכון, יש אפשרות להחרים רכבים. תשמע, זו הפכה להיות מגפה בכביש הזה. 
       
שאול יהלום (מפד"ל):
       
       מה זה מגפה? אנשים לא משלמים.
       
אחמד טיבי (חד"ש-תע"ל):
       
       אבל לא משלמים כיוון שההודעה לא הגיעה אליהם הביתה. 
       
שאול יהלום (מפד"ל):
       
       שישנו במשרד הפנים את הכתובת. 
       
אחמד טיבי (חד"ש-תע"ל):
       
       נטל ההוכחה הוא על משרדי הממשלה, לא על האזרח. לאזרח יש כתובת קבועה, היא לא השתנתה, ובכל זאת הדואר וההתראה לא מגיעים אליו. אתה יודע מה, אני מוכן שהחוק שלי יהיה רק על מכתב רשום, מה דעתך, אתה תסכים?
       
שאול יהלום (מפד"ל):
       
       מגיע מכתב רשום, אנשים לא הולכים לדואר לקחת.
       
אחמד טיבי (חד"ש-תע"ל):
       
       מכתב רשום יגיע אליהם. 
       
שאול יהלום (מפד"ל):
       
       לא, הם לא באים לקחת.
       
אחמד טיבי (חד"ש-תע"ל):
       
       לא, יש כתובות רבות שאינן מעודכנות, לא במשרד הרישוי - - - 

שר התחבורה מאיר שטרית:
       
       ומי אשם?
       
אחמד טיבי (חד"ש-תע"ל):
       
       מי אשם?
       
שר התחבורה מאיר שטרית:
       
       האזרח. הוא צריך - - - 
       
אחמד טיבי (חד"ש-תע"ל):
       
       אה, האזרח אשם, אף שהוא מודיע. יש מקרים שאדם אומר: לפני שבע שנים הודעתי על שינוי כתובת. שבע שנים, שמונה שנים, ואין עדכון. אז במקום 120 שקלים הוא משלם 20,000 שקל. ריבונו של עולם, מה זה הדבר הזה?
       
       אגב, בוועדת ערר - נגיד שאתה צודק, אדוני השר - - - 
       
קריאה:
       
       אין דבר כזה.
       
אחמד טיבי (חד"ש-תע"ל):
       
       מה זה אין דבר כזה? נגיד שאתה צודק, האזרח אשם, ולא הגיע דואר אליו כיוון שהוא אשם. האם אתה מסכים ש-120 השקלים או 300 השקלים יהפכו ל-17,000 שקלים?
       
שר התחבורה מאיר שטרית:
       
       לא. אזרח אחראי שנוסע בכביש הולך ומשלם, נקודה. בלי תירוצים, בלי סיפורים. 
       
אחמד טיבי (חד"ש-תע"ל):
       
       מה זה הולך לשלם? הוא מחכה להודעה.
       
שר התחבורה מאיר שטרית:
       
       מצלצל לשם ומשלם.
       
אחמד טיבי (חד"ש-תע"ל):
       
       הוא מחכה להודעה, ההודעה לא הגיעה. 
       
זאב בוים (הליכוד):
       
       הוא לא מקבל אותה - - - 
       
אחמד טיבי (חד"ש-תע"ל):
       
       ניסית להתקשר למינהלת? סגן השר, אני מציע לך לנסות להתקשר למינהלת "דרך ארץ". אתה יודע כמה זמן אתה מחכה בטלפון? שעתיים בשביל שתצעק עליך פקידה, לא שתענה לך. תנסו אתם, חברי הכנסת, אלה שהעם הביא אתכם לפה, נציגי העם, להתקשר למינהלת של "דרך ארץ". תראה באיזה סגנון עונים לך, באילו בוטות עונים לך, ומתי עונים לך, אחרי כמה זמן המתנה. זה מסע ייסורים.
       
שר התחבורה מאיר שטרית:
       
       זה קשקוש, כל מי שרוצה מגיע.
       
אחמד טיבי (חד"ש-תע"ל):
       
       אני, לפחות, לא מפקיר את הבוחרים שלי כמו בספסלים האלה. אתם פועלים נגד אלה ששלחו אתכם, הרי זה ציבור הנוסעים בכביש הזה. 
       
       חבר הכנסת יהלום, אתה אפילו לא מוכן להסכים לעניין דואר רשום.
       
זאב בוים (הליכוד):
       
       הוא לא יעיל, אנשים לא הולכים לקחת דואר רשום.
       
אחמד טיבי (חד"ש-תע"ל):
       
       אבל, לפחות פה יש הוכחה של המינהלת שהיא אכן שלחה לכתובת הנכונה. יש אנשים שטוענים שלא שולחים אליהם, סגן השר.

זאב בוים (הליכוד):
       
       כל הטענות האלה מתחילות בזה שאנשים לא משלמים את מה שהם צריכים. 
       
אחמד טיבי (חד"ש-תע"ל):
       
       אבל אני אומר לך שיש מקרים שאנשים לא מקבלים. הם רוצים לשלם. 
       
שר התחבורה מאיר שטרית:
       
       אתה מוכן שדואר רשום יהיה על חשבון זה שמקבל?
       
אחמד טיבי (חד"ש-תע"ל):
       
       לא, על חשבון מי שגובה.
       
שר התחבורה מאיר שטרית:
       
       למה?
       
אחמד טיבי (חד"ש-תע"ל):
       
       אני יודע שזאת הבעיה, הם רוצים לגלגל את הדואר הרשום על הצרכנים, עוד פעם. אמרו לי: מוכנים לדואר רשום, בתנאי שיהיה בהצעת החוק שהנהג ישלם על הדואר הרשום. לא מספיק מה שהוא משלם?
       
שר התחבורה מאיר שטרית:
       
       אף אחד לא אמר לך שמוכנים. שאלתי אם אתה מוכן, אני רוצה להבין אם אתה מוכן, לא אמרתי שאני מוכן.
       
עסאם מח'ול (חד"ש-תע"ל):
       
       חבר הכנסת טיבי, אתה טועה, הם לא נציגי העם, הם נציגי החברות. 
       
אחמד טיבי (חד"ש-תע"ל):
       
       אני מבין שהשר הוא שר התחבורה, "דרך ארץ", וכדומה. אבל חברי סיעת המפד"ל, שאול יהלום, תראה איך הוא מתקומם נגד ההצעות האלה, פתאום. 
       
שאול יהלום (מפד"ל):
       
       ההצעות שלך - - - לכם לא אכפת - - - 
       
אחמד טיבי (חד"ש-תע"ל):
       
       אז מה? אתה צריך להמשיך להתעמר באנשים? אבל הכביש הזה כבר קם. תשמע, אמיר לוינשטיין, אזרח, הוא עורך-דין. הוא אומר שביום חורף סוער, סמוך למחלף המחבר את כביש מס' 1 עם כביש חוצה-ישראל, שמע פיצוץ. "מזל שנסעתי לאט" הוא אומר, "אחרת הייתי מתהפך". עצר בשולי קטע כביש האגרה, שבחיבור בין שני הכבישים, והבחין ששלט של כביש האגרה ניתק ממקומו, כנראה בגלל הרוח, ופגע בצמיג הרכב. למקום הגיע סיור של חברת כביש חוצה-ישראל, שתפקידו לסייע דווקא לנהגים, ובזריזות מיומנת החליף לו גלגל. הסייר התנצל, וביקש את הפרטים שלו לצורך תחקור האירוע. הוא מיהר לתת פרטים, מספר העורך-דין.
       
       בשנה שעברה נדהם לוינשטיין כשקיבל לביתו כתב תביעה מקוצר מטעם "דרך ארץ", זכיינית כביש 6, שבו הוא נדרש לשלם 13,102 שקלים על השלט. מה זה הדבר הזה? - על השלט, שניתק בגלל הרוח ופגע ברכב שלו. הם צריכים לשלם לו, לא הוא. איפה משרד התחבורה שיגן על הצרכן? איפה אתה, חבר הכנסת שאול יהלום, יושב-ראש ועדת העבודה והרווחה? זה היה כתוב בחוק? אתה רוצה שאתן לך עוד שישה, שבעה מקרים כאלה? זה prototype, זה מקרה דוגמה קלאסי למה שמתרחש שם.
       
שאול יהלום (מפד"ל):
       
       נו, אז מכתב רשום יעזור? 
       
אחמד טיבי (חד"ש-תע"ל):
       
       כן, מכתב רשום יחייב אותם למסירה ידנית. עכשיו אתה טוען שאנשים לא יגיעו לדואר? זאת התשובה? תרבות אי-הגעה לסניף הדואר? 
       
שאול יהלום (מפד"ל):
       
       מה המכתב הרשום יעזור?
       
אחמד טיבי (חד"ש-תע"ל):
       
       יש אנשים שהמכתב הרגיל לא מגיע אליהם, גם בגלל כתובת לא נכונה, גם בגלל שירותי דואר לקויים וגם כיוון שאין דואר. 
       
שאול יהלום (מפד"ל):
       
       איך תפתור את בעיית השלט? 
       
אחמד טיבי (חד"ש-תע"ל):
       
       אני מספר לך על ההתנהלות וההתעמרות של חברה, שתפקידה לגזול כסף. היא גונבת כסף מכלל הנהגים במדינה, ואתם שותקים. אתם נותנים יד לגנבת הכסף הזאת.
       
       באתי בדברים עם הנהלת הקואליציה והממשלה, כדי שתיתן את דעתה על אפשרות לתמוך בחוק. כמו שהיה בפעם הקודמת, היתה דחייה אוטומטית. אבל ביקשתי לשקול מחדש ולערער על ההחלטה הזאת. אתה רוצה לענות אחרי?
       
שר התחבורה מאיר שטרית:
       
       הבנתי שהגעת לסיכום עם ראש הקואליציה של דחיית התשובה והצבעה למועד אחר.
       
אחמד טיבי (חד"ש-תע"ל):
       
       כדי לבדוק משפטית את הנושא של דואר רשום עם הלשכה המשפטית. הסיכום הוא תשובה והצבעה במועד אחר. 
       
       אני בטוח שאני מייצג את רוב ציבור הצרכנים והנוסעים, ולא את אלה שצעקו כדי לתמוך בהמשך הגזל. תודה רבה.
       
היו"ר משה כחלון:
       
       תודה רבה. תשובה של שר התחבורה והצבעה במועד אחר.
       

הצעת חוק הביטוח הלאומי (תיקון – בת-זוג), התשס"ג-2003
 [הצעת חוק פ/242; נספחות.]
(הצעת קבוצת חברי הכנסת)
       
היו"ר משה כחלון:
       
       אנחנו ממשיכים בסדר-היום. הצעת חוק הביטוח הלאומי (תיקון – בת-זוג) - בבקשה, חבר הכנסת עמיר פרץ. משיב השר שטרית, מתוקף תפקידו הקודם.
       
עמיר פרץ (עם אחד):
       
       אדוני היושב-ראש, חברי הכנסת, לפני כשלוש שנים החליטה הכנסת לחוקק חוק של השוואת זכויות בין אלמן לאלמנה בקרנות הפנסיה. לאחר שהחוק חוקק, נעשה צדק והחוק הזה הוגדר כאחד החוקים שיוצרים שוויון בין בני-האדם באשר הם בני-אדם, בלי הבדל של גזע או של מין.
       
       לצערנו הרב, ממשלת ישראל החליטה להקפיא את החוק. בחודש אוקטובר האחרון קבע בית-הדין הארצי לעבודה, שיש להפסיק את אפליית האלמנים לעומת האלמנות ולהחזיר את החוק לקדמותו, ולגרום לו לפעול בתוך שנה. כלומר, בית-המשפט במדינת ישראל, נוסף על בית-הדין לעבודה, גם בג"ץ הורה למדינה לנמק מדוע קיימת אפליה בין אלמנים לאלמנות בביטוח הלאומי.
       
       אני חושב שההצעה שאני מציע היום, שהכנסת תחוקק חוק שיוצר שוויון בין אלמנים לאלמנות בביטוח הלאומי, היא הצעה שפשוט מחלצת אותנו מהביזיון הצפוי לנו, שהרי אם לא נעשה את זה בעצמנו, ברור שבית-המשפט יעשה זאת. הוא עשה זאת בקרנות הפנסיה, בג"ץ אמר את דברו והורה לממשלה לנמק מדוע. אז מדוע נתנהג אנחנו כעיוורים? מדוע לא נבוא ונעשה בעצמנו את המלאכה? 
       
אילנה כהן (עם אחד):
       
       כי אנשים לא יודעים את הזכויות שלהם. 
       
עמיר פרץ (עם אחד):
       
       מדוע לא נבוא אנחנו ונקדים תרופה?
       
אילנה כהן (עם אחד):
       
       - - -
       
עמיר פרץ (עם אחד):
       
       אנחנו נקדים תרופה. מדוע לא נבוא ונאמר שאין לנו צורך בגורם חיצוני, גם אם זה הבג"ץ. הבג"ץ בא ומסמן לנו, נותן לנו את הזמן הראוי. בואו נעשה מעשה בעצמנו. בואו נאמר שהכנסת הזאת היא כנסת שיודעת בדיוק מה שהיא רוצה. 
       
       אני חושב שזה גם יהיה מסר חשוב לאותם אלמנים שנמצאים בקשיים מאוד גדולים, כי הרי אנחנו יודעים מה קצבת השאירים שמתקבלת. הרי האלמנה מקבלת 60% מקצבת השאירים של בעלה, והאלמן מקבל רק 30%. זה דבר שלא יעלה על הדעת, כי ממילא, כשמדובר באותם אלמנים, אלמנות, שנמצאים בקרנות הפנסיה, היה שם טיעון שקשור לכך שהאלמנה השקיעה פחות כסף בתקופת עבודתה, ולכן קצבת השאירים שלה שווה פחות. אבל בביטוח הלאומי, מכיוון שהמשוואה ההיא עומדת רק מול הגיל ולא מול ההשקעה, אין בכלל בסיס, לא בסיס חוקי, לא בסיס משפטי, בטח לא בסיס מוסרי. 
       
       אני חושב שאין טעם שאני אכביר מלים. כל היגיון לא יכול להחזיק מעמד מול הצורך לעשות מעשה בעצמנו. אני פונה לחברי הכנסת מכל הסיעות ואומר: בואו נעשה זאת, הגיע הזמן שאנחנו נכוון את מעשיה של מדינת ישראל, ולא חלילה נהיה כאלה שעושים מעשים רק אחרי שבתי-המשפט מורים לנו. תודה רבה. 
       
היו"ר משה כחלון:
       
       תודה רבה. השר שטרית, בבקשה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, סעיף 238 לחוק הביטוח הלאומי [נוסח משולב], התשנ"ה-1995 קובע, כי אלמן, לצורך ביטוח זיקנה ושאירים, הינו מי שהיה בן-זוגה של המבוטחת בשעת הפטירה, כל עוד יש עמו ילד, או שהכנסתו איננה עולה על 57% מהשכר הממוצע במשק. כן קובע הסעיף האמור, כי האלמנה הינה מי שהיתה אשתו של המבוטח בשעת פטירתו ללא תלות בהכנסתה. 
       
       חברי הכנסת, אני רוצה שתבינו על מה מדובר. זה מתחיל מזה שהמדינה רצתה להיטיב את מצבן של האלמנות ואמרה: בניגוד למצב של הגבר, שאם הוא התאלמן, בודקים את רמת הכנסתו לפני שנותנים לו קצבה נוספת, כי הרי אמרנו שכמות הקצבאות מוגבלת. אומרים שאם אין לו ילד או שהכנסתו מעל ל-57% מהשכר הממוצע במשק, הוא איננו זכאי לקצבת שאירים. 
       
אילנה כהן (עם אחד):
       
       אבל אין הרבה אלמנים כאלה, כי הנשים גומרות אותם לפני כן. 
       
שר התחבורה מאיר שטרית:
       
       יש הרבה. אז אדרבה, את מחזקת את דברי. 
       
       לעומת זאת, אלמנה פטורה ממבחן הכנסה. נתנו לאלמנה העדפה, בצדק, כיוון שלמרות כל הדיבורים בדבר שוויון זכויות ושוויון מעמד, עדיין הכנסתה של האשה יותר נמוכה, וחלק מהנשים והאלמנות לא עובדות, ולכן אמרו שנפטור את האלמנות ממבחן ההכנסה. זה היה לטובת האלמנות. 
       
       עכשיו באים להפוך את הקערה ולהגיד: את האלמנות פטרנו, עכשיו בואו נשווה את הגברים לאלמנות. הרי על-פי ההיגיון הזה אפשר ללכת הפוך ולהגיד: בואו נשווה את המצב ונבטל את ההטבה של האלמנה, ושגם אצלה נבחן את מבחן ההכנסה. 
       
       אני אומר לכם שהמשחק הזה, שמתחילים מדבר קטן ומתגלגלים אתו לדבר הרבה יותר גדול, בסופו של דבר גורם לכך שהקצבאות מגיעות לממדים כאלה שאי-אפשר לעמוד בהם, ונאלצים בסוף לקצץ אותן או להכניס את החוקים לחוק ההסדרים, כדי לקבור אותם. למה לעשות משהו לא הגיוני? 
       
       חברי הכנסת, החוק הזה עולה 200 מיליון שקל לשנה, לפי הערכת האוצר והביטוח הלאומי. המשמעות של תמיכה בחוק הזה היא תוספת הוצאה של 200 מיליון שקל לדבר שאיננו נחוץ. למה לתת סתם קצבה לאלמן שהוא עשיר ויש לו הכנסה קבועה ואין לו ילדים? למה לתת לו קצבה? מה קרה?
       
       לכן, אני לא מבין את ההיגיון הזה, שכל פעם לוקחים פריט אחד, מקדמים אותו, ואחר כך אומרים: עכשיו התקדמנו בצעד אחד, אז בואו נחיל את זה באופן יותר רחב. 
       
       לכן, אדוני היושב-ראש, נראה לי שההצעה הזאת, שלכאורה נראית צודקת – למה להפריד בין אלמן לאלמנה – מביאה למצב הפוך בדיוק. במצב הנוכחי בחוק היום נותנים העדפה לאלמנה, מפני שהיא אלמנה, מפני שהיא אשה. והיא פטורה ממבחן הכנסה וזכאית לקבל קצבת שאירים באופן אוטומטי. אומרים שהגבר לא יקבל את הפטור מבדיקת שכר. להפוך את זה, מכל בחינה שהיא, כלכלית וסוציולוגית, זה לא נכון. 
       
       אדוני היושב-ראש, הממשלה מתנגדת להצעה, ולכן אבקש להסיר אותה מסדר-היום. 
       
עמיר פרץ (עם אחד):
       
       אני מוותר על התשובה, אבל אני רק רוצה לומר לחברי מאיר שטרית: קודם, כשהיית במשרד האוצר, היית חייב לעשות את זה, אבל עכשיו אתה במשרד התחבורה. 
       
היו"ר משה כחלון:
       
       תודה רבה. 
       
       אנחנו עוברים להצבעה. ההצבעה החלה. 
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה – 35
בעד ההצעה להסיר מסדר-היום את הצעת החוק – 21
נמנעים  - אין
ההצעה להעביר את הצעת חוק הביטוח הלאומי (תיקון – בת-זוג), 
התשס"ג-2003, לדיון מוקדם בוועדה שתקבע ועדת הכנסת נתקבלה. 
       
היו"ר משה כחלון:
       
       35 בעד, 21 נגד. הצעת החוק התקבלה. לאן היא תעבור?
       
שר התחבורה מאיר שטרית:
       
       לוועדת הכספים. 
       
היו"ר משה כחלון:
       
       פה התבקש שהיא תעבור לוועדת העבודה, הרווחה והבריאות. השר מבקש ועדת הכספים. 
       
קריאה:
       
       ועדת הכלכלה. 
       
היו"ר משה כחלון:
       
       ההצעה תעבור לוועדת הכנסת להכרעה. תודה רבה. 

       
הצעת חוק הביטוח הלאומי [נוסח משולב] 
(תיקון - מענק אשפוז ליולדת ויילוד פג), התשס"ד-2004
[הצעת חוק פ/2653; נספחות.]
(הצעת קבוצת חברי הכנסת)

היו"ר משה כחלון:
       
       אנחנו ממשיכים: הצעת חוק הביטוח הלאומי [נוסח משולב] (תיקון – מענק אשפוז ליולדת ויילוד פג), התשס"ד-2004. חבר הכנסת חיים אורון, בבקשה. 
       
חיים אורון (יחד):
       
       אדוני היושב-ראש, חברי הכנסת, הצעת החוק שאני מתכבד להגיש כאן מנסה לפתור בעיה שאני וחברי כנסת נוספים עוסקים בה חודשים ושנים, והיא מה שנקרא בלשון הציבור "בעיית הפגיות" או "בעיית הפגים". 
       
       אני לא יודע באיזו מידה חברי כנסת מודעים לעובדה. הטיפול בפגים איננו חלק מסל הבריאות. הטיפול בפגים, כמו מענק עבור יולדת, מגיע מהביטוח הלאומי. על-פי מתכונת היסטורית ועל-פי חוק שחוקק כאשר חוקק חוק הבריאות, המענק שניתן, מענק האשפוז, הוא בשיעור 80% מהעלות. 
       
       אדוני השר שטרית, העובדה הזאת יוצרת פער קבוע ומוסכם בסדר-גודל של כ-100,000 שקל על כל פג שנולד בכל אחד מבתי-החולים בארץ. אין מחלוקת על הנתונים, אין ויכוח על השיעור, יש רק עובדה אחת נחרצת, או שתי עובדות נחרצות, שגם עליהן אין ויכוח. אדוני השר שטרית, אני מדבר אליך, כי שר הבריאות כנראה לא רצה לענות על ההצעה הזאת. 
       
       חברי הכנסת, עובדה אחת שאין עליה מחלוקת היא, שמדי חודש נפטרים פגים בבתי-החולים, משום שהם לא מקבלים את הטיפול הראוי. אמרו את זה מנהלי מחלקות הפגים בוועדת העבודה, הרווחה והבריאות. יצא לי לפגוש אותם, ואני עובד בתיאום אתם זה חודשים. הם אפילו אומרים את המספרים, והמספרים מבהילים. מדי חודש, למעלה מעשרה פגים עוזבים את בתי-החולים, כאשר הם פגועים לכל חייהם; פגיעות שניתן היה למנוע אותן אם היו מתקיימים תקני הטיפול כפי שוועדה של משרד הבריאות אימצה והם לא מיושמים. 
       
       אני רוצה לדבר על בעיה נוספת שאופיינית לקטע הזה. מנהלי בתי-החולים אינם יכולים לפתור את העניין, אסור להם לפתור את העניין, הם לא יכולים להעביר כסף מסל הבריאות לפגיות. יושב פה השר לשעבר בניזרי, אני בטוח שהוא מאשר כל משפט שאני אומר. נוצר מצב שמנהלי בתי-החולים עושים הכול כדי שיהיו תחת אשפוזם כמה שפחות פגים, משום שכל פג נוסף הוא גירעון נוסף של 100,000 שקלים, ויש תופעה קשה מאוד במרכז הארץ, שמעבירים את הפג ממקום למקום. בפריפריה, למשל בדרום הארץ, ב"סורוקה", יש תמיד עודף פגים, מעבר לתכולה של הפגייה, עם תופעות קשות מאוד. הורים לפגים נוסעים מבאר-שבע לפעמים עד חדרה, עד צפת, כי שם יש מקום פנוי בפגייה, וזה לא אשפוז של שבוע, לפעמים זה טיפול של חודש, חודשיים ושלושה חודשים.
       
       ההצעה שמוצגת כאן אומרת באופן הפשוט ביותר, שבית-החולים יקבל 100% העלות. אדוני השר, אני אגיד לך את המספר.
       
שאול יהלום (מפד"ל):
       
       מאיפה הכסף?
       
חיים אורון (יחד):
       
       הכסף יבוא מהביטוח הלאומי, והאוצר יממן אותו. אני אומר פה פעם נוספת: אין פתרון אחר. אתה עסקת בזה, אני עסקתי בזה, בתקציב המדינה השנה הוסיפו 22 מיליון שקלים גם למכונים וגם לפגיות לשנה אחת. השר שטרית, אומרים לי מנהלי מחלקות הפגיות בבתי-החולים: לא ניקח את הכסף, כי לא נתחייב לתקציב שנתי בתקנים ובמתקנים, וכעבור שנה לא יהיה כסף. ולכן גם הכסף הזה ילך לאיבוד. 
       
       תבוא הממשלה ותגיד: נשלים את הפער הזה לא בשנה אחת – נחוקק. הצעתי פה לעבור  מ-80% ל-100%, תציעו לעבור את זה בארבע שנים, כמו שהציע משרד הבריאות, אני אקבל.
       
שאול יהלום (מפד"ל):
       
       כמה כסף זה?
       
חיים אורון (יחד):
       
       זה 200 מיליון שקלים. זה הפער. 200 מיליון שקלים כדי להתמודד עם מצוקה קשה וחמורה מאין כמוה. 
       
       אדוני השר, אני יודע שזה הרבה כסף, אבל למדתי בשבועות האחרונים ובשנים האחרונות שזה גם מעט כסף. אתה יודע, ואם אתה לא יודע אני אומר לך, ואני לא רוצה להאריך יותר: העלות מתגלגלת אחר כך לסל הבריאות של ילדים פגועים שזקוקים לטיפול לאורך כל חייהם, ואז הם מקבלים את הטיפול מסל הבריאות, כי ברגע שהפג יצא מבית-החולים, אפילו ליום אחד, הוא כבר חולה. גם אם הוא חזר לפגייה, הוא כבר חולה. זה המצב.
       
דניאל בנלולו (הליכוד):
       
       חבר הכנסת אורון, אם כך, אפשר לעשות את זה בכל נושא בבריאות. לכל נושא.
       
חיים אורון (יחד):
       
       מה בכל נושא?
       
דניאל בנלולו (הליכוד):
       
        גם לחולי סרטן צריך לדאוג לכל התרופות ולכל הדברים, וזה גם עולה כמה מיליונים. בכל תחום ותחום בבריאות.
       
חיים אורון (יחד):
       
       אני לא מקבל את ההערה שלך, אפילו לא באירוניה. היה על זה דיון אתמול. דעתי לא נשמעת היום בפעם הראשונה. שחקו במכוון  - -  שר האוצר יוצא.
       
שר האוצר בנימין נתניהו:
       
       אני לא יוצא.
       
חיים אורון (יחד):
       
       - - את מערכת הבריאות בשנים האחרונות. עושים מהפכה במערכת הבריאות.

דניאל בנלולו (הליכוד):
       
       - - -
       
אילנה כהן (עם אחד):
       
       הוא צודק.
       
חיים אורון (יחד):
       
       עושים מהפכה שכנגד במערכת הבריאות באופן מודע ומכוון. כולנו קיבלנו אתמול את הנתונים, ומי שלא קיבל, אני מציע לו לקרוא את הנתונים. חבר הכנסת בנלולו, אלה נתונים שהונחו אתמול על שולחן הכנסת: 20% מהציבור לא מממש את מרשמי התרופות שהרופא נתן לו, לא לוקח את הילד לביקור אצל הרופא, כשרופא המשפחה אומר, תיקח את הילד לרופא אוזניים או לרופא עיניים, משום שאין להם כסף לתשלום עבור רופא. מאיר שטרית, האמן לי, אנחנו בידידות - - -
       
שר התחבורה מאיר שטרית:
       
       איזה תשלום?
       
אילנה כהן (עם אחד):
       
       זה נכון.
       
חיים אורון (יחד):
       
       תסלח לי מאוד, יש תשלום. מאיר שטרית, מכון ברוקדייל נתן את הנתונים קודם, הפעם הר"י נתנה את הנתונים. יש נתונים. אני אתן לך את המסמך שקיבלתי, בהקדשה. 11% מהילדים – ההורים שלהם לא מממשים את המרשם בגלל מחסור במזומנים. 20% לא לוקחים את התרופות, כי אין להם כסף לשלם עבור תרופות. אלה הנתונים, הם נוראיים. 
       
       עכשיו אני מדבר פה על קטע מסוים של הפגיות. שם אין אלטרנטיבה. אף אחד לא בחר את זה שם, אין להם לאן ללכת. נולד תינוק מתחת ל-1.750 ק"ג, הוא מוגדר כפג - - -
       
שאול יהלום (מפד"ל):
       
       אין שירות פרטי?
       
חיים אורון (יחד):
       
       לא, גם לאף אחד לא כדאי לעשות שירות פרטי.
       
אילנה כהן (עם אחד):
       
	על זה לא תהיה הפרטה.
       
חיים אורון (יחד):
       
       אין סכנה. פה לא יהיה שום פרטי. אם כבר שאלת אותי, לא רק שאין שירות פרטי, המקום היחיד, השר שטרית, שיש תקנים פנויים בבית-החולים ואין רופאים ואחיות שמוכנים ללכת לעבוד בגלל העומס, הוא בפגיות. יש תקנים. אומרים לי מנהלי מחלקות האחד אחרי השני: אין לי בעיה, יש לי תקן. אין מי שמוכן להיכנס למקצוע הקשה הזה בגלל העומס הקשה שמוטל על מי שעובד שם. והאמן לי, אותם מנהלי מחלקות הם מלאכים. אלה דמויות. יש פה כמה אנשים שמכירים אותם מכל מיני מעגלים, כל אחד מהם הוא דמות של רופא מהספרים, והם עושים מלאכת קודש. הם אומרים: אנחנו לא יכולים לקחת את האחריות עוד. כל פעם זה פורץ החוצה – פעם בבית-חולים אחד היה מקרה קשה, אני לא רוצה להגיד שמות, ופעם בבית-חולים שני היה מקרה קשה, ואז יש כתבות בטלוויזיה, ואומרים מה קורה. כולם מכירים את המציאות. שר הבריאות, שלא נוכח פה, היה מאשר כל מלה שאמרתי מעל הדוכן, כי הוא אישר אותה בפני. 
       
       לכן, אל תגיד לי, השר שטרית – אתה תגיד מה שאתה רוצה, מה שכתוב שם - - - 
       
עמיר פרץ (עם אחד):
       
       השתכנענו.
       
חיים אורון (יחד):
       
       אני מסיים. תיצרו מסלול לפתרון הבעיה, נתווכח אם זה ייקח שלוש שנים או ארבע שנים, אבל נדע שהבעיה הזאת נפתרה.
       
היו"ר משה כחלון:
       
       תודה רבה. השר שטרית, בבקשה.
       
אילנה כהן (עם אחד):
       
       מאיר, תבוא לבקר בפגייה. אני אזמין אותך אישית, אני מבטיחה לך.
       
שר התחבורה מאיר שטרית:
       
       ביקרתי.
       
אילנה כהן (עם אחד):
       
       גם את ביבי אני מזמינה אישית. אחרי שתאמין לי, תגיד שהכול אתה משלם.
       
שר התחבורה מאיר שטרית:
       
       אדוני היושב-ראש, רבותי חברי הכנסת, סעיף 43 לחוק הביטוח הלאומי [נוסח משולב], התשנ"ה-1995, וכן לוח ב(1) לחוק קובעים, כי המוסד לביטוח הלאומי ישלם לבית-החולים ולמוסד הרפואי שבו אושפזה יולדת מענק אשפוז יולדת בסך 4,806 שקלים בלידה שאיננה לידת פג, או סך של 49,950 שקלים בגין כל פג שנולד באותה לידה. זה הסכום שהביטוח הלאומי מעביר כהשתתפות לבית-החולים בשביל טיפול בכל פג. 
       
       חבר הכנסת אורון ואחרים מבקשים בהצעת החוק שלפניכם להגדיל את הסכומים האמורים ולהעמידם על סך של 6,007 שקלים למענק אשפוז רגיל של יולדת ו-62,427 שקלים בהתאמה, כך שיכסו – אני לא יודע בדיוק על מה הסכומים האלה - - -
       
חיים אורון (יחד):
       
       כשהופכים 80% ל-100% זה מה שיוצא.
       
שר התחבורה מאיר שטרית:
       
       - - - כך שיכסו את העלות הריאלית בבית-החולים בגין לידת פג.
       
יוסי שריד (יחד):
       
       השר שטרית לא אמר מספר אחד נכון. איך נדע?
       
שר התחבורה מאיר שטרית:
       
       מה לא נכון, יוסי שריד? מה לא נכון בעיניך?

יוסי שריד (יחד):
       
       כשזה זכר, אמרת נקבה, כשזה נקבה, אמרת זכר. 
       
שר התחבורה מאיר שטרית:
       
       אולי.
       
יוסי שריד (יחד):
       
       מספר אחד לא אמרת נכון.
       
שר התחבורה מאיר שטרית:
       
       מספרים זה אותו דבר לזכר ונקבה.
       
יוסי שריד (יחד):
       
       איך נדע? מספר אחד לא הצלחת להגיד נכון.
       
שר התחבורה מאיר שטרית:
       
       אין בעיה. בעברית אני מוכן לקבל את התיקון ממך. 
       
       בעניין זה יצוין, כי המוסד לביטוח הלאומי מעולם לא נשא במלוא עלות הוצאות האשפוז של היולדת ושל היילוד, וכי המענק שהוא משלם נועד מראשיתו להשתתפות חלקית בלבד. 
       
       כן יודגש כי עלות ההצעה תסתכם בסך 200 מיליון שקלים בערך בשנה, כפי שאתה אמרת, וזאת שעה שענף אמהות מצוי זה כבר בגירעון תקציבי גדול. 
       
       חבר הכנסת אורון, ברור שהכי קל - מה הבעיה? - לעמוד פה על הבמה ולתת כיסוי לכל טענה ומענה שעולה. 

שאול יהלום (מפד"ל):
       
       למה לא? 
       
אילנה כהן (עם אחד):
       
       - - -
       
שר התחבורה מאיר שטרית:
       
       ניתן 100% לפגים ו-100% לכל חולה.
       
שאול יהלום (מפד"ל):
       
       למה לא?
       
שר התחבורה מאיר שטרית:
       
       חבר הכנסת אורון, ברור שהכי קל, מה הבעיה? נעמוד פה על הבמה וניתן כיסוי לכל טענה ומענה שעולה. ניתן 100% לפגים ו-100% לכל חולה והכול בחינם - - -

קריאות:
       
       - - -
       
שר התחבורה מאיר שטרית:
       
       אין בעיה. בואו ניתן לכולם כיסוי. הבעיה, שאין מאיפה למלא את הבור הזה. מה, אתם לא מבינים את זה? אין מאיפה למלא את הבור הזה.

שאול יהלום (מפד"ל):
       
       זה לא חובת המדינה?

שר התחבורה מאיר שטרית:
       
       ממש חובת המדינה. בכל המדינות בעולם זה חובה. עכשיו, עם כל הכבוד, לפני שבאים לבקש תוספת כסף, אם מישהו מכם חושב שמערכת הבריאות התייעלה פרפקט, התייעלה עד הגרוש האחרון, אדרבה, שמערכת הבריאות תתייעל בתוכה - -

שאול יהלום (מפד"ל):
       
       - - -

שר התחבורה מאיר שטרית:
       
       - - תחסוך כספים המתאימים לדברים אחרים ותיתן את זה לפגיות. אף אחד לא מפריע להם. מישהו מפריע למשרד הבריאות לעשות משהו בתקציבו? קל מאוד לבוא ולבקש עוד כסף. המדינה נותנת לסל התרופות כל שנה 22 מיליארד שקל. אני לא מכיר מדינות שמציעים בהן שירות בריאות לכול, באותה רמה, לכולם. למי שיש ביטוח, למי שאין ביטוח - - -

יעקב מרגי (ש"ס):
       
       אנחנו משלמים על זה.

שר התחבורה מאיר שטרית:
       
       בטח אתה משלם על זה. אתה יכול לשלם, אז אתה משלם. מה עם אלה שלא יכולים לשלם? אין להם ביטוח בריאות? יש להם.
       
יעקב מרגי (ש"ס):
       
       - - -

שר התחבורה מאיר שטרית:
       
       חוק ביטוח בריאות ממלכתי קובע, שכל אדם זכאי לקבל שירותי בריאות גם אם הוא לא משלם. אין הרבה מדינות שעושות את זה. חבר הכנסת מרגי, אין הרבה מדינות שבהן קיים הדבר הזה. לכן, אני לא מציע לצבוע את כל התמונה בשחור. כל אחד יכול לעמוד פה ולהביא עוד תוואי אחד באיזה מקום ולהגיד: בוא נכסה אותו מלא. למה רק בבריאות, חבר הכנסת אורון? חסר בעיות בחינוך? חסר בעיות בנוער מנותק? חסר בעיות ברווחה. חסר בעיות בעוני? יש בעיות באלף ואחד עניינים. מה ההבדל?

חיים אורון (יחד):
       
       - - -

שאול יהלום (מפד"ל):
       
       - - -

מל פולישוק-בלוך (שינוי):
       
       - - -

שר התחבורה מאיר שטרית:
       
       לכן, אילו היה מקור בלתי נדלה לכסות כל הוצאה, אין בעיה. מאיפה? מאיפה?

חיים אורון (יחד):
       
       יש 5.5 מיליארדי שקלים הפחתות מס לשנה הבאה - - -

שר התחבורה מאיר שטרית:
       
       יפה. זה הדבר היחיד שיוצר צמיחה ויוצר מקומות עבודה. אז מה אתה מציע, להרוג גם את העתיד, שלא תהיה צמיחה? שאנשים לא ילכו לעבוד? כולם ילכו לקבל קצבאות ואולי זה יותר טוב.

היו"ר משה כחלון:
       
       אדוני השר, אתה מוכן להשיב לחבר הכנסת יהלום על שאלה קצרה?

שר התחבורה מאיר שטרית:
       
       בבקשה.

שאול יהלום (מפד"ל):
       
       אדוני השר, כאשר אדוני משווה לחינוך, הסטודנט משלים, ההורים משלימים. מה השר מציע, שהאמא של הפג תוסיף בלידה?

שר התחבורה מאיר שטרית:
       
       חלילה וחס.

שאול יהלום (מפד"ל):
       
       אז אם לא, הפג מת.

היו"ר משה כחלון:
       
       חבר הכנסת יהלום, תודה רבה.

שר התחבורה מאיר שטרית:
       
       חבר הכנסת יהלום, אני טוען שמערכת הבריאות, בתוך מקורותיה, יכולה לעבור עוד תהליך ארוך מאוד וגדול של התייעלות. תאמין לי, חיסכון של 200 מיליון שקל בתקציב של עשרות מיליארדי שקלים, שאף אחד לא יספר לי שזה בלתי אפשרי.
       
       לכן, הממשלה מתנגדת להצעת החוק ומבקשת להסיר אותה מסדר-היום.

היו"ר משה כחלון:
       
       תודה רבה. חבר הכנסת אורון, אנחנו ניגשים להצבעה. 
       
       ההצבעה החלה.
       
הצבעה מס' 17 
       
בעד ההצעה להעביר את הצעת החוק לדיון מוקדם בוועדה – 38
בעד ההצעה להסיר מסדר-היום את הצעת החוק – 20
נמנעים - אין
ההצעה להעביר את הצעת חוק הביטוח הלאומי [נוסח משולב] (תיקון – מענק אשפוז 
ליולדת ויילוד פג), התשס"ד-2004, לדיון מוקדם בוועדה שתקבע ועדת הכנסת נתקבלה.

היו"ר משה כחלון:
       
       38 בעד, 20 נגד. הצעת חוק הביטוח הלאומי  [נוסח משולב] (תיקון – מענק אשפוז ליולדת ויילוד פג), התשס"ד-2004, נתקבלה ותעבור לדיון בוועדת העבודה, הרווחה והבריאות. 

גדעון סער (הליכוד):
       
       לכספים.
       
היו"ר משה כחלון:
       
       יש בקשה של הממשלה להעביר לוועדת הכספים, ולכן ההצעה תעבור לוועדת הכנסת להכרעה.
       
       

מסמכים שהונחו על שולחן הכנסת
       
היו"ר משה כחלון:
       
       הודעה לסגן המזכיר, בבקשה.
       
סגן מזכיר הכנסת דוד לב:
       
       ברשות יושב-ראש הישיבה, אני מתכבד להודיע, כי הונחו על שולחן הכנסת – 
       
       לקריאה ראשונה, מטעם הממשלה: הצעת חוק הנהיגה הספורטיבית, התשס"ה-2004. 
       
       לקריאה שנייה ולקריאה שלישית: הצעת חוק למניעת הונאה בתפילין ובמזוזות (תיקון), התשס"ה-2004, שהחזירה ועדת הפנים ואיכות הסביבה. תודה.
       
היו"ר משה כחלון:
       
       תודה רבה.

       
הצעת חוק הכניסה לישראל 
(תיקון - סמכויות שר הפנים), התשס"ד-2004
[הצעת חוק פ/2351; נספחות.]
(הצעת קבוצת חברי הכנסת)

היו"ר משה כחלון:
       
       אנחנו עוברים להצעת חוק הכניסה לישראל (תיקון - סמכויות שר הפנים), שהוסבה להצעה רגילה לסדר-היום. חבר הכנסת אריה אלדד, בבקשה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, רבותי השרים, חברי חברי הכנסת, כל מדינה בעולם שהיא אטרקטיבית דיה כדי שיהגרו אליה, קובעת מגבלות וכללים הבאים לווסת את כניסת התושבים הזרים לתחומה. החוק הראשון שחוקקה מדינת ישראל היה חוק השבות, חוק שמגדיר אותה בפועל כמדינתו של העם היהודי. החוק הזה הוא אולי לצנינים בעיני ערביי ישראל ובעיני תומכיהם, אם הם מתעטפים באצטלה דמוקרטית צרופה ואם אין הם טורחים כלל להסתתר מאחורי שום מסכה ואינם מסתירים כי כל שאיפתם היא להפוך את מדינת ישראל למדינה דו-לאומית. 
       
       אבל, הטיעונים הדמוגרפיים משמשים היום נשק דמגוגי עיקרי בפי שוחרי ההתנתקות. מה יש לנו לחפש בעזה, הם שואלים אותנו? יש שם מיליון וחצי ערבים. אנחנו הרי לא רוצים שהם יהפכו לאזרחי מדינת ישראל.
       
       היחס ברמת ההכנסה לנפש בין מדינת ישראל לרצועת-עזה ליהודה ושומרון הוא 1:17. בפער כזה שום גדר ושום מחסום לא יעצרו מאות אלפים המבקשים להתיישב בתחומי מדינת ישראל הנמצאת כמטחווי קשת, כמטחווי אבן, כמטחווי "קסאם". וגם אם נבנה עשר גדרות, לא נבלום את הפלישה הבלתי-חוקית הזאת. עשרות מיליוני מקסיקנים היגרו כך לארצות-הברית, ושם הבדלי ההכנסה לנפש הם רק פי-ארבעה. הגדר לא חסמה אותם, וארצות-הברית נאלצה לפתח מדיניות הגירה קשוחה, כדי לנסות ולשלוט בהרכב האוכלוסייה שלה. 
       
       גם ישראל צריכה לשפר את מדיניות ההגירה אליה, ונדמה היה בשבועות האחרונים, שהיא גם עושה זאת, ואני משתדל שלא להיות ציני. אבל שמענו בדאגה רבה בשבועות האחרונים, כי ועדת שרים של ממשלת ישראל קיבלה לראשונה בתולדות המדינה החלטה על מכסות הגירה ליהודים. רק 100 מבני העדה האתיופית מורשים לעלות כל חודש. יש בכך עיוות נורא של כללי חוק השבות. החלטה זו היא החלטה שיש להיאבק בה בכל תוקף. הרי לא מדובר במי שאינם מוכרים כיהודים, ולכן ההחלטה חמורה כל כך. 
       
       ובמקביל, במסגרת הדיונים שקיימה ועדת החוקה, חוק ומשפט בנושא החוקה בהסכמה וזכויות מיעוט לאומי לערביי ישראל, באו לדיון נציגי הערבים מהאקדמיה ומקרב ארגוני זכויות האדם והציגו דרישות שמשמעותן ביטול חוק השבות, קביעת מכסת הגירה ליהודים ולערבים. 
       
       מי שכביכול דואג לדמותה של מדינת ישראל כמדינה יהודית, אבל תומך בעיקרון של שתי מדינות לשני עמים, אינו מבין כי בכך הוא תומך בהקמת מדינה ערבית בלבה של מדינת ישראל ומדינה דו-לאומית אחת במקום מדינת ישראל. 
       
       אבל בין כל הדיבורים הללו יש גם מעשים. למעלה מ-200,000 מערביי יש"ע מימשו למעשה את תביעת השיבה שלהם והסתננו לתחומי מדינת ישראל ב-30 השנה האחרונות; מי מהם סתם כשוהים בלתי חוקיים, מי מהם בדרך של חיתון או דרישה לאיחוד משפחות. ולא רק ערביי יש"ע ניצלו פרצות אלה בחוקי הכניסה לישראל, אלא גם עובדים זרים רבים, מהגרי עבודה שנכנסו לישראל בדרכים אלה.
       
       הצעת החוק שהתכוונתי להעלות בפניכם היום והפכה להצעה לסדר-היום באה לחסום את הפרצות הללו. הממשלה התנגדה בנימוק שהצעה דומה של יושב-ראש הישיבה, חבר הכנסת כחלון, כבר עברה בקריאה טרומית. אבל זה נימוק תמוה, משום שזו לא הפעם הראשונה שאנחנו מעלים הצעות דומות להצעת חוק ומצרפים אותן בדיונים בוועדה. אבל, נניח לזה. 
       
       ביקשתי לתקן את החוק, כך ששר הפנים לא יוכל לתת אשרת כניסה לישראל למי שנכנס לישראל שלא כדין או שהה בה בעבר בניגוד לחוק, או שביקש אשרת כניסה לישראל על-פי חוקי הכניסה ובקשתו סורבה, אם כי שר הפנים, בהסתייגויות שהכנסנו, יוכל בכל זאת להעניק אשרה כזאת אם חלפו שלוש שנים ממועד הסירוב. גם מי שנכנס לישראל כחלק מתגובת שרשרת, כלומר ביקש אשרה, כי הוא קרוב משפחה של אזרח או תושב שזכו במעמדם בשל קרבה משפחתית לאזרח או תושב - לפי הצעת החוק לא היו אמורים לקבל אשרה. כך ביקשתי. אבל, לא התפלאתי שהממשלה התנגדה למה שהסכימה אתו לפני שבועות מספר.
       
       אני מקווה שהממשלה, אף שהתנגדה להצעת החוק של חבר הכנסת אורי אריאל ושלי, להבנתי מטעמי שמות המציעים ולא משום טעם ענייני, תקדם בכל זאת הצעת חקיקה דומה מאוד, כי באמת לא מתקבל על הדעת, אפילו בטירוף המערכות שלנו, שייעשה שימוש בשד הדמוגרפי כנימוק ותירוץ עקום ומסולף לעקירת אלפי יהודים מבתיהם, כאילו 1.5 מיליון עזתים היו הופכים לאזרחי ישראל אם לא יעקרו את היישובים, או כאילו הם ייעלמו מהמזרח התיכון אם נבצע את תוכנית ההתנתקות. מצד אחד - מאיימים בשד דמוגרפי, ומצד שני - משאירים בידי שר הפנים שער ענק פתוח לרווחה כדי לממש את תביעת השיבה או ההגירה הבלתי-חוקית. 
       
       מאות האלפים שנכנסו בדרך בלתי חוקית לישראל וחלקם התאזרחו אף שעברו על החוק, מוכיחים כי יש צורך בתיקון. אני מבקש, לאור התנגדות הממשלה לחוק, כי יתקיים דיון בנושא, ואשמח אם הדיון יימשך בוועדת הפנים. תודה רבה.
       
היו"ר משה כחלון:
       
       תודה רבה. השר שטרית, בבקשה.
       
רוני בר-און (הליכוד):
       
       זו הצעה לסדר-היום.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעתו לסדר-היום של פרופסור אריה אלדד ואחרים. חבר הכנסת אלדד, הממשלה התנגדה להצעת החוק רק מסיבה אחת, מכיוון שכבר יש הצעת חקיקה שנמצאת בתהליכים והיא של היושב-ראש, חבר הכנסת משה כחלון, בדיוק באותו עניין. כך שאיננו מתנגדים למעשה החקיקה עצמו, שהוא צודק וראוי, אבל אין שום היגיון לחוקק חוק נוסף על חוק שכבר נמצא באמצע הליכים בוועדות. משום כך, ועדת שרים לחקיקה התנגדה לחוק הזה. אבל אין לי שום התנגדות לדון בנושא כהצעה לסדר-היום. אני מבין שאתה מעדיף להעביר אותה לדיון בוועדת הפנים. אדוני היושב-ראש, אני תומך בהעברת הנושא לוועדת הפנים.

היו"ר משה כחלון:
       
       תודה רבה.  לחבר הכנסת בשארה הצעה אחרת. בבקשה.
       
עזמי בשארה (בל"ד):
       
       אדוני היושב-ראש, חברי הכנסת, קל להפוך את הנושא הזה לדיון על זכות השיבה. אני אהיה יריב אידיאולוגי שלך. אבל בכנסת, בפרלמנט דמוקרטי, זה לא הנושא. זה נושא של שני סוגי אזרחות, וצריך בצורה מפורשת להגיד: יש אזרחים שמותר להם להתחתן עם מי שבא להם וכו' ולהפוך אותם לאזרחים, ויש אזרחים אחרים, שזכות זו לא ניתנת להם. אי-אפשר אידיאולוגית לסובב נושאים חוקתיים. זה נושא הנוגע לשאלה: האם יש סוג אחד של אזרחות במדינת ישראל או שני סוגי אזרחות במדינת ישראל? זו כל השאלה. אם קבעת שיש שני סוגים, לאחד מותר ולאחר לא - אתה צועד קדימה בכיוון אפרטהייד לא בשטחים, אלא כלפי אזרחי מדינת ישראל הערבים. תודה רבה.
       
היו"ר משה כחלון:
       
       תודה רבה. 
       
       אנחנו עוברים להצבעה. הצבעה בעד - ועדה, והצבעה נגד - הסרה.
       
הצבעה מס' 18
       
בעד ההצעה להעביר את הנושא לוועדה - 20
בעד ההצעה שלא לכלול את הנושא בסדר-היום - 10
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.
       
היו"ר משה כחלון:
       
       בעד - 20, נגד - 10, ואין נמנעים. ההצעה לסדר-היום תעבור לדיון בוועדת הפנים ואיכות הסביבה. תודה רבה.

       
הצעת חוק קביעת הזמן (תיקון - קביעת שעון קיץ 
לפי לוח השנה העברי), התשס"ד-2004
       [הצעת חוק פ/2198; נספחות.]
(הצעת קבוצת חברי הכנסת)
       
היו"ר משה כחלון:
       
       עתה, הצעת חוק קביעת הזמן (תיקון - קביעת שעון קיץ לפי לוח השנה העברי), התשס"ד-2004. חבר הכנסת דוד אזולאי, הנמקה מהמקום. בבקשה.
       
דוד אזולאי (ש"ס):
       
       אדוני היושב-ראש, על הצעת החוק הזאת חתום גם חברי חבר הכנסת אלי אפללו, ואני מבקש לשגר לו מכאן ברכת רפואה שלמה; גם הודעתי לו הבוקר על כך.
       
       אדוני היושב-ראש, מטרת הצעת חוק זו להפסיק אחת ולתמיד את הוויכוח התמידי בעניין שעון הקיץ. מועדי שעון הקיץ משתנים משנה לשנה, והדבר גורם לבלבול במערכות השונות, כגון טיסות, חינוך, תעשייה ועוד. לכן, הצעתי באה לקבוע בחוק אחת ולתמיד את מועדי שעון הקיץ, כך שהוא יתחיל בא' דחול המועד פסח ויסתיים במוצאי השבת שבין ראש השנה ליום כיפור. בכך נקל על אלו המשתמשים בלוחות הזמנים ונדרשים להתארגן בתוכנית שנתית. לכן, אני מבקש מחברי לתמוך בהצעת חוק זו. 
       
       בהזדמנות זו אני רוצה להודות לשר מאיר שטרית שהוביל את המהלך בוועדת שרים לענייני חקיקה. תודה.
       
היו"ר משה כחלון:
       
       תודה רבה.  השר שטרית, בבקשה.
       
שר התחבורה מאיר שטרית:
       
       אדוני היושב-ראש, הצעת החוק שהביא לכאן חבר הכנסת אזולאי עוסקת למעשה בשני עניינים: האחד - קביעת מועד קבוע להפעלתו של שעון קיץ במדינת ישראל, והשני - התאמת המועד ללוח השנה העברי. 
       
       בשנים האחרונות הפך נושא שעון הקיץ לוויכוח מיותר בין חילונים לדתיים מדי שנה. בהתאם לזהות השר המכהן במשרד הפנים משתנים מועדי תחולת השעון, ומתנהל סחר-מכר מיותר סביב הסוגיה, כאשר כל גורם מעוניין במועדים אשר יהיו נוחים לו. הצעת החוק שלפנינו שמה קץ לוויכוחים בנושא, וקובעת בחוק את מועדי הפעלת שעון הקיץ אשר יהיו קבועים מדי שנה. עיקרון זה אף עולה בקנה אחד עם מסקנות דיון שהתקיים גם השנה בעניין זה. מנימוקים אלו, ועדת השרים לענייני חקיקה קיבלה את עמדתי והחליטה להסכים להצעת החוק, ובלבד שהמועדים המדויקים להפעלת שעון הקיץ יתואמו עם המשרדים הנוגעים בדבר. 
       
       אם חבר הכנסת אזולאי מסכים להתניה, אני מציע להעביר את הצעת החוק לוועדת הפנים להכנה לקריאה ראשונה. חבר הכנסת אזולאי, אתה מסכים?
       
דוד אזולאי (ש"ס):
       
       כן.
       
שר התחבורה מאיר שטרית:
       
       חבר הכנסת אזולאי מהנהן בראשו שהוא מסכים. אני תומך בהעברת הצעת החוק להכנה לקריאה ראשונה בוועדת הפנים.
       
היו"ר משה כחלון:
       
       תודה רבה. חבר הכנסת אזולאי מסכים. חבר הכנסת אורון מתנגד. בבקשה, שלוש דקות.
       
חיים אורון (יחד):
       
       אדוני היושב-ראש, במסגרת שלוש דקות יש לי שלוש הערות. ההערה הראשונה היא הערה של טעם טוב. נכון ששר הפנים הוא כבר לא שר הפנים, אבל עד לפני שבוע הוא היה שר הפנים והוא חתם על צו. אתם, חברי הממשלה, הייתם ביחד.
       
שר התחבורה מאיר שטרית:
       
       מחטף.
       
חיים אורון (יחד):
       
       מחטף. איך אומרים במקום אחר? תנו לו - - -
       
דוד אזולאי (ש"ס):
       
       היועץ המשפטי לממשלה דחה את זה.
       
חיים אורון (יחד):
       
       אל תפריעו לי. זה לא על חשבוני.
       
       איך אומרים במקומות אחרים: תנו לגווייה להתקרר. אפשר לבוא ולהגיד בעוד חודש או בעוד חודשיים. מה קרה? אפשר לבוא ולהגיד: אנחנו רוצים לחוקק חוק שעון קיץ. לא, יש לכם דפוסי שיתוף פעולה עם מפלגות, שצריך ללמוד אותם בבתי-הספר למדעי המדינה. עד היום השותף הכי קרוב, וממחר יש משא-ומתן עם מישהו אחר ומביאים ביום רביעי בהצבעה, במקום, שינוי חוק.
       
אליעזר כהן (האיחוד הלאומי - ישראל ביתנו):
       
       - - - של הקואליציה.
       
חיים אורון (יחד):
       
       בטח. זה המחיר.
       
       אתה אומר, שייגמר הבלגן ויהיה מועד קבוע. ראשית, אני בעד מועד קבוע. אבל למה 150 יום ולא 180 יום?
       
שר התחבורה מאיר שטרית:
       
       חבר הכנסת אורון, אתקן אותך. הצעת החוק של חבר הכנסת אזולאי מונחת על השולחן מאז כמה שבועות לפני פירוק הקואליציה.
       
חיים אורון (יחד):
       
       אתה אישרתם את זה עכשיו בוועדת השרים. עזוב אותי מפירוק הקואליציה.
       
       למה 150 יום? דרך אגב, זה המועד הכי קצר, שלא קיים בשום מקום בעולם. יש לי פה נתונים. בלבנון זה 215 יום, ותיכף תגיד לי: עזוב את לבנון. זו לא דוגמה. באירופה זה 215 יום. ברוסיה זה 215 יום. בארצות-הברית זה 185 יום; גם שם יש כמה יהודים שמתפללים.
       
רוני בריזון (שינוי):
       
       - - -
       
חיים אורון (יחד):
       
       עכשיו, אתם אומרים: ייקבע לפי הלוח העברי בלבד. השר שטרית, העולם נע במסילתו סביב השמש, ולפעמים תקבל תאריך עברי כזה שישאלו אותך אנשים: רגע, כבר הגיע קיץ? או לחלופין, להיפך: כבר הגיע חורף? יש בעיה. הלוח העברי הוא לפי הירח. העולם מתנהל על-פי איזה סדר אחר. 
       
       את כל זה קובעים בבת-אחת מייד, עכשיו ומהר.
       
       הנימוק העיקרי - אין לי בעיה עם קביעה בחוק של שעון הקיץ, אבל למה 150 יום? חברי הכנסת הדתיים, אין בעיה, היום צריכים אתכם לקואליציה וזה בסדר ואפשר לעבור. אל תתפלאו אם כשלמישהו אחר יהיה כוח הוא יעשה מזה 300 יום. למה? כי 150 יום אינם פשרה.
       
יעקב ליצמן (יהדות התורה):
       
       הוא ניסה. הוא כבר ניסה.
       
חיים אורון (יחד):
       
       150 יום אינם פשרה. זו בדיוק העמדה שאתם רוצים לכפות על כולם, על מי שחושב ששעון הקיץ משפר את איכות חייו ועל מי שחושב ששעון הקיץ תורם למשק ולכלכלה ועל מי שחושב - - -
       
יצחק כהן (ש"ס):
       
       אנחנו לא בני-אדם?
       
חיים אורון (יחד):
       
       אל תפריע.
       
היו"ר משה כחלון:
       
       חבר הכנסת אורון, אני מבקש לסיים.
       
יצחק כהן (ש"ס):
       
       הדתיים הם לא בני-אדם? אני לא מבין.
       
חיים אורון (יחד):
       
       סליחה, הדתיים מאוד בני-אדם.
       
מל פולישוק-בלוך (שינוי):
       
       - - - הנציגים שלהם בכנסת.
       
היו"ר משה כחלון:
       
       חבר הכנסת אורון, אין לך זמן להשיב לו. תסיים, בבקשה.
       
חיים אורון (יחד):
       
       לכן, אצביע נגד החוק הזה. אל תגררו זאת לוויכוח של עוד אחד מהעימותים של דתיים וחילונים. אתם כל פעם משכנעים אותנו מחדש, דווקא את אלה שמחפשים דו-שיח, שברגע שיש לכם הזדמנות לתפוס מישהו במקומות רגישים, אתם תופסים אותו בנקודות הכי רגישות ובעמדות הכי קיצוניות ומשיגים במאה אחוז את מה שאתם רוצים.
       
היו"ר משה כחלון:
       
       תודה רבה.
       
       אנחנו ניגשים להצבעה על הצעת חוק קביעת הזמן (תיקון - קביעת שעון קיץ לפי לוח השנה העברי),  מאת חברי הכנסת דוד אזולאי ואלי אפללו.
       
אילן שלגי (שינוי):
       
       איפה מפלגת העבודה? איפה מפלגת העבודה?
       
קריאה:
       
       מפלגה אבוּדה.
       
היו"ר משה כחלון:
       
       ההצבעה החלה.
       
הצבעה מס' 19
       
בעד ההצעה להעביר את הצעת החוק לדיון מוקדם בוועדה - 34
בעד ההצעה להסיר מסדר-היום את הצעת החוק - 18
נמנעים - 4
ההצעה להעביר את הצעת חוק קביעת הזמן (תיקון - קביעת שעון קיץ לפי לוח 
השנה העברי), התשס"ד-2004, לדיון מוקדם בוועדת הפנים ואיכות הסביבה נתקבלה.
       
היו"ר משה כחלון:
       
        בעד - 34, נגד - 18, נמנעים - 4.  הצעת חוק קביעת הזמן (תיקון - קביעת שעון קיץ לפי לוח השנה העברי), מאת חברי הכנסת דוד אזולאי ואלי אפללו, עברה בקריאה טרומית, והיא תעבור לוועדת הפנים ואיכות הסביבה להכנה לקריאה ראשונה.

       
הצעת חוק לתיקון פקודת העיריות (הגבלת חבר מועצה 
לשעבר בהתקשרות בחוזים), התשס"ד-2004
       [הצעת חוק פ/2159; נספחות.]
(הצעת חבר הכנסת חמי דורון)
       
היו"ר משה כחלון:
       
       עתה, הצעת חוק לתיקון פקודת העיריות (הגבלת חבר מועצה לשעבר בהתקשרות בחוזים). חבר הכנסת חמי דורון - הנמקה מהמקום, בבקשה.
       
חמי דורון (שינוי):
       
       אדוני היושב-ראש, חברי חברי הכנסת, הצעת החוק הזאת באה למנוע מצב שבו ברשות מקומית, שחבר מועצה בה אינו פועל לרוחו של ראש הרשות, יקבל מראש הרשות הצעה לעבור לעבוד במסגרת המנגנון, ובכך יפרוש מהמועצה ויפנה את מקומו. למעשה, כדי למנוע זאת, מוגשת הצעת חוק. תודה.
       
היו"ר משה כחלון:
       
       תודה רבה.  השר שטרית, בבקשה.
       
שר התחבורה מאיר שטרית:
       
       אדוני היושב-ראש, כנסת נכבדה, אפתח ואומר שוועדת השרים לענייני חקיקה החליטה להסכים להצעת החוק שמעלה כאן חבר הכנסת חמי דורון. הצעת החוק שלפנינו עניינה טוהר המידות. חבר הכנסת מבקש, שייאסר על חבר מועצה שהתפטר מתפקידו להתקשר עם הרשות המקומית שבה כיהן כחבר מועצה בהתקשרות עסקית תקופה של שנתיים מאז שהיה חבר בה. אכן יש היגיון רב בהצעה, ואני מבקש מחברי הכנסת להעבירה בקריאה טרומית ולהעבירה לוועדת הפנים להכנתה לקריאה ראשונה.
       
מוחמד ברכה (חד"ש-תע"ל):
       
       אני מתנגד.
       
היו"ר משה כחלון:
       
       תודה רבה. חבר הכנסת ברכה מתנגד. לרשותך שלוש דקות.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני חושב שזו הצעת חוק מיותרת. יש מגבלות מאוד ברורות על ניגוד אינטרסים ועל קניית שלטון בכסף. הבעיה היא שזה נעשה בניגוד לחוק. לפעמים, החוק לא ממצה את הדין עם אותם אנשים. הדבר הזה קיים בחוק. כאן יש מגמה למנוע הרחבת קואליציות בשלטון המקומי. אני יודע שיש תפקידים שמטבע הדברים הם תפקידים שיש בהם אמות מידה מקצועיות והם כפופים לקריטריונים. אבל יש, למשל, תפקידים של ייעוץ, או תפקידים של אמון אישי בלשכת ראש העיר. אני חושב שאסור לכנסת להתערב בעניין הזה, גם אם זה ירחיב את הקואליציה במועצה המקומית. המחיר של הקואליציה שלכם הוא פחות?
       
שר התחבורה מאיר שטרית:
       
       לא מדובר על זה.
       
מוחמד ברכה (חד"ש-תע"ל):
       
       אתם מרחיבים עכשיו את הקואליציה הממשלתית, האם אתם לא נותנים משרדים? האם אתם לא נותנים כביכול טובות הנאה ומינויים ודירקטורים, ופתאום הצעות של סיעה מסוימת מתחילות לעבור והצעות של סיעה אחרת שהיתה בקואליציה יום קודם לא עוברות? למה אתם רוצים לכפות על השלטון המקומי מה שאתם לא כופים על עצמכם? מה יש? מה הבעיה?
       
שר התחבורה מאיר שטרית:
       
       לא מדובר על קואליציה.
       
מוחמד ברכה (חד"ש-תע"ל):
       
       
       פה מדובר על ניהול תקין עם רוב מסוים ברשות המקומית.
       
שר התחבורה מאיר שטרית:
       
       לא. אתה טועה. זה לא נכון.
       
מוחמד ברכה (חד"ש-תע"ל):
       
       בהחלט כן.

חמי דורון (שינוי):
       
       אתה טועה.
       
מוחמד ברכה (חד"ש-תע"ל):
       
       מדובר על - - -
       
שר התחבורה מאיר שטרית:
       
       חבר הכנסת ברכה, אתקן אותך. עדיף שתקרא את החוק לפני שאתה מגיב עליו.
       
מוחמד ברכה (חד"ש-תע"ל):
       
       קראתי.
       
שר התחבורה מאיר שטרית:
       
       החוק לא מתייחס פה בכלל לקואליציה. אין שום קשר לקואליציה.
       
מוחמד ברכה (חד"ש-תע"ל):
       
       הוא מדבר על חבר מועצה שמתפטר מהחברות במועצה - - -
       
שר התחבורה מאיר שטרית:
       
       חבר מועצה שכבר סיים את תפקידו ועזב את המועצה, יהיו לו שנתיים זמן, תקופת צינון, לפני שהוא יכול לעשות עסקים עם המועצה שממנה הוא התפטר.
       
נסים זאב (ש"ס):
       
       למה לגבי רמטכ"ל זה שנה ולגבי חבר מועצה זה שנתיים? מה קרה?
       
מוחמד ברכה (חד"ש-תע"ל):
       
       מה שלא מטילים על הדרג המרכזי, על הממשלה, במישור הארצי, אי-אפשר להיות גיבורים על המישור המוניציפלי. לכן, אני חושב שהצעת החוק לא נכונה. תודה רבה.


היו"ר משה כחלון:
       
       תודה רבה. 
       
       אנחנו ניגשים להצבעה. ההצבעה החלה.
       
הצבעה מס' 20
       
בעד ההצעה להעביר את הצעת החוק לדיון מוקדם בוועדה - 25
בעד ההצעה להסיר מסדר-היום את הצעת החוק - 6
נמנעים - 1
ההצעה להעביר את הצעת חוק לתיקון פקודת העיריות (הגבלת חבר מועצה לשעבר בהתקשרות בחוזים), התשס"ד-2004, לדיון מוקדם בוועדת הפנים ואיכות הסביבה נתקבלה.
       
היו"ר משה כחלון:
       
       בעד - 25, נגד - 6, נמנעים - 1. הצעת חוק לתיקון פקודת העיריות (הגבלת חבר מועצה לשעבר בהתקשרות בחוזים), מאת חבר הכנסת חמי דורון, עברה בקריאה טרומית, והיא תועבר לועדת הפנים להכנה לקריאה ראשונה.

       
הצעה לסדר-היום
המצב של אזרחי ישראל הערבים
       
היו"ר משה כחלון:
       
       אנחנו ממשיכים בסדר-היום, ועוברים להצעה רגילה לסדר-היום מס' 5089, מאת חבר הכנסת גאלב מג'אדלה, בנושא: המצב של אזרחי ישראל הערבים.
       
שר התחבורה מאיר שטרית:
       
       הוא איננו. אדוני, זה ירד מסדר-היום.
       
היו"ר משה כחלון:
       
       זה ירד מסדר-היום? הוא היה פה.
       
שר התחבורה מאיר שטרית:
       
       הוא איננו. זה ירד מסדר-היום.
       
אלי בן-מנחם (העבודה-מימד):
       
       לא. הוא יבוא.
       
היו"ר משה כחלון:
       
       בוא וניתן לו צ'אנס.
       
שר התחבורה מאיר שטרית:
       
       זה לפי התקנון.
       
מוחמד ברכה (חד"ש-תע"ל):
       
       תמשיך.

היו"ר משה כחלון:
       
       הצעה לסדר-היום של חבר הכנסת עמרי שרון - גם הוא לא נוכח באולם. כמו כן, יש שאילתות לשר החקלאות.
       
אלי בן-מנחם (העבודה-מימד):
       
       חבר הכנסת מג'אדלה הגיע.
       
היו"ר משה כחלון:
       
       אנחנו חוזרים להצעה לסדר-היום מס' 5089 בנושא: המצב של אזרחי ישראל הערבים - מאת חבר הכנסת מג'אדלה. בבקשה. קצת אדיבות.
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, נדרשתי לנושא הזה - אזרחי ישראל הערבים - כשראיתי, מתוך עיון בחומר, שמתחילת הקדנציה הוא לא נדון בישיבות הכנסת. לצערנו הרב, המציאות הולכת ומחמירה. אזרחי ישראל הערבים מהווים כ-20% מכלל האוכלוסייה. זו אוכלוסייה שעוברת בשנים האחרונות תקופה קשה מאוד גם בתחום החברתי-הכלכלי וגם במערכת היחסים בין שתי האוכלוסיות, היהודית והערבית. אני חושב שראוי שנבחרי העם, הכנסת, יאמרו את דעתם ויצביעו על שינוי ומפנה, וכיצד ואיך יכולים לתקן ולשפר מצב זה.
       
       אנחנו עדים בתקופה האחרונה, לא מזמן - לפי פרסומים של דוח "סיכוי" בנושא העוני - לכך ש-1.4 מיליון אזרחי המדינה הם מתחת לקו העוני.
       
היו"ר אלי בן-מנחם:
       
       זה היה 1.427 מיליון, ועכשיו זה בטח עבר.

גאלב מג'אדלה (העבודה-מימד):
       
       תודה לאדוני היושב-ראש על התיקון. זה 1.427 מיליון. אנחנו יודעים שאחוז גדול מהמספר 1.427 מיליון אזרחי ישראל הוא מהאוכלוסייה הערבית.
       
       אני לא צריך להסביר, אדוני היושב-ראש, מה עושה עוני לאדם, מה עובר על אדם כשהוא במצב של עוני. מובן שעוני בא יחד עם אבטלה קשה, שהולכת וגדלה. שמענו מנציגי הממשלה ומהאוצר שהם נלחמים באבטלה, מורידים את האבטלה, מתמודדים עם האבטלה. בינתיים סולם האבטלה ביישובים הערביים הולך וגובה, בצמרת הטבלה נמצאים היישובים הערביים. 
       
       קל לי יותר לדבר לנציג הממשלה, השר שטרית, כי הוא  מכיר את המצבים האלה. הוא עבר אותם לפני הרבה שנים, הוא חי בעיירת פיתוח, יישוב קטן. קל יותר לדבר לנציג ממשלה בדמות השר שטרית. אני מקווה, אדוני השר, שממשלת ישראל תשכיל להתמודד פעם אחת ולתמיד, ביושר ובאמינות, עם בעיית האוכלוסייה הערבית. 
       
       בתחום החינוך אנחנו בנסיגה, כך גם בתוצאות הבחינות. יש נשירה מבתי-הספר, מספר הסטודנטים קטן, כי שינו את תנאי הקבלה. אתה יודע, אדוני השר, שאין עתיד לחברה שההשכלה הגבוהה אינה בראש מעייניה ובהישג ידה. אם יש לנו עוני כתוצאה מהאבטלה - אני מסכים עם הממשלה שפועל יוצא של העוני זה האבטלה. כשיש אבטלה, יש עוני. השאלה היא, איך אנחנו נלחמים כדי לצמצם את האבטלה? איך אנחנו נלחמים כדי שהאנשים האלה יצאו ממעגל העוני? מה אנחנו עושים למען האוכלוסייה, למען אזרחי ישראל הערבים, כדי שההשכלה הגבוהה תהיה בהישג ידם? מה אנחנו עושים למען תשתית חינוך ראויה בשנת 2005? אלה נושאים, אדוני השר, שהממשלה צריכה להתמודד אתם ביושר. 
       
       אם אנחנו רוצים להפוך את האוכלוסייה הזאת לאוכלוסייה המרגישה כחלק מהמדינה, המדינה צריכה לתת לה תחושה שהיא חושבת שהיא היא חלק ממנה. אני שומע חברים ששואלים אם אזרחי ישראל הערבים אוהבים את המדינה. אני גם שואל אותם: המדינה אוהבת את אזרחיה הערבים? לא מדובר ב-3%-4% מהאוכלוסייה, אלא ב-20% מהאוכלוסייה. זו אוכלוסייה ייחודית, אוכלוסייה שנמצאת בתפר בין סכסוך מתמשך בין מדינתה לבין עמה. זו אוכלוסייה שאמורה להיות נציגה ושליחה נאמנה של המדינה שלה אצל עמה, ולהיפך. זו אוכלוסייה, אדוני השר, שאני חושב שמן הראוי שממשלת ישראל תקדיש לה את הזמן, את המשאבים, לחשוב איך מתמודדים עם הבעיות הקיומיות שלה, עם הבעיות החברתיות והכלכליות שלה, איך נותנים לה סיכוי לחוש שהיא חלק ממדינת ישראל, איך נותנים לה סיכוי  להסתכל לעצמה בראי ולומר: אני יכולה להיות חלק מהמדינה.
       
       אני לא מקבל את הטענות שזה קשור למצב הביטחוני. דווקא בגלל המצב שעובר עלינו, דווקא כיוון שמדובר בממשלת ימין, דווקא בגלל הסכסוך הישראלי-הפלסטיני, דווקא בימים קשים צריך להוכיח שאלה אזרחי המדינה שלנו. בימי שלום השאלות האלה לא עולות. בימים של רווחה השאלות האלה לא עולות. השאלה הזאת עולה בתקופה קשה, בימים קשים, בסיטואציות שהדעת לא סובלת.
       
       אדוני היושב-ראש, אדוני השר, אם אתה לוקח את מצבה של האוכלוסייה הזאת ואתה בודק אותו תחום תחום, אתה מוצא שיש הרבה מה לעשות בכל תחום. אני לא מכחיש לרגע, אני גם אומר את זה בגאווה, שהאוכלוסייה הערבית בישראל התפתחה והיתה שותפה לקידמה ולהישגים של כלל אזרחי ישראל. אבל לא שואלים את אזרחי ישראל הערבים איך התחילו כאזרחי המדינה ב-1948, באיזה מצב כלכלי חברתי היו, באיזה מצב של השכלה היו, באיזו רמה סוציו-אקונומית הם היו ואיך הם היום. משווים את אזרחי ישראל הערבים לכלל אזרחי המדינה. השאיפה של אזרחי ישראל הערבים היא להיות כמו כל אזרחי המדינה. אני אומר בכוונה את הדברים, כדי שלא יגידו לי את הדברים שאני שומע כל הזמן, כי זו תשובה של התחמקות. אני בטוח שאתה לא מהמתחמקים. אני בטוח שבתשובתך אתה תתמודד עם הנושא.
       
       קל לטייח את הדברים, אבל אנחנו לא חושבים שאנחנו צריכים להיות כאלה. בכל פעם שהנושא הזה עולה, מדברים על תוכנית הממשלה ועל החלטת הממשלה להקציב 5 מיליארדים, שירדו לאחר מכן ל-4 מיליארדים. לא מיישמים את התוכנית, אבל ממשיכים לדבר עליה. אם התשובה היא שאלה של החלטות ושאלה של רצון טוב, הרי יש לנו החלטות ויש לנו רצון טוב. השאלה היא שאלת אמת, שאלה של כנות, שאלה של רצון כן, להסתכל לעצמנו בעיניים ולומר כל בוקר: אנחנו עשינו את הכול כדי לשלב את אזרחי המדינה הערבים בכל התחומים, כאזרחים שראויים להתייחסות, להתמודדות, להקצאת משאבים ולמדיניות ראויה למען פתרון הבעיות הכואבות והקשות.
       
       אני רוצה לסיים ולומר, אדוני השר, רבותי השרים - התברכנו בתוספת שרים - - -
       
עסאם מח'ול (חד"ש-תע"ל):
       
       אתה לא מועמד?
       
גאלב מג'אדלה (העבודה-מימד):

       אני מועמד לסגן שר, חבר הכנסת מח'ול, אבל כרגע הנושא הוא האוכלוסייה שלנו. אני מקווה שתוכל לעזור לי בכך. 
       
       רבותי השרים, רבותי חברי הכנסת, אדוני היושב-ראש, זה נושא שראוי שהמדינה תתמודד אתו התמודדות כנה ואמיתית. לא נוכל למרוח את זה יותר. עברנו כבר 56 שנה. אנחנו יכולים להפוך את האוכלוסייה הזאת לאוכלוסייה טובה, כזאת שרוצה לחיות בשלום, בטוב, שרוצה ליהנות מהחיים שלה, לדאוג לילדיה, לחברה שלה, ולהיות חלק קונסטרוקטיבי, מרכיב אמיתי בתוך מדינת ישראל. תודה רבה.  
       
היו"ר אלי בן-מנחם:
       
       תודה לחבר הכנסת גאלב מג'אדלה. ישיב בשם הממשלה השר מאיר שטרית, בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת. אני מתכבד להשיב על הצעה רגילה לסדר-היום בנושא: המצב של אזרחי ישראל הערבים, של חבר הכנסת גאלב מג'אדלה. 
       
       הטענה כי מצבה של האוכלוסייה הערבית בישראל הולך ומחמיר בתחום הכלכלי, בשל אפליה מתמשכת ומדיניות המקשה על אורח חיים נורמטיבי כשל התושבים היהודים, איננה נכונה. ואני אבהיר מדוע היא איננה נכונה. 
       
       מבחינה כלכלית המגזר הערבי זוכה לתקצוב לפי נפש בשיעור גבוה מזה שמקבל המגזר היהודי מרוב משרדי הממשלה. המגזר הערבי נהנה מתוכנית הפיתוח ליישובי המגזר הערבי, אשר למרות קיצוצי התקציב שהושתו עליה, כמו על כל המגזרים, היוותה מנוף כלכלי חשוב במגזר הערבי וזכתה לתגובות חיוביות רבות בקרב הנהגת המגזר. סך התקציב שהוקצב לתוכנית על-פי כל החלטות הממשלה הרלוונטיות לשנים 2001-2003 – שאלה השנים הקשות, חבר הכנסת מג'אדלה – לרבות דחייה של 120 מיליון שקל לשנת 2005, וכן החלטות נוספות אשר קיצצו את בסיס התקציב של המשרדים באופן רוחבי, מסתכם ב-2 מיליארדים ו-247 מיליון שקל. הביצוע בפועל לשנים 2001-2003 מסתכם ב-2 מיליארדים ו-167 מיליון שקל, כלומר, ביצוע בשיעור של 88% של התוכנית. חובה להדגיש שמדובר בנתונים חסרי תקדים לעומת שאר המגזרים. 
       
       הקיצוצים בתקציב המדינה לא פגעו בתוכנית למגזר הערבי בשיעור העולה על שיעור הפגיעה במגזרים אחרים. למעשה, חלק מהסעיפים אף פחות מהמגזר היהודי. יתירה מכך: הממשלה החליטה כי פרויקטים שלא ניתן היה לסיימם ב-2001-2004 – שנות הבסיס של התוכנית – יסוימו ב-2005-2006. כך שבפועל המגזר הערבי לא ייפגע מאי-השלמת הפרויקטים. שיעור הביצוע של התוכנית בשנת 2004 עוד טרם ידוע, עד שתסתיים השנה, וזה כמובן המקום לציין כי תקציבי תוכנית הפיתוח הרב-שנתית הם רק חלק ממכלול התקציבים המגיעים למגזר הערבי באופן שוטף ומהווים מרכיב תוספתי חסר תקדים בהיקפי התקציבים. 
       
       שיעור הביצוע הגבוה יחסית של התוכנית לפיתוח המגזר הערבי איננו דבר של מה בכך. התוכנית מיושמת בתקופה קשה למשק הישראלי. יש לציין, כי במקרים רבים של אי-ביצוע פרויקטים, התת-ביצועים נובעים מקשיים בשיתוף הפעולה עם חלק מהרשויות המקומיות במגזר הערבי, הן בהיבט הכלכלי והן מבחינות אחרות. רק מאמציהם הרבים של המשרדים הנוגעים בדבר והירתמותו של ראש הממשלה באופן אישי לנושא, הם שהובילו לשיעור הנוכחי. עם זאת, ניתן בהחלט לומר כי בעוד בשנתיים הראשונות שיעור הביצוע היה גבוה ביותר, הרי שיעור הביצוע בשנת 2003 היה בינוני, הן בשל הקיצוצים והן מסיבות נוספות התלויות במשרדים וברשויות מקומיות גם יחד. 
       
       משרד ראש הממשלה עובד על טיוטת החלטה לממשלה, אשר אמורה להביא לפתרון גם של הבעיה הזאת. מדיניותו של ראש הממשלה, לא רק שהיא איננה מכוונת להקשות על המגזר הערבי, אלא בדיוק להיפך. לא אחת הנחה ראש הממשלה את משרדי הממשלה לקדם בכל דרך את ענייניו של המגזר הערבי. הנחיה זו - - -
       
עסאם מח'ול (חד"ש-תע"ל):
       
       נראה שלא שומעים לראש הממשלה. 
       
שר התחבורה מאיר שטרית:
       
       שומעים, שומעים. הנחיה זו ניתנה במסגרת של ישיבות רבות של ועדת השרים למגזר הלא-יהודי אשר בראשותו של ראש הממשלה, וראש הממשלה החליט לעמוד בראש הוועדה הזאת בגלל החשיבות שהוא מייחס לה. 
       
       במסגרת ועדת שרים זו, דאג ראש הממשלה לקבלתן של החלטות ממשלה מרובות, אשר מטרתן לדאוג לרווחתו של המגזר הערבי: החלטת הממשלה על השלמת פרויקטים שלא הושלמו במסגרת תוכנית הפיתוח הארבע-שנתית של יישובי המגזר הערבי; החלטת הממשלה בדבר הקמתם של אזורי תעשייה במגזר הערבי; החלטה בדבר ייצוג הולם יותר בדירקטוריונים של חברות ממשלתיות ובשירות הציבורי, וכיוצא בזה. 
       
       המדינה משקיעה תקציבים מועדפים במגזר הערבי, במטרה להביא לצמצום הפערים בין המגזרים, פערים בני עשרות שנים, אשר מזה כמחצית העשור נמצאים במגמה של צמצום בעקבות פעולות הממשלה. פעולות הממשלה בשנים האחרונות מעידות על ההיפך מהטענות הרגילות על הקיפוח של המגזר הערבי. הממשלה בשנים האחרונות דואגת שמאזן הזכויות ייטה לטובת המגזר הלא-יהודי, על מנת שהפערים בין המגזרים יצטמצמו בהדרגה, ראשית בתשתיות ובמקביל בתחומים אחרים של החברה הישראלית. 
       
       חבר הכנסת מג'אדלה, ודאי שיש פערים בין המגזר היהודי למגזר הערבי. זו לא תוצאה של יום אחד. הפערים האלה הם תולדה של הרבה מאוד שנים, ועם השנים הם הלכו והצטברו ואף החמירו, כיוון שכל עוד אתה לא מטפל במשהו והוא נשאר באותו מצב, הוא יידרדר עוד. 
       
       ולכן, הפעולות של הממשלה – ודווקא הממשלה בראשותו של ראש הממשלה הנוכחי, של אריאל שרון – נותנות דגש מיוחד ועדיפות בטיפול בבעיות של המגזר הערבי, מתוך רצון לצמצם אותן. נדמה לי שבשנים האחרונות, כתוצאה מהפעולות הללו באמת יש צמצום של הפער בין המגזר הערבי למגזר היהודי. צריך להמשיך במגמה הזאת ולצמצם את הפערים עד הפיכתם לאפס, כי, לדעתי, באמת צריך להגיע למצב שבו כל אזרח ישראלי ירגיש שיש לו אותן זכויות ואותן חובות. 
       
       שני המקרים – ואני חושב, אנחנו פועלים עכשיו למען הזכויות, כי אולי זה צריך לבוא ראשון, אבל אני חושב שהמגזר הלא-יהודי במדינת ישראל צריך להשתלב בכל המערכות של המדינה, לשאת באותן חובות שכל אזרחי מדינת ישראל נושאים בהן, ובצדק גם לקבל אותן זכויות שכל אזרחי ישראל מקבלים. 
       
עסאם מח'ול (חד"ש-תע"ל):
       
       הם נושאים בכל החובות המוטלות עליהם. 
       
שר התחבורה מאיר שטרית:
       
       ואני חושב שאנחנו בדרך לשם. אם זה לא יתקלקל על-ידי כל מיני דוברים בעניין, וכל מיני – סליחה שאני אומר את זה - כל מיני דוברים וכל מיני מסיתים, מחרחרי ריב, אני מאמין שאנחנו בדרך הנכונה לצמצום הפער הזה וליצירת מצב שבאמת, אני מקווה, יבטל את הפערים בין שני המגזרים. 
       
       לכן, אדוני היושב-ראש, אין לי התנגדות להעברת הצעתו של חבר הכנסת מג'אדלה לדיון בוועדת הפנים של הכנסת, אני מניח; או כספים. לא יודע - מה אתה מעדיף?
       
גאלב מג'אדלה (העבודה-מימד):
       
       אני מעדיף ועדת החינוך. 
       
שר התחבורה מאיר שטרית:
       
       חינוך? ועדת החינוך. אני מסכים. לוועדת החינוך. 
       
היו"ר אלי בן-מנחם:
       
       תודה לשר מאיר שטרית. הצעה אחרת לחבר הכנסת זחאלקה. 
       
עסאם מח'ול (חד"ש-תע"ל):
       
       - - -
       
ג'מאל זחאלקה (בל"ד):
       
       כבוד היושב-ראש, השר דיבר על צמצום פערים - - -
       
היו"ר אלי בן-מנחם:
       
       אני מתנצל. לא היה לי שום נייר אחר, והוא ביקש, ונתתי לו. עכשיו היא מעבירה לי את - - -
       
עסאם מח'ול (חד"ש-תע"ל):
       
       אז תיתן לשניים.
       
ג'מאל זחאלקה (בל"ד):
       
       אני מוכן לוותר. אין בעיה. 
       
היו"ר אלי בן-מנחם:
       
       חבר הכנסת ברכה, גם אתה רצית הצעה אחרת?
       
מוחמד ברכה (חד"ש-תע"ל):
       
       לא, לא. חבר הכנסת מח'ול.
       
היו"ר אלי בן-מנחם:
       
       עסאם מח'ול. אני אתן לו. אני אאפשר לו. אני אאפשר לו. חבר הכנסת זחאלקה, בבקשה. 
       
ג'מאל זחאלקה (בל"ד):
       
       אני רוצה להעלות רק נושא אחד, אף שהנושא רחב ואפשר לדבר על הרבה דברים. אבל נושא אחד - החלטת ממשלה. 
       
       ביוזמתו של ראש הממשלה הוחלט, שבתוך חמש שנים 10% מהמועסקים בשירות המדינה יהיו ערבים. כיום השיעור הוא 4.5%. בשביל להגיע ל-10% צריך לפחות תוספת של 1% בשנה, שזה אומר, לקלוט 600-700 עובדים בשנה. איך אפשר להאמין שאנחנו נגיע ליעד הזה אם הקליטה היא אפס בשנה הזאת ובשנה שעברה? היא למעשה אפס, ובמקרים מסוימים יש פיטורים ואין מביאים מישהו במקומם. אז בשביל להגיע בתוך חמש שנים ליעד, צריך כל שנה להוסיף ואנחנו לא רואים את זה. ככה שהבטחות יש, מלים שבענו ולמעשים חיכינו. 
       
היו"ר אלי בן-מנחם:
       
       תודה לחבר הכנסת זחאלקה. חבר הכנסת עסאם מח'ול, בבקשה, הצעה אחרת. 
       
עסאם מח'ול (חד"ש-תע"ל):
       
       תודה רבה, אדוני היושב-ראש. חבר הכנסת מג'אדלה דיבר על התמונה הכוללת. אני רוצה להתמקד בנקודה שלא קיבלה את חלקה מספיק והיא הבעיה של מדיניות הריסת הבתים והקרקעות, במיוחד כאשר היום התבשרנו על הבוקר על הריסת עוד שלושה בתים בכפר דיר-אל-אסד שבגליל. 
       
       אני חושב שהממשלה לא מגיעה לטפל בשאלה של הדיור והרשיונות לבתים בידיים נקיות. מי שרוצה להבטיח – ואני רוצה שאנשים יבנו בתים מאושרים, על-פי רשיונות - חייב לספק את הצרכים ולתת מענה על צורכי ההתרבות של התושבים בכפר דיר-אל-אסד ובכפרים האחרים. הממשלה לא מגיעה בידיים נקיות בעניין הזה. במקום זאת, הממשלה עסוקה בתוכניות לייהוד הגליל ולייהוד הנגב. אני חושב שהמדיניות הזאת, עצם האמירה הזאת, לא עולה בקנה אחד עם מה שהשר מבטיח לנו היום. צריך להפסיק עם המדיניות והאשליות האנטי-דמוקרטיות, אפילו הגזעניות האלה, ולתת מענה על צורכי היישובים הערביים, לרבות בשטחי השיפוט ולרבות בהרחבת האפשרויות לבנות בנייה מאושרת. תודה. 
       
היו"ר אלי בן-מנחם:
       
       תודה לחבר הכנסת עסאם מח'ול. אדוני השר, חבר הכנסת גאלב מג'אדלה מבקש להעביר את הנושא לוועדת הכספים. 
       
שר התחבורה מאיר שטרית:
       
       הוא ביקש חינוך. 
       
היו"ר אלי בן-מנחם:
       
       הוא בא אלי וביקש ועדת הכספים. 
       
גאלב מג'אדלה (העבודה-מימד):
       
       אם אתה מסכים לוועדת הכספים.
       
שר התחבורה מאיר שטרית:
       
       כספים. שיהיה כספים. 
       
היו"ר אלי בן-מנחם:
       
       כספים. בסדר, רבותי.   
     
      רבותי חברי הכנסת, אנחנו מצביעים כך: מי שמצביע בעד זה בעד להעביר את ההצעה לסדר-היום מס' 5089, המצב של אזרחי ישראל הערבים, לוועדת הכספים. מי שמצביע נגד זה להסיר את הנושא מסדר-היום. ההצבעה החלה. 

הצבעה מס' 21

בעד ההצעה להעביר את הנושא לוועדה – 9 
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הכספים נתקבלה. 

היו"ר אלי בן-מנחם:
       
       בעד - תשעה חברי כנסת, נגד - אפס, נמנעים - אפס. על כן, ההצעה לסדר-היום בנושא: המצב של אזרחי ישראל הערבים, תועבר לוועדת הכספים.

       
הצעה לסדר-היום 
רשות הניקוז
       
היו"ר אלי בן-מנחם:
       
       אנחנו עוברים להצעה לסדר-היום מס' 4994 בנושא: רשות הניקוז. יציג את הנושא חבר הכנסת עמרי שרון, בבקשה. 
       
עמרי שרון (הליכוד):
       
       אדוני היושב-ראש, חברי הכנסת, ביקשתי להעלות על סדר-יומה של הכנסת את נושא פעילותה של רשות הניקוז. רשות הניקוז פועלת במסגרת חוק הניקוז והיא כפופה למשרד החקלאות. חוק זה מעניק לה סמכויות רחבות מאוד לפעול בכל הנחלים והוואדיות בארץ, במטרה לצמצם ולשקם את נזקי השיטפונות, ולהסדיר בהם את זרימת המים בפגיעה מינימלית בסביבה.
       
       בשנה האחרונה פעלה הרשות בכמה נחלים בארץ. חלק מהפעילות כלל חציבה בנחל-סכר, כריית חול בנחל-שעלב ועקירת עצים מוגנים בנחל-צלמון, עבודות שהנזק שהן גרמו גדול מהנזק שהן נועדו לתקן. לנחלים אלו נגרם נזק כבד בהיבט של איכות הסביבה, והאתרים האלה גם משמשים אתרים פופולריים מאוד לטיול. העבודות האלה פגעו ביכולת של האזרחים להשתמש בהם ככאלה. 
       
       פעילות רשות הניקוז אינה מבוצעת, אינה תואמת את התוכניות לשיקום הנחלים ואת ההבנות בין רשות הניקוז לקרן-הקיימת לישראל ולרשות הטבע והגנים, וההבנות אינן מיושמות בשטח. אין מספיק פיקוח על פעילות הרשות, ואין הקפדה על שמירת הסביבה בעת ביצוע עבודות. כתוצאה מכך, עבודות שנועדו להיות עבודות שיקום מבוצעות בהיקפים גדולים בהרבה וגורמות נזק בלתי הפיך לסביבה, לבעלי-חיים, לנוף ולמקומות ייחודיים.
       
        הייתי מציע לקיים דיון בנושא בוועדת הפנים, כדי לבחון את הנזק הסביבתי החמור שנגרם מהפעילות של רשות הניקוז וכיצד לפקח על כך. תודה. 
       
היו"ר אלי בן-מנחם:
       
       תודה לך, חבר הכנסת עמרי שרון. אתה כחבר כנסת יכול להציע דיון במליאה. אני בטוח שההצעה לוועדת הפנים תבוא מהשר. אבל בסדר, אנחנו נטפל בזה. אדוני שר החקלאות ישראל כץ, בבקשה.
       
ג'מאל זחאלקה (בל"ד):
       
       עמרי, אנחנו מצדיקים אותך. 
       
עמרי שרון (הליכוד):
       
       אני מתחיל לדאוג אם אתם מצדיקים אותי. 
       
ג'מאל זחאלקה (בל"ד):
       
       אנחנו אוהבי טבע יותר ממך.
       
עמרי שרון (הליכוד):
       
       אני לפחות כמו אחרים, אני שום דבר לא יותר מאחרים. להגיד יותר על כל דבר, זה כבר פגיעה מיותרת. 
       
היו"ר אלי בן-מנחם:

        לזכותו ייאמר שהוא מתמקד בנושאי איכות הסביבה וטבע, והלוואי שיהיו עוד הרבה חברי כנסת שיעשו את זה. אדוני השר, בבקשה.
       
שר החקלאות ופיתוח הכפר ישראל כץ:
       
       אדוני היושב-ראש, אני אשיב על ההצעה לסדר-היום של חבר הכנסת עמרי שרון בנושא רשות הניקוז.
       
        בישראל פועלות כיום 11 רשויות ניקוז, אשר כל אחת מהן היא גוף סטטוטורי עצמאי. עם זאת, חוק הניקוז מקנה לשר החקלאות ופיתוח הכפר ולנציב המים סמכויות המאפשרות שליטה ממשלתית על פעילויות רשויות הניקוז והנחלים. 
       
       תוכנית מפעל ניקוז מחויבת בהליך סטטוטורי, הכולל בקרה של ועדת תכנון מחוזית. כמו כן, בוועדת השיפוט ההנדסית מטעם מועצת הניקוז חבר נציג המשרד לאיכות הסביבה. במסגרת תמ"א/ 34ב/3, תוכנית מיתאר ארצית חלקית לניקוז ונחלים, שהוגשה בימים אלו למועצה הארצית לתכנון ובנייה, ניתן משקל רב להשפעות הסביבתיות של כל פעילות בתחום נחלי ישראל וסביבתם, ובכלל זה הסדרה ניקוזית. וכך נאמר בתוכנית: "לא תאשר הוועדה המחוזית מפעל ניקוז לפני שתבחן את ההשלכות התכנוניות ואת ההשפעות הסביבתיות, ובכללן שמירה ושיקום של ערכי טבע ונוף, תפקודי סביבה ושימושי פנאי ונופש, עם דגש מיוחד להבדלים בין תוכניות בשטח פתוח לבין תוכניות בשטח בנוי". 
       
        חשוב לציין, כי בשל רגישותן להשלכות הסביבתיות, מרבית רשויות הניקוז מבצעות את פעולותיהן בתיאום ובשיתוף מפקחי רשות הטבע והגנים. 
       
       בנוסף, האגף לשימור קרקע וניקוז פועל עם יחידת המכרות של משרד התשתיות הלאומיות ומינהל מקרקעי ישראל לקביעת נהלים שיסדירו פינוי עודפי עפר. כמו כן, מתקיים פיקוח משותף על קבלנים שמבצעים עבודות בנחלים. 
       
       לגבי הטענות הנוגעות לעבודות שהתבצעו לאחרונה על-ידי הרשות, ידוע לי כי רשות ניקוז ערבה ביצעה כריית חול כחלק מהסדרת נחל לצורך הכשרת קרקע עבור המושב פארן, וזאת לאחר ביצוע כל הבדיקות וקבלת האישורים המתאימים. לא ידוע לי על כריתת עצים על-ידי רשות ניקוז כלשהי בשנים האחרונות ללא אישור כלל הגורמים המוסמכים, וגם במקרים אלו הדבר מתאפשר רק כאשר קיים סיכון לחיי אדם.  
       
       לסיכום, להשפעת פעולות רשות הניקוז על האקולוגיה והנוף של נחלי ישראל יש חשיבות רבה, ועל כן היא מטופלת ומפוקחת בכמה רמות, כפי שציינתי לעיל. בימים אלו הנושא בכללותו מצוי בהליך תכנוני מסודר במסגרת תוכנית מיתאר ארצית. כמו כן, בימים האלה, בתקופה הזאת, יש בדיקה של ארגון מחדש של נושא רשויות הניקוז, רה-ארגון של הנושא, כאשר גם הנושאים שהועלו כאן בהצעה לסדר-היום ודאי יובאו בחשבון על מנת להיות ערוכים למנוע פגיעה מיותרת בטבע ובנוף. 
       
       כמו כן, אני פונה לחבר הכנסת עמרי שרון - אם יהיו בידיו פרטים שחורגים ממה שאני ציינתי כאן בהתאם לנתונים שנמסרו לי, אני אשמח לקבל את הפרטים על מנת לבדוק כל מקרה לגופו ולנסות למנוע, בהתאם למדיניות המוצהרת ולמדיניות בפועל, פגיעה מיותרת בטבע ובנוף. 
       
       אני מציע להעביר את הנושא לדיון בוועדת הפנים. 
       
היו"ר אלי בן-מנחם:
       
       תודה רבה לשר החקלאות ישראל כץ. הצעה אחרת לחבר הכנסת זחאלקה, לרשותך דקה. בבקשה.

ג'מאל זחאלקה (בל"ד):
       
       כבוד היושב-ראש, אני מכיר נחלים רבים בארץ, אחד מהם הוא נחל ליד מקום מושבי, שביליתי בו את ילדותי. היו נחלים טבעיים, שהסתובבו סביב סלעים, מכשולים. הנחל התפצל והתאחד שוב. היו פינות פה ושם. ובאה רשות הניקוז עם הבולדוזרים שלה ועשתה נחל ישר, רחב, מונוטוני, משעמם, שאין בו כלום. זה אונס של הטבע, וזה לא נעשה רק במקום אחד. 
       
       אני חושב שהשאלה היא לא אם הדבר נעשה על-פי חוק או ברשות או אם כולם אישרו. השורה התחתונה היא שהרסו את הנוף ללא רחמים וללא שום התחשבות. אני חושב שצריך להגביל את רשות הניקוז במעשים ברוטליים כאלה נגד הנוף ונגד הקשר שבין אדם לנוף. תודה. 
       
היו"ר אלי בן-מנחם:
       
       תודה לחבר הכנסת זחאלקה. 
       
       רבותי חברי הכנסת, אנחנו עוברים להצבעה על הצעה לסדר-היום מס' 4994 בנושא רשות הניקוז, של חבר הכנסת עמרי שרון. מי שמצביע בעד, זה להעביר את ההצעה לסדר-היום לטיפול בוועדת הפנים; מי שמצביע נגד, זה להסיר את הנושא מסדר-היום. ההצבעה החלה. 
       
הצבעה מס' 22
       
בעד ההצעה להעביר את הנושא לוועדה - 10
בעד ההצעה שלא לכלול את הנושא בסדר-היום - אין
נמנעים - אין 
ההצעה להעביר את הנושא לוועדת הפנים ואיכות הסביבה נתקבלה. 

היו"ר אלי בן-מנחם:

       בעד - עשרה חברי כנסת, נגד - אין, נמנעים - אין. על כן, ההצעה לסדר-היום של חבר הכנסת עמרי שרון בנושא רשות הניקוז תועבר לוועדת הפנים לדיון. 
       

שאילתות ותשובות

היו"ר אלי בן-מנחם:
       
       אנחנו עוברים לנושא הבא: שאילתות ותשובות לשר החקלאות ופיתוח הכפר. השר ישיב על שאילתא 1939, של חבר הכנסת דוד טל - לפרוטוקול.
       
1939. השירותים הווטרינריים
       
חבר הכנסת דוד טל שאל את שר החקלאות ופיתוח הכפר
        ביום י"ז באב התשס"ד (4 באוגוסט 2004):
       
       
       פורסם, כי מחמת קשיים תקציבים ברשויות המקומיות קיימת סכנת התמוטטות במערך השירותים הווטרינריים בכמה מועצות אזוריות ורשויות מקומיות, והדבר עלול להביא להסרת הפיקוח על מזון ועל בעלי-חיים.
       
       רצוני לשאול:
       
       1. האם הידיעה נכונה? 
       
       2. אם כן - מה ייעשה כדי למנוע את הסיכון לבריאות הציבור?

תשובת שר החקלאות ופיתוח הכפר ישראל כץ:
(לא נקראה, נמסרה לפרוטוקול)
       
       1-2. הידיעה שפורסמה היא נכונה, ואכן קיימים קשיים תקציביים הטומנים בחובם סכנה משמעותית של התמוטטות השירותים הווטרינריים הרשותיים בכמה מועצות מקומיות ואזוריות.
       
       שר הפנים הוא הממונה על תפקודן של עיריות, מועצות מקומיות ומועצות אזוריות. התמוטטות של השירות הווטרינרי, שהוא שירות סטטוטורי על-פי פקודת העיריות, מסכנת את בריאותם של תושבי המקום ופוגעת ברווחתם של בעלי-החיים. השירותים הווטרינריים במשרד החקלאות הם הגוף המקצועי המפקח על פעילותם של הרופאים הרשותיים, אולם אין ביכולתו לפתור את בעיות התקציב ברשויות. לכן, כל שנותר בידינו הוא להתריע על הבעיה.

היו"ר אלי בן-מנחם:
       
       השר ישיב על שאילתא 2000 של חבר הכנסת משולם נהרי - לפרוטוקול. 

2000. חומרים רדיואקטיביים במי-התהום בערבה ובנגב
       
חבר הכנסת משולם נהרי שאל את שר החקלאות ופיתוח הכפר
       ביום י"ז באב התשס"ד (4 באוגוסט 2004):
       
       
       פורסם כי במי-התהום בערבה ובנגב התגלו ריכוזים גבוהים של חומרים רדיואקטיביים, העלולים לזהם את הדגים באזור.
       
       רצוני לשאול:
       
       1. האם הידיעות נכונות? 
       
       2. אם כן - מה יעשה משרדך בנדון?
       
       3. האם תיאסר אכילת הדגים המזוהמים עד לבירור העניין?
       
       4. מה הן המלצות משרדך למגדלי הדגים?
       
תשובת שר החקלאות ופיתוח הכפר ישראל כץ:
(לא נקראה, נמסרה לפרוטוקול)
       
       1-2. הידיעות שהתפרסמו בעיתון " ידיעות אחרונות" אינן נכונות.
       
       משרד החקלאות דגם דגים מהבריכות שבהן מדובר ובדק נוכחות של מזהמים רדיואקטיביים.
       
       3. לבקשת משרד החקלאות בוצעה הערכת סיכונים בשירותי המזון והתזונה של משרד הבריאות. על בסיס הממצאים והבדיקות שנערכו ועל-פי הערכת הסיכונים, לא היה מקום להורות על איסור שיווק הדגים למאכל אדם.
       
       4. המלצת משרד החקלאות היא שניתן להמשיך לגדל ולשווק דגים מבריכות דגים בנגב ובערבה.

היו"ר אלי בן-מנחם:
       
       השר ישיב על שאילתא 2001 של חברת הכנסת נעמי בלומנטל - לפרוטוקול. 

2001. השפעת הסגירה של מעבר קרני על השוק החקלאי
       
חברת הכנסת נעמי בלומנטל שאלה את שר החקלאות ופיתוח הכפר
       ביום י"ז באב התשס"ד (4 באוגוסט 2004):
       
       
       רצוני לשאול:
       
       כיצד השפיעה סגירתו של מעבר קרני על השוק החקלאי?
       
תשובת שר החקלאות ופיתוח הכפר ישראל כץ:
(לא נקראה, נמסרה לפרוטוקול)
                                            
       מאז שנת 1999 משמש מעבר קרני מעבר יחיד להעברת תוצרת חקלאית מישראל לרצועת-עזה ומעזה לישראל ולשטחי יהודה ושומרון. בשל היותו מעבר יחיד, הוא פועל במתכונת "חסינת-סגר", כלומר, ההשפעות של האירועים הביטחוניים בסביבת המסוף אינן גורמות בהכרח להפסקת העבודה בשטחו. למרות זאת, יש תקופות שבהן המסוף נסגר לפרק זמן מסוים בשל התרעות ממוקדות ממערכת הביטחון. ראיה לכך היא פעולת צה"ל שבה התגלו אמצעי חבלה אשר כניסתם לשטח ישראל היתה עלולה לגרום נזק רב בנפש וברכוש. יש לציין, כי גם בתקופות אלו מותרת כניסת מוצרים הומניטריים לשטח הרצועה. 
       
       להשפעת סגירת המסוף על השיווק החקלאי השלכות שונות, מהותיות ושוליות. ההשפעות המהותיות הן: ייבוא ירקות מהרצועה - בשנים האחרונות קיימת מגמת צמצום בתחום זה. ההערכה היא כי המסוף מהווה צוואר בקבוק ליציאת התוצרת החקלאית מהרצועה לישראל וליהודה ושומרון. על-פי הנתונים שבידינו, מדי חודש מוכנסות לישראל כמויות גדולות של ירקות מהרצועה, לעתים עד כדי 15%-20% מענפים מסוימים. אי-הכנסת הירקות ו/או עיכובים שונים עלולים לגרום לעליות מחירים בישראל ואף להשפיע על מדד המחירים לצרכן. 
       
       השפעות שוליות: ייצוא פירות מישראל -  חל גידול ניכר בחציון הראשון של שנת 2004 בהשוואה לתקופה המקבילה אשתקד. למרות סגירת המסוף לתקופה מסוימת ונוכח שפע הפרי בעונה הנוכחית, יוצאו לרצועה כמויות גדולות במיוחד. 
       
       שיווק ליצוא מהרצועה לחוץ-לארץ באמצעות פירמות ישראליות - שנת 2004 נחשבת לשנת שיא ביצוא החקלאי מעזה לאירופה. הגידול משמעותי במיוחד בענף תות השדה. ענפי החי - קיים גידול חד ביבוא בשר קפוא לרצועה בהשוואה לתקופה המקבילה אשתקד. כמו כן, קיים גידול ביבוא ביצי רבייה לרצועה וביצוא ביצי מאכל מהרצועה ליהודה ולשומרון.
       
       לסיכום, המצב הביטחוני משפיע על ההתנהלות החקלאית. נקודת הקצה בין ישראל לרצועה נמצאת במסוף קרני, והמקום סופג באופן ישיר את השפעות המצב. משרד החקלאות, באמצעות יחידת החקלאות בשטחים, פועל בתיאום עם הגורמים המתאמים את הפעולות בשטחים ורשות שדות התעופה לקיים שגרה של פעילות חקלאית ככל שניתן. כל הגורמים עושים מאמצים רבים כדי למנוע פגיעה בשגרה זו. אנו עושים כל מאמץ כדי לייעל את אופן העברת הסחורות, ורק לאחרונה נרכש משקף חדש מסין אשר עתיד לסייע בהעברה טובה ומהירה יותר של התוצרת החקלאית. עם זאת, לדעתי, יש לשקול קיום חלופה נוספת למעבר התוצרת החקלאית ברצועה כדי להקטין את הלחץ שבו נתון המסוף.

היו"ר אלי בן-מנחם:
       
       השר ישיב על שאילתא מס' 2050 של חברת הכנסת נעמי בלומנטל - לפרוטוקול. 

2050. מכסות ייצור של ביצים ליישובי גדר
       
חברת הכנסת נעמי בלומנטל שאלה את שר החקלאות ופיתוח הכפר
       ביום כ"ד באב התשס"ד (11 באוגוסט 2004):
       
       
       נודע לי, כי למרות אישור הממשלה למכסות ייצור של ביצים ליישובי גדר בצפון-הארץ, המכסות אינן מוענקות בפועל.
       
       רצוני לשאול:
       
       1. האם יש ממש בדברים? 
       
       2. אם כן - האם תוענקנה בפועל מכסות ייצור של ביצים כאמור, ואם לא – מדוע?
       
תשובת שר החקלאות ופיתוח הכפר ישראל כץ:
(לא נקראה, נמסרה לפרוטוקול)
                                            
       1-2. ממשלות ישראל החליטו לחזק את יישובי קו העימות בצפון בתחום הכלכלי-החברתי על-ידי הקצאת משאבים כספיים לתוכניות מיוחדות. היישובים הנכללים לעניין הנדון הם אביבים, דוב"ב, זרעית, כפר-יובל, מרגליות, נטועה, שתולה ומטולה. אחד הצעדים שנקטה הממשלה בתחום החקלאות היה מתן תוספות של מכסות לייצור ביצים לתושבי יישובים אלה. בעקבות  מבצע "ענבי זעם" החליטה הממשלה, החלטה מס' 838 ממאי 1996, בין היתר, להוסיף 81 מכסות הטלה בהיקף כולל של 40.5 מיליון ביצים לטובת חלק מיישובים אלו. בינואר 1999 החליטה הממשלה, החלטה מס' 4829, להוסיף 73 מכסות הטלה בהיקף כולל של 36.5 מיליון ביצים לחלק מהיישובים שהוזכרו לעיל. במאי 2003 החליטה הממשלה, החלטה 1626, לאשר תוספת של 105 מכסות הטלה בהיקף של 52.5 מיליון ביצים ביישובי קו עימות בצפון, בהתאם לקביעת משרד החקלאות. מהאמור לעיל עולה כי הממשלה אישרה ליישובי קו העימות תוספת של 259 מכסות ייצור של 500,000 ביצים לכל מגדל.
       
       בשתי ההחלטות הראשונות קבעה הממשלה את חלוקת המכסות ליישובים למעט חריגים, ואילו בהחלטה השלישית, 1626, הוחלט כי החלוקה תיעשה בהתאם לקביעת משרד החקלאות ופיתוח הכפר. משרד החקלאות המיר את 105 המכסות ל-120 מכסות, מה שהקטין את המכסה לכל יצרן, וזאת לנוכח הביקושים הרבים.
       
       בנוסף, בהחלטת הממשלה הנ"ל נקבע, כי משרד האוצר יעביר תקציב בסך 18.4 מיליון שקל לרכישת המכסות, בכפוף לרכישתן ממגדלים במרכז הארץ והעברתן למגדלים בצפון, המתגוררים דרך קבע ביישובי קו העימות בצפון. הלכה למעשה, משנת 2003 בוטל המענק בסך 35 אגורות לביצה לרכישת מכסה על-ידי משרד האוצר. הדבר הביא לנטל כספי נוסף על העלויות הכספיות הנדרשות להקמת הלולים, ולכן הופסקה העברת המכסות ליישובים הללו. 
       
       לסיכום: עד כה הוקצו מכסות ל-134 מגדלים בהיקף כולל של 59.4 מיליון ביצים. 30 מגדלים אשר אושרה זכאותם להעברת מכסה טרם מימשו את זכותם - מדובר בהיקף כולל של 12.8 מיליון ביצים. בנוסף, קיימות 57 מכסות בהיקף של 26 מיליון ביצים שביחס אליהן טרם נקבע השיוך לנחלות ובעלי המשקים, המהווה תנאי יסוד לדיון על זכאות להעברת מכסות. 

היו"ר אלי בן-מנחם:
       
       תודה, אדוני השר.

שר החקלאות ופיתוח הכפר ישראל כץ:
       
       תודה רבה.
       

הצעות לסדר-היום
הדיווחים על פיטורים צפויים של 15,000 מורים במסגרת רפורמת דברת 

היו"ר אלי בן-מנחם:
       
       אנחנו עוברים לנושא הבא: הדיווחים על פיטורים צפויים של 15,000 מורים במסגרת רפורמת דברת, הצעות מס' 5181, 5183, 5202, 5239, 5253, 5257 ו-5258. תשיב בשם הממשלה שרת החינוך. ראשון הדוברים, חבר הכנסת מוחמד ברכה - אינו נוכח. חבר הכנסת גאלב מג'אדלה.

יוסי שריד (יחד):
       
       הנה חבר הכנסת מוחמד ברכה.

מוחמד ברכה (חד"ש-תע"ל):
       
       שר החקלאות לא ענה על שאילתות?

שרת החינוך, התרבות והספורט לימור לבנת:
       
       ענה למי שהיה באולם. 

היו"ר אלי בן-מנחם:
       
       חברי הכנסת לא נכחו. 

מוחמד ברכה (חד"ש-תע"ל):
       
       אני חשבתי שעד שהוא יעלה לכאן ויחזור - אז אני כבר מגיע. 

שרת החינוך, התרבות והספורט לימור לבנת:
       
       הוא עלה והוא חזר.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת - -

היו"ר אלי בן-מנחם:
       
       לרשותך שלוש דקות, ידידי חבר הכנסת ברכה, בבקשה.


מוחמד ברכה (חד"ש-תע"ל):
       
       - - התבשרנו בשבוע שעבר בעיתון "מעריב", שהמהלכים לפיטורי המורים - כ-15,000 במספר, כפי שדווח - יתבצעו כבר בשנה הקרובה במסגרת של יישום דוח ועדת-דברת.
       
       הדוח הזה מהווה עבודה יסודית שבחנה את מצב החינוך, אני לא יכול להגיד אחרת, אבל לצד הצעות חיוביות באופן מערכתי ופדגוגי, נכנסו כל מיני דברים שבאים מכלכלת השוק ומחשיבה של כלכלת שוק.
       
       אחד הדברים שבאו לידי ביטוי בדוח הוא קיצור שבוע הלימודים לחמישה ימים, הנהגת יום חינוך ארוך ומתן כביכול תמריצים למורים, שיהיו מבוססים על הישגים ועל יותר עבודה, אבל יהיו פחות מורים.
       
       אני חושב שהכוונה ללכת דווקא ליישום הזה - ואני יודע שבהצעת תקציב המדינה לשנת 2005 יש סעיף מיוחד, יש תקציב מותנה שהועבר למשרד החינוך, וזה הוצג כאילו זו תוספת לתקציב אבל בעצם זה תקציב מותנה למימון פיטורי מורים.
       
       זאת לא תהיה תוספת לשדרוג מערכת החינוך, זאת לא תהיה תוספת כדי למלא את החסר בכל מה שקשור לבנייה ולדברים אחרים - ואתמול היה דיון מאוד מעניין אבל גם מדכא בוועדת החינוך בכל מה שקשור לנושא של הפיתוח ובניית חדרי לימוד. אנחנו יודעים שתקציב המדינה, כפי שהוא מונח היום על שולחן הכנסת, או שיונח, מבטיח בניית 700 כיתות בלבד, עם עוד 500 ומשהו ממפעל הפיס. מפעל הפיס עכשיו מתנה את הבנייה - אני לא יודע אם גברתי השרה יודעת - בביטול המס על הזכיות. אם יבטלו את המס על הזכיות, יבנו. בסופו של דבר, הילדים נופלים בין הכיסאות, ואני חושב שזה דבר מאוד חמור. 
       
       בכל אופן, ההיטפלות למורים כדבר ראשון היא דבר שאיננו מתקבל על הדעת. המורים הם ציבור של אנשים שלקחו על שכמם משימה מאוד כבדה, מאוד קשה, של חינוך ושל הכנת דור העתיד. הם גם לא ליקקו דבש בשנים האחרונות, בעידן של קיצוצים בתקציבים. הדבר היחיד שהציל אותם בעצם היה הצעת חוק שלנו, של הסיעה שלנו, לפני שנתיים, שלפיה המשכורות שלהם ילכו לקופה נפרדת ולא ייבלעו בתקציב הרשויות המקומיות. חוץ מזה תנאיהם לא הוטבו. ועכשיו, החרב הזאת של פיטורים סיטוניים, בצורה כל כך דרסטית, בשנה אחת - אני חושב שהיא עלולה למוטט את מערכת החינוך דווקא כשעוברת עליה שנה קשה מאוד.
       
       לכן, אם הולכים על דברת, בבקשה, אבל לא לחתוך בבשר החי כדבר ראשון, כאופציה ראשונה, כי אני חושש, גברתי השרה, ממה שיכול להיות וממה יהיה. 
       
       בשנה הבאה אנחנו ניכנס, או אתם, משרד החינוך, תיכנסו לתהליך מואץ של פיטורים, ואפילו יכול להיות שאנחנו נלך לעוד צעד אחד לפי דברת של ביטול חטיבות הביניים, ואחר כך יסתיים בזה כל העיסוק עם דברת והמרכיבים האחרים. 
       
       אבל, גם אם לא ייפסק העיסוק עם דברת, עם הדברים האחרים, אני חושב שפיטורי 15,000 מורים הם מכה קשה למערכת החינוך, מכה קשה ל-15,000 משפחות, מכה קשה לאנשים שלקחו על עצמם את הנושא המרכזי בכל חברה והוא החינוך, ואני חושב שזה יכול לקבל סממנים של פשע חברתי כנגד ציבור שלם. 
       
       ואז, מה שיהיה - כאילו את מי להקריב. כל מערכת החינוך תיכנס לסחרור שפשוט לא ייאמן, ובסופו של דבר מי שישלם את המחיר יהיו המורים ודור העתיד. אם היום אנחנו מתבשרים על הישגים במתמטיקה, ומדינת ישראל עברה ממקום 22-23 למקום 19 - וזה דבר שיש לברך עליו - - -

שרת החינוך, התרבות והספורט לימור לבנת:
       
       מקום 28 מתוך 38 מדינות. 

מוחמד ברכה (חד"ש-תע"ל):
       
       לא, 28 זה היה.

שרת החינוך, התרבות והספורט לימור לבנת:
       
	מקום 28 מתוך 38 מדינות, מקום 19 מתוך 45 מדינות. 

מוחמד ברכה (חד"ש-תע"ל):
       
       בסדר. יש לברך - זה המשפט שרציתי לומר. אני חושש שההישג הזה יהיה כל כך זמני וכל כך ארעי וכל כך חולף, אם אנחנו לא נחזק את המערכת ולא נטלטל אותה ולא נטלטל את ציבור המורים בכלל. תודה רבה, אדוני.

היו"ר אלי בן-מנחם:
       
       תודה לחבר הכנסת ברכה. חבר הכנסת גאלב מג'אדלה, בבקשה. אחריו - חברת הכנסת גילה פינקלשטיין.

גאלב מג'אדלה (העבודה-מימד):
       
       אדוני היושב-ראש, גברתי השרה, חברי חברי הכנסת, כולנו נדרשנו לכתבה בעניין פיטוריהם של כ-15,000 מורים. מבדיקה שעשיתי עם חברי בתחום - אומרים שזה יכול אפילו להגיע ל-20,000. אנחנו כולנו שמחנו על הקמת ועדת-דברת, וכאן הטענה היא שוועדת-דברת והממשלה עושות יחד כדי שהמצב הזה שאנחנו כולנו לא מקבלים אותו, לא רוצים בו – 15,000-20,000 מורים ייפלטו ויצטרפו למעגל המובטלים – יקרה. 
       
       האם משרד החינוך הכין תחליף למורים האלה? האם משרד החינוך חושב שעל-ידי יום חינוך ארוך הוא יצמצם ויפטר מורים בהיקף כזה? האם זאת היתה הכוונה של ועדת-דברת בנושא הזה, נקודתית?
       
       בירכנו על דבר שעכשיו אנחנו מתחילים להבין שיש בו לא ברכה, יש בו קללה. בין 15,000 ל-20,000 מורים, מטובי המורים, המחנכים, אנשים שהקדישו שנים רבות מחייהם למען החברה שלנו, למען ילדינו, הם יהפכו למובטלים ויצטרפו למעגל המובטלים? קשה להאמין, קשה להעלות על הדעת. 
       
       גברתי השרה, אנחנו בדקנו את זה, זאת לא כתבה מגמתית. זאת גם לא כתבה מפוברקת. אלה דברים שיש בהם אמת, לא כפי שאומרים בוועדת-דברת, שיש דיסאינפורמציה. זה דבר בדוק.
       
       זה מדאיג את כולנו, זה מטריד את כולנו, ואנחנו מצפים לשמוע ממך, אם זה קיים, מה את מתכוונת לעשות עם זה, איך אנחנו מתכוונים לתקן את זה, כי לא יעלה על הדעת שהכנסת ונבחרי הציבור יקבלו דבר כזה וישלימו אתו. ואולי באותה הזדמנות גם נאמר כמה דברים על מה שקורה להמלצות ועדת-דברת. אולי, גברתי, כשזה יתפרסם בצורה מסודרת ורשמית, הנושא הזה יוכל לקבל איזה טיפול אמיתי ודיון אמיתי מסודר, ואולי יש גם מחשבה נוספת בדברים שיכולים להיות שנויים במחלוקת. 

       אני מקווה שנשמע התייחסות אמיתית וכנה, המלמדת על התמודדות רצינית עם נושא שהוא בנפשנו כולנו, בנפשה של החברה הישראלית. הדבר הכי יקר שיכול להיות לנו זה הילדים שלנו, והאחריות שלנו כלפי הילדים שלנו היא אחריות מאוד גדולה ומאוד חשובה. תודה רבה.

היו"ר אלי בן-מנחם:
       
	תודה לחבר הכנסת גאלב מג'אדלה. חברת הכנסת גילה פינקלשטיין, בבקשה, לרשותך שלוש דקות. אחריה - חבר הכנסת בנימין אלון.

גילה פינקלשטיין (מפד"ל):
       
       אדוני היושב-ראש, גברתי השרה, כנסת נכבדה, ועדת-דברת, אשר בידיה הופקדה הרפורמה במערכת החינוך, עשתה, כהגדרת העומד בראשה, שלמה דברת, מלאכת חריש עמוקה ביותר. על עומקה וחדירתה של מלאכה זו תעיד שורת ההתקפות הקשה מצד גורמים שונים במערכת החינוך, אשר לנוכח מסקנותיה נעמדו להגן על סדרים הנהוגים במערכת שנים על גבי שנים. 
       
       לפני כל ההתקפות, הביקורת והטחת ההאשמות, עלינו להודות כי טוב עשתה שרת החינוך בעצם היוזמה לרפורמה. אין חולק על כך שמערכת החינוך במתכונתה הנוכחית בלתי נסבלת ואינה יכולה להמשיך ולהתנהל כפי שהיתה עד כה. המערכת זקוקה, כאוויר לנשימה, לשינויים, למהלכים עמוקים שיחלצו אותה מקיבעון מעיק, מביורוקרטיה כובלת, מעייפת, כרונית. למערכת החינוך של היום דרושות רעננות, חדשנות, גמישות ומוטיבציה, דרוש לה כוח אדם איכותי ונמרץ, דרושים לה תמריצים, התייעלות, ואילולא כן, אני חוששת לומר שנאבד את כוחה והשפעתה החיוביים על הדור הבא של מדינת ישראל. 
       
       חלק לא קטן ממסקנות הוועדה אכן תואם את השקפתי, ומתוך ניסיוני אני מזדהה אתו. כך למשל יש לעשות חשיבה מחדש באשר לחישוב שכר המורים, לשיפור התנאים, לסמכויות שלהם, יש לייעל את הליכי הפיטורים של מורים שאינם מתאימים לשמש בתפקידם ולאפשר זרימה של מורים רעננים ובעלי מוטיבציה לעבוד במערכת. יש לשדרג את התואר האקדמי של עובדי ההוראה ולהעמיק את הכשרתם הפדגוגית והחינוכית. כמו כן, אני תומכת בהרחבת עצמאות המוסד החינוכי ויכולתו לקבל החלטות באופן יעיל יותר. במסגרת השינוי הזה, יש להפריד את מעמד המנהל ממעמד שאר המורים ולספק לו תמריצים אישיים לקידום בית-הספר, לשיפור הישגיו בכל הרמות. אופן פעולה כזה יעמיק את תחושת האחריות של מנהל המוסד, ובמישרין יגדיל את תפוקת בית-הספר.
       
       במידה מסוימת אני מזדהה עקרונית גם עם המלצת הוועדה לאפשר להורים לבחור את בית-הספר המתאים ביותר בעבור ילדם, אך בצד זה חייבים למצוא את הכלים שימנעו פערים חינוכיים בין אוכלוסיות שונות בחברה, למנוע בתי-ספר לעשירים ובתי-ספר לעניים. 
       
       כבר בעת הקמתה של ועדת-דברת הייתי מודעת היטב לכך שלא תיתכן רפורמה אמיתית ויסודית בלי שייפגעו גורמים שונים במערכת. לא נוכל לסלק את הביורוקרטיה בלי לקצץ בסמכויות ובתפקידים. לא יתאפשרו שינויים במבנה הנהלת מוסדות החינוך בלי לתת תמריצים ולתגמל לפי הישגים, כפי שנהוג בארצות אחרות בעולם. לא נוכל להשיג יעדים בפיתוח כוח הוראה איכותי בלי שיוטל פיקוח הדוק על המכללות ועל המכונים להכשרת מורים ובלי שיינקטו צעדים להתייעלות המערכת. לכל זאת הייתי מודעת כבר עם הקמת הוועדה.
       
       שמחתי לשמוע משרת החינוך שאין כוונה לסגור מכללות, אלא לאחד מכללות ולארגן פריסה מחודשת. אחרי הכול, המכללות הן בית-היוצר של המורה בישראל, ואין להתעלם מכוחן ומיכולתן להכין את עובד ההוראה לטיפול ולהוראה בבית-הספר.
       
       איני מכחישה כי יש בלבי ביקורת על חלק מהמלצות הוועדה, בעיקר על אלה הנוגעות להמשך קיומו של המינהל לחינוך דתי כגוף עצמאי במערכת. איש אינו יכול לחלוק על הצלחתה העצומה של מערכת החינוך הממלכתית-דתית, שבוגריה תופסים עמדות מפתח בחברה הישראלית, בבתי-החולים, בבתי-המשפט, במשרדי הממשלה, בצבא ובתחומים רבים אחרים.
       
       אמשיך להיאבק למען מיתון חלק מההמלצות, אך בצד זה ברצוני גם להבהיר כי אין בהן כדי לדחוק הצדה את הרפורמה כולה, שהושקעו בה חודשים של עבודה מאומצת של שרת החינוך וצוותה. גם הפרסומים האחרונים בדבר הכוונה לפטר כ-15,000 מורים במסגרת הרפורמה אינם מדויקים, ויש לתפוס אותם בגבולות הגזרה הנכונים. משיחה שקיימתי עם שרת החינוך, יש לי היסוד הגמור להאמין, שהמספר נופח והוצא מעבר לכל פרופורציה. שנית, גם אם יפוטרו מורים, הם יהיו אלה שקיימת בעיה בהתאמתם למערכת ואין מנוס מהחלפתם באחרים, מלאי מרץ ורעננים, והשינוי יתבצע במהלך חמש שנים ולא בחטף. גם בכך תושקע מחשבה רבה במטרה להתייעלות של המערכת.
       
       אני קוראת לשרת החינוך לדאוג לכך שהרפורמה תיושם אך ורק בשיתוף ובהסכמה של כל הגורמים במערכת החינוך. רק באופן כזה היא תעבור באופן חלק וללא תקלות. תודה.
       
היו"ר אלי בן-מנחם:
       
       תודה לחברת הכנסת גילה פינקלשטיין. חבר הכנסת בני אלון - אינו נוכח; חבר הכנסת יעקב ליצמן - אינו נוכח. חבר הכנסת ג'מאל זחאלקה, בבקשה, לרשותך שלוש דקות. אחריו - אחרון המציעים, חבר הכנסת משה כחלון.
       
ג'מאל זחאלקה (בל"ד):
       
       כבוד היושב-ראש, את המלצות ועדת-דברת קיבלו בצורה מחשידה ואהבו בצורה שמעוררת סימן שאלה אנשים דווקא כמו ביבי נתניהו וראש הממשלה. אני מבין מה הם אהבו בהמלצות דברת. הם אהבו בהמלצות ועדת-דברת את ההתייחסות למערכת החינוך כמו אל מפעל כושל או חברה כושלת, שיש לטפל בהם ככאלה. כלומר, אם בא מנהל חדש למפעל כושל, הוא עושה את הצעדים הידועים – פיטורי עובדים, צמצום הוצאות, תמריצים לעובדים, כאילו מערכת החינוך היא מפעל לייצור במבה או ביסקוויטים, או לייצור נייר.
       
נסים זאב (ש"ס):
       
       מפעל טקסטיל.
       
ג'מאל זחאלקה (בל"ד):
       
       לכן, מעבר למספרים שהפריחה הסתדרות המורים ולמלה דיסאינפורמציה שיצאה מהוועדה ולכל מיני הבטחות, ההיגיון של ועדת-דברת אומר שיהיו פיטורים, אפילו לא נאמר. מה, אנחנו לא יודעים לקרוא? הרי ברור שיהיו פיטורים, ויהיו פיטורים המוניים. זה לא משנה באופן עקרוני אם ה-15,000 יפוטרו בתוך שנה או חמש שנים, אך בטוח שיהיו פיטורים. איך אנו יודעים? הרי בתקציב יש תקציב מיוחד. התקציב היחיד שיוחד לוועדת-דברת הוא תקציב הפיטורים. 
       
       יש המלצות חיוביות בין המלצות דברת, אך החשש הסביר, מתוך ניסיון, הוא שיכול להיות שהפיטורים יהיו החלק הראשון והאחרון ביישום המסקנות של ועדת-דברת. כלומר, יהיו פיטורים – את זה אפשר לעשות, לפטר אלפי מורים, לסגור את התיק הזה, ואז יישום הצעדים האחרים, יום חינוך ארוך ודברים כאלה ייתקעו. היישום של החלק הזה יהיה מהיר ומקיף, אך של הסעיפים האחרים יקרטע, ועד שתתחלף הממשלה, אני לא יודע מה יהיה.
       
       לכן, אדוני היושב-ראש, אנו מתנגדים לגישה הזאת, מה גם שההיגיון הכלכלי העומד מאחוריה יכול להיות הרסני למערכת החינוך. כי מה יקרה - ההמלצות אומרות שמנהל בית-הספר נדרש לנהל את בית-הספר כיחידה כלכלית. יש לו תקציב מסוים, הוא צריך לנהל את זה. יש לו סמכות לפטר ויש לו סמכות לקלוט מורים. בוודאי זול לו יותר לקלוט מורה חדש, שיעלה לו 4,000-5,000 ש"ח, למשל, ולפטר מורה ותיק, אפילו מוצלח, וייתכן גם מוצלח מאוד, שיעלה לו 7,000-8,000 ש"ח. שלא יגידו לנו שהעניין הזה לא יהיה כך, כי אף מנהל לא ירצה להיכנס לדפיציט בניהול בית-הספר מבחינה כלכלית. 
       
       לכן הגישה הזאת, של החדרת תנאי השוק לתוך מערכת החינוך ולתוך בית-הספר, היא פשוט פצצה מתקתקת בתוך מערכת החינוך. זה יביא בסופו של דבר להרס מערכת החינוך, למרות הכוונות הטובות. אני לא מדבר כאן על כוונות, העניין כאן הוא לא כוונות. אבל יש כאן בוודאי גם כוונות. הכוונות הן שהכול מתחולל בעולם בכלכלת שוק. 
       
היו"ר אלי בן-מנחם:
       
       חבר הכנסת זחאלקה, יש לך משפט ארוך, ארוך, שבכל פעם נמשך. סיים, בבקשה. 
       
ג'מאל זחאלקה (בל"ד):
       
       משפט אחרון. אפילו הליברלים ביותר היום והאנשים הקיצוניים ביותר בכלכלה אומרים שיש דברים שצריכים להישאר בניהול המדינה, שצריכים להתנהל על-פי המטרה עצמה; לא על-פי מטרה של חיסכון, אלא על-פי המטרה של שיפור החינוך ושיפור הבריאות. דברים כאלה צריכים להישאר בידי המדינה. אפילו הבנק העולמי מדבר על דבר כזה בהמלצותיו האחרונות. אבל כאן אנחנו בפלנטה אחרת, אתה יודע. תודה רבה.  
       
היו"ר אלי בן-מנחם:
       
       תודה לחבר הכנסת זחאלקה. חבר הכנסת משה כחלון - אינו נוכח. תשיב בשם הממשלה שרת החינוך, התרבות והספורט, חברת הכנסת לימור לבנת. בבקשה.
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת, בשבועות האחרונים, ויותר מכך, בימים האחרונים - כמעט הייתי אומרת בכל פעם עכשיו גם בשעות האחרונות - ככל שמתקרב מועד הפרסום של מסקנות ועדת-דברת, שיהיה ממש בשבועות הקרובים, יש כמובן גל של שמועות; חלק בגדר שמועות, חלק חששות, חלק גם בגדר מניפולציות כאלה וחלק אפילו המצאות גמורות. 
       
       אתמול, למשל, קראתי שפורסם באחד מאתרי האינטרנט כאילו עומדים לסגור כמה מכללות, ובהן שנקר, בצלאל, תל-חי ועמק-יזרעאל. אפילו שמעתי שכאן, על דוכן הכנסת, עלה אחד מחברי הכנסת והתלהם - אולי אפילו יותר מאחד; כמה הגיבו, ומישהו עלה כאן. לא מיניה ולא מקצתיה, לא דובים ולא יער. לא רק שאין המלצה כזאת, ולא רק שזה לא עומד לקרות, אפילו לא היתה הצעה כזאת ואיש לא דיבר על כך. זה קשקוש שאין כדוגמתו. זה פשוט לא היה ולא נברא. אבל אם מישהו כתב, כולם קופצים ישר בלי לבדוק. אני לא רוצה להתבטא בלשון הילדים, אבל בכל פעם יש פרסומים על דברים שלא היו ולא נבראו, ואני פשוט ממליצה, בוודאי לחברי הכנסת, לבדוק את הדברים לפני שקופצים ומגיבים. 
       
מוחמד ברכה (חד"ש-תע"ל):
       
       זה מכשיר הבדיקה שלנו.
       
שרת החינוך, התרבות והספורט לימור לבנת:
       
       אין לי טענה. אני רק אומרת, שלפני שמגיבים כאילו הדברים הם אכן עובדה, צריך פשוט לשאול אם זה נכון. היה כאן פשוט בלבול שלם בין מכללות להכשרת מורים, שעל-פי דרישת מבקר המדינה מספרן אכן יצומצם והן יאוחדו, כפי שאמרה חברת הכנסת גילה פינקלשטיין קודם לכן, לבין מכללות אחרות, שהן מכללות להשכלה גבוהה, שאינן מכללות להכשרת מורים, כמו בצלאל, שנקר, תל-חי, עמק-יזרעאל, שאף אחת מהן לא תאוחד ולא תשתנה. זה חסר כל שחר. 
       
       מכל מקום, זו דוגמה לאותן שמועות, שעושות להן כאן מקום חדשות לבקרים. זו דוגמה אחת, אבל יש אין-ספור דוגמאות כאלה. אני מניחה שבתשובה של - - -
       
גאלב מג'אדלה (העבודה-מימד):
       
       מייצרים מורים, אבל אין להם תעסוקה.
       
שרת החינוך, התרבות והספורט לימור לבנת:
       
       חלקן יאוחדו. אני מדברת על כך. יש היום 27 מכללות להכשרת מורים. מדובר במספר גדול מדי. חלקן קטנות מדי. יש הכשרה של מספר גדול למדי של מורים, וכ-50% מהם כלל לא פונים להוראה מלכתחילה. אנחנו נצמצם את מספר המכללות על-ידי איחוד של המכללות. זה מתבקש מדוח מבקר המדינה כבר לפני שנים, שחזר לפני כמה שנים, ותבע את איחוד המכללות ואת צמצום מספרן. את זאת אנחנו עושים עכשיו. אגב, זהו דיון שהתחיל במשרד החינוך עוד קודם לכן. את זה אנחנו עושים עכשיו, אבל אין לכך שום קשר למכללות האחרות שעליהן דובר כאן אתמול ולאותו פרסום מופרך לחלוטין שהיה על שנקר, בצלאל, עמק-יזרעאל, תל-חי וכו'. 
       
       את זה אמרתי כאן רק בסוגריים. כחלק מאותן שמועות, אני מניחה שההצעה הבאה לסדר-היום שתעלה כאן תהיה בעניין לימודי האזרחות, ואני אעלה ואסביר גם את הסיפור החדש הזה. 
       
       מכל מקום, אני מתייחסת כאן לפיטורי 15,000 מורים. אמרתי שוועדת-דברת תגיש את מסקנותיה לממשלה בעוד זמן קצר ביותר, וממילא יתקיים גם דיון בכנסת, כמובן בוועדת החינוך של הכנסת, ואני מתארת לעצמי שגם במליאת הכנסת. כך ראוי שאכן יהיה ברגע שבו יוגשו המסקנות. עד אז, כדאי לקחת בעירבון מוגבל את הדברים שמתפרסמים. 
       
       כל אחד מהעיתונאים מתחרה על איזה סקופ. רק כדי לסבר את האוזן - שלשום בערב היו שתי מהדורות חדשות, כבכל ערב, אחת בערוץ-2 ואחת בערוץ-1. בערוץ-2 - ואנחנו יודעים, זה ב-20:00 - הכתבת חשפה סקופ בלתי רגיל. יש לה חשיפה; היא השיגה את ההמלצות של ועדת-דברת. היא חושפת כי על-פי ההמלצות יהיו רק שש בחינות בגרות חיצוניות, וזוהי חשיפה בלתי רגילה. שעה לאחר מכן, בערוץ-1, הכתבת חשפה סקופ בלתי רגיל - היא השיגה את המסמכים, והיא קובעת שעל-פי ועדת-דברת יהיו רק ארבע בחינות בגרות חיצוניות. אז לזאת יש סקופ בשעה 20:00 - יהיו שש, ואילו לזאת יש סקופ ב21:00 - יהיו ארבע. כך זה עובד. 
       
נסים זאב (ש"ס):
       
       אבל מהו הסקופ של הממשלה?

ג'מאל זחאלקה (בל"ד):
       
       - - -
       
שרת החינוך, התרבות והספורט לימור לבנת:
       
       אני מתייחסת לעניין המורים המפוטרים.

       אנחנו באמת הולכים לרפורמה מאוד משמעותית, שבמסגרתה חברי ועדת-דברת – ומהרגע שבו יתפרסמו המסקנות, בעוד שבועות אחדים, המקל יעבור כאמור למשרד החינוך –  מקיימים כבר היום הידברות אינטנסיבית ביותר עם שני ארגוני המורים, ארגון המורים העל-יסודיים והסתדרות המורים, שבה חברים המורים של בתי-הספר היסודיים וחלק מהמורים בחטיבות הביניים. ההידברות הזאת מתקיימת מתוך תקווה ומגמה לנסות ולהגיע להבנות רחבות ככל הניתן ולהסכמות. אינני בטוחה שכך יהיה; אני מאוד מקווה שכך יהיה. להבנתי, שני ארגוני המורים מבינים את חשיבות הרפורמה, ואף מוכנים להיות שותפים לה. לא בטוח שניתן יהיה להגיע להסכמות בכל דבר; אני מאמינה שכן.

       אנחנו בהחלט מדברים על תהליך יישום המסקנות בהליך חמש-שנתי, לא מדובר כאן בהליך של שנה אחת, ובתוכו יהיו גם תהליכים של פרישת מורים. היקף הפרישה של המורים, חלקו בפרישה טבעית וחלקו בפיטורי מורים. אני לא רוצה להשלות כאן איש: כן, יהיה גם תהליך של פיטורי מורים. התהליך הזה הוא תהליך הכרחי, שלא יהיה אפשר להימנע ממנו. יש מורים במערכת שיהיה צורך לפטרם. יש מורים שהם שחוקים, ויש מורים שמלמדים מקצועות שכבר עברו מן העולם ואבד עליהם כלח. יש מורים שאין עוד מקום להחזיק אותם בתפקידם - צריך לאפשר להם תנאי פרישה סבירים, תנאי פרישה כאלה שיאפשרו להם לחיות בכבוד, אבל אין מקום להחזיק אותם עוד במערכת. יש מקום לאפשר למורים צעירים להיכנס למערכת. 

מוחמד ברכה (חד"ש-תע"ל):
       
       אבל את זה אפשר לעשות ללא דברת. אם יש מורים שלא ממלאים את תפקידם - - - 
       
שרת החינוך, התרבות והספורט לימור לבנת:
       
       חבר הכנסת ברכה, אני רוצה להבהיר כאן: ראשית, זה לא כל כך ניתן להיעשות.
       
מוחמד ברכה (חד"ש-תע"ל):
       
       אני יודע. ועם דברת זה יהיה יותר קל?
       
שרת החינוך, התרבות והספורט לימור לבנת:
       
       זה יהיה יותר קל, ואני אומר לך מדוע. ראשית, אני מקווה שזה יעבור בהליך של הסכמה עם הארגונים. אבל גם אם לא, מדובר כאן במהלך כולל שכל הגופים כולם מתגייסים לו. אנחנו מדברים כאן על מהלך באמת גדול, ואפשר תיאורטית לעשות את זה גם בלי זה. זה נכון. אבל העובדה היא שלא ניתן היה לעשות את זה עד היום, כי לא ראו כאן תמונה כוללת ומהלך כולל. אני לא יכולה לומר כאן היום מעל הדוכן: חברים, תירגעו, לא יהיו פיטורי מורים. אני כן יכולה, ואני אומרת את זה באופן הברור ביותר: הכותרת הדרמטית - -
       
מוחמד ברכה (חד"ש-תע"ל):
       
       700 מיליון שקל יש לך.
       
שרת החינוך, התרבות והספורט לימור לבנת:
       
       - - שהופיעה בעיתון "מעריב" - ואגב, זה היה מיחזור, כי זה כבר הופיע שש פעמים קודם לכן בכל מיני מקומות אחרים - על פיטורי 15,000 מורים, כאילו מחר בבוקר שולחים מכתבי פיטורין ל-15,000 מורים, היא כותרת שאיננה נכונה. המספרים אינם מספרים, התהליך הוא לאורך חמש שנים. 
       
       לכן, אני מציעה לכולם להמתין עד אשר יתפרסמו המסקנות, כאמור בעוד כמה שבועות. ובכל מקרה, אנחנו נמצאים בתהליך של הידברות. כל תהליך שיהיה, לרבות תהליכי פרישה, לרבות תהליכי פיטורים לאורך חמש השנים הללו, במספרים שונים וקטנים מאלה שפורסמו, יהיה תהליך הוגן, מתוך התחשבות, ככל שניתן מתוך הסכמה, תוך כדי, אני מקווה, הליך של הידברות, שכבר מתקיים. אבל גם אם לא יהיה כך, לצערי, כל זה יהיה מתוך הערכה ומתוך הליך שאני מאמינה שיהיה הגון ועם כבוד למורים, וכמובן לארגוני המורים. תודה רבה, אדוני היושב-ראש.
       
היו"ר אלי בן-מנחם:
       
       מה את מציעה?
       
שרת החינוך, התרבות והספורט לימור לבנת:
       
       אני מציעה להעביר את הנושא לוועדת החינוך והתרבות. מתקיימים שם דיונים ואני חושבת שבמסגרת הוועדה נכון יהיה להמשיך ולקיים את הדיונים הללו.
       
היו"ר אלי בן-מנחם:
       
       תודה רבה. רבותי חברי הכנסת, הצעות אחרות. ראשון המציעים - חבר הכנסת מח'ול. דקה לרשותך, בבקשה. אחריו - חבר הכנסת מרגי.
       
עסאם מח'ול (חד"ש-תע"ל):
       
       אדוני היושב-ראש, גברתי השרה, יש דרכים לעודד מורים לפרוש, להתחלף, להחליף דורות. אבל זה על-ידי תוכנית שמעודדת את המורים, נותנת להם סיבות לפרוש מוקדם - מול מדיניות של פיטורים, מדיניות אגרסיבית שבאה כאילו לענות על הצורך לחסוך בהוצאות של משרד החינוך אבל לא להבטיח יותר חינוך ולא להבטיח יותר חינוך חינם ולא להבטיח רמה גבוהה יותר, אלא להיפך, לקצץ בחינוך. מי שיכול, ישלם בעד החינוך שהוא מפסיד בגלל הצעדים האלה, ומי שלא יכול, יקבל את הרמה הנמוכה יותר של החינוך. 
       
       אני אומר, השאלה היא לא של משבר כלכלי ולא של קונטקסט כלכלי. השאלה היא של סדר עדיפויות חברתי וסדר עדיפויות אנושי.
       
       אני מכיר מדינה אחת, שביקרתי בה לא מזמן, קובה, שהיא מדינה ענייה, שיש בה פי-שניים תושבים ממה שיש במדינת ישראל, אבל המאבק שלהם לשנת 2005 הוא שבכל כיתה לא ילמדו יותר מ-15 תלמידים, כאשר בכל כיתה יש גם מחשב וגם טלוויזיה. הלוואי עלינו. 
       
היו"ר אלי בן-מנחם:
       
       תודה, חבר הכנסת מח'ול.  חבר הכנסת מרגי, בבקשה. אחריו - חבר הכנסת נסים זאב.
       
יעקב מרגי (ש"ס):
       
       אדוני היושב-ראש, גברתי השרה, חברי חברי הכנסת, אומנם השרה הרגיעה אותנו, המספר הוא לא 15,000 מורים. אבל מי שמכיר את המצב במשק, היום בחור צעיר בן 27-28 כשהוא רוצה להתקבל לעבודה, אומרים לו: תשמע, אתה מתחיל להיות קצת מבוגר. לחשוב על כך שמורים רבים, כיוון שעל המקצועות שהם מלמדים אבד כלח וכיוון שהם קצת שחוקים, ייכנסו עכשיו למעגל המובטלים, למעגל הגמלאים, ויתחילו להתמודד עם קשיי המשק והחברה – הייתי מציע במקום זה לתת לצעירים צ'אנסים במקומות אחרים ואת המורים האלה לרענן. אנחנו מכירים הרבה מערכות שעושות השתלמויות, מרעננות ומכשירות. הכשרה מקצועית היא טובה בכל מקום. אין שום סיבה שכמות מסיבית כזאת של מורים תיפלט למשק.
       
היו"ר אלי בן-מנחם:
       
       תודה לחבר הכנסת מרגי. חבר הכנסת נסים זאב, בבקשה. אחריו - חבר הכנסת אילן שלגי.
       
נסים זאב (ש"ס):
       
       אדוני היושב-ראש, אני לא יודע אם הממשלה והוועדה הנכבדה הזאת חשבו מה התועלת לעומת הנזק. עכשיו אנחנו מדברים על פיטורי עובדים, מורים, כאילו זו הבעיה שלנו. זו בעיה קשה, אבל כשילדים יסתובבו ברחובות עוד יום אחד בשבוע ומקצרים את שבוע הלימודים משישה ימים לחמישה ימים, המשמעות היא שתהיה הידרדרות רבה יותר של אותם ילדים שנמצאים גבוליים מבחינה חינוכית ומוסרית.
       
       דבר נוסף שהממשלה צריכה להביא בחשבון, שלא יקרה מה שקרה בעיריית אילת, שדרשו מהם לפטר 107 או 110 עובדים, ובסופו של דבר לא היה כסף לשלם פיצויים לאותם עובדים מפוטרים. שהממשלה תחשוב, כדי להמריץ אותם עובדים שיסכימו להתפטר מרצון, צריך לתת להם את הפיצוי ההולם. לפעמים מוסיפים על הפיצויים כדי לפצות אותם עובדים. ראוי שזה יובא בחשבון. 
       
היו"ר אלי בן-מנחם:
       
       תודה לחבר הכנסת נסים זאב. בבקשה, חבר הכנסת אילן שלגי. אחריו - אחרון המציעים, חבר הכנסת דהאמשה.
       
אילן שלגי (שינוי):
       
       אדוני היושב-ראש, חברות וחברי הכנסת, גברתי השרה, אני מבקש לחזק את ידייך, גם מן האופוזיציה. תמשיכי להבטיח שתיישמי ביחד עם ממשלת ישראל את דוח-דברת כפי שהוא יוגש. בנוגע לדוח הזה, שגם אני יכולתי אולי לחשוב על דברים כאלה או אחרים שרצוי לעשות בו אחרת, בסך הכול יושבים על המדוכה אנשים מצוינים, שעשו עבודה רצינית ביותר. צריך יהיה ליישם אותו בנחישות כמקשה אחת.
       
       אני מבין שנכון מבחינתך לומר שמנסים להגיע להסכמה עם ארגוני המורים. אנחנו שומעים את זה כבר למעלה משנה. הלוואי שאתבדה – לא תהיה הסכמה. צריך יהיה להסביר למורים שהאחריות לחינוך, האחריות כלפי הילדים וכלפי ההורים וכלפי המדינה היא של ממשלת ישראל. ועם כל הכבוד למורים, שגם מבינים בנושא החינוך, הם יכולים להיות צד בנושא, הם יכולים להיות גורם מייעץ, צריך להתחשב בדעתם, אבל ההחלטה צריכה להתקבל על-ידי ממשלת ישראל וכנסת ישראל. 
       
       אני חוזר ואומר, יהיה צורך ליישם את הדוח הזה כמקשה אחת. תודה רבה. 
       
היו"ר אלי בן-מנחם:
       
       תודה לחבר הכנסת אילן שלגי. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, גברתי השרה, חברי חברי הכנסת, המצוקה ברורה. המצוקה הגלובלית של הממשלה ושל החברה בכלל פוגעת קודם כול גם בחינוך ובמשרד החינוך.
       
       אני תוהה איך אפשר להיות אופטימי כאשר הנתונים כולם אומרים אחרת. הרי התקציב בשנה הזאת יקוצץ במיליארד שקל. דוח-דברת לבדו מצריך חצי מיליארד שקל כדי ליישמו. זה מה שהוקצה ליישומו, והוא מצריך הרבה יותר, כמובן. אינני יודע איך זה יימצא. אני שואל, מדוע לא נחזור לדברים הרבה יותר יסודיים? למה לא לדאוג קודם כול שיהיו לתלמידים כיתות ללמוד בהן ומורים שילמדו אותם? מדובר בפיטורי מורים – אומנם לא 15,000 כפי שאמרו, אבל יהיו פיטורים. איך אפשר להבריא את המערכת הזאת עם ממשלה כזאת ועם מדיניות כזאת? הדבר מצריך ניעור מן היסוד ומדיניות אחרת, עם מבט חברתי ומבט הרבה יותר צודק, גם בין המגזרים השונים של החברה. אחרת ההידרדרות רק תימשך. תודה רבה.
       
היו"ר אלי בן-מנחם:
       
       תודה לחבר הכנסת דהאמשה.
       
       רבותי חברי הכנסת, שרת החינוך והתרבות הציעה להעביר את ההצעות לסדר-היום לוועדת החינוך. אני שואל את חברי הכנסת אם הם מסכימים. חבר הכנסת מוחמד ברכה?
       
מוחמד ברכה (חד"ש-תע"ל):
       
       מסכים.
       
היו"ר אלי בן-מנחם:
       
       חבר הכנסת גאלב מג'דאלה לא נמצא. חברת הכנסת גילה פינקלשטיין?
       
גילה פינקלשטיין (מפד"ל):
       
       כן, לוועדת החינוך.
       
היו"ר אלי בן-מנחם:
       
       חבר הכנסת בני אלון - לא נמצא. חבר הכנסת ג'מאל זחאלקה?
       
ג'מאל זחאלקה (בל"ד):
       
       מסכים.
       
היו"ר אלי בן-מנחם:
       
       רבותי חברי הכנסת, אנחנו עוברים להצבעה. מי שמצביע בעד, זה להעביר את ההצעות לסדר-היום לוועדת החינוך. מי שמצביע נגד, זה להסיר את הנושא מסדר-היום. ההצבעה החלה.
       
הצבעה מס' 23
       
בעד ההצעה להעביר את הנושא לוועדה – 13 
נגד – אין 
נמנעים – אין
ההצעה להעביר את הנושא שהעלו חברי הכנסת מוחמד ברכה, גילה פינקלשטיין 
וג'מאל זחאלקה לוועדת החינוך, התרבות והספורט נתקבלה. 
       
היו"ר אלי בן-מנחם:
       
       13 חברי כנסת בעד, נגד - אין, נמנעים - אין. על כן, ההצעות לסדר-היום בנושא הדיווחים על פיטורים צפויים של 15,000 מורים במסגרת רפורמת דברת, יועברו לוועדת החינוך להמשך הדיון.
       
       
מסמכים שהונחו על שולחן הכנסת
       
היו"ר אלי בן-מנחם:
       
       אנחנו עוברים לנושא הבא. לפני זה, הודעה לסגנית מזכיר הכנסת, בבקשה.
       
סגנית מזכיר הכנסת רות קפלן:
       
       תודה רבה. 
       
       ברשות יושב-ראש הישיבה, הנני מתכבדת להודיע, כי הונחה על שולחן הכנסת הצעת הוועדה לקידום מעמד האשה לחלוקת הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, לפי סעיף 121 לתקנון הכנסת. תודה רבה. 
       
היו"ר אלי בן-מנחם:
       
       תודה.

       
הצעות לסדר-היום 
כוונת משרד החינוך לבטל את בחינות הבגרות באזרחות

היו"ר אלי בן-מנחם:
       
       אנחנו עוברים לנושא הבא: כוונת משרד החינוך לבטל את בחינות הבגרות באזרחות - הצעות לסדר-היום מס' 5204 ו-5244. ראשון המציעים, שר החינוך לשעבר, חבר הכנסת יוסי שריד, בבקשה.
       
יוסי שריד (יחד):
       
       אדוני היושב-ראש, תזכיר לי בטובך מה אומר התקנון. נדמה לי ששתי הצעות לסדר-היום זה עשר דקות. נכון?
       
היו"ר אלי בן-מנחם:
       
       לא, ההצעה לסדר-היום שלך היא של שלוש דקות. 
       
יוסי שריד (יחד):
       
       מה אומר התקנון?
       
היו"ר אלי בן-מנחם:
       
       התקנון אומר שהשר ישיב חמש דקות.
       
יוסי שריד (יחד):
       
       יש הבדל אם ההצעות לסדר-היום הן ברכבת, או שהן – עד שתיים נדמה לי שיש להן הצטברות.
       
היו"ר אלי בן-מנחם:
       
       ידידי חבר הכנסת יוסי שריד, כתוב כך: המציע הצעה דחופה לסדר-היום – שלוש דקות. בדקתי מה קורה אם יש רק שני מציעים – זה גם שלוש דקות, וכאן השרה תשיב חמש דקות במקום עשר דקות.
       
יוסי שריד (יחד):
       
       אם אתה בדקת, אדוני היושב-ראש, יש לך יתרון על פני, כי אני לא בדקתי. 
       
היו"ר אלי בן-מנחם:
       
       אבל נאפשר לך קצת יותר. 
       
יוסי שריד (יחד):
       
       אני זכרתי כך, אבל אולי טעיתי.
       
היו"ר אלי בן-מנחם:
       
       בבקשה.
       
יוסי שריד (יחד):
       
       אדוני היושב-ראש, באמת צריך להתייחס לדיון הזה כאל אחד הדיונים המקדימים, כי כבר דיברנו על ועדת-דברת יותר מפעם אחת, ובאמת, לא ברור אם הדברים שמתפרסמים הם נכונים, אינם נכונים, אינם נכונים במקצתם או שאינם נכונים בכלל. 
       
       אתמול הראו לי איזו ידיעה שהתפרסמה באחד מאתרי החדשות, וכאשר התבקשתי להגיב אמרתי שאני מאוד מקווה שהידיעה הזאת לא נכונה ואני מניח שהיא לא נכונה, כי לא כל כך מתקבל על הדעת שוועדה כלשהי תמליץ על סגירת מכללות.
       
       ברגע זה אנחנו לא יודעים מה נכון ומה לא נכון וקשה מאוד להתייחס. אני גם לא יודע אם הנושא הזה של המבחנים באזרחות, יש בו ממש או אין בו ממש; יש כוונה לבטל את בחינות הבגרות בלימוד האזרחות או לא. אבל אנחנו מתדיינים כאן בנושאים שונים, ואם השרה תודיע שאין כוונה כזאת, ודאי שתנוח עלינו דעתנו. 
       
       רק הערה אחת בעניין המורים: לגמרי לא ברור במה מדובר, כי יש כאילו הסבר אחד שיש מורים שחוקים, יש מורים רעים, יש מורים שבעצם מלמדים או אמורים ללמד מקצועות שכבר אינם קיימים. זה עניין אחד. מורים רעים, למרות כל הקשיים, ויש קשיים, לא צריכים לשרת במערכת. אם רוצים להגיע להסדר אחר, ואולי צריך להגיע להסדר אחר עם הסתדרות המורים, עם ארגון המורים, אני לא חושב שוועדת-דברת היא המכשיר. אני לא חושב שהמכשיר הזה יתגלה כמכשיר יעיל במיוחד. 
       
       לעומת זאת, יש קונספציה אחרת, וכנראה זו הקונספציה, שהבור הזה מתמלא מחולייתו, אדוני היושב-ראש. זאת אומרת, הרפורמה, שלא ברור מהי, כאילו צריכה לממן את עצמה ממקורותיה שלה, ואז מפטרים מורים, חלק מן המורים, כדי שיהיה יותר למורים האחרים. 
       
       אני כבר לא יודע עם מה צריך להתמודד כאן, אבל נניח, סתם, בשביל התרגיל העיוני: נניח שמפטרים 15,000 מורים, כי בניגוד למה שחבר הכנסת הבין, לא נאמר כאן שלא מפטרים 15,000 מורים, אלא נאמר שעושים את זה בהדרגה ומתוך הסכמה, אם ניתן יהיה להגיע להסכמה. אבל נניח שמפטרים 15,000 מורים כדי לפנות משאבים. 15,000 מורים, לפי זיכרוני ולפי החישוב שלי, זה בערך 10% מהמורים. זאת אומרת, אפשר יהיה להוסיף 10% למשכורת המורה אם הרפורמה הזאת תממן את עצמה. 
       
       אין מקורות נוספים, יש 700 מיליון שקל בתקציב הזה, שמותנים אך ורק לצורך הזה של הפיטורין. ולא זו בלבד שלא שריינו לשנה הזאת, 2005, סכומים כלשהם כדי להוציא את הרפורמה לדרך, אלא בתחילת השנה קיצצו. אפילו מבחינת הנימוס היו אומרים: אתם יודעים מה? אנחנו עומדים לקדם את ועדת-דברת. אז אפילו הנימוס, גם זה עניין של חינוך, ודאי עניין של תרבות, מתוך ראיית העתיד הקרוב מאוד, שהוא השנה, העתיד כבר כאן, העתיד - כבר השנה אנחנו לא מקצצים. כי הרי ברור לגמרי שוועדת-דברת לא הגיעה לעולם ולא נולדה כדי להמשיך ולקצץ. הרי זה ברור. 
       
       אז נניח 10% מהמורים. מישהו באמת מאמין, אדוני היושב-ראש, שבתוספת של 10% לשכר, כי אני לא יודע מאיפה יבואו המשאבים האחרים במסגרת המדיניות הכללית של משרד האוצר ושל בנימין נתניהו, שאותה אנחנו מכירים היטב. המורה יהיה עד 16:00 עכשיו, ביום לימודים ארוך, ומה הוא יקבל? במקום 4,000 הוא יקבל 4,400? עוד 400 שקל שמהם ינכו לו בוודאי מס הכנסה, אז אולי יהיו 200, 300 שקל. כל העניין לא ברור. 
       
       זאת אומרת, עוד לפני שאנחנו נדרשים לפרט כזה או אחר בוועדת-דברת, יש כאילו תחושה שעומד לקרות כאן איזה נס. פתאום תתחולל רפורמה בלי כסף, בלי תקציבים, בלי משאבים. אין זכר למשאבים האלה לפי שעה. השאיבה הפנימית היא שאיבה של טיפות. הרי מדובר במיליארדים. חבר הכנסת דהאמשה אמר חצי מיליארד. הרי מדובר במיליארדים. 
       
       עכשיו, מי תוקע לידנו שהרפורמה הזאת לא תיגמר בפיטורי המורים, שזה אולי דבר יותר קל? למה לא נתחיל למשל רעיון, בואו נחשוב על הרעיון הזה: כדי להוכיח גם את הכוונות הטובות; בכל זאת, האמון היום בחיינו, במציאות חיינו הוא לא בלתי מוגבל. בואו נתחיל את הרפורמה בהארכת יום הלימודים עד 16:00.  לא בכל הארץ, ב-50% מן הארץ, בסדר?
       
       אני מוכרח לומר, שפיטורין של 15,000 מורים, אפילו בהדרגה, זה דבר איום ונורא בעיני. אבל לו היה מישהו אומר: אתה יודע, המורים שנשארים במערכת, נשארים עכשיו שעות ארוכות, כל יום הלימודים שלהם משתנה, הם יישארו עד 16:00, והם יקבלו 50% יותר שכר. אדוני, אתה יודע מה זה 50% יותר שכר, אתה יודע כמה זה במיליארדים? עומד להתחולל כאן איזה פלא, פלא פלאים איזו התרחשות בלתי צפויה לחלוטין, איזה נס. 
       
היו"ר אלי בן-מנחם:
       
       חבר הכנסת שריד, נא לסיים.

יוסי שריד (יחד):
       
       אני כבר מסיים. אני לא יודע אם יש כוונה או אין כוונה לבטל את הבחינות באזרחות, ואני מודה ומתוודה שאני לא הייתי רוצה שניקלע למציאות שחשיבות של מקצוע נמדדת בהכרח על-פי העובדה של כן בחינת בגרות או לא בחינת בגרות. בעולם אחר, יותר טוב, בעולם אידיאלי, הייתי אומר שהחשיבות לא בהכרח צריכה להיקבע על-פי הבחינה.
       
       אבל תראו גם כאן מה קורה: מצד אחד, מכוננים עכשיו משטר של בחינות מתמידות. כל הזמן רק מבחנים. פעם עוד יבדקו את מצבם של בתי-הספר שהלכו עכשיו גם לבחינות האלה, שהעלו את הממצאים המעודדים לכאורה. הלוואי. זה יגרום לנו הרבה אושר. איך התרכזו אך ורק בבחינות, איך לא למדו שום דבר אחר, איך התכוננו לבחינות האלה, איך ניהלו אותן. אני מניח שפעם הדברים האלה עוד ייבדקו, והלוואי שהממצאים יהיו ממצאים טובים יחסית, כמו הממצאים שקיבלנו אמש.
       
       אבל, דווקא כאשר מכוננים משטר שכל כולו הוא משטר של בחינות ומעלים את הבחינות לדרגה חסרת תקדים של חשיבות, דווקא עכשיו רוצים לשלול, ודווקא מהאזרחות, את המעמד של הבחינה. 

היו"ר אלי בן-מנחם:
       
       חבר הכנסת שריד.
       
יוסי שריד (יחד):
       
       אבל, אם משרד החינוך הוא באמת משרד חינוך ולא רק משרד לימוד, הרי בכל זאת זה שם מחייב, איך בדיוק התלמידים והתלמידות שלנו, הילדים והילדות שלנו ידעו להבחין נניח, סתם, דוגמאות אקראיות, אולי אפילו במידה מסוימת שרירותיות, איך הם ידעו להבחין בין דמוקרטיה לבין חצי דמוקרטיה? יש כאלה הסבורים, ואני בתוכם, שהדמוקרטיה הישראלית איננה דמוקרטיה שלמה. יש כאן אזרחים יחסנים, יש אזרחים פחות יחסנים, יש כאן אזרחים שאינם יחסנים בכלל. יש אזרחים סוג א', יש אזרחים סוג ב', ג', ו' וח'.
       
היו"ר אלי בן-מנחם:
       
       חבר הכנסת שריד, דיברת פי-שלושה מהזמן.

שרת החינוך, התרבות והספורט לימור לבנת:
       
- - - 

יוסי שריד (יחד):
       
       אני כבר מסיים. איך הם ידעו למשל שבתחום הזה, ביחסי הון ושלטון יש הרבה רקב, יש הרבה מוגלה? איך הם ידעו למשל שנציגי ציבור, לא ראוי שהם יעשו לביתם? איך הם ידעו שראוי שבעלי שררה לא יצאו מכהונתם במצב כלכלי יותר טוב מכפי שהם נכנסו לכהונתם, שהכתונת שהם לבשו לפני שהם נכנסו תהיה הכתונת שהם יצאו עמה מן הכהונה או מן המשרה או מן השליחות? איך הם ידעו את כל הדברים האלה? איך הם ידעו מה מותר לרוב לעשות ומה אסור לו לעשות, ומה זכויות המיעוט - - -
       
היו"ר אלי בן-מנחם:
       
       חבר הכנסת שריד, אתה בוועדת החינוך, הרי זה יגיע לוועדת החינוך. 
       
יוסי שריד (יחד):
       
       אז יכול להיות שלא רוצים שהם ידעו, אינני יודע. אני מאוד מקווה שאין תוכנית כזאת.
       
היו"ר אלי בן-מנחם:
       
       תודה לחבר הכנסת יוסי שריד. חבר הכנסת יגאל יאסינוב, בבקשה.
       
יגאל יאסינוב (שינוי):
       
       שלום, אדוני היושב-ראש, גברתי שרת החינוך, חברי חברי הכנסת, לא בפעם הראשונה, ובזמן האחרון אני בכלל תופס את עצמי הרבה פעמים בדיונים הקשורים בחינוך, שכל פעם שאנחנו שומעים את חבר הכנסת שריד, אני חייב להודות שאני מסכים אתו בכול או ב-90% ממה שהוא אומר, וגם הפעם אני מסכים אתו.
       
יוסי שריד (יחד):
       
       גם אני מסכים עם עצמי רק ב-90%.
       
יגאל יאסינוב (שינוי):
       
       זה מראה שההבדל פה לא פוליטי, כי אנחנו מדברים על מה שכואב לנו. בואו נראה מה קראנו; אני לא יודע אם זו אמת, אבל אם זו אמת, זה חמור. באותה שנייה שאומרים, שאזרחות זה לא מקצוע חשוב, זה קצת בעייתי בעיני. אני, כידוע, למדתי בחו"ל, ואני מרגיש שלי חסר מקצוע האזרחות, שכן לא למדתי בישראל. אני יכול להיות העד שיכול להגיד לכם מה יקרה אם לא יהיה לימוד אזרחות ברמה גבוהה. 
       
       מה זו ציונות? המדינה היא פחות או יותר ציונית. אנחנו רוצים שהיא תהיה יותר ציונית. מדינה יהודית, ציונית, דמוקרטית. וכל זה, זה לא סתם מלים, כי אלה בדיוק אותם ערכים של דמוקרטיה ואזרחות. אלה שיעורי דמוקרטיה. איך ידע תלמיד מה הזכויות שלו? הרי לא כולם הולכים להיות עורכי-דין, לא כולם קוראים את הספרים. לפעמים בן-אדם צריך ללמוד את זה כשהוא ילד, לפעמים הוא צריך ללמוד כשהוא צעיר. דרך אגב, הייתי מכניס את האזרחות כמקצוע חובה מהכיתה הראשונה, מכיתה א'. זה דבר בסיסי. אבל אני לא רוצה להרחיב, כי ברור לי שיכול להיות שמה שקראנו אינו אמת, ואני לא אופתע. 
       
       אבל אם נדבר על המקצוע, אז מורים, המורים שמלמדים אזרחות, לא יודעים הרבה אזרחות היום, חלקם. חלק גדול כן יודע, אבל הם נתקלים בקשיי לימוד, כי לא כל הספרים טובים, ופה אנחנו מגיעים לוועדת-דברת.
       
       אני חייב להגיד, לצורך הגילוי הנאות, אני לא חסיד גדול של המלצות ועדת-דברת. אני גם חושב שהרבה דברים בהמלצות הוועדה הם אסון. ניסיתי למצוא בהמלצות ועדת-דברת מלה אחת – לא פרק, לא משהו יותר - על עלייה. אתם לא תמצאו את זה, אין. יכול להיות שיהיה בשלב הבא, אבל איך אפשר להתחיל רפורמה אם על דבר כזה לא חשבו? איך אפשר להתחיל רפורמה אם במסקנות ועדת-דברת לא נזכרים עוד דברים, לצערי הרב? 
       
       הדבר אולי הכי חשוב הוא, שטוב שבכלל חושבים על רפורמה בחינוך. אבל, כמו שאמר באמת חבר הכנסת, שר החינוך לשעבר, שריד - לא יבוא נס מהמלצות הוועדה, ולא יקרה שום דבר אם הרפורמה לא תהיה במבנה שלה, בתוכנית שלה, יישומית. אי-אפשר להתחיל רפורמה אם לא ברור מאיפה התקציב. אי-אפשר להתחיל רפורמה רצינית בחינוך כשיש מורים שמרוויחים 800 שקלים בחודש, כשרוב המורים עובדים מקסימום 80%, 70% משרה. אי-אפשר להתחיל עם זה רפורמה, וגם אי-אפשר להגיד שאנחנו לא יודעים מאיפה יבוא הכסף.
       
       לסיום, אדוני היושב-ראש, יש המון מורים שאסור להם להיות מורים. אסור להם מבחינת האופי האישי, חוסר הידע, ואותם צריך להוציא מהמערכת, וההסתדרות וארגון המורים יעשו מה שהם רוצים. מורה רע לא צריך להיות שם, אבל מורה טוב - כמה שיותר. תודה.
       
היו"ר אלי בן-מנחם:
       
       תודה לחבר הכנסת יגאל יאסינוב. תשיב בשם הממשלה שרת החינוך, התרבות והספורט, חברת הכנסת לימור לבנת. בבקשה.
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת, את דברי לא אוסיף לשמועות שהיו וישנן סביב המלצות ועדת-דברת, כבר אמרתי קודם. אני גם מכירה את הטענות, את ההתלהמויות, את אוסף דברי הרהב והשחץ, והיחסנים והסוגים השונים, והדיבורים. אני גם מכירה את חברי הכנסת שהם יחסנים, שהם מדברים יותר מכל חבר כנסת אחר אף שהיושב-ראש מעיר להם. יש חברי כנסת מסוג א', ב', ג', ד', ה', וו' וחברי כנסת יחסנים כאלה ואחרים, שכנראה מותר להם לדבר יותר מהאחרים. 
       
       מכל מקום, אדוני היושב-ראש, אני יכולה לומר, שלאחר - - - 
       
היו"ר אלי בן-מנחם:
       
       גברתי השרה, הוא שר לשעבר. אפשרתי לו, גם לך אאפשר לדבר מעבר לזמן. אני לא בודק אותך עם סטופר, ולא בודק אף אחד אחר. אנא ממך, תעשי את העבודה שלך ותשאירי לנו לעשות את העבודה שלנו.
       
שרת החינוך, התרבות והספורט לימור לבנת:
       
       אדוני היושב-ראש, לא היתה לי שום טענה ליושב-ראש, וגם לא היתה לי טענה. אני רק הערתי, כאשר חבר כנסת מעיר על כך שיש פוליטיקאים ואנשים שהם יחסנים, ויש כאלה סוג א', ב' וג' וד' וה' וו', הערתי שכנראה יש גם חברי כנסת שהם יחסנים, וכאלה שהם סוג א', ב' וג' וד' וה' וו', זה הכול. לא היתה לי רבע טענה ליושב-ראש, ואני לא אבקש לדבר מעבר למה שאני אמורה לדבר, חמש דקות אדוני אמר, לא אחרוג מזה. 
       
       אזכיר שלאחר כל הדברים שנאמרו במהלך השנים האחרונות, בתקופות האחרונות, אני מאוד גאה למסור גם כאן במליאה מה שנמסר אתמול במסיבת עיתונאים, היינו שהישגי התלמידים בישראל במבחני TIMSS, בתחומי המתמטיקה והמדעים, שהיו ב-2003, עלו מאז 1999, בעקבות תוכניות לימודים חדשות שנכנסו, התמקצעות מורים, מהמקום ה-28 מתוך 38 מדינות למקום ה-19 מתוך 45 מדינות. אנחנו אחת משלוש מדינות שהודגשו במבחנים הבין-לאומיים כאלה שעשו עלייה וקפיצת מדרגה משמעותית ביותר; הפיליפינים, אנחנו וליטא.  
       
       מכל מקום, לגבי לימודי האזרחות, גם כאן מדובר על נושא שבכלל עדיין לא הוכרע, ואין שום כוונה לבטל את שיעורי האזרחות. אדרבה, בשנתיים האחרונות הוספנו 1,400 שעות לתגבור הוראת המקצוע בכיתות ח' וט'. יש התמחות למורים באזרחות, שלא היתה קודם לכן. כשני-שלישים מהמורים לאזרחות עברו השתלמויות מקצועיות, שנדרשות להוראת המקצוע. מינינו מפקחת מרכזת למקצוע האזרחות במשרה מלאה בשנת הלימודים הנוכחית, התשס"ה. קודם לכן היתה מפקחת כזאת רק בחצי משרה, והשלמנו לחצי משרה נוספת, ועוד. 
       
       אין בכך די, אף אחד לא משלה את עצמו, גם לא אנחנו. אין שום כוונה להוציא את המקצוע הזה מתוך תוכניות הלימודים, כפי שראיתי במקומות שונים, שהיו כתובים דברים משוללי כל יסוד. 
       
       אכן יש סוגיה שעומדת על הפרק, בכמה מקצועות ייבחנו התלמידים בבחינות בגרות חיצוניות ובכמה מקצועות יינתנו ציוני בגרות בבחינות שאינן חיצוניות, אלא ציונים פנימיים בבחינות פנימיות. הסוגיה הזאת, כאמור, עדיין לא הוכרעה לגבי כלל המקצועות, ובכלל זה גם לגבי מקצוע האזרחות. הנושא הזה עדיין נדון גם בוועדת-דברת וגם במשרד החינוך. החלטה בעניין הזה אכן תפורסם, ולכן כל יתר הדברים שנאמרו בעניין הזה הם מוקדמים מדי ובוודאי מוגזמים מדי. אדוני היושב-ראש, אני מקווה שעמדתי בחמש הדקות שהקצית לי. תודה רבה. 

היו"ר אלי בן-מנחם:
       
       לא הקציתי לך, אני תמיד מאפשר לך לדבר כמה שאת רוצה. גברתי, את יודעת שאני מעריך ומכבד אותך. את פשוט ענית פה כבר בחלק הקודם.
       
שרת החינוך, התרבות והספורט לימור לבנת:
       
       אדוני, לא היתה לי שום טענה אליך.  
       
היו"ר אלי בן-מנחם:
       
       גברתי השרה, מה את מציעה לעשות?
       
שרת החינוך, התרבות והספורט לימור לבנת:
       
       להעביר את הנושא לוועדת החינוך והתרבות. 
       
היו"ר אלי בן-מנחם:
       
       תודה. אין הצעות אחרות. רבותי חברי הכנסת, חבר הכנסת יוסי שריד, השרה הציעה להעביר את הנושא לוועדת החינוך והתרבות. 
       
יוסי שריד (יחד):
       
       אני מסכים. 
       
היו"ר אלי בן-מנחם:
       
       חבר הכנסת יגאל יאסינוב מסכים. 
       
       על כן, רבותי, אנחנו נעבור להצבעה. מי שמצביע בעד, מצביע בעד דיון בנושא בוועדת החינוך והתרבות. מי שמצביע נגד, מצביע בעד הסרת הנושא מסדר-היום. ההצבעה החלה. 
       
הצבעה מס' 24
       
בעד ההצעה להעביר את הנושא לוועדה – 6
נגד – אין
נמנעים – אין
ההצעה להעביר את הנושא לוועדת החינוך, התרבות והספורט נתקבלה.
       
היו"ר אלי בן-מנחם:
       
       רבותי חברי הכנסת, שישה חברי כנסת הצביעו בעד, אין מתנגדים ואין נמנעים. על כן, ההצעה לסדר-היום בנושא כוונת משרד החינוך לבטל את בחינות הבגרות באזרחות, הועברה לוועדת החינוך והתרבות להמשך הדיון. 
       
       
הצעה לסדר-היום
הקמת קופת-חולים חמישית
       ["דברי הכנסת", חוברת זו, עמ'   .]

היו"ר אלי בן-מנחם:
       
       אנחנו עוברים להצעה לסדר-היום בנושא: הקמת קופת-חולים חמישית, שמספרה 5254. חבר הכנסת אהוד רצאבי, בבקשה. 
       
יעקב מרגי (ש"ס):
       
       זאת תשובה והצבעה. 
       
היו"ר אלי בן-מנחם:
       
       אפשר להזמין את שר האוצר?
       
יגאל יאסינוב (שינוי):
       
       אדוני היושב-ראש, זה נושא שהגשתי קובלנה לגביו לוועדת הכנסת, כי נציגי הממשלה לא באים לדיון דווקא כשהם צריכים להיות נוכחים. 
       
היו"ר אלי בן-מנחם:
       
       לזכותה של שרת החינוך ייאמר, שהיא תמיד כאן. היא כועסת עלינו, כי היא באה ולפעמים אין אף אחד שמחכה לתשובה. 
       
יגאל יאסינוב (שינוי):
       
       לא התכוונתי אליה. אני גם רוצה להגיד שהתשובות שהיא נותנת הן תשובות ברורות והיא יודעת מה היא אומרת. 
       
יעקב מרגי (ש"ס):
       
       אין ממשלה בישראל. 
       
היו"ר אלי בן-מנחם:
       
       רבותי, בואו נחכה קצת. 
       
אהוד רצאבי (שינוי):
       
       אפשר להמשיך הלאה בסדר-היום. 
       
היו"ר אלי בן-מנחם:
       
       אנחנו יכולים להמשיך הלאה. שר האוצר צריך להיות נוכח כאן, והוא איננו. 
       
יגאל יאסינוב (שינוי):
       
       אני חושב שאנחנו צריכים להצביע. אני בעד דיון במליאה.
       
היו"ר אלי בן-מנחם:
       
       חבר הכנסת אהוד רצאבי, איפה אתה רוצה שיהיה דיון?
       
אהוד רצאבי (שינוי):
       
       במליאה. 
       
היו"ר אלי בן-מנחם:
       
       אני קודם כול מכריז על הצבעה על ההצעה של חבר הכנסת אהוד רצאבי. באמת יש גבול לכל דבר. רבותי חברי הכנסת, אנחנו נצביע ללא קשר לתשובת השר. השר יוכל להשיב כשיהיה דיון במליאה. חבר הכנסת אהוד רצאבי ביקש דיון במליאה על ההצעה שלו לסדר-היום. 
       
       אנחנו עוברים להצבעה. מי שמצביע בעד, מצביע בעד דיון במליאה. מי שמצביע נגד, מצביע בעד הסרת הנושא מסדר-היום. 
       
יגאל יאסינוב (שינוי):
       
       אופוזיציה - - -
       
הצבעה מס' 25 
       
בעד ההצעה לכלול את הנושא בסדר-היום – 5
נגד – אין
נמנעים – אין
ההצעה לכלול את הנושא בסדר-היום של הכנסת נתקבלה. 
       

היו"ר אלי בן-מנחם:
       
       חבר הכנסת אהוד רצאבי, חמישה חברי כנסת בעד, אין מתנגדים ואין נמנעים. על כן, ההצעה לסדר-היום בנושא הקמת קופת-חולים חמישית, מס' 5254, של חבר הכנסת אהוד רצאבי, תובא לדיון במליאת הכנסת. 

       
הצעה לסדר-היום 
ההסכם בין משרד האוצר להסתדרות 

היו"ר אלי בן-מנחם:
       
       אנחנו עוברים להצעות לסדר-היום בנושא: ההסכם בין משרד האוצר להסתדרות; מספריהן - 5212, 5222, 5235, 5246 ו-5249. משיב בשם הממשלה שר האוצר. סגנית המזכיר אומרת שהוא יבוא יותר מאוחר. אכפת לכם לשנות את הסדר? חבר הכנסת יאיר פרץ - אינו נוכח; חבר הכנסת חיים אורון - אינו נוכח. חבר הכנסת אהוד רצאבי. 
       
אהוד רצאבי (שינוי):
       
       יכולתי כבר ללכת הביתה, תראה מה קורה פה. 
       
היו"ר אלי בן-מנחם:
       
       חבר הכנסת משה גפני - אינו נוכח. אתה רוצה לדבר ולקבל את תשובת השר במועד אחר, ידידי חבר הכנסת רצאבי?
       
יגאל יאסינוב (שינוי):
       
       להעביר לדיון במליאה. 
       
אהוד רצאבי (שינוי):
       
       אני רוצה לדבר קודם. 
       
היו"ר אלי בן-מנחם:
       
       מה זאת אומרת מליאה, חבר הכנסת יאסינוב? סבלנות. חבר הכנסת אהוד רצאבי נמצא כאן. אם אתה רוצה לדבר, אני מאפשר לך להעלות כאן את ההצעה שלך, או שאתם רוצים שנדחה את כל הפרק הזה לפעם אחרת. 
       
אהוד רצאבי (שינוי):
       
       לא, אני רוצה לדבר בנושא. 
       
היו"ר אלי בן-מנחם:
       
       חבר הכנסת אהוד רצאבי, בבקשה תדבר. בואו נעשה את זה בצורה מסודרת. חבר הכנסת יאיר פרץ - אינו נוכח; חבר הכנסת חיים אורון - אינו נוכח. חבר הכנסת אהוד רצאבי, בבקשה. אחריו - חבר הכנסת משה גפני. 
       
יעקב מרגי (ש"ס):
       
       השאלה אם יש ממשלה או אין ממשלה. 
       
היו"ר אלי בן-מנחם:
       
       חבר הכנסת רצאבי, אתה יכול לדבר. תגיד כמה זמן אתה צריך ותקבל. 
       
אהוד רצאבי (שינוי):
       
       אני אשתדל לקצר, כדי שנוכל ללכת להדליק נר תשיעי של חנוכה. זה הנס האחרון. הרי פך השמן הספיק לשמונה לילות, שמונה ימים, מי יודע מה יהיה היום. 
       
       קודם כול, נעים לי לדבר לכמה חברים באולם. אתמול הבעתי את פליאתי - איפה חברי הכנסת. שאלתי לאן הם נעלמו. אמרו לי שזה יום הבריאות. חששתי שמא כולם חולים, אבל לא האמנתי שבערב חנוכה אנשים חולים, והנה כנראה זה נכון. עובדה, תראה מה שקורה. 
       
       אני ביקשתי להעלות על סדר-היום של הכנסת את נושא ההסכם שנחתם בין האוצר להסתדרות. כפי שאנחנו יודעים, בהסכם שנחתם בין האוצר להסתדרות ופורסם בנחת רוח על-ידי שר האוצר ויושב-ראש ההסתדרות, חבר הכנסת פרץ, הושגו הישגים גדולים מאוד לשניהם אישית, בוודאי לא לכלכלה הישראלית. 
       
       אבל, יותר מהכול אני מדבר כאן מכיוון שאני מודאג. מה קרה לשר האוצר ביבי נתניהו? מה קרה לאדם שנלחם מאז שנת 2003 למען צמיחה, נתן לנו את תורתו הקפיטליסטית, ששינוי צידדה בה - צמצום המגזר הציבורי, הרחבת הצמיחה, גידול של המגזר הפרטי? אנחנו זוכרים את השמן והרזה. השמן הזה שקל 55 קילו, זה המגזר הציבורי. המגזר הפרטי נעבעך – כך נדמה לי אומרים – שוקל רק 45 קילו וסוחב על הגב את השמן הזה. 
       
       אנחנו זוכרים עוד דבר, שהוא אמר שצריך דיאטה. ומאיפה בא הכסף להסכם עם ההסתדרות? אמר שר האוצר ששנת 2004 היתה שנה מאוד מוצלחת. השמן הזה עשה דיאטה, ובמקום לרזות שני קילו הוא ירד שלושה קילו. עכשיו יש לנו עוד קילו אחד כדי לשחרר כסף להסתדרות לאותם חלכאים ונדכאים שצריך לעזור להם, ועיני חס ושלום לא צרה בהם. אבל מניסיונותי בדיאטה, ועשיתי דיאטה הרבה פעמים, אני תמיד זוכר שהרופא ואמא שלי אמרו לי: אל תעשה דיאטה פראית, כי מדיאטה פראית מרזים מהר, אבל מעלים, ומעלים יותר ממה שהיית קודם, וזה בדיוק מה שיקרה פה. 
       
       ההטבות שנחתמו בהסכם בין שר האוצר לחבר הכנסת פרץ הן סקטוריאליות בלבד, ושוב אני אומר: עיני לא צרה באנשים האלה. קוצץ להם סדר-גודל של 2 מיליארדי שקלים על-ידי היטל לעידוד הצמיחה. במסגרת הזאת של אותם 2 מיליארדי שקלים הוספו הטבות מס, למעשה ביטולים של גזירות מס שהיו בחוק ההסדרים בסדר-גודל של למעלה ממיליארד שקלים, שאנחנו כולנו יודעים שהיו למעשה עזים שהיו אמורות לצאת מהדיר, כמו ביטול המס על פיצויי פיטורים, כמו מיסוי קרנות ההשתלמות - 800 מיליון שקל.
       
       מי עיקר הנהנים? שוב אני אומר המגזר הציבורי, ושוב אני חוזר שעיני אינה צרה בו, אך זה מגזר סקטוריאלי, ששר האוצר אמר שהוא שוקע בבוץ, השמן שחייב לעשות דיאטה. והנה אנחנו מחזירים לו את כל הקלוריות חזרה פלוס, אולי לכבוד החנוכה. 
       
       הדבר הזה מאוד מדאיג אותי, מכיוון ששר האוצר משחק עם האינטליגנציה שלנו, שחלק מהמימון נובע מעודף של דיאטה, וחלק מהמימון האחר זה "מנוברות" של מספרים, של 600 מיליון שקל שהוא יפנה לתקציב 2004 ועוד 600 מיליון שקל שיופנה לתקציב 2006, וכך למעשה הוא כאילו פתר את כל הבעיה התקציבית. הוא חשב שאנחנו כולנו אידיוטים, אבל יש כמה מאתנו שעדיין יודעים לקרוא מספרים ויודעים גם מה לעשות עם המספרים האלה. 
       
       רבותי, ההסכם עם ההסתדרות הוא הסכם גרוע, מכיוון שבסופו של דבר הוא יבוא על חשבון כולנו. ההטבות הסקטוריאליות האלה ימומנו, מאחר שלא רוצים לפרוץ את מסגרת התקציב, מהעלאה של מסים עקיפים. מסים עקיפים הם מסים רגרסיביים. פירוש הדבר, שדווקא השכבות החלשות הן אלה שייענשו. ואני לא מדבר על מיסוי סיגריות, זה לא נורא, אבל למשל העלאת מחיר הדלק תפגע באלה שמחממים את הבית שלהם, תפגע באלה שנוסעים בתחבורה הציבורית, כי מחיר התחבורה הציבורית יעלה, תפגע במובילים שיצטרכו לייקר את שכרם, ובסופו של דבר כל ההטבות האלה שניתנו לסקטור מאוד מסוים יחזרו וירעו לכלל המשק.
       
       למה אני אומר את כל זה? מכיוון שאני מודאג. מה קרה לשר האוצר, רבותי? מה היתה כוונתו של שר האוצר בדיאטה הזאת? איך הוא אמר? היינו על סף התהום, ויש לי הרושם שבאמת צעדנו צעד אחד קדימה. 
       
       יש לעצור את התהליך הזה, ולכן אני מבקש לדון בנושא הזה במליאה. כולי תקווה שההסכם הזה לא ייוולד, לא יבוא לעולם ונוכל לבטל אותו. תודה רבה.
       
היו"ר אלי בן-מנחם:
       
       תודה רבה לחבר הכנסת אהוד רצאבי. חבר הכנסת משה גפני – אינו נוכח. שר האוצר אינו נוכח. על כן, אני אעבור ישירות להצבעה, ונדון במליאה בהצעתו של חבר הכנסת אהוד רצאבי. 
       
       ההצבעה החלה. מי שמצביע בעד – בעד לדון במליאה. מי שמצביע נגד, זה הסרת הנושא מסדר-היום.
       
הצבעה מס' 26
       
בעד ההצעה לכלול את הנושא בסדר-היום – 9
נגד – אין
נמנעים - אין
ההצעה לכלול את הנושא בסדר-היום של הכנסת נתקבלה.

היו"ר אלי בן-מנחם:
       
       בעד - תשעה חברי כנסת, נגד - אין, נמנעים - אין. על כן, הצעתו לסדר-היום של חבר הכנסת אהוד רצאבי, ההסכם בין משרד האוצר להסתדרות, תועבר לדיון במליאת הכנסת.
       
       אני עובר לנושא הבא: התמודדות בני העדה האתיופית עם בחינות המיון לצה"ל, של חברת הכנסת ענבל גבריאלי - אינה נוכחת. 

       
הצעות לסדר-היום
הפיגוע במנהרת התופת במוצב במעבר-רפיח 

היו"ר אלי בן-מנחם:
       
       הצעות לסדר-היום מס' 5213, 5218, 5219, 5220, 5221, 5232, 5233 ו-5234 בנושא: הפיגוע במנהרת התופת במוצב במעבר-רפיח. ראשון המציעים – חבר הכנסת ניסן סלומינסקי. לרשותך שלוש דקות. בבקשה. אחריו – חבר הכנסת אופיר פינס-פז.
       
ניסן סלומינסקי (מפד"ל):
       
       אדוני היושב-ראש, ממשלה שכנראה לא קיימת, חברי חברי הכנסת, השבוע קרה משהו שמצד אחד הוא קשה מאוד בגלל עצם העניין – נהרגו, נרצחו, נפגעו, איך שכל אחד רוצה לקרוא לזה, חיילי צה"ל, בפעולת טרור, פיגוע משולב עם ניסיון התאבדות ודברים נוספים. אנחנו שולחים מפה תנחומים למשפחות השכולות וברכת החלמה לפצועים. 
       
       מעבר לזה, הדבר הזה ניפץ אשליה או תיאוריה שרווחה. אמרו שערפאת עזב את העולם, והנה עכשיו מזרח תיכון חדש – יש יורש, אבו-מאזן, ואתו הכול יסתדר: יהיה שלום, אין שום בעיה, ומנסים לשחד גם את המפלגות גם במשא-ומתן הקואליציוני, שהנה כבר, או-טו-טו, גם על עזה אנחנו כבר הולכים להסכם, הכול מסודר, פלאי פלאים; ערפאת איננו, הכול טוב, תקבלו היתרים מהרבנים, אפשר לחתום על הסכם שלום. הנה כבר הסכם השלום נמצא באופק. מה קרה? הכול התפוצץ. פתאום התברר ששום דבר לא השתנה. אין ערפאת, אז יש אבו-מאזן. אפילו מלת גינוי אחת לא שמענו ממנו. נעשות פעולות משולבות יותר, נועזות יותר, חצופות יותר, שמראות שפניהם של האוכלוסייה וארגוני הטרור בעזה לא לשלום, לא לביטחון, לא לאי-לוחמה, אלא פניהם לטרור ולטרור ולטרור. וככל שנמהר לעזוב - -
       
עסאם מח'ול (חד"ש-תע"ל):
       
       לאן פניך?
       
היו"ר אלי בן-מנחם:
       
       חבר הכנסת עסאם מח'ול, אתה תיכף מדבר.
       
עסאם מח'ול (חד"ש-תע"ל):
       
       אני רוצה לשאול שאלה.
       
ניסן סלומינסקי (מפד"ל):
       
       לא שמעתי את השאלה.
       
היו"ר אלי בן-מנחם:
       
       תשאל אותו בתורך, אתה צריך לדבר אחריו.
       
ניסן סלומינסקי (מפד"ל):
       
       - - מדינת הטרור או ממלכת הטרור תגדל יותר, תתחזק יותר ותאיים על כל אזור הדרום. אם עכשיו יש פצמ"רים ויש "קסאמים", אחר כך יהיו דברים הרבה יותר גרועים, כי לא נהיה שם, לא נוכל להדביר את הטרור. והנה, כל זה קורה אחרי שאין ערפאת, ואחרי שיש אבו-מאזן. אותו אחד שתולים בו את כל התקוות שיביא את השלום, כאילו הוא המשיח, מה שנקרא, אפילו לא מגנה, לא מוצא לנחוץ לגנות את הפעולה הזאת. 
       
       זאת אומרת, שפניה של ההנהגה הפלסטינית נשארו אותו דבר, הם מדברים אחד בלב ואחד בפה, הם נותנים פה איזו קריצה, פה איזו מלה, אבל בפועל נותנים היתר לטרור, הם מדרבנים את הטרור, הם יממנו אותו, ומצד אחר, השטח, אין פניו - לא לשלום, לא לאי-לוחמה, אלא בדיוק להיפך, תצאו כדי שאנחנו נוכל להתחזק ונוכל להכות בכם יותר חזק ויותר חזק.
       
       לכן אני חושש שהכנסת צריכה לקרוא לממשלת ישראל, לומר לה: תפקחו עיניים, אל תחיו באשליות; ואותן מפלגות שמנהלות היום משא-ומתן קואליציוני על סמך זה שהנה הולך להיות פה מזרח תיכון חדש, להגיד להם: חבר'ה, לא השתנה שום דבר, אל תלכו לרבותיכם לספר להם; ההסכם היחיד שיהיה זה רצח, דם ועוד פעם דם. תודה לך, אדוני.
       
היו"ר אלי בן-מנחם:
       
       תודה לחבר הכנסת ניסן סלומינסקי. חבר הכנסת אופיר פינס-פז – אינו נוכח. חבר הכנסת עסאם מח'ול, בבקשה. לרשותך שלוש דקות. אחריו – חבר הכנסת יעקב מרגי.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אני מתפלא על היכולת הזאת להתאים את הנאום של הכובש לכל סיטואציה. חבר הכנסת סלומינסקי, שהוא בעצמו מתנחל וכובש, רוצה להזהיר אותנו - -
       
ניסן סלומינסקי (מפד"ל):
       
       יש כאן מישהו שהוא לא כובש? 
       
עסאם מח'ול (חד"ש-תע"ל):
       
       - - שאם תהיה נסיגה - - -
       
ניסן סלומינסקי (מפד"ל):
       
       היושב-ראש לא כובש? גם הוא כובש לשיטתך.
       
עסאם מח'ול (חד"ש-תע"ל):
       
       אל תדאג לשיטתי, תדאג לשיטתך אתה. אתה כובש. הוא אזרח מדינת ישראל, אתה חי מחוץ לגבולות מדינת ישראל. זה ההבדל, לכן תרד מזה.
       
ניסן סלומינסקי (מפד"ל):
       
       זה לא כובש?
       
עסאם מח'ול (חד"ש-תע"ל):
       
       אתה מנסה לשקר לציבור, לא לי – לי לא תוכל לשקר - כשאתה אומר עכשיו שכאילו בגלל הנסיגה מהשטחים הכבושים יהיו פעולות של מנהרות.
       
ניסן סלומינסקי (מפד"ל):
       
       זה ימשיך.
       
עסאם מח'ול (חד"ש-תע"ל):
       
       חביבי, הפעולה הזאת היא בגלל העובדה שאתה נמצא שם, לא בגלל העובדה שנסוגות. ברגע שאתה תיסוג מהשטחים הכבושים, לא תהיה פעולת מנהרות כזאת, כי אתה לא תהיה שם.
       
ניסן סלומינסקי (מפד"ל):
       
       אבל הולכים לסגת. למה הם עושים את זה?
       
עסאם מח'ול (חד"ש-תע"ל):
       
       אני מבקש, אדוני היושב-ראש.

היו"ר אלי בן-מנחם:
       
       חבר הכנסת ניסן סלומינסקי, תאפשר לו לדבר.
       
עסאם מח'ול (חד"ש-תע"ל):
       
       אני לפחות מאמין שאנשים עם יושר לא יגידו על הפעולה הזאת שהיא פעולת טרור, הם יגידו שזו פעולת התנגדות לכיבוש. 
       
מגלי והבה (הליכוד):
       
       רגע - - -
       
עסאם מח'ול (חד"ש-תע"ל):
       
       שום רגע. אני חושב שאלה שמיתממים היום ומדברים על חיילים שנרצחו – חיילים נהרגים כאשר הם נמצאים במערכה.
       
מגלי והבה (הליכוד):
       
       אתה כל הזמן מסית.
       
עסאם מח'ול (חד"ש-תע"ל):
       
       תירגע אתה. אתה תירגע.
       
היו"ר אלי בן-מנחם:
       
       חבר הכנסת והבה.
       
עסאם מח'ול (חד"ש-תע"ל):
       
       הציבור תובע מכם, הציבור תובע מן הממשלה הזאת שתעמוד כאן ותביט בעיניים ותגיד למה בשבוע שעבר, בשחצנות, היא דחתה את התפיסה של הפסקת האש? למה היא עשתה שרירים ואמרה: אנחנו החזקים. מי שחושב שלעולם יוכל לחיות על חרב, הוא יהיה אחראי לדם שיישפך, דם שחבל עליו, גם של צעירים ישראלים וגם של צעירים פלסטינים ושל אזרחים פלסטינים. לספסר בדם הזה, ולבוא לכאן, כאילו להזיל דמעת תנין על אותם הרוגים? זה בגלל הכיבוש, בגלל הנוכחות שלך, בגלל ההתנחלות שלך. 
       
       אני חושב שאתה צריך לשתוק כאשר נופלים צעירים ישראלים בקרב כזה, מכיוון שאין אור בקצה המנהרה שנכנסתם אליה ונשארתם בתוכה זה 37 שנים. בקצה המנהרה הזאת שלכם יש דם ודמים. ובקצה המנהרה האחר של פתרון מדיני, של חזרה למשא-ומתן, של סיום הכיבוש, של סוף להתנחלויות, של נסיגה לגבולות 6 ביוני 1967, של ירושלים של שתי בירות, של זכות העם הפלסטיני לחיות במדינתו העצמאית לצד מדינת ישראל, יהיה אור. בקצה המנהרה הזאת יהיה אור, בקצה המנהרה שלכם יש חושך ויש כיבוש ויש התנחלויות ויש דם של ישראלים ושל פלסטינים. 
       
       הגיע הזמן שתסיקו את המסקנה, תפסיקו לתעתע בציבור הישראלי, תגידו לו את האמת, שאתם והמדיניות שלכם זה המכשול האמיתי לכל פתרון. שמעתם אתמול את שר האוצר אומר, שגם אם תהיה התנתקות, היא תהיה רק בעזה, והיא תהיה תוך הבטחת הנוכחות הישראלית הצבאית והפעילות הישראלית הצבאית בכל מקום שהיא תיסוג ממנו. כך לא בונים שלום, כך בונים מלחמה, כך בונים יגון, כך בונים סבל לשני העמים וים של מוות ודמעות לשני העמים. תודה רבה לך.
       
היו"ר אלי בן-מנחם:
       
       חבר הכנסת יעקב מרגי, בבקשה. לרשותך שלוש דקות. אחריו – חברת הכנסת אתי לבני.
       
יחיאל חזן (הליכוד):
       
       "ים של מוות ודמעות" - - -
       
עסאם מח'ול (חד"ש-תע"ל):
       
       אתה מדבר?
       
יעקב מרגי (ש"ס):
       
       אדוני היושב-ראש, חברי חברי הכנסת - - -
       
היו"ר אלי בן-מנחם:
       
       חבר הכנסת עסאם מח'ול, אני מבקש ממך לשבת. חבר הכנסת חזן, שלום.
       
יעקב מרגי (ש"ס):
       
       אדוני היושב-ראש, חברי חברי הכנסת, צר לי שבדיונים הקודמים הממשלה לא גילתה נוכחות. זה קצת מבזה, משפיל את חברי הכנסת שרוצים להביע את דעתם, אפילו את העם שבחר בהם. 
       
       לגופו של עניין, הפיגוע של מנהרת התופת, אני רוצה, לפני שנתחיל לדון בנושא, לאחל איחולי החלמה לחיילים הפצועים ולהביע תנחומים למשפחות השכולות. 
       
       זו ההזדמנות, כמו שאמרתי כבר פעם השבוע, שהממשלה תעשה חשבון נפש על אותם בני מיעוטים היושבים בתוכנו, שמושיטים יד למטלות הקשות, הביטחוניות, של עם ישראל, ויש מקום שהממשלה תיישם החלטות קודמות שמיושמות לאט ומעט, בזעיר אנפין. הקיפוח זועק לשמים, וזו ההזדמנות לחשוב, וחבל שרק ברגעים כאלה.
       
       המציאות בשטחים, חברי חברי הכנסת, מעידה על כך, לצערי. חבר הכנסת עסאם מח'ול, כולנו יודעים שמדינת ישראל הוכיחה את עצמה. כשהמפגעים, הרוצחים, השפלים, הכניסו את הידיים לכיסים ולא טבחו בנו, המדינה באה לקראתם. הרי אתה יודע, וחבריך יודעים, שמדינת ישראל במלחמה הזאת, כפו עליה את המלחמה הזאת.
       
עסאם מח'ול (חד"ש-תע"ל):
       
       לא, אני לא יודע.
       
יעקב מרגי (ש"ס):
       
       את המלחמה הזאת כפו על מדינת ישראל. אנחנו במלחמה הזאת רוצים לכפות עליכם - - -
       
ואסל טאהא (בל"ד):
       
       - - - 
       
עבד-אלמאלכ דהאמשה (רע"ם):
       
       הכיבוש מחרחר מלחמה. מי כפה עליכם מלחמה?
       
יעקב מרגי (ש"ס):
       
       אחרי הזמן שלי אני מוכן להסביר לך משהו.

היו"ר אלי בן-מנחם:
       
       חבר הכנסת דהאמשה, אתה רשום לדבר עוד מעט. כשיגיע תורך, תגיד לו מעל הבמה מה שאתה רוצה. תאפשר לו לדבר.
       
יעקב מרגי (ש"ס):
       
       מדינת ישראל במלחמה הזאת מנסה לכפות עליכם את השלום בלבד. הרי זו צביעות, כולנו יודעים. העם הפלסטיני לא רוצה שלום. ההנהגה של העם הפלסטיני לא רוצה את השלום. ברגע שיהיה שלום, יהיה שגשוג לעם, והם "פאסה", נגמרו הג'ובים, נגמר שוד המיליונים מהעם הפלסטיני הנדכא. מה שעשתה ההנהגה הפלסטינית לעם הפלסטיני יותר חמור ויותר קשה ובל יסולח מהמאבק שלנו לשלום עם העם הפלסטיני. כולנו יודעים שמדינת ישראל תמשיך ולא תירתע, תמשיך בכל כוחה להשיג את השקט והשלום במדינת ישראל.
       
       אסיים בנושא ההתנתקות. אני קורא מכאן לממשלה לשוב ולדון ולחשוב אם באמת כדאי לעשות את המהלך התקדימי והמסוכן הזה ללא פרטנר, ללא משא-ומתן, ללא תמורה, ללא הבטחה שאכן הצד השני ישב ויירגע. חפירת המנהרות מעידה על החתרנות הבלתי-נלאית להשמיד את העם בישראל. 
       
       ביום שאנחנו מסיימים את חג החנוכה, יש אור בקצה המנהרה. יש אור בקצה המנהרה, והמלחמה על השלום תכפה את זה גם על אלה שמתנגדים לשלום.
       
היו"ר יולי-יואל אדלשטיין:
       
       תודה רבה לחבר הכנסת יעקב מרגי. חברת הכנסת אתי לבני – איננה. חבר הכנסת אהוד יתום – איננו. לכן, חבר הכנסת עבד-אלמאלכ דהאמשה.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, כל אחד בשלו וכל אחד בדרכו. המלה שלום מאחדת את כולם, ואני רוצה לשאול: מה מונע את השלום בארץ הזאת?
       
נסים זאב (ש"ס):
       
       הטרור. 
       
עבד-אלמאלכ דהאמשה (רע"ם):
       
       מה כופה את המלחמה בארץ הזאת?
       
נסים זאב (ש"ס):
       
       רק הטרור.
       
עבד-אלמאלכ דהאמשה (רע"ם):
       
       מה מביא את ההתנגדות הפלסטינית, שאתם רוצים לקרוא לה טרור?
       
יחיאל חזן (הליכוד):
       
       אתה דובר של הפלסטינים או דובר של ערביי ישראל?
       
עבד-אלמאלכ דהאמשה (רע"ם):
       
       אני לך לא עונה. אני עם "תולעים" לא מדבר. זו המלה הקטנה ביותר שאתה יכול לקבל. אל תתערב ואל תדבר אתי. 
       
       מה שמונע כל אפשרות להגיע לשלום - -
       
יחיאל חזן (הליכוד):
       
       איזה שלום?
       
עבד-אלמאלכ דהאמשה (רע"ם):
       
       - - זה הכיבוש והכובשים, ואלה שממשיכים, גם כאשר מכריזים על התנתקות, לומר שלא נעשה את זה מלא, ולא נעשה את זה בדרך נכונה ומלאה, ולא נעשה את זה כדרך לשלום או כחלק מתהליך השלום, ולא נעשה את זה בתיאום עם הפלסטינים. 
       
       קודם אמרו: ערפאת, כאילו ערפאת מנע מהם להגיע לשלום. דווקא עם ערפאת אפשר היה להגיע לשלום הרבה יותר מהר, וערפאת יכול היה להעביר כל החלטה בעם הפלסטיני, ומה שערפאת יכול היה לעשות, שום מנהיג לא יכול לעשות.
       
מגלי והבה (הליכוד):
       
       חבר הכנסת דהאמשה, אתה מפסיק את הטרור?
       
עבד-אלמאלכ דהאמשה (רע"ם):
       
       את הדברים האלה אמרתי גם לראש הממשלה פה. גם הוא יכול היה להעביר כל החלטה ועדיין יכול להביא החלטות בעם הזה. 
       
       בינתיים ערפאת הלך לעולמו; נשארה ממשלת שרון. הוא משפץ אותה, מתקן אותה, מתחזק אותה, משנה אותה, והממשלה הזאת תקום ותיפול על דבר אחד, או הינתקות לגמרי מכל השטחים הכבושים משנת 1967, לפי הסכם עם הפלסטינים ולפי החלטות האו"ם ומועצת הביטחון, או המשך השהות במנהרה שאין לה סוף, המשך העמקת הדיכוי, המשך העמקת הדיכוי והמשך הקזת הדם משני הצדדים, בשני העמים.
       
       לפעמים מתפתים להאמין אחרת, מתפתים להיות אופטימיים. אני שומע היום בתקשורת שיפנו את המוצבים. אני רוצה שהמוצבים יפונו כתהליך של שלום, כשלב בדרך של נסיגה לשם שלום, ולא כאמצעי מלחמתי, אסטרטגי, תיקוני, פחות סכנה, ולהשאיר שם מגדלים ולהשאיר שם שומרים. מי צריך את זה? בשביל מה זה? חייבים לעזוב ומהר את כל השטחים הכבושים. 
       
       העם הפלסטיני צמא לשלום ורוצה שלום. איך יכול להיות שלום אם הממשלה הזאת, על כל צעד ושעל, רוצה להעמיק את הכיבוש. רק בשעות האחרונות נתבשרנו בחדשות, שהממשלה מתכוונת לעשות שינויים בשער המוגרבים – בערבית, באב אל-מגרבי - השער המערבי של מסג'ד אל-אקצא. אני מזהיר שכל משחק באש בעניין המסגדים, ומסג'ד אל-אקצא במיוחד, יצית את האזור עוד הפעם. מר שרון הצית את האזור הזה ב-28 בספטמבר כאשר חילל את המקום הקדוש הזה ועלה עם חבר מרעיו. שלא יצית שוב את האש, כי כנראה האש עומדת לדעוך, יש תקווה לשלום, ולכן, שלא יצית את זה מחדש ולא ייגעו לא במסגד, לא בשערים ולא בחומות. תודה רבה. 
       
היו”ר יולי-יואל אדלשטיין:
       
       תודה לחבר הכנסת עבד-אלמאלכ דהאמשה. חבר הכנסת אריה אלדד, בבקשה, ואחריו - חבר הכנסת אופיר פינס. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, פיצוץ מנהרת התופת מתחת למוצב בציר פילדלפי השבוע ומותם של חמשת חיילי צה"ל חורג מהאסון האישי-המשפחתי לחמש משפחות בדואים שהעזו ללכת נגד דעת הקהל ושילמו מחיר נורא, מחיר החורג הרבה מעבר לפגיעה הטקטית, המורלית, ולהישג של ארגוני הטרור. 
       
       קריסת המוצב היא קריסת קונספציה, קונספציה ביטחונית שלידתה והורתה בחטא. החטא הוא נטישת תפיסת הביטחון האומרת שגבולותיה של מדינת ישראל אינם מאפשרים הגנה ויש להרתיע את האויב שלא יתקוף אותנו. ואם כשלה מדיניות ההרתעה, יש להעביר את המלחמה לשטח האויב, לא להתבצר מאחורי גדרות, לא להתגונן, אלא לתקוף. גם אריאל שרון, כשהיה מצביא חשוב ומנהיג ציוני, ידע זאת, האמין בכך. אבל מרגע שראש הממשלה הפך את עורו וממתנגד לגדר הפך לסוגד לגדר, אמרנו מה שהוא אמר בעבר: גדרות לא מקנות שום ביטחון. יחפרו מתחתן, יירו מעליהן, גדר רק תיצור עובדות מדיניות, מדינת אויב פלסטינית בלבה של ארץ-ישראל, דה-פקטו. אפס תועלת ביטחונית, מקסימום נזק מדיני.
       
        ואז באה תוכנית עקירת היהודים וגירושם, שהיתה התמריץ האולטימטיבי לטרור, הניצחון האמיתי הראשון שלו. וכל חופרי המנהרות ויצרני ה"קסאם" והמרגמות קיבלו הוכחה שהשיטה עובדת ויש להכפיל ולשלש את המאמצים. גדרות אינן עוצרות טרור - - 
       
עסאם מח'ול (חד"ש-תע"ל):
       
       גם לפני ההתנתקות - - - 
       
אריה אלדד (האיחוד הלאומי - ישראל ביתנו):
       
       - - זמן לחפור יש להם וגם לאוהדיהם באולם הזה. אבטלה בשטחי יש"ע יש בשפע, אין בעיה של ידיים חופרות, ואני בטוח שאם תהיה להם בעיה, חבר הכנסת מח'ול ישמח לעזור להם.
       
עסאם מח'ול (חד"ש-תע"ל):
       
       תגיד לי את זה בגרמנית. 
       
אריה אלדד (האיחוד הלאומי - ישראל ביתנו):
       
       מה כוונתך לומר? 
       
עסאם מח'ול (חד"ש-תע"ל):
       
       יותר מתאים לך לנאום בגרמנית. 
       
אריה אלדד (האיחוד הלאומי - ישראל ביתנו):
       
       מדוע, אתה לא מבין עברית? אז אני אדבר עברית, בשפה של העם היהודי - - -
       
עסאם מח'ול (חד"ש-תע"ל):
       
       מי שמטיח האשמות כאלה, יאה לו לדבר בגרמנית.
       
אריה אלדד (האיחוד הלאומי - ישראל ביתנו):
       
       ההאשמות היחידות שאני מטיח הן בראש הממשלה שרפו ידיו מלהילחם כהלכה בערבים. זאת ההאשמה שאני  מטיח. ההאשמה היחידה היא בראש הממשלה. אין לי ויכוח עם חברי הכנסת הערבים, אין לי ויכוח עם ערביי ישראל. יש לי ויכוח עם העם היהודי, שאיננו עומד על זכותו - - -
       
עסאם מח'ול (חד"ש-תע"ל):
       
       זה מה שמשביע אותך.
       
אריה אלדד (האיחוד הלאומי - ישראל ביתנו):
       
       אתה מפריע לי.
       
עסאם מח'ול (חד"ש-תע"ל):
       
       כן, אני יודע שאני מפריע לך. 
       
אריה אלדד (האיחוד הלאומי - ישראל ביתנו):
       
       אז אולי תקום ותצא. 
       
עסאם מח'ול (חד"ש-תע"ל):
       
       אתה מפריע לאתיקה. 
       
אריה אלדד (האיחוד הלאומי - ישראל ביתנו):
       
       אתה לא מופקד על האתיקה, ברוך השם. 
       
היו”ר יולי-יואל אדלשטיין:
       
       חבר הכנסת מח'ול, אני מבקש לא לקרוא קריאות ביניים, חבר הכנסת אלדד צריך לסיים.
       
אריה אלדד (האיחוד הלאומי - ישראל ביתנו):
       
       ממשלת ישראל מובילה את המדינה לבריחה תחת אש מרצועת-עזה. כיוון שהיא עוקרת יהודים, היא נותנת פרס לטרור. 
       
       לסיום, עוד משפט אחד. מי שהשלים עם 5,000 פצצות מרגמה על גוש-קטיף, עם מאות טילי "קסאם", שלא הרתיע את מצרים משיתוף פעולה עם הטרור, קוצר היום את הסופה של כישלון התפיסה הביטחונית והמדינית שלו. לאסוננו, גם כששרון ילך הביתה, ויפה שעה אחת קודם, הנזק העצום שגרם למדינת ישראל לא במהרה יתוקן. 
       
היו”ר יולי-יואל אדלשטיין:
       
       תודה רבה לחבר הכנסת אריה אלדד. אחרון הדוברים בהצעה זו הוא חבר הכנסת אופיר פינס-פז. בבקשה, אדוני. 
       
עסאם מח'ול (חד"ש-תע"ל):
       
       איך חבר הכנסת אלדד נכנס לרשימה?
       
היו”ר יולי-יואל אדלשטיין:
       
       אני מתאר לעצמי שאתה סומך עלי מבחינת ניהול הישיבה, שאני לא מכניס עזים. דבר שני, אם יש לך שאלות בנושא הזה, נא לפנות למזכירות. 
       
אופיר פינס-פז (העבודה-מימד):
       
       אדוני היושב-ראש, חברי חברי הכנסת, אדוני סגן שר הביטחון, הפיגוע ברצועת-עזה היה פיגוע אכזרי, פיגוע של אנשים שלא עושים חשבון לאף אחד. אני זוכר שלפני שבועיים חיילי צה"ל חילצו מחבלים מתוך מנהרה שהתמוטטה על יושביה, וראינו אותם יוצאים רועדים מפחד, מרוגשים מרוב הכרת תודה לחיילי צה"ל שסיכנו את עצמם כדי להציל אותם. אבל זה לא הפריע לאחרים לבצע את הפיגוע הנורא הזה במנהרת תופת אל תוך מוצב צה"לי. 
       
עסאם מח'ול (חד"ש-תע"ל):
       
       - - - יום-יום יש שם חיסולים.
       
אופיר פינס-פז (העבודה-מימד):
       
       תרשה לי, אולי לא נעים לך לשמוע שצה"ל מגלה הומניות ומסכן את עצמו - - -
       
עסאם מח'ול (חד"ש-תע"ל):
       
       - - -
       
אופיר פינס-פז (העבודה-מימד):
       
       למה אתה מתווכח אתי על העובדות?
       
ואסל טאהא (בל"ד):
       
       - - - עקירת עצים והריגת ילדים - - - 
       
עסאם מח'ול (חד"ש-תע"ל):
       
       - - -
       
ואסל טאהא (בל"ד):
       
       וידוא הריגה.
       
אופיר פינס-פז (העבודה-מימד):
       
       חבר הכנסת מח'ול, מילא אתה מזלזל באינטליגנציה שלי - - - 
       
עסאם מח'ול (חד"ש-תע"ל):
       
       - - - 
       
ואסל טאהא (בל"ד):
       
       - - - 
       
אופיר פינס-פז (העבודה-מימד):
       
       הלו, אני לא מהליכוד. תתעוררו, אני לא מהליכוד. תשמעו דברי ביקורת גם מאנשים ממחנה השלום. 
       
       מילא אתה מזלזל באינטליגנציה שלי, למה אתה מזלזל באינטליגנציה של הצופים? מה, התחילו לחפור את המנהרה הזאת דקה אחרי שירו במישהו או ביצעו סיכול ממוקד?
       
עסאם מח'ול (חד"ש-תע"ל):
       
       - - - 
       
אופיר פינס-פז (העבודה-מימד):
       
       מנהרה כזאת חופרים חודשים מראש - -
       
עבד-אלמאלכ דהאמשה (רע"ם):
       
       חבר הכנסת פינס, אתה מזלזל באינטליגנציה שלנו - - - 
       
עסאם מח'ול (חד"ש-תע"ל):
       
- - -

אופיר פינס-פז (העבודה-מימד):
       
       - - מתוך כוונות ברורות לבצע פיגוע. 
       
עסאם מח'ול (חד"ש-תע"ל):
       
       - - -  תצאו משם. 
       
אופיר פינס-פז (העבודה-מימד):
       
       אתה מוכן לא להפריע לנאום שלי?
       
היו”ר יולי-יואל אדלשטיין:
       
       חבר הכנסת פינס-פז, אתה רוצה שנעשה סדר או שאתה מעוניין בדיאלוג?
       
קריאות:
       
       - - - 
       
אופיר פינס-פז (העבודה-מימד):

       מה קרה? אתם מריחים בחירות? אתם מפחדים שהבוחרים שלכם בורחים מכם למפלגת העבודה? תירגעו, בבקשה. 
       
       נהרגו חמישה חיילים בדואים בפיגוע הזה. אני רוצה לנצל את הבמה הזאת כנבחר ציבור לומר לחיילים בני העדה הבדואית שמשרתים בצבא ולבני-משפחותיהם, שביום הזה אנחנו רוצים לנחם אותם, להשתתף בצערם, וכל חייל בדואי שנופל - שלא ייפלו נוספים - הוא בדיוק כמו כל חייל יהודי, ושניהם ישראלים.
       
       אני רוצה לציין את הנאום החשוב של אבו-מאזן אתמול, שאמר באופן מפורש שמוכרחים להפסיק את האינתיפאדה.
       
ניסן סלומינסקי (מפד"ל):
       
       הוא גינה את הפיגוע?
       
אופיר פינס-פז (העבודה-מימד):
       
       בוודאי. הוא אמר שצריך להפסיק את האינתיפאדה. אבו-מאזן מגנה כל פיגוע טרור, כבר שנים.
       
ניסן סלומינסקי (מפד"ל):
       
       הוא לא גינה את הפיגוע הזה. 

יחיאל חזן (הליכוד):
       
       תבדוק עובדות.
       
ניסן סלומינסקי (מפד"ל):
       
       - - -
       
היו”ר יולי-יואל אדלשטיין:
       
       הפעילות של חברי הכנסת קצת עוברת גבולות.
       
ואסל טאהא (בל"ד):
       
הוא גינה את הפיגוע. 
       
היו”ר יולי-יואל אדלשטיין:
       
       חבר הכנסת ואסל טאהא, אתה מדבר כרגע על חשבון הצעה אחרת?
       
אופיר פינס-פז (העבודה-מימד):
       
       אני פשוט לא מבין אתכם. בא מנהיג פלסטיני שצריך להתמודד בעוד פחות מחודשיים בקלפי, מתייצב מול העם שלו ואומר שצריך להפסיק את האינתיפאדה, ואתם מותחים ביקורת גם על זה? אלוהים אדירים, מה אתם רוצים?
       
ניסן סלומינסקי (מפד"ל):
       
       - - - 

אופיר פינס-פז (העבודה-מימד):

       בסדר, הבנתי, אבל את זה הוא אומר, זה קל וחומר. אתה מפקפק בזה? 
       
       אני רק אומר דבר אחד - - -
       
היו"ר יולי-יואל אדלשטיין:
       
       לסיכום. 
       
אופיר פינס-פז (העבודה-מימד):
       
       לסיכום. עם כל הכבוד לאמירה של אבו-מאזן, אני רוצה שיהיה ברור שעם ישראל מצפה שההתנתקות, היציאה מעזה ופינוי ההתנחלויות יביאו בסופו של דבר לתוצאה שלא יהיה טרור מעזה. ואם הטרור מעזה ממשיך כאילו לא נפלה החלטת ממשלה, ממשיך כאילו אין כוונה ישראלית, אני חושב שאותם מחבלים, אותם טרוריסטים, מושכים את השטיח מתחת לסיכוי לעשות את ההתנתקות בהידברות ומתחת לסיכוי להחזיר את האמון של שני העמים ביכולת להגיע להסכם שלום. 
       
היו"ר יולי-יואל אדלשטיין:
       
       תודה. 
       
אופיר פינס-פז (העבודה-מימד):
       
       ואני מקווה מאוד שלאנשים האלה יהיה פחות ופחות גיבוי בחברה הפלסטינית. 
       
היו"ר יולי-יואל אדלשטיין:
       
       תודה רבה לחבר הכנסת אופיר פינס-פז. ישיב לכל המציעים סגן שר הביטחון, חבר הכנסת זאב בוים. 
       
סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת אופיר פינס, אתה ניסית למלט את עצמך מזעמם של חברי הכנסת הערבים בהצהירך שאתה ממחנה השלום. ראה זה פלא – זה לא עזר לך. אז איך אומרים? - - 
       
עסאם מח'ול (חד"ש-תע"ל):
       
       - - - סגן שר הביטחון - - -
       
סגן שר הביטחון זאב בוים:
       
       - - דע את מקומך. דע את מקומך. זה בדיוק ההבדל בינינו לבין חברי הכנסת הערבים, שאני מבקש מהם - - -
       
ואסל טאהא (בל"ד):
       
       - - -
       
עבד-אלמאלכ דהאמשה (רע"ם):
       
       - - -
       
עסאם מח'ול (חד"ש-תע"ל):
       
       - - -
       
סגן שר הביטחון זאב בוים:
       
       אני מבקש מהם, מחברי הכנסת הערבים, אני מבקש - - -
       
היו"ר יולי-יואל אדלשטיין:
       
       טוב. אדוני סגן השר, אדוני סגן השר, רק שנייה. אני עוצר את השעון. חברי הכנסת. חבר הכנסת מח'ול, אתה דיברת שלוש דקות - - -
       
עסאם מח'ול (חד"ש-תע"ל):
       
       - - -
       
היו"ר יולי-יואל אדלשטיין:
       
       - - - שלוש דקות בדין, ועוד לפחות זמן כפול מזה בקריאות ביניים. חבר הכנסת ואסל טאהא, יש לך הצעה אחרת, עוד מעט אני מבטיח לך דקה שלמה. אם סגן השר לא ידבר ברצף, אני אתחיל לקרוא לסדר. זה פשוט לא מתאים, האווירה הזאת. איזה שיח חופשי מתנהל פה עם כל דובר. מספיק. סגן השר ימשיך, בבקשה. 
       
סגן שר הביטחון זאב בוים:
       
       אדוני היושב-ראש, אני בהחלט חושב שההצהרה של אבו-מאזן היא הצהרה חשובה. נכון שהוא לא גינה את הטרור, ונכון שהיינו רוצים שיגנה את הטרור, אבל הוא אמר דבר חשוב. הוא אמר שהאינתיפאדה - שימוש בנשק באינתיפאדה הזאת - היתה טעות. הוא, דרך אגב, לשיטתו. עמדתו לא חדשה בעניין הזה. וזה עושה את ההבדל בינו לבין ערפאת, שאתם מהללים ומשבחים אותו כל הזמן. לכן אמרנו שערפאת הוא לא בר-שיח, הוא לא רלוונטי מבחינתנו, גם אם בעיני הפלסטינים הוא נחשב הנשיא, המייסד, האב המייסד. זה בסדר. אני לא מתווכח עם זה. אצלנו הוא ארכי-טרוריסט, הוא היה המכשול הגדול לשלום, הוא זה שבגללו אבו-מאזן התפטר לפני שנה וארבעה חודשים - - 
       
ואסל טאהא (בל"ד):
       
       לא. אתם הכשלתם אותו. אתם לא שחררתם את האסירים.
       
סגן שר הביטחון זאב בוים:
       
       סליחה. - - ואבו-מאזן, ואבו-מאזן - - -
       
עסאם מח'ול (חד"ש-תע"ל):
       
- - -
       
סגן שר הביטחון זאב בוים:
       
       אדוני היושב-ראש – תראו, אני אתכם שמעתי. אני אתכם - - -
       
עסאם מח'ול (חד"ש-תע"ל):
       
       לא, אני לא רוצה - - -
       
סגן שר הביטחון זאב בוים:
       
       חבר הכנסת מח'ול, בלי קריאות ביניים, בבקשה. 
       
עסאם מח'ול (חד"ש-תע"ל):
       
       בלי קריאות ביניים. 
       
סגן שר הביטחון זאב בוים:
       
       לא. אז אתה - - -
       
היו"ר יולי-יואל אדלשטיין:
       
       סגן השר ביקש בלי קריאות ביניים, זה בלי קריאות ביניים. 
       
סגן שר הביטחון זאב בוים:
       
       אני לא אסכים שאתה תפריע לי, כי כשאתה דיברת היו לי הרבה דברים להגיד. 
       
עסאם מח'ול (חד"ש-תע"ל):
       
       אתה צודק. רק שאלה אחת.
       
סגן שר הביטחון זאב בוים:
       
       אז לא. אז לא. אז אם אני צודק, אתה תשתוק עכשיו. 
       
היו"ר יולי-יואל אדלשטיין:
       
       לא. אתה לא תשאל שאלה. שאלת מן הדוכן כל מה שהיה לך לשאול. 
       
סגן שר הביטחון זאב בוים:
       
       אם אני צודק, אתה תאזין, כפי שאני האזנתי לך. לא הסכמתי כמעט לאף מלה שלך, ובכל זאת האזנתי. 
       
עסאם מח'ול (חד"ש-תע"ל):
       
       איך אתם מוכנים לאמץ את - - -
       
סגן שר הביטחון זאב בוים:
       
       אתה ממשיך בשיטתך, ואני מבקש ממך לא לדבר. 
       
היו"ר יולי-יואל אדלשטיין:
       
       טוב, חבר הכנסת מח'ול, אני קורא אותך לסדר בפעם הראשונה.
       
סגן שר הביטחון זאב בוים:
       
       את זה צריך להגיד לשבחו של אבו-מאזן, שלא מהיום הוא פוסל את הטרור כאמצעי לקדם את המטרות הפלסטיניות. אנחנו לא משלים את עצמנו, המטרות של אבו-מאזן והמטרות של ערפאת הן אותן מטרות, ונצטרך להתמודד עם המטרות האלה. אבל זה עושה את כל ההבדל, שאבו-מאזן הוא פרטנר וערפאת לא היה פרטנר.
       
       אני גם חושב, חברי חברי הכנסת מהליכוד, מהמפד"ל, שביקשו – בצדק, מנקודת ראותנו – אמירה יותר נחרצת נגד הטרור, שבכל זאת אולי ניתן, לא יודע אם הנחה, אבל אפשר להבין נוכח המציאות שבפניה הוא ניצב, שהיא לא פשוטה, במיוחד שב-9 בינואר הוא עומד בפני בחירות, ולכן אולי גם יכולתו לצאת נחרצות נגד הטרור, שהוא מתנגד לו, מוגבלת בעת הזאת. 
       
       אני רוצה לומר עוד משהו, להגיב מכאן על דברים ששמעתי מחברי הכנסת הערבים, ובמיוחד מחבר הכנסת מח'ול. יש פה איזו סתירה פנימית עמוקה שאתם לא מסבירים אותה. אתם רוצים להפסיק את הכיבוש, בלשונכם - "הכיבוש". בסדר, אני לא אתווכח עכשיו על העניין ההיסטורי של הכיבוש. אתם חוזרים כמנטרה על עניין הכיבוש, כאילו באמת זה כיבוש. אבל נעזוב את זה לרגע. 
       
       יש פה ראש ממשלה שבא, וכבר שנה – והייתי אומר אפילו יותר, זה כבר שלוש שנים – הוא מדבר על הצורך לבצע שינוי במדיניות מסורתית שהיתה קיימת קודם ולבחון באמת אפשרות לחפש איזו דרך שונה. הוא גם דיבר על הכיבוש עצמו. הוא דיבר על ההשפעות המזיקות של הכיבוש על החברה הישראלית. הוא גם מביא תוכנית שבעצם – היא לא מסיימת בבת-אחת את כל הכיבוש לפי שיטתכם, אולי היא לא תסיים את הכיבוש לפי שיטתכם, אבל במקום מסוים – והוא לא אחרון המקומות מנקודת ראות פלסטינית – רצועת-עזה, שחיים בה כמיליון ו-300,000 פלסטינים, תחת הכיבוש – לדבריכם – והוא בא, והוא מבקש שם, במקום הזה, להפסיק את מה שאתם קוראים הכיבוש. אני רואה איזו הסתערות. אתם מסתערים על התוכנית הזאת. וזה לא ברור לי. אתם מהללים ומשבחים את הטרור הזה, קוראים לו בשם, ההתנגדות, לא יודע עוד. הטרור. בדיוק הטרור. ואתם - - -
       
עסאם מח'ול (חד"ש-תע"ל):
       
       למה טרור?
       
סגן שר הביטחון זאב בוים:
       
       ואתם שמבקשים להפסיק את הכיבוש, אתם מעודדים אותם מהלכים שעלולים בדיוק לטרפד את התהליך הזה של נסיגה מהכיבוש לפי שיטתכם. זו סתירה. 
       
עסאם מח'ול (חד"ש-תע"ל):
       
- - -
       
סגן שר הביטחון זאב בוים:
       
       אני לא ביקשתי תשובה. לא ביקשתי תשובה. ביקשתי ממך להאזין, לא לדבר. 
       
עסאם מח'ול (חד"ש-תע"ל):
       
אני מאזין.

סגן שר הביטחון זאב בוים:
       
       אז תאזין. 
       
עסאם מח'ול (חד"ש-תע"ל):
       
אני מנסה לענות - - - של שבוע שעבר.

סגן שר הביטחון זאב בוים:
       
       לכן, אפילו לאנשים שהם לא בני-שיח אתי בעניין הזה, אפילו אתם תבחנו קצת ותשקלו איך אתם מסבירים לעצמכם, לפי שיטתכם, את הסתירה העמוקה הזאת. ראש ממשלת ישראל עושה מהלך של הינתקות, שמנקודת ראותכם פירושו הפסקת כיבוש, ואתם מעודדים את הטרור, כדי מה? כדי לשכנע את הישראלים מעודדים את הטרור?
       
עסאם מח'ול (חד"ש-תע"ל):
       
       - - -
       
סגן שר הביטחון זאב בוים:
       
       אתם התומכים הגדולים ביותר של הטרור. לכן - - -
       
עסאם מח'ול (חד"ש-תע"ל):
       
       אתה עודדת את הטרור. אתה בעל-הברית הטוב ביותר של הטרור. 
       
היו"ר יולי-יואל אדלשטיין:
       
       חבר הכנסת מח'ול - - -
       
סגן שר הביטחון זאב בוים:
       
       אדוני היושב-ראש, אני מבקש. 
       
היו"ר יולי-יואל אדלשטיין:
       
       חבר הכנסת מח'ול. חבר הכנסת מח'ול, בדיון כזה אני פשוט ממש לא במצב-רוח להוציא אותך, אבל זה מה שיהיה. 
       
עסאם מח'ול (חד"ש-תע"ל):
       
       אתה עודדת את הטרור. אתה בעל-הברית הטוב ביותר של הטרור. 
       
סגן שר הביטחון זאב בוים:
       
       אני לא מבין מאיפה הסבלנות הזאת של היושב-ראש. אני מאוד מעריך אותה, אני לא יודע עד איפה היא מגעת - - -
       
היו"ר יולי-יואל אדלשטיין:
       
       מן האופי. אבל היא גם פוקעת. 
       
סגן שר הביטחון זאב בוים:
       
       נדמה לי שחבר הכנסת עסאם מח'ול בוחן את הרף הזה, שבינתיים אף אחד לא רואה את הגבול שלו, לסבלנותו של היושב-ראש. אבל, אני בכל זאת מבקש שיתאפשר לי לדבר בלי ההפרעה הזאת. 
       
היו"ר יולי-יואל אדלשטיין:
       
       יתאפשר, ואני מקבל את בקשתך. 
       
עסאם מח'ול (חד"ש-תע"ל):
       
       בלי הפרעות. 
       
סגן שר הביטחון זאב בוים:
       
       עניין המנהרות הוא עניין לא פשוט להיאבק בו. יש שני סוגים עיקריים של מנהרות, לא מהיום: מנהרות שמחדירות אמל"ח - אמצעי לחימה - לתוך הרצועה, ובאמצעים האלה מופעל הטרור הזה; ומנהרות תופת - הייתי אומר, הפעולה האחרונה, צריך לומר גם לא פשוטה, מורכבת, מתוחכמת, עם אבדות. אני חושב שאנחנו בדרך למצוא פתרון לסוגיית המנהרות. אנחנו במאבק הזה כבר כמה שנים. נחשפו הרבה מאוד מנהרות, אבל צריך לומר, גם חופרים הרבה מנהרות. 
       
       על כל פנים, דבר אחד שיהיה ברור. דיברנו על אבו-מאזן, נמשיך ונסיים. אבו-מאזן לפני בחירות, אבל מרגע שייבחר, ואנחנו מקווים שהוא ייבחר מתוך הדברים שאני אמרתי, הוא יצטרך כמשימה ראשונה במעלה לעבוד חזק נגד הטרור הזה.
       
       הוא מנסה להשיג "הודנה", את זה הוא ניסה לפני שנה וחצי; אז הוא השיג לפרק זמן קצר. ה"הודנה" הזאת היא קודם כול הפסקת אש בין הפלסטינים לבין עצמם. זה יכול להיות שלב ראשון, אבל זה לא יכול להיות ההתחלה והסוף של המהלך נגד הטרור. 
       
       אנחנו - והממשלה הזאת נחושה והיא עומדת על מלתה - נגד הטרור הזה. אם יימשך, אנחנו נילחם עד אשר יקום גורם אחר אחראי - פלסטיני, בתקווה, אולי שילוב מצרי-פלסטיני - כדי לפרק את ארגוני הטרור.
       
       זאת לא אמירה שלנו, זאת אמירה של הקהילה הבין-לאומית, ודרישה, ועל-פי מפת הדרכים התחייבות - התחייבות - של הפלסטינים לפרק את ארגוני הרצח האלה. כי כל עוד יימשך הטרור - פעם אחת אנחנו נכה בו ונחזיר מלחמה שערה, כמו שאנחנו עושים, ואנחנו מנצחים את הטרור הזה יום-יום ואנחנו מורידים את מפלסו; ופעם שנייה, כל עוד הוא יימשך, אין שום סיכוי שישראל תתיישב ליד שולחן הדיונים. הממשלה הזאת לא תנהל משא-ומתן תחת אש. תודה רבה.

היו"ר יולי-יואל אדלשטיין:
       
       מה מציע סגן השר מבחינה פרוצדורלית?

סגן שר הביטחון זאב בוים:
       
       אני מציע להסתפק בתשובתי. 

היו"ר יולי-יואל אדלשטיין:
       
       תודה רבה לסגן שר הביטחון, חבר הכנסת זאב בוים. האם חבר הכנסת ניסן סלומינסקי מוכן להסתפק בתשובת סגן השר?

ניסן סלומינסקי (מפד"ל):
       
       אני מוכן להסתפק, אף שאני לא מסכים עם חלק מהדברים - - -

היו"ר יולי-יואל אדלשטיין:
       
       לא הבנתי את התשובה הפשוטה.

ניסן סלומינסקי (מפד"ל):
       
       כן. 

היו"ר יולי-יואל אדלשטיין:
       
       אתה מסתפק. חבר הכנסת אופיר פינס-פז - איננו. חבר הכנסת עסאם מח'ול מסתפק?

עסאם מח'ול (חד"ש-תע"ל):
       
       כן. 

היו"ר יולי-יואל אדלשטיין:
       
       מסתפק. חבר הכנסת יעקב מרגי.

יעקב מרגי (ש"ס):
       
       חוץ וביטחון. 

היו"ר יולי-יואל אדלשטיין:
       
       דורש ועדה, אז מספיק מבחינתנו. אנחנו נצביע.

קריאות:
       
       - - -

היו"ר יולי-יואל אדלשטיין:
       
       סליחה. אנחנו לא נצביע לפני שנשמע הצעות אחרות. הצעה של חבר הכנסת יחיאל חזן – בבקשה, אדוני; דקה.

יחיאל חזן (הליכוד):
       
       הפיגוע במנהרת התופת במוצב במעבר-רפיח הוא לא דבר חדש. כבר נתקלנו בעבר בפיגועים באותה שיטה, כאשר הטרור, או הטרוריסטים הפלסטינים, חופרים מנהרות כמו תולעים - ואני כבר אמרתי בעניין הזה - כמו תולעים הם חופרים מנהרות כדי לפגע בחיילי צה"ל. אני מציע שמדינת ישראל תתייחס - הגיע הזמן - לאותם טרוריסטים פלסטינים שפועלים כמו תולעים, כפי שהם מתייחסים, ותחזיר להם מנה אחת אפיים. תודה.

היו"ר יולי-יואל אדלשטיין:
       
       תודה לחבר הכנסת חזן. חבר הכנסת ואסל טאהא, בבקשה, הצעה אחרת.

ואסל טאהא (בל"ד):
       
       אדוני היושב-ראש, חברי הכנסת, אני לא רוצה להתייחס למה שאמר חבר הכנסת חזן, שהוא - - 

היו"ר יולי-יואל אדלשטיין:
       
       אז אל תתייחס. דבר ישר.

ואסל טאהא (בל"ד):
       
       - -  בלי חוט שדרה, כמו התולעת. המציאות, אדוני היושב-ראש, מוכיחה שאי-אפשר לשלוט בעם שלם, אי-אפשר להכריע אותו, אי-אפשר להביס אותו. 
       
       ונכון אמר חבר הכנסת אלדד, שקריסת המוצב היא קריסה של קונספציה, אבל איזו קונספציה? קונספציה של הכיבוש ושל ההתנחלויות. 

היו"ר יולי-יואל אדלשטיין:
       
       תודה לחבר הכנסת ואסל טאהא. חבר הכנסת מגלי והבה, הצעה אחרת, דקה.


מגלי והבה (הליכוד):
       
       אדוני היושב-ראש, חברי הכנסת, פעולות הטרור, אי-אפשר לכנות אותן אחרת מטרור אכזרי, ומי שעומד מאחוריהן, אותם אנשים שמוצאים להם כאן סניגורים לאורך כל התקופה, חבר הכנסת דהאמשה, חבר הכנסת מח'ול - מי שעומד מאחורי הטרוריסטים שפוגעים בלוחמי צה"ל הוא לא שונה מהם. זה דבר אחד. 
       
       דבר שני - - -

עסאם מח'ול (חד"ש-תע"ל):
       
       - - -

עבד-אלמאלכ דהאמשה (רע"ם):
       
       - - - טרור זה אתה. התנגדות צודקת. טרור זה אתה ומה שאתה מייצג וצבא הכיבוש שאתה חלק ממנו. זה הטרור - - -

היו"ר יולי-יואל אדלשטיין:
       
       חבר הכנסת דהאמשה, לא ביקשת הצעה אחרת. 

עבד-אלמאלכ דהאמשה (רע"ם):
       
       אתה חלק מהטרור - - -

מגלי והבה (הליכוד):
       
       דבר שני, אתה לא יכול לטעון שאתה רוצה שלום אם אתה לא תהיה הוגן. כשיש טרור צריך להילחם בו, וכשיש אנשים כמוך, זה רק מחזק את הטרור.

עבד-אלמאלכ דהאמשה (רע"ם):


	אתה שייך לטרור - - -


מגלי והבה (הליכוד):
       
       אתה לא יכול להיות הוגן אם אתה תמשיך להתייחס לטרור כמו שאתה מתייחס, לא אתה ולא חבר הכנסת מח'ול.

עבד-אלמאלכ דהאמשה (רע"ם):
       
       כיבוש הוא הטרור - - -

מגלי והבה (הליכוד):
       
       אתם צריכים לקרוא לשלום ולתווך לעשיית שלום, ולא כל הזמן לעודד את הטרוריסטים. 

היו"ר יולי-יואל אדלשטיין:
       
       תודה.

עבד-אלמאלכ דהאמשה (רע"ם):
       
       חייבים לסיים את הכיבוש, לא להגן על הכיבוש - - -

היו"ר יולי-יואל אדלשטיין:
       
       חבר הכנסת נסים זאב, הצעה אחרת, בבקשה. חבר הכנסת דהאמשה, הקריאות שלך נשמעו היטב. מספיק.

נסים זאב (ש"ס):
       
       אדוני היושב בראש, חבר הכנסת מוחמד ברכה, אתה מפריע לי, אולי תשב, בבקשה. 

היו"ר יולי-יואל אדלשטיין:
       
       הוא לא מוחמד ברכה, אבל הוא יכול לשבת. 

נסים זאב (ש"ס):
       
       מח'ול, סליחה. הוא עומד לי ממש מול הפרצוף, אני לא יכול לדבר. 

היו"ר יולי-יואל אדלשטיין:
       
       חבר הכנסת מח'ול. 

נסים זאב (ש"ס):
       
       הוא גם גבוה, בן פורת יוסף, ואי-אפשר לראות פה - - - אני רוצה לראות את היושב-ראש, אני לא רואה אותו פשוט, אתה מסתיר לי אותו.

היו"ר יולי-יואל אדלשטיין:
       
       נא לשבת. 


נסים זאב (ש"ס):
       
       אדוני היושב-ראש, יש לנו מזל שאבו עמרי מאמין באבו-מאזן, אחרת ראש הממשלה בכלל היה חוזר בו מתוכנית ההתנתקות. 
       
       צריך לדעת שמבחינת חברי הכנסת הערבים - שפה קצת הרגשתי שהם נסערים - הם רואים בבדואים ערבים בוגדים, כמו שהם ראו באנשי צד"ל. מבחינתם, על-פי הקוראן הם חייבים דין מוות. לכן, אל תתייחסו לכך כאילו מי יודע זו איזה מין תופעה חריגה. זאת האמונה שלהם. הם נשבעים, מצהירים אמונים לכנסת ישראל, אבל הם חושבים שערבי, אסור לו לשרת בצה"ל.
       
       לגבי עצם הפיגוע הנורא, אדוני סגן השר, התייחסת לכל הדברים, אבל הנקודה המרכזית והעיקרית: האם היו התרעות מצד צה"ל או מצד השב"כ - אינני יודע - שעומדים לפגוע במוצבי צה"ל, והאם הטענה שאם המוצב היה יותר, הייתי אומר ממוגן, היו פחות נפגעים, היא נכונה? זאת היתה הטענה שנשמעה, ואני חושב שלכן רצוי שהנושא הזה כן יידון בוועדת החוץ והביטחון.

היו"ר יולי-יואל אדלשטיין:
       
       תודה רבה לחבר הכנסת נסים זאב. אם כן, אנחנו נעבור להצבעה. סגן השר הציע להסתפק בדבריו. היו הצעות אחרות שביקשו ועדה. אנחנו נצביע. מי שבעד - זה דיון בוועדה; מי שנגד - להסתפק בדברי סגן השר. 
       
       מי בעד, מי נגד? נא להצביע. בעד - דיון בוועדה; נגד - מסתפקים בדברי סגן השר. 

הצבעה מס' 27
       
   בעד ההצעה להעביר את הנושא לוועדה - 2
בעד ההצעה שלא לכלול את הנושא בסדר-היום - 7
נמנעים - אין
ההצעה שלא לכלול את הנושא בסדר-היום של הכנסת נתקבלה.

היו"ר יולי-יואל אדלשטיין:
       
       בעד - 2, נגד - 7, אין נמנעים. אני קובע כי הכנסת הסתפקה בתשובתו של סגן שר הביטחון זאב בוים. 
       

הצעות לסדר-היום
החלטת ממשלת ישראל לשחרר אסירים פלסטינים 

היו"ר יולי-יואל אדלשטיין:
       
       הנושא הבא הוא: החלטת ממשלת ישראל לשחרר אסירים פלסטינים - הצעות מס' 5203, 5207, 5225, 5236, 5238, 5245, 5255 ו-5256. המשיב עוד פעם יהיה סגן שר הביטחון זאב בוים, והמציעים הם: הראשון - חבר הכנסת מגלי והבה, ואחריו – חברי הכנסת נסים זאב, דני יתום, ואסל טאהא, אפי איתם ומאיר פרוש.

מגלי והבה (הליכוד):
       
       אדוני היושב-ראש, חברי הכנסת, יצירת אמון בין שני צדדים שנלחמים זה דבר בסיסי וחשוב ביותר, בתנאי שכל צד מאמין שדרך שולחן המשא-ומתן אפשר להגיע להבנות ולהסכמים.
       
       ואני שמעתי כאן בדיון הקודם את אלה שעדיין מאמינים שבדרך הטרור אפשר להגיע למשהו. הרי 100 שנות מלחמה ו-100 שנות טרור לא סייעו בידי הפלסטינים להגיע לשום הישג. הדבר היחיד שנתן להם את התקווה הוא בניהול משא-ומתן, ודרך ניהול המשא-ומתן הגיעו להישגים.
       
       אנחנו רואים שיש כאלה שהפנימו את הלקח, ויש כאלה שעדיין לא. הם עוסקים בטרור ומאמינים בו, הם אפילו לא מכירים במדינת ישראל. יש כאלה שעדיין חושבים שבדרך הזאת הם יכולים להשיג משהו. ונשפך דם. אני אומר, נשפך דם בשני הצדדים. לכן, לבנות אמון הדדי בין שני צדדים זה דבר לא פשוט. 
       
       נכון, יכולים לבוא ולהגיד ששחרור אסירים פלסטינים עכשיו - זה לא הזמן ולא העיתוי. אבל מצד שני, אנחנו ראינו שבנייה של מערכת אמון הדדי, ובמקרה זה בין נשיא מצרים מובארק לבין ראש ממשלת ישראל, זה נושא שנמשך כמעט שנה, שמטרתו להביא לשינוי האווירה ולהביא לכך שמצרים תתערב  בסכסוך, מתוך הבנה שאם היא רוצה להיות מתווך הוגן היא צריכה להיות אובייקטיבית כלפי  שני הצדדים.
       
       ואכן, במערכת הבנייה הזאת של האמון ההדדי במשך השנה האחרונה, שלי היה חלק לא קטן בו, הגענו למסקנה שצריך לבנות את האמון ההדדי על מנת שנביא לשינוי וניתן צ'אנס גם לתוכנית המדינית של ראש הממשלה, וגם לאלה שאמורים לשנות את התפיסה ומוכנים ללכת עליה גם בצד השני. וכאן יש מחוות מסוג זה או מסוג אחר. אז אם אנחנו באים היום ואומרים שיש כוונה לשחרר אסירים פלסטינים שאין דם על ידיהם, ואני אומר שוב, שאין דם על ידיהם, כל כוונתה לבנות ולחזק את האמון ההדדי.
       
היו"ר יולי-יואל אדלשטיין:
       
       תודה.
       
מגלי והבה (הליכוד):
       
       אני רק רוצה לסכם ולומר לאלה שבאמת רוצים בשלום ורוצים להגיע להבנות - לא בטרור ולא באלימות, אלא דרך ההידברות. תודה.
       
היו"ר יולי-יואל אדלשטיין:
       
       תודה לחבר הכנסת מגלי והבה. חבר הכנסת נסים זאב, בבקשה. אחריו - חבר הכנסת דני יתום, ואם לא - חבר הכנסת ואסל טאהא.

נסים זאב (ש"ס):
       
       אדוני היושב בראש, כנסת נכבדה, אני לא יודע בדיוק כמה אסירים פלסטינים החליטה הממשלה לשחרר - בין 100 ל-200, בכל זאת יש הבדל בין 100 ל-200 אסירים ביטחוניים - בסוף השבוע הבא ובימים הקרובים, כמחווה למובארק, מחווה על שחרורו של עזאם עזאם. הממשלה אישרה לקצר את תקופת מעצרם של אסירים ועצירים ביטחוניים פלסטינים. 
       
       מובן שיש כאן הרכב של שתי ועדות. יש ועדת שרים, שבראשה עומד ראש הממשלה, וחברים בה שר החוץ, שר הביטחון, שר המשפטים והשר לביטחון פנים גדעון עזרא, ויש  הוועדה המקצועית, עם המנכ"ל של משרד הפנים, שתגיש את הרשימה של המועמדים על-פי רשימות והנחיות שתקבל מהשב"כ ומשירות בתי-הסוהר.
       
        אדוני סגן שר הביטחון, אני רוצה להאמין שהקריטריונים לשחרור האסירים יהיו בהתאם להחלטות הממשלה מיולי 2003, ולא ישוחררו אסירים עם דם על הידיים, שהשתתפו בפיגוע שבו נרצחו ישראלים או זרים, או מחבלים מתאבדים שנתפסו לפני הפיגוע, או מי שעסקו באופן סדרתי בייצור אמצעי לחימה.
       
       השאלה, אדוני היושב-ראש, היא, האם יש איזו הצדקה שהיא למחיר שאנחנו משלמים? הסיפור של עזאם עזאם, הוא לא נתפס כמרגל. אגב, יש מקרים שבתחילה מדינת ישראל הכחישה שהם מרגלים ובסופו של דבר הודתה בכך בחצי פה. אבל במקרה של עזאם עזאם מעולם לא היתה שום הודעה, וידוע שהוא היה אדם שהלך בתום לב, כסוחר. אני לא אומר שלא צריכים לשלם מחיר. השאלה היא אם המחיר הוא באמת מחיר של שחרור, או שהאינטרס שלנו הוא לחזק את מעמדו של נשיא מצרים בעולם הערבי; ואני בעד לחזק, שמישהו לא יחשוב אחרת. אבל זה לא מחיר של שחרור אסיר שלדעתי על לא עוול בכפו ישב כמעט שמונה שנים בכלא המצרי. 
       
       אם רוצים לתת איזה כוח לנשיא מצרים, ונראה שאולי זה המחיר שאנחנו צריכים לשלם לפני הבחירות ברשות הפלסטינית, ולפתוח את השערים, לפתוח את הדרכים ולהראות שמשחררים אסירים פלסטינים כדי ליצור אווירה נוחה, ועושים את זה דרך הערוץ של מובארק והעילה היא שחרורו של עזאם עזאם, אז לפחות שהציבור ידע שאלה הם הכיוונים ובכך הפוליטיקה שלנו עוסקת. אני לא מאמין שאנחנו צריכים באמת לשלם מחיר, כפי ששילמנו בעבר בעבור כמה ישראלים, שילמנו מאות ואלפים של פלסטינים ומחבלים שמדינת ישראל שחררה בתקופות השונות.
       
       לכן, אדוני היושב-ראש, התשובה הזאת חייבת להינתן על-ידי שר הביטחון, כדי שהציבור והכנסת ידעו מה מסתתר מאחורי ההבטחות האלה.
       
היו"ר יולי-יואל אדלשטיין:
       
       תודה לחבר הכנסת נסים זאב. חבר הכנסת דני יתום אכן איננו. לכן, חבר הכנסת ואסל טאהא ידבר, ואחריו -  חבר הכנסת אפי איתם.

ואסל טאהא (בל"ד):
       
       אדוני היושב-ראש, חברי הכנסת, כ-8,000 אסירים פלסטינים כלואים בבתי-הכלא ובבתי-המעצר בישראל. 400 מהם ילדים, 150 אסירות, כ-800 חולים שזקוקים לטיפול רפואי ולא זוכים לו בצורה סדירה, לרבות ניתוחים. 23 מהאסירים מוחזקים בבידוד מוחלט באופן קבוע. ההחלטה לשחרר  100 אסירים, 200 - את המספר אנחנו עד עכשיו לא יודעים, נדמה לי שהיה סעיף בתוך החבילה שנחתמה בין ממשלת ישראל למצרים, והיא כאות או כמבחן לעמידתה של ממשלת ישראל בהסכמים.
       
       נדמה לי שהשחרור הזה לא יביא לבניית אמון בין הצד הפלסטיני לצד הישראלי. אם ממשלת ישראל מתכוונת לבנות אמון, היא חייבת ללכת ולשחרר את כולם, על מנת לבנות באמת הבנות וכוונות טובות. אבל לשחרר אסיר שנותר לו שבוע, זה נקרא שחרור אסיר? לשחרר אסיר שנותרו לו יומיים, זה נקרא לשחרר אסיר? להחזיק 400 ילדים, בשביל מה מחזיקים אותם? בשביל לפגוע במשפחות שלהם? בשביל מה מחזיקים אסירות? אפשר גם בשחרור אסירות, בשחרור ילדים, 2,000-3,000 אסירים בפעימה הראשונה, זה יביא להבנות וזה יבנה אמון, ולא רק אסירים שנותרו להם ימים ספורים עד שהם משתחררים. 
       
       אדוני היושב-ראש, זה בא לשחרר לחצים וקיטור מהצד הפלסטיני. הלוואי שזה בא לבנות הבנות ואמון הדדי. אמון הדדי מביא גם מהצד הזה, כשמשחררים אסירים, לשינוי דרסטי במדיניות, בקונספציה כולה. ובאמת, אז יצעדו שני הצדדים בכיוון הנכון. מי הכשיל את אבו-מאזן, אדוני היושב-ראש? אבו-מאזן ביקש מיומו הראשון, כשהיה ראש ממשלה בתקופתו של יאסר ערפאת, לשחרר אסירים. ממשלת ישראל סירבה. לא שחררה אסיר אחד. אנחנו יודעים כמה זה רגיש בצד הפלסטיני, ואנחנו זוכרים את השביתה הכוללת של האסירים בבתי-הסוהר, כיצד היא השפיעה על דעת הקהל הפלסטינית, כיצד היא התסיסה את הרחוב הפלסטיני.
       
       העניין הוא רגיש מאוד, ולכן יש לנקוט אקט רציני מאוד. לא לשחרר אסירים - 150, 300 – ולהחזיק ילדים, להחזיק אסירות, להחזיק אלפים. יש לשחרר את כולם. אם ממשלת ישראל ואם ראש הממשלה מתכוונים באמת לצעוד קדימה בכיוון המשא-ומתן לסיום הכיבוש, לסיום כל הגרורות של הכיבוש, הוא חייב לשחרר אסירים. בלי זה, האמון יהיה חסר. 
       
היו"ר יולי-יואל אדלשטיין:
       
       תודה רבה לחבר הכנסת ואסל טאהא. חבר הכנסת אפי איתם - איננו. לפיכך, חבר הכנסת מאיר פרוש יהיה אחרון הדוברים בנושא זה. לאחר מכן נשמע את תשובתו של סגן שר הביטחון, חבר הכנסת זאב בוים.
       
מאיר פרוש (יהדות התורה):
       
       אדוני היושב-ראש, עמיתי חברי הכנסת, הדיון הזה נערך על רקע מה שמכונה בפי השמאל "סיכויים למזרח תיכון חדש", ואנחנו עלולים ליפול שוב למלכודת של אופטימיות חסרת בסיס. אנחנו עלולים ליפול שוב ברשת הפיתוי של הכרזות ללא כיסוי של הנהגת אש"ף, ואנחנו עלולים שוב לעלות על מוקש שמטמינים לנו במדינות ערב.
       
       אדוני היושב-ראש, כולנו רוצים שלום, כולנו אוהבי שלום ורודפי שלום, גם עם אויבינו מחוץ. אבל ראוי שנהיה מפוכחים, והדברים נאמרים על רקע ידיעות על נכונות לשחרר אסירים פלסטינים. 
       
       הנביא ירמיהו אומר: "מקווה לשלום ואין טוב". כלומר, מצפה לשלום, אך מתאכזב. נדמה לי שזה למעשה מצבנו גם עתה. ראש אש"ף אבו-מאזן אומר אומנם כי השימוש בנשק באינתיפאדה חייב להיפסק. יש בתוכנו הרוצים לשמוע בדברים האלה את פעמי המשיח ואת ראשית הגאולה. אני מציע שננהג זהירות, ועוד פעם זהירות, ובפעם השלישית אני אומר, אדוני היושב-ראש - זהירות. 
       
       אולי אבו-מאזן מתוחכם יותר מקודמו, יאסר ערפאת. אולי בהכרזותיו הוא מנסה להשלות אותנו, להפיח סתם תקוות? כי הרי אותו אבו-מאזן גם מכריז שהוא לא יוותר על זכות השיבה. כי הרי אותו אבו-מאזן גם אומר שאסור לפלסטינים לוותר על ירושלים. כי הרי "ההצהרות המעודדות" עומדות בינתיים בניגוד גמור למציאות. רק בשבוע האחרון נרשמה הסלמה בטרור, בעיקר ברצועה. ומדובר לא רק בפיצוץ המוצב ברפיח, אלא גם בהמשך הפצצת המרגמות על גוש-קטיף. 
       
       ברור גם לכל האופטימים שבתוכנו, כי הרשות הפלסטינית לא תתעמת עם ארגוני הטרור. אבל הריאליסטים בתוכנו סבורים, כי היא לא תעשה זאת גם לאחר הבחירות. אז כבר היינו באופוריה הזאת, כבר הכרזנו בעבר על מזרח תיכון חדש. אולי כדאי הפעם, כלמודי ניסיון, להיות קצת יותר זהירים וקצת יותר אחראיים. 
       
       עמיתי חברי הכנסת, אינני רוצה לקלקל את חדוות האופוריה של אנשי השמאל, אך מותר גם להציג כמה שאלות: אם שחרור עזאם עזאם הוא סימן חיובי ממצרים, ואם הסכם הסחר שנחתם הוא איתות לדף חדש, מדוע המצרים עדיין מעלימים עין מחפירת המנהרות? ומדוע בצה"ל חוששים כי בעזה וברפיח בונים המחבלים בימים אלה שבע מנהרות תופת נוספות? ושאלת תם גם לגבי סוריה: אם פני סוריה לשלום אתנו, מדוע היא איננה מייבשת את ה"חיזבאללה"? מדוע היא איננה מסלקת את מפקדות הטרור מדמשק?
       
       אדוני היושב-ראש, חשוב שנזכור כי אויבינו עדיין רואים בנו נטע זר באזור, ולכן ספק אם אפשר לדבר על מזרח תיכון חדש. חשוב שנזכור כי הדור של ערפאת עדיין שולט בפלסטינים, וחשוב שנזכור כי השלום אינו נתון בתלות מוחלטת בידי ישראל. אז ידידי, קצת יותר זהירות, קצת יותר אחריות, ובעזרת השם השלום עוד בוא יבוא. תודה.
       
היו"ר יולי-יואל אדלשטיין:
       
       תודה לחבר הכנסת מאיר פרוש. ישיב סגן שר הביטחון, חבר הכנסת זאב בוים. 
       
       גם אני אשמח לשמוע, מדוע ממשלת ישראל לא משחררת את כל 8,000 האסירים הכלואים בבתי-סוהר על לא עוול בכפם.
       
ואסל טאהא (בל"ד):
       
       זה משנה את האווירה. זה יוצר אווירה אחרת לגמרי במזרח התיכון. 
       
סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת ואסל טאהא, אני רוצה להבין; לא הבנתי מהדברים שאמרת: האם זה טוב לשחרר את האסירים, או רע?
       
ואסל טאהא (בל"ד):
       
       זה טוב, אבל זה לא מספיק. זה לא משנה כלום. זו מחווה למובארק, לא לפלסטינים. 
       
סגן שר הביטחון זאב בוים:
       
       זו הפעם הראשונה ששמעתי שזה טוב. קודם כול, שמעתי שזה טוב - זה גם משהו. כשאתה עמדת כאן, לא אמרת שזה טוב. אני יכול לשמוע שזה לא מספיק; אני יכול לשמוע שלדעתך זו מחווה למובארק ולא לאבו-מאזן. בסדר. אבל קודם כול, זה מעשה טוב. תגיד בפה מלא; זאת לא בושה. 
       
       אתה יודע, אבא שלי היה באצ"ל, והבריטים כלאו אותו. הוא נידון לעשר שנים, וישב שלוש שנים. לימים הוא סיפר לי על המאסר - - -
       
ואסל טאהא (בל"ד):
       
       בתור מה הוא היה כלוא?

סגן שר הביטחון זאב בוים:
       
       אני אומר לך, תודה לאל, לא התנסיתי בכך, ואני מקווה שאף אחד מאתנו לא יתנסה בכך. אבל לאסיר באשר הוא אסיר, כל יום שמנכים ממכסת המאסר שלו נחשב עבורו הישג בלתי רגיל. זו שמחה גדולה לו, למשפחתו, לאשתו ולילדיו.
       
היו"ר יולי-יואל אדלשטיין:
       
       אדוני סגן השר, אתה מקבל ממני עדות אישית על כך שזה נכון. 
       
סגן שר הביטחון זאב בוים:
       
       הנה, יש לנו כאן עדות אישית של אסיר ציון.
       
היו"ר יולי-יואל אדלשטיין:
       
       של ארבעה חודשים. 
       
סגן שר הביטחון זאב בוים:
       
       אז אני לא בדקתי בדיוק אם נותרו להם יומיים. אני בטוח שנותרו להם יותר, וניכו להם.
       
ואסל טאהא (בל"ד):
       
       יש כאלה.
       
סגן שר הביטחון זאב בוים:
       
       אבל אני אומר לך - והנה, שמענו את העדות - אנחנו לא שמים את עצמנו כאן במקום האסירים, כי אנחנו לא יכולים, תודה לאל. אבל שלא נזלזל בשחרור מוקדם, בהיקף כזה או אחר. כל שחרור מוקדם עושה טוב לאסיר ולסביבתו. אשר לכמות, גם בכך אני לא מציע לזלזל. 
       
       אתה רוצה שינוי דרסטי. שינוי דרסטי יבוא כשתהיה איזו פעולה דרסטית שתצדיק את השינוי הדרסטי. כך זה עובד.
       
ואסל טאהא (בל"ד):
       
       למה ממשלת ישראל לא מתחילה, לא מעודדת?
       
סגן שר הביטחון זאב בוים:
       
       אתה אומר, ילדים. כמו שאני מכיר את ההגדרה ילדים, ובדרך כלל אלו הם האסירים, אלו נערים בני 16 ו-17- - 
       
ואסל טאהא (בל"ד):
       
       מתחת לגיל 18.
       
סגן שר הביטחון זאב בוים:
       
       - - מתחת לגיל 18. אבל, כשאתה אומר ילד, אתה יכול לחשוב גם שמדובר בילד בן שבע, ולא היא. בוא נגדיר את זה בדיוק: אלו נערים שעוסקים בטרור, והם באמת מתחת לגיל 18; הם בגיל 17 ובגיל 16. אז הם מחבלים, הם עסקו בטרור, ולא ילדים. כך צריך לראות את זה. כשאתה אומר ילדים, הרושם הראשון שמתקבל על הדעת הוא ילדים בגן-הילדים, בבית-הספר היסודי. 
       
ואסל טאהא (בל"ד):
       
       - - - 
       
עבד-אלמאלכ דהאמשה (רע"ם):
       
       שאלה קטנה, בלי פרובוקציות: האם יש אפשרות שלפלסטינים יש זכות להתנגד בצורה כלשהי, או שכל מה שהם יעשו זה טרור?
       
סגן שר הביטחון זאב בוים:
       
       אבל אני לא מדבר על ההתנגדות. אני מדבר על המושג ילדים. 
       
עבד-אלמאלכ דהאמשה (רע"ם):
       
       - - -
       
ואסל טאהא (בל"ד):
       
       - - -
       
סגן שר הביטחון זאב בוים:
       
       אני רוצה לומר לך, שיש בתוך החברה הפלסטינית התנגדות של משפחות, של הורים ושל אמהות לגיוס הזה של ילדים, להפיכתם - - -
       
עבד-אלמאלכ דהאמשה (רע"ם):
       
       אני שאלתי אם יש דבר שאיננו טרור.
       
סגן שר הביטחון זאב בוים:
       
       אתה שאלת - עכשיו תקשיב לי. 
       
עבד-אלמאלכ דהאמשה (רע"ם):
       
       - - - 
       
היו"ר יולי-יואל אדלשטיין:
       
       חבר הכנסת דהאמשה. 
       
סגן שר הביטחון זאב בוים:
       
       לזה אני לא מוכן. השיטה כאן היא לא דיאלוג. ביקשת - שמעתי אותך. עכשיו אני אענה, אבל אתה תקשיב. 
       
       הגיוס הזה של ילדים מתחת לגיל 18, של נערים בני 16 - יש גם פחות. ראינו בחווארה דברים מזעזעים, ילדים בני עשר שהם בשליחות הטרור. ראינו בן 14 עם מטענים. 
       
       עכשיו יש שם טרנד חדש. יש התנגדות גדולה של הורים, מטבע הדברים. ה"חיזבאללה" היום מנסה לגייס והוא שולח את המגייסים אל בתי-הספר, במכוון. הוא אומר: שם קל להשיג מתאבדים. אני עכשיו חושף לכם משהו. זאת המציאות, לצערי. 
       
       אתה אומר: אסירות. מה זה אסירות? אסירות הן מחבלות. חלק מהפיגועים הקשים יותר עשו נשים מסיבות מובנות – הן נבדקו פחות במעברים. וזכורים לרעה מאוד הפיגועים שהובלו על-ידי הנשים, האסירות, כפי שאתה אומר. 
       
       אז בכל הכבוד, נכון שיש לנו יחס מיוחד, וצריך להיות מנקודת ראות אנושית, לנשים ולילדים, לפני גברים. אבל זה לא המקרה כאן. להיפך, מנצלים את הגישה הטבעית ההומנית הרגילה כלפי נשים וילדים כדי להוביל את הפיגועים הקשים יותר, זה העניין. עד כאן.
       
       עכשיו אני רק רוצה לומר על עצם ההחלטה על שחרור האסירים הפלסטינים. בעקבות המאבק הממושך שניהלה ממשלת ישראל לשחרור עזאם עזאם, הוצבו התנאים שאפשרו את שחרורו, בהתערבותו האישית של נשיא מצרים חוסני מובארק. כמחווה לנשיא וכחלק מן העניין הודיע ראש ממשלת ישראל, שאנחנו נגיב על שחרור עזאם עזאם בשחרור שישה עצורים מצרים, וכן נקצר את תקופת מאסרם או מעצרם, לפי העניין, של אסירים ועצורים פלסטינים. זה היה ההסכם. 
       
       בעניין הזה נכון מה שאמר כאן חבר הכנסת נסים זאב. עזאם עזאם לא עסק בשום פעולה של ריגול או חתרנות וכיוצא בזה. הוא היה אזרח תמים, שלא נשלח על-ידי שום גורם. אין לנו סיבה עכשיו לבוא, לא היתה לנו אף פעם וגם לא עכשיו סיבה לבוא ולהגיד כאילו היה משהו, כאילו הוא נשלח על-ידי המדינה למטרות כאלה. לא היה מתחילה ולא עכשיו, לא היה ולא נברא.
       
       אבל, בכל זאת, במצבים האלה ולצורך שחרור אסירים, שזו מצווה גדולה, מדינת ישראל בהרבה מקרים אחרים, בכל מקרה שרק יכלה לשחרר אסירים, עשתה וגם שילמה. היה ויכוח לפעמים אם התשלום גדול מדי, ושילמנו הרבה פעמים מחירים כבדים, וזה גם עורר ויכוח. נדמה לי שאפילו ההלכה, שמדברת על פדיון שבויים כמצווה גדולה, נדמה לי שחכמים גם עוסקים בסוגיה הזאת, מה המידה הנכונה של התשלום עבור השחרור, עד איזו מידה זה דבר ראוי, ומאיזו מידה יש הגזמה כזאת שיוצרת איזה מצב - -  
       
היו"ר יולי-יואל אדלשטיין:
       
       של סכנה עתידית.
       
סגן שר הביטחון זאב בוים:
       
       - - של עידוד לחטיפת אנשים.
       
       על כל פנים, החלטת הממשלה מס' 2882 מיום ראשון האחרון, 12 בדצמבר 2004, בעניין זה התקבלה פה-אחד. קיצור תקופת המאסר או המעצר של אסירים ועצורים פלסטינים ייעשה בהתאם לקריטריונים שנקבעו בהחלטת הממשלה. היא החליטה להקים ועדת שרים, בראשות ראש הממשלה, שתטפל בקיצור תקופת מאסרם או מעצרם של אסירים ועצורים על רקע ביטחוני, בהתאם לקריטריונים האמורים בהנחיות היועץ המשפטי לממשלה. הרכב הוועדה: ראש הממשלה, שר החוץ, שר הביטחון, שר המשפטים והשר לביטחון פנים. ריכוז הפעולות לקיצור תקופת מאסרם של האסירים והעצורים הפלסטינים, לפי התנאים שתוארו, ייעשה על-ידי ועדה מתאמת, בראשות המנהל הכללי של משרד המשפטים, שבה ייטלו חלק נציגי כל הרשויות שיש להן נגיעה בעניין. עד כאן, אדוני.
       
היו"ר יולי-יואל אדלשטיין:
       
       מה ההצעה שלך, אדוני סגן השר?
       
סגן שר הביטחון זאב בוים:
       
       אני מבקש להסתפק בתשובה הזאת.
       
היו"ר יולי-יואל אדלשטיין:
       
       תודה רבה. האם חבר הכנסת מגלי והבה מסתפק בתשובתו של סגן השר?
       
מגלי והבה (הליכוד):
       
       כן.
       
היו"ר יולי-יואל אדלשטיין:
       
       חבר הכנסת נסים זאב מסתפק בתשובה. חבר הכנסת ואסל טאהא? 
       
ואסל טאהא (בל"ד):
       
       מבקש דיון במליאה. 
       
היו"ר יולי-יואל אדלשטיין:
       
       אם כן, יש לנו הצעות אחרות. חבר הכנסת יעקב מרגי, הצעה אחרת.
       
יעקב מרגי (ש"ס):
       
       אדוני היושב-ראש, מכובדי סגן השר, חברי חברי הכנסת, אני רוצה להתייחס לפרשיית עזאם עזאם. כמובן, דבר טוב עשתה מדינת ישראל, וחבל שהמצרים גזלו ממנו וממשפחתו שמונה משנות חייו הטובות. אבל אנחנו אחרי זה. 
       
       שחרור האסירים בפן המצרי – אני מקווה שמצרים במהלך הזה באמת תגלה כנות, תפסיק את המשחק הכפול, ובתמורה לא תתיר אפילו קצה של מנהרה. אדוני סגן השר, אם תיחפר אפילו עוד מנהרה אחת בציר פילדלפי מכיוון רפיח המצרית לרפיח הישראלית, אני אומר לכם, הקורבן היה לשווא. אני מקווה שלא נתבדה, בעזרת השם. 
       
היו"ר יולי-יואל אדלשטיין:
       
       תודה, חבר הכנסת יעקב מרגי. הצעה אחרת גם לחבר הכנסת עבד-אלמאלכ דהאמשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי חברי הכנסת, אני חושב שכדאי לפעמים גם לחשוב, לחזור במחשבה ולרענן מחשבות. אנחנו מרגילים את עצמנו ומתרגלים וטובעים מטבעות לשון, והכול כבר קדוש, זה הופך לתורה למשה מסיני ואי-אפשר לשנות. 
       
       כל הזמן מדברים על אסירים פלסטינים. העם הפלסטיני נלחם על חירותו, על זכותו להגדרה עצמית. בעיני עצמם לפחות, אדוני סגן שר הביטחון, הם שבויי מלחמה והם נלחמים באמצעים שיש להם. שמעתי ויכוח ביניהם. אחד אומר: אדוני, תן לי טנקים ותן לי מטוסים ותהיה לי כל הזכות להילחם באמצעותם. אבל, ברגע שאין לי במה להילחם, אלא בדם שלי ובחיים שלי ובדברים הקטנים שיש לי, אז אני נלחם ברוחי ובנפשי. 
       
       אלה שבויי מלחמה. כל סיום של הסכסוך, כל תהליך שלום חייב להביא קודם כול לשחרורם. אם היה דבר שהכשיל את אוסלו והכשיל את תהליך השלום, זה שמר נתניהו אחרי "וואי פלנטיישן" לא שחרר אסירים, וזה נתן את האות לחזרתו של כל התהליך. 
       
       חייבים לשחרר את שבויי המלחמה האלה בכל תהליך של שלום. אחרת לא יכול להיות שלום. תודה רבה. 
       
היו"ר יולי-יואל אדלשטיין:
       
       תודה רבה.
       
       השאלה, חבר הכנסת דהאמשה, אם אותו אסיר שביקש ממך טנקים ומטוסים התכוון לנצל אותם להרוג נשים וילדים. אני מקווה שלא.
       
עבד-אלמאלכ דהאמשה (רע"ם):
       
       בינתיים יש מטוסים וטנקים אחרים שהורגים ילדים ונשים, וכולם יודעים את זה.
       
היו"ר יולי-יואל אדלשטיין:
       
       חברי הכנסת, אנחנו נצביע. בעד – דיון במליאה, נגד – להסתפק בתשובתו של סגן השר. ההצבעה החלה. 
       
הצבעה מס' 28
       
בעד ההצעה לכלול את הנושא בסדר-היום – 2 
בעד ההצעה שלא לכלול את הנושא בסדר-היום – 5 
נמנעים – אין
ההצעה שלא לכלול את הנושא בסדר-היום של הכנסת נתקבלה. 
       
היו"ר יולי-יואל אדלשטיין:
       
       בעד – 2, נגד – 5, אין נמנעים. לכן, הכנסת הסתפקה בתשובתו של סגן שר הביטחון בנושא החלטת ממשלת ישראל לשחרר אסירים פלסטינים.
       
       חברי הכנסת, תם סדר-היום. הישיבה הבאה תתקיים, אם ירצה השם, ביום שני, ח' בטבת התשס"ה, 20 בדצמבר 2004, בשעה 16:00. ישיבת הכנסת נעולה. תודה רבה.
       
       הישיבה ננעלה בשעה 18:08.
     
     
עמוד 217 מתוך 217

