    תוכן עניינים
הודעת יושב-ראש הכנסת	4
מסמכים שהונחו על שולחן הכנסת	5
מזכיר הכנסת אריה האן:	5
נאומים בני דקה	5
גאלב מג'אדלה (העבודה-מימד):	5
רוני בר-און (הליכוד):	6
יוסף פריצקי (שינוי):	7
יולי תמיר (העבודה-מימד):	7
רוני בריזון (שינוי):	8
ג'מאל זחאלקה (בל"ד):	8
צבי הנדל (האיחוד הלאומי - ישראל ביתנו):	9
גילה פינקלשטיין (מפד"ל):	10
עמרם מצנע (העבודה-מימד):	10
יעקב מרגי (ש"ס):	12
טלב אלסאנע (רע"ם):	12
רשף חן (שינוי):	13
אופיר פינס-פז (העבודה-מימד):	15
גדעון סער (הליכוד):	16
אריה אלדד (האיחוד הלאומי - ישראל ביתנו):	16
ואסל טאהא (בל"ד):	17
איתן כבל (העבודה-מימד):	17
איוב קרא (הליכוד):	17
עבד-אלמאלכ דהאמשה (רע"ם):	18
מוחמד ברכה (חד"ש-תע"ל):	18
אורי יהודה אריאל (האיחוד הלאומי - ישראל ביתנו):	20
עסאם מח'ול (חד"ש-תע"ל):	21
יצחק כהן (ש"ס):	21
אליעזר כהן (האיחוד הלאומי - ישראל ביתנו):	22
הודעת יושב-ראש ועדת הכנסת	23
רוני בר-און (יו"ר ועדת הכנסת):	23
חיים אורון (יחד):	25
אברהם הירשזון (הליכוד):	26
ציון היום הבין-לאומי למאבק באלימות נגד נשים	27
שר התחבורה מאיר שטרית:	27
דליה איציק (העבודה-מימד):	31
מסמכים שהונחו על שולחן הכנסת	33
מזכיר הכנסת אריה האן:	33
ציון היום הבין-לאומי למאבק באלימות נגד נשים	34
בנימין אלון (האיחוד הלאומי - ישראל ביתנו):	34
רן כהן (יחד):	35
גילה פינקלשטיין (מפד"ל):	38
ישראל אייכלר (יהדות התורה):	39
מוחמד ברכה (חד"ש-תע"ל):	41
ג'מאל זחאלקה (בל"ד):	43
רשף חן (שינוי):	46
טלב אלסאנע (רע"ם):	48
גדעון סער (הליכוד):	50
נסים זאב (ש"ס):	51
סגן השר לביטחון פנים יעקב אדרי:	58
הצעת חוק בתי-המשפט [נוסח משולב] (תיקון - הוספת עניינים  שבהם ידון בית-המשפט המחוזי בשופט אחד), התשס"ד-2004	62
אתי לבני (שינוי):	62
הצעת חוק בתי-המשפט (תיקון - דיון בדן יחיד  בעבירת סחר בבני-אדם), התשס"ג-2003	63
זהבה גלאון (יחד):	63
הצעת חוק שירות המדינה (משמעת) (תיקון מס' 10)  (זכויות נפגעי עבירה - החלת הוראות), התשס"ג-2003	64
זהבה גלאון (יחד):	64
הצעת חוק העונשין (תיקון מס' 83) (צווי הפסקת שימוש  למקום המשמש לביצוע עבירות זנות), התשס"ה-2004	66
זהבה גלאון (יחד):	66
עזמי בשארה (בל"ד):	67
מוחמד ברכה (חד"ש-תע"ל):	68
גילה פינקלשטיין (מפד"ל):	69
איוב קרא (הליכוד):	70
אורי יהודה אריאל (האיחוד הלאומי - ישראל ביתנו):	71
גילה גמליאל (הליכוד):	71
נסים זאב (ש"ס):	73
רשף חן (שינוי):	74
גאלב מג'אדלה (העבודה-מימד):	75
מגלי והבה (הליכוד):	76
אחמד טיבי (חד"ש-תע"ל):	77
איתן כבל (העבודה-מימד):	78
הצעת חוק למניעת הונאה בתפילין ובמזוזות (תיקון)  (מניעת הונאה בספרי תורה ובמגילות), התשס"ה-2004	80
משה גפני (יהדות התורה):	80
חיים אורון (יחד):	83
אופיר פינס-פז (העבודה-מימד):	84
עזמי בשארה (בל"ד):	88
מגלי והבה (הליכוד):	90
איוב קרא (הליכוד):	90
גילה פינקלשטיין (מפד"ל):	92
אורי יהודה אריאל (האיחוד הלאומי - ישראל ביתנו):	92
ג'מאל זחאלקה (בל"ד):	93
עבד-אלמאלכ דהאמשה (רע"ם):	94
נסים זאב (ש"ס):	95
המלצת הוועדה המשותפת של ועדת החוץ והביטחון וועדת החוקה, חוק ומשפט להיענות לבקשת הממשלה לחזור ולהכריז על מצב חירום לתקופה של שישה חודשים נוספים	97
חמי דורון (יו"ר הוועדה המשותפת):	97
עזמי בשארה (בל"ד):	100
מגלי והבה (הליכוד):	101
עבד-אלמאלכ דהאמשה (רע"ם):	102
עסאם מח'ול (חד"ש-תע"ל):	103
מוחמד ברכה (חד"ש-תע"ל):	104
אריה אלדד (האיחוד הלאומי - ישראל ביתנו):	106
ג'מאל זחאלקה (בל"ד):	107
ואסל טאהא (בל"ד):	108
טלב אלסאנע (רע"ם):	109
אורי יהודה אריאל (האיחוד הלאומי - ישראל ביתנו):	110
נסים זאב (ש"ס):	110
    
       

       חוברת ז'
       ישיבה  קפ"ו
       
       
       
       
הישיבה המאה-ושמונים-ושש של הכנסת השש-עשרה
יום שלישי, י' בכסליו התשס"ה (23 בנובמבר 2004)
ירושלים, הכנסת, שעה 15:00


הודעת יושב-ראש הכנסת

היו"ר ראובן ריבלין:
       
       רבותי חברי הכנסת, היום יום שלישי, י' בכסליו תשס"ה, 23 בחודש נובמבר 2004 למניינם. הנני מתכבד לפתוח את ישיבת הכנסת. 
       
       בטרם נעבור לסדר-היום, איננו יכולים שלא לומר מלים ספורות על רפול. 
       
       המום ומזועזע קיבלתי הבוקר יחד אתכם, חברי הכנסת, את הבשורה הנוראה על מותו הטרגי של רפאל איתן. רב-אלוף במילואים איתן היה חבר הכנסת, שר החקלאות ושר לאיכות הסביבה, סגן ראש הממשלה ומנהיג תנועה – תנועת צומת. לחייליו ולכל אלה שהיו תחת פיקודו היה רפול סמל, דמות לחיקוי ולהערצה. 
       
       רפול היה לוחם אמיץ, עשוי ללא חת. חייל של עבודת אדמה ושל גבורת המלחמה. מלחמות רבות עבר בחייו ומכולן יצא מנצח. גם במותו נלחם, נלחם בגלי הים, אולם המשברים הסוערים הכריעו את הסלע האיתן הזה. 
       
       מיום לידתו במושב תל-עדשים ינק רפול מקרקע המולדת, יניקה שנתנה בו את אותותיה כל ימי חייו. כל פגישה אתו היתה פגישה עם ארץ-ישראל. 
       
       רפול, גיבור מערכות ישראל, איננו עוד. בלב פצוע אנו מצדיעים לך, רפול. 
       
       הכנסת, כמובן, תקיים בקרוב ישיבת אבל מיוחדת לזכרו. 
       
       רבותי חברי הכנסת, אני מבקש מכם לעזור לי על מנת לקבוע את סדר הדוברים. נא להצביע על מנת לבוא ולראות מי ידבר. ראשון הדוברים - חבר הכנסת מג'אדלה. 
       

מסמכים שהונחו על שולחן הכנסת
       
היו"ר ראובן ריבלין:
       
       עד שחבר הכנסת מג'אדלה יתחיל, הודעה למזכיר הכנסת.

מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת החלטת ועדת הכנסת בדבר סדרי הדיון בהצעת חוק התקציב לשנת 2005. תודה. 
       

נאומים בני דקה

היו"ר ראובן ריבלין:
       
       ראשון הדוברים - חבר הכנסת גאלב מג'אדלה, ואחריו - חבר הכנסת בר-און.
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, היום, בריאיון ברשת ב' בשעות לפני הצהריים, אמר הממונה על רשות המסים במשרד האוצר, מר איתן רוב, בין היתר: העוני אצל הערבים והחרדים נובע מבעיה תרבותית שגורמת להם לא לצאת לעבודה. 
       
       אני שלחתי לשר האוצר מכתב וביקשתי שיטפל באמירה גזענית זו, הנובעת מחוסר ההבנה של פקיד בכיר מאוד באוצר במנטליות ובתרבות של האוכלוסייה הערבית – ואני מקווה שגם באלה של האוכלוסייה החרדית. אני מקווה שאמירה זו לא תפגע בערכים האוניברסליים, החינוכיים והציבוריים של האוכלוסייה כולה. 
       
       הדבר הנוסף שאני מבקש לחזור עליו -  בשבוע שעבר הערתי לחבר הכנסת מגלי והבה, ואתמול הערתי לחבר הכנסת חזן, ואני לא מתכוון להרפות מזה: אני לא מוכן לסבול אמירה של חבר כנסת שיפנה לחברי הכנסת הערבים בכותרת כזאת; כמו - -  
       
היו"ר ראובן ריבלין:
       
       תודה. 
       
גאלב מג'אדלה (העבודה-מימד):
       
        - - שלא פונים לחבר האיחוד הלאומי בכותרת של האיחוד הלאומי. מתייחסים לחבר הכנסת. 
       
היו"ר ראובן ריבלין:
       
       תודה. חבר הכנסת מג'אדלה, דקה היא דקה. אדוני כבר חבר כנסת ותיק. 
       
גאלב מג'אדלה (העבודה-מימד):
       
       קיבלתי היום ואתמול הרבה טלפונים, ולכן אני מבהיר את זה - - -


היו"ר ראובן ריבלין:
       
       תודה. 
       
גאלב מג'אדלה (העבודה-מימד):
       
       יש להתייחס לחברי הכנסת הערבים בכבוד ולפנות למי שרוצים לפנות אליו בשמו, בכבוד הראוי, ולא להכליל. 
       
היו"ר ראובן ריבלין:
       
       צריך להתייחס לכולם בכבוד - יהודי, ערבי, מוסלמי, דרוזי, נוצרי,  כל אחד.
       
       בבקשה, חבר הכנסת רוני בר-און, ואחריו - חבר הכנסת יוסף פריצקי. 
       
רוני בר-און (הליכוד):
       
       אדוני היושב-ראש, חברי חברי הכנסת, הגילוי אתמול בטלוויזיה על פרשת הירי בילדה הפלסטינית על-ידי קצין צה"ל איננו פוגע כהוא זה במוסריותו של צה"ל. כנראה מקרה חריג של תפוח רקוב שחדר למערכת הקצונה בצבא. עם זה, העובדה שהרמטכ"ל ואלוף הפיקוד מיהרו לבשר – גם אני שמעתי במו אוזני בוועדת החוץ והביטחון – שהעניין הוא עלילה של חיילים על המפקד שלהם, שעה שהיום ברור שיש הקלטות של רשת הקשר הצה"לית, זה עניין חמור מאוד. 
       
       שוב אנחנו חוזרים אל התופעה של תחקירי צה"ל שלוקים בחסר, שהם תחקירים לא בדוקים, לא מדויקים, שגורמים נזק בעיקר לצבא. את התופעה הזאת, של תחקירים מקולקלים, צריך להדביר. תודה רבה.
       
היו"ר ראובן ריבלין:
       
       תודה רבה. חבר הכנסת יוסף פריצקי – לכל אחד דקה העומדת לרשותו. אחריו - חברת הכנסת תמיר. 
       
יוסף פריצקי (שינוי):
       
       אדוני היושב-ראש, אני אבקש לנצל את הדקה הזאת למעין הודעה אישית. אתמול, בדיון שהיה כאן בכנסת בהצעת אי-אמון, עלה יושב-ראש סיעת שינוי, חבר הכנסת רשף חן, על הדוכן, ומשום-מה התגלגל הדיון לדיון בי. וחבר הכנסת חן הודיע ואמר – מתוך הפרוטוקול – שסיעת שינוי הוקיעה את חבר הכנסת פריצקי, וכי יש לו מקום בש"ס, ועוד דברים נפלאים כהנה וכהנה. 
       
       אני מבקש להגיד כאן, בפני הציבור ובפני חברי, כמה דברים. האחד, אדוני היושב-ראש, לא נחשדתי ולא נחקרתי בשום עבירה מן העבירות שמישהו מחברי ש"ס אי-פעם הואשם בהן - לא במרמה, לא בהפרת אמונים ולא בשוחד. השני, כל מה שנחקרתי בו, נמצא שאין אפילו ראיות לתחילת אשמה. המפקח הכללי של משטרת ישראל הודיע בשער בת רבים, שאין ראיות לאשמה נגדי. 
       
       ישאל השואל, מדוע חברי סיעת שינוי כל כך מבקשים להוציאני מהם? אולי משום שקם אדם ואמר: ראו את פרצופכם האמיתי ואיך אתם מתנהלים. המלך הוא עירום. 
       
       אבל, אני רוצה להבטיח דבר אחד לחברי הכנסת, וגם לחברי סיעת ש"ס: בשבועות הקרובים הם יצטרכו לפנות את כותל המזרח של השחיתות לכמה וכמה חברי כנסת, ואולי שרים, משינוי. תודה רבה. 
       
היו"ר ראובן ריבלין:
       
       תודה רבה. חברת הכנסת יולי תמיר, ואחריה – מי משינוי רוצה להיות ראשון? האם יושב-ראש הסיעה הצביע?
       
יולי תמיר (העבודה-מימד):
       
       אנחנו מציינים היום את היום הבין-לאומי למאבק באלימות נגד נשים. נדמה לי, אדוני היושב-ראש, חברי חברי הכנסת, שאנחנו צריכים להודות בצער רב שנהפכנו לחברה אלימה - חברה שהיא אלימה נגד נשים, חברה שהיא אלימה נגד ילדים, חברה שהיא אלימה נגד עובדים זרים, חברה שהיא אלימה נגד שכנינו הפלסטינים. אנחנו חברה אלימה. ואלימות נגד נשים היא רק חלק מתופעת האלימות שפוקדת את החברה הישראלית. 
       
       נדמה לי, אדוני היושב-ראש, שבכל יום מימות השנה, ובמיוחד ביום הזה, אנחנו חייבים להתריע על הסכנה האיומה שחבויה בהתנהגות אלימה ובפעילות אלימה, לא רק על מנת לפתור סכסוכים אישיים או לאומיים, אלא על מנת לכפות על אנשים דעה, לכפות על אנשים לנהוג כפי שרוצה החזק. 
       
       בחברה שלנו יש מקום להתחיל לחנך כל יום וכל שעה, ולא להקדיש רק יום אחד למאבק הזה, אלא להפוך אותו למאבק קבוע, שלכנסת יש בו תפקיד מרכזי. תודה. 
       
היו"ר ראובן ריבלין:
       
       תודה רבה. חבר הכנסת רוני בריזון, ואחריו - חבר הכנסת זחאלקה. 
       
רוני בריזון (שינוי):
       
       אדוני היושב-ראש, חברי חברי הכנסת, כל מה שרציתי לומר היום איננו ראוי, משום האסון, כך אפשר להגדיר אותו, שנפל עלינו עם מותו הבלתי-צפוי לגמרי של רפול, רפאל איתן, שראוי כאן לאזכור, ואף אחד מן הקודמים לי, כמובן חוץ מאדוני היושב-ראש, לא הזכיר את הדבר.
       
       הכרתי את רפול. לא היו בינינו הרבה מאוד הסכמות, כמעט בשום תחום לא היו בינינו הסכמות, אבל אי-אפשר להכחיש שהוא היה, כפי שאמר אדוני, מלח הארץ. הוא היה טיפוס במלוא מובן המלה. היה תענוג לצחצח אתו חרבות. ומכל התשבחות ומכל הדברים שוודאי עוד יאמרו לזכרו אני רוצה לומר משהו, משום שלדעתי הוא גם הביא היום לאסון – רפול נולד בלי פחד. האיש היה מבחינה זו מוכה גנטית, פשוט לא היה בו פחד. אני חושב שזה גם מה שהוביל היום לאסון.
       
היו"ר ראובן ריבלין:
       
       תודה. חבר הכנסת ג'מאל זחאלקה, ואחריו – חבר הכנסת הנדל.
       
ג'מאל זחאלקה (בל"ד):
       
       כבוד היושב-ראש, אתמול ביקרתי בכלא "נווה תרצה" ופגשתי שתי אסירות שנמצאות בבית-סוהר כעצירות מינהליות: אייה עוויס מג'נין וטלי פחימה מתל-אביב.
       
שאול יהלום (מפד"ל):
       
       טלי פחימה היא מג'נין.
       
היו"ר ראובן ריבלין:
       
       לא להפריע.
       
ג'מאל זחאלקה (בל"ד):
       
       זו לא בושה להיות מג'נין.
       
היו"ר ראובן ריבלין:
       
       רבותי, אי-אפשר להפריע. בבקשה, חבר הכנסת זחאלקה, דקה לרשותך, תאמר מה שאתה רוצה. אין קריאות ביניים בנאומים בני דקה.
       
ג'מאל זחאלקה (בל"ד):
       
       טלי פחימה, יש לציין שהיא גאה במה שעשתה בג'נין, שהיא ניסתה להגן על העם הפלסטיני ולהיות סולידרית אתו.
       
       יש כאן עניין עקרוני של שימוש במעצר מינהלי של אדם – או שאדם נשפט והולך לבית-מעצר או שמשחררים אותו הביתה. השימוש במעצר מינהלי הוא דרקוני, ויש למחוק אותו מספר החוקים.
       
       הגברת עוויס היא אם לשני ילדים, בני שלוש וחצי וחמש, בעלה נמצא בבית-הסוהר, הבית שלה הרוס, ומחזיקים אותה בבית-הסוהר לאחר שתי החלטות של בית-המשפט לשחרר אותה. 
       
       שני המעצרים האלה ספציפית הם מעצרי נקם, ויש לשחרר את שתי העצירות ולבטל כליל את המעצר המינהלי.
       
היו"ר ראובן ריבלין:
       
       תודה רבה. חבר הכנסת צבי הנדל, ואחריו – חברת הכנסת פינקלשטיין. בבקשה.
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, שמענו היום על דוח העוני, ונזכרתי שבמשך שנים מסביר לנו האוצר שאסור לעבור את יעד הגירעון, כי נקבל עונשים מהקהילה הבין-לאומית הפיננסית באירופה ובארצות-הברית. אני רואה שבקלות כזאת מגדילים את יעד הגירעון בשביל לגרש יהודים מאדמתם. אילו יכולנו כל שנה להגדיל את יעד הגירעון ב-0.5%, כמה אנשים היינו יכולים להציל מהעוני? תראו לאן דוחפת הרשעות. כמה אפשר לשקר לעם ולציבור על האסון אם נגדיל את הגירעון? אילו היינו עושים זאת, הדוח היה נראה אחרת.
       
היו"ר ראובן ריבלין:
       
       תודה לחבר הכנסת הנדל. חברת הכנסת גילה פינקלשטיין, ואחריה – חבר הכנסת מצנע.
       
גילה פינקלשטיין (מפד"ל):
       
       אדוני היושב-ראש, כנסת נכבדה, אני רוצה לדבר על אותם פקידים ממינהלת ההתנתקות שהגיעו למשרדי פקיד מס הכנסה באשקלון. הם הציגו לפקיד מס הכנסה אישור שמתיר להם לטענתם לקבל מידע והעתקי מסמכים מתוך תיקי מס הכנסה של תושבי גוש-קטיף. הם צילמו את המסמכים ולקחו את ההעתקים אתם.
       
       לא ניתן הסבר מדוע לצורך קבלת מידע כללי על הכנסות תושבי חבל גוש-קטיף צולם מידע סודי מתיקי תושבי גוש-קטיף. 
       
       יש בזה עבירות על פקודת מס הכנסה ועל חוק הגנת הפרטיות, בכל הנוגע לגילוי חומר סודי מתיקיהם של תושבי גוש-קטיף. היתה בכך פגיעה בפרטיות של התושבים והפרת חובת הסודיות.
       
       כיצד מתכוונת מינהלת ההתנתקות להחזיר את הגלגל אחורנית ולבטל את הפגיעה ואת התוצאות שלה?
       
היו"ר ראובן ריבלין:
       
       תודה. חבר הכנסת עמרם מצנע, ואחריו – חבר הכנסת מרגי.
       
עמרם מצנע (העבודה-מימד):
       
       כמה קשה לבחור על מה לדבר במשך 60 שניות במציאות כל כך קשה. גם אני מצטרף לכל מי שמרגיש צער עמוק על לכתו של רפול בטרם עת. אבל אני רוצה לדבר על צה"ל, מתוך אהבה עמוקה לצה"ל ומתוך חרדה אמיתית למציאות בצה"ל. אני חושב שמי שיראה את האירועים האחרונים, ובעיקר כמובן את התמונות של אתמול, רק כתפוח רקוב, רק כעשב שוטה, יעשה שגיאה וטעות ולא ייגע בעיקר. 
       
       יש לנו בעיה – בצבא שאמור להיות המוסרי ביותר בעולם פשה הנגע. אני מציע לכולנו שנתייחס לסוגיה הזאת במלוא רצינות, באהבה ובבחינת חוסך שבטו שונא בנו. ועל כן צריך להפעיל גם את הביקורת, גם את השאלה, כדי שצה"ל שלנו יתנהג אחרת.
       
היו"ר ראובן ריבלין:
       
       ויהיה נשקנו נקי.
       
יוסף פריצקי (שינוי):
       
       הכיבוש מושחת. 

היו"ר ראובן ריבלין:
       
       מאז תחילת המאה אנחנו כובשים פה. תשאל את מוחמד ברכה, הוא יספר לך.
       
יוסף פריצקי (שינוי):
       
       לא, אדוני.
       
היו"ר ראובן ריבלין:
       
       השתתפתי, הייתי בכיבושים האלה עם אלנבי.
       
עמרם מצנע (העבודה-מימד):
       
       זו סיבה, אבל לא תירוץ.
       
היו"ר ראובן ריבלין:
       
       השאלה מה המידה של הכיבוש. הכיבוש זה כבר עניין של עובדה.
       
מוחמד ברכה (חד"ש-תע"ל):
       
       הכיבוש משחית.
       
היו"ר ראובן ריבלין:
       
       חברים, עכשיו אנחנו לא נכנסים לוויכוח. אסור שיהיה נשקו של מישהו לא טהור. חבר הכנסת מצנע, אני מזדהה אתך. 
       
       בבקשה, חבר הכנסת יעקב מרגי. חבר הכנסת טלב אלסאנע אחריך.
       
יעקב מרגי (ש"ס):
       
       אדוני היושב-ראש, חברי חברי הכנסת, היום התפרסם דוח העוני, ואני לא מבין למה תוקפים את שר האוצר. לפי דוח העוני, שר האוצר הצליח. הרי הוא הבטיח, הוא הבטיח שנהיה כמו אמריקה, כמו הארצות הגדולות, שלא אכפת להן מן העוני, מן החלש, מן המוגבל, מן הנכה. ואכן הוא הביא אותנו למצב כזה, ש-1.4 מיליון איש במדינת ישראל חיים מתחת לקו העוני.
       
       חבר הכנסת מג'אדלה, לגבי איתן רוב. לא הבטיחו לך שהוא לא בור ועם הארץ, הבטיחו לך שהוא יהיה מומחה למסים. אכן הוא מומחה למסים. כנראה הוא לא הכי נקי מבורות. מה לעשות, יש הרבה כאלה. לכן אל תתרגש, עוד תשמע הרבה אמירות קצת גזעניות.
       
       אני קורא מכאן לאוצר להפסיק להיתמם. אין צמיחה, המשק לא מתרומם, יש האטה. תקראו את הכותרות במדורים הכלכליים, אנחנו ממשיכים לעבוד על הציבור בעיניים. 
       
       לגבי איתן רוב. גם אלה שמשתכרים ועובדים, ואין להם תרבות בטלה, כמו שהוא רצה לרמוז, משתכרים 4,000 שקלים, ואי-אפשר לקיים משפחה עם 4,000 שקלים.
       
היו"ר ראובן ריבלין:
       
       תודה רבה. חבר הכנסת טלב אלסאנע, וחבר הכנסת רשף חן אחריו.
       
טלב אלסאנע (רע"ם):
       
       אדוני היושב-ראש, חברי הכנסת, אין לנו סיבה להלין על התפשטות האלימות בחברה הישראלית כאשר אנחנו רואים את ממדי האלימות של שוטרים, שהם המופקדים על אכיפת החוק ושמירת שלטון החוק. אותו גוף שאמור לעקוב ולפקח על פעילות השוטרים, מח"ש, עסוק בטיוח ובסגירת תיקים, לא פעם תחת הכותרת "חוסר עניין לציבור". אני לא יודע לאיזה ציבור מתייחס מנהל מח"ש כשהוא שולח הודעה כזאת, כאשר אנחנו, הציבור, כן מעוניינים שאותם שוטרים יועמדו לדין. 
       
       אחת הבעיות היא חוסר הבקרה והפיקוח. מה גם, כבוד היושב-ראש, נרצה או לא נרצה, מדינת ישראל היא מדינה כובשת, זו עובדה; המעמד של מדינת ישראל בגדה וברצועה הוא לא מעמד של ריבון. זה דבר משחית, וצריך להפנים את זה.
       
       אני רוצה לשאול אותך, כבוד היושב-ראש, למה אנחנו לא יכולים למלא את תפקידנו ללא הגבלה של הרשות המבצעת? אני פונה לשר לביטחון פנים בצורה מסודרת ומודיע שאני רוצה לבקר אצל אסיר - - -
       
היו"ר ראובן ריבלין:
       
       התחלת עכשיו בנושא אחר. תשלח לי מכתב. לא יהיה דבר כזה שלא תוכל לפעול כמבקר הרשות המבצעת.
       
טלב אלסאנע (רע"ם):
       
       סיימתי. רק מלה אחת.

היו"ר ראובן ריבלין:
       
       סיימת כבר. בפעם הבאה, בשבוע הבא, תדבר על זה. חסר לך זמן? בבקשה, חבר הכנסת רשף חן, אחריו – חבר הכנסת אופיר פינס-פז, ואחריו – חבר הכנסת גדעון סער.
       
רשף חן (שינוי):
       
       אדוני היושב-ראש, כולנו היינו רוצים להאמין בתמונה של צבא טהור ונשקנו טהור וחיילינו יפי הבלורית והטוהר, ואז באות העובדות וטופחות על פנינו שוב ושוב. הנטייה הטבעית היא לדבר על תפוחים רקובים, ובכך להטיל את האשמה לפתחם של אותם חיילים בודדים, והאמת היא שזה לא הוגן כלפיהם. זאת לא אשמתם ששלחנו ילדים, והחיילים האלה הם ילדים. שלחנו אותם לבצע משימה בלתי אפשרית, להילחם באוכלוסייה אזרחית.
       
גדעון סער (הליכוד):
       
       אנחנו שלחנו להילחם באוכלוסייה אזרחית? 
       
רשף חן (שינוי):
       
       כן, גדעון סער. שלחנו אותם להילחם באוכלוסייה אזרחית.
       
היו"ר ראובן ריבלין:
       
       חבר הכנסת סער, אי-אפשר.
       
גדעון סער (הליכוד):
       
       יש גבול לדברים. הוא אומר ש"שלחנו להילחם על אוכלוסייה אזרחית".
       
היו"ר ראובן ריבלין:
       
       אדוני מדבר אחריו. קודם כול, אפשר תמיד בקואליציה לפתוח אתו בדיונים.
       
גדעון סער (הליכוד):
       
       גם בקואליציה יש גבול.

היו"ר ראובן ריבלין:
       
       אדוני, בנאומים בני דקה, אפילו שהם מרתיחים את הדם, לא יכולים לקרוא קריאות ביניים. אדוני דקה אחרי זה יענה לו. בבקשה, עצרתי את השעון, כי גזלו לך שלוש שניות.
       
רשף חן (שינוי):
       
       גדעון סער ידידי, אל תבין אותי לא נכון.
       
היו"ר ראובן ריבלין:
       
       אל תענה לו. אני מתחיל להפעיל את השעון.
       
רשף חן (שינוי):
       
       אני לא משחרר את הפלסטינים מאחריות למעשים שלהם, אבל העובדה היא שאנחנו לא נלחמים בצבא, העובדה היא שהחיילים שלנו מוצבים בפני דילמות, ואין להם פתרונות, ואנחנו אלה שאחראים לעניין הזה. אנחנו מגיעים למצב שבו אנחנו שומעים דיווח מהקשר, ובו קצין בצה"ל אומר שיש אזור שאם יש בו ילד בן שלוש הוא ימות. לאן נוליך את הבושה? מה אנחנו אמורים לעשות עם הדבר הזה?
       
היו"ר ראובן ריבלין:
       
       תודה. הוא ודאי יעמוד לדין. אין ויתורים.

יוסף פריצקי (שינוי):
       
       כשאדם עומד לדין - - - 

היו"ר ראובן ריבלין:
       
       במשך שנים רבות מאוד עמדו צבאות בגבורה בטוהר הנשק, לרבות צבא-הגנה לישראל לדורותיו. יש דברים שצריך לטפל בהם, אם אכן כך הדבר. 
       
       רבותי, כל אחד מכם עוד רשאי לדבר. מה קרה? עוד יש זמן. חבר הכנסת אופיר פינס-פז, ואחריו - חבר הכנסת גדעון סער.

אופיר פינס-פז (העבודה-מימד):
       
       אדוני היושב-ראש, אני רוצה לתקן טעות - שאני מניח שנעשתה בתום-לב – כפי שהופיעה היום בחלק מהעיתונים. ראיתי שיש כביכול איזה אולטימטום של מפלגת העבודה לליכוד, או של פרס לשרון. לא מיניה ולא מקצתיה. האולטימטום היחיד שאנחנו יכולים לתת לשרון זה אם הוא מבצע את ההתנתקות או לא. אם הוא יבצע את ההתנתקות, הוא יקבל גיבוי בביצוע ההתנתקות. אם הוא לא יבצע את ההתנתקות, נלך לבחירות. אבל ממשלה, עם כל הכבוד, זה דבר שאני לא רואה אותו אפשרי, בטח לא ממשלה בהרכב של ליכוד, עבודה, שינוי, שהיא הממשלה היחידה שבאה בחשבון. לכן בעיני אין מקום לדבר באולטימטומים, ואני מניח שהעיתונאים פשוט לא הבינו נכון את מה שנאמר. 

היו"ר ראובן ריבלין:
       
       רק רגע, חבר הכנסת פינס. הציבור פשוט לא מבין, אז אני רוצה שתבהיר לו. הבהרת בצורה ברורה, אבל אם למשל התקציב יבוא לפני ההתנתקות, מה יהיה? 

אופיר פינס-פז (העבודה-מימד):
       
       איך אמרת לטלב אלסאנע? בשבוע הבא.

היו"ר ראובן ריבלין:
       
       בשבוע הבא. או.קיי., תשובה טובה. 


איתן כבל (העבודה-מימד):
       
       הדברים הוצאו מהקשרם. 
       
היו"ר ראובן ריבלין:
       
       תשובה טובה. חבר הכנסת גדעון סער - בבקשה, אדוני. מייד אחריו - חבר הכנסת אלדד. 

גדעון סער (הליכוד):
       
       אדוני היושב-ראש, מותו של רפאל איתן, רפול, הוא טרגדיה נוראית של אדם שהתכונה אולי המובהקת ביותר שלו כאדם פוליטי, והלא-שכיחה, היתה הדוגמה האישית. זו תכונה שאם רבים היו מתברכים בה, ממד האמינות היה מתחזק בחיים הפוליטיים. התכונה השנייה היא פטריוטיות במובן הטהור ביותר של המלה. אני חושב שאם אפשר היה במילון, ליד הערך "פטריוט", לשים תמונה, צריך היה לשים את תמונתו של רפאל איתן.
       
       אני רוצה בתמצית להשיב לחבר הכנסת חן. אנחנו לא שלחנו ילדים. שלחנו חיילים, לא להילחם באוכלוסייה אזרחית, להילחם בטרור, במקומות שיצאנו מהם ולא היינו בהם עד לפתיחת מערכת הדמים הנוכחית, ובלי קשר למקרה הזה, שצריך להיבדק ויש בו מידה של חומרה, צריך להתייחס לדברים באופן הזה. כי אחרת אתה מרפה את ידי חיילי צה"ל, שנאבקים על חיינו.

היו"ר ראובן ריבלין:
       
       תודה רבה. חבר הכנסת אריה אלדד, ואחריו - חבר הכנסת טאהא. 

אריה אלדד (האיחוד הלאומי - ישראל ביתנו):
       
       תודה, אדוני היושב-ראש. מלה אחת על מוסר הלחימה של צה"ל. "לא תרצח" חל על כל הצבאות בכל המלחמות תמיד, ומי שחושב שהוא יתלה את הדבר בכיבוש או בדברים אחרים, מוזמן לקרוא את ס. יזהר על אותן תקופות של טוהר הנשק שחברינו כאן כל כך מתרפקים עליהן.
       
       אבל, היום שר וגדול מת בישראל, וקטונתי מלהעריך את רפול כרמטכ"ל, אבל דמותו של רפול היא כדמות אחד השופטים שבתנ"ך. לא איש רוח גדול, לא פוליטיקאי גדול, אלא איכר שנלקח מאחורי המחרשה להילחם את מלחמות עמו. 
       
       יהיו כמה דברים שבהם הוא ייזכר שנים הרבה, גם אם באותה שעה נראו מיותרים, אפילו נלעגים: איסוף תרמילי התחמושת כי צריך למחזר, כי אסור לבזבז או סתם לזרוק, כי לא ייתכן שמדינה קטנה ולא עשירה תתנהג כאילו אין מחר. ואת "נערי רפול" נזכור, כשהבין שאם אין אנשים - היה אתה איש, ואם אין מערכת חינוך - יש הזדמנות אחרונה להציל אלפי בני נוער ולהפוך אותם לאזרחים תורמים, שווים. אלפים-אלפים נושאים את שמו בגאווה, לא כמצביא שלא ידע פחד, אלא כמחנך ציוני, האומר: גננת טובה חשובה יותר מאלוף.
       
       ועניין אחרון: שאלו אותו מיהו לדעתו חייל טוב, והוא אמר - חייל ציוני. יהי זכרו ברוך.

היו"ר ראובן ריבלין:
       
       תודה רבה. נדמה לי שלפני הלוויה לא אומרים "יהי זכרו ברוך", אבל לא הפסקתי, למרות הדקה, כי אני לא מפסיק בהספדים. 
       
       חבר הכנסת ואסל טאהא, ואחריו - חבר הכנסת כבל. 

ואסל טאהא (בל"ד):
       
       אדוני היושב-ראש, חברי הכנסת, היום מפרסמים את דוח העוני, שלפיו ברור שהעוני מתפשט במדינה, ובמיוחד במגזר הערבי ובקרב החרדים. ואנחנו, במקום לשמוע על תוכניות טיפול רציני מאוד בהפסקת ההתפשטות הזאת של העוני, שומעים את שר האוצר קורא לאנשים לצאת לעבודה, כשהוא מייצר עניים ולא מייצר מקומות עבודה. זו חוצפה שאין כמותה. מה עוד שאנחנו קוראים את דוח העוני ואנחנו שומעים מרואיינים ברדיו שמאשימים את המגזר הערבי, שהעוני במגזר הערבי הוא עוני תרבותי. אני מגנה ואנחנו מגנים וצריכים לגנות את האמירות האלה, ואני פונה לשר האוצר לנקוט צעדים נגד הפקידים הבכירים האלה. 

היו"ר ראובן ריבלין:
       
       תודה לחבר הכנסת טאהא. חבר הכנסת איתן כבל, ואחריו - חבר הכנסת איוב קרא. 

איתן כבל (העבודה-מימד):
       
       אדוני היושב-ראש, חברי חברי הכנסת, ראשית אני רוצה להצטרף לכל הדוברים שלפני בהקשר של רפאל איתן, שהכרתי אותו לראשונה כחייל ב-1978.
       
        במעבר חד, אני רוצה במשך הדקה גם לעסוק בדוח העוני, דוח קשה, ואני רק יכול לומר לך, אדוני היושב-ראש, שראוי שתוקם ועדת חקירה שתחקור איך מצד אחד הכלכלה של ישראל כאילו מצליחה, לפחות על-פי דבריו של שר האוצר, ומצד שני נוצר מצב מטורף של דוח שמראה עד כמה ישראל הולכת והופכת למדינה שיש בה עניים ויש עשירים והפערים הולכים ומעמיקים. הייתי שמח, כיוון שחברי כנסת העלו הצעה כזאת, שאכן זה יתאפשר. תודה.

היו"ר ראובן ריבלין:
       
       תודה רבה לחבר הכנסת כבל. חבר הכנסת איוב קרא - בבקשה, אדוני.

איוב קרא (הליכוד):
       
       אדוני היושב-ראש, בראשית דברי אני רוצה להעלות על נס את זכרו של מפקדי לשעבר רפאל איתן, שהיתה לי הזכות גם להיות לוחם לידו וגם מ"פ של "נערי רפול". אני מקווה שנדע גם נפשות נוספות אמינות ואצילות. אולי ייעלמו התכונות הללו מהנוף הציבורי אחרי שילך.
       
       אבל, בקשר למה שאמר חבר הכנסת רשף חן אני רוצה לומר לכם, שכרגע מתנהל נגד אותו מ"פ בגבעתי משפט. זה לא יהיה אתי וגם לא מכובד לבית הזה לעסוק בנושא שעולה בבית-המשפט. מה עוד שוועדת חקירה שהיתה בצה"ל, גם באוגדה, גם בפיקוד וגם אצל הרמטכ"ל, קבעה חד-משמעית שהבחור זכאי. צריך להמתין ולראות אם זה לא "עליהום" של התקשורת על אדם שבעצם מצאו אותו שעיר לעזאזל כל מיני גורמים פה, ומשחקים ורוקדים לפי הכינור של אותם אנשים. 

היו"ר ראובן ריבלין:
       
       תודה. חבר הכנסת עבד-אלמאלכ דהאמשה, בבקשה. 

עבד-אלמאלכ דהאמשה (רע"ם):
       
       כבוד היושב-ראש, המלך הוא עירום, הרמטכ"ל הוא עירום, אלוף פיקוד הדרום עירום. כל מי שנגע וטייח ועשה תחקירים ורצה לשכנע את הציבור שהילדה אימאן אל-המס נהרגה כאילו לא ברצח מכוון מלכתחילה, הוא עירום. באו העובדות וטפחו על פנינו. אכן מדובר בתופעה, חבר הכנסת בר-און. המלה האחרונה שלך היתה נכונה. יש פה תופעה, זה לא מקרה שקרה פעם אחת או  פעמיים. התרענו כל הזמן, ואנחנו שומעים את הקול האחר בשטח ומקבלים את התלונות ורואים את האנשים, וזה גם אצלנו בתוך ישראל. למה לדבר רק על השטחים?  
       
       אני לא רוצה לדבר על 13 הערבים שנרצחו באוקטובר, 18 אחריהם, האחרון לפני שבוע, נרצחו בידי המשטרה, ותמיד המלך העירום מתחקר ומטייח ואומר, לא היה כלום. פקודות שניסו לפתוח באש ולא לפתוח באש, מטייחים את הכול ולא עורכים חקירה. חייבים להוציא את הבוץ הזה פעם אחת ולתמיד. 

היו"ר ראובן ריבלין:
       
       תודה רבה. בדרך כלל, כשרוצחים בארץ, מעמידים לדין.
       
       חבר הכנסת מוחמד ברכה, בבקשה. אחריו - חבר הכנסת אורי אריאל. יסיים חבר הכנסת מח'ול. צ'יטה היקר שלי, משום-מה לא לחצת. בכל זאת, אשים אותך, כי היית פה כל הזמן. בפעם הבאה תלחץ.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, היום קיבלתי ספר עם מכתב שחתום עליו פרופסור מאוניברסיטת חיפה שידוע בהזיותיו הגזעניות והדמוגרפיות בכל מה שנוגע לחילופי אוכלוסייה. לא אגיד את שמו, אבל הוא מתמחה בספירת ערבים.
       
היו"ר ראובן ריבלין:
       
       עכשיו אתה מחשיד את כל הפרופסורים בחיפה.
       
מוחמד ברכה (חד"ש-תע"ל):
       
       לא. אי-אפשר להתבלבל. הוא מתמחה בכך שהוא סופר ערבים. זה ברור עכשיו?
       
היו"ר ראובן ריבלין:
       
       אומנם זה חיפה, אבל תשאל את מח'ול - יש כמה פרופסורים.
       
מוחמד ברכה (חד"ש-תע"ל):
       
       הוא סופר ערבים. זה לא מפתיע אותי שהאיש הזה עסוק בהזיות האלה.
       
היו"ר ראובן ריבלין:
       
       נא להמשיך.
       
יעקב מרגי (ש"ס):
       
       - - -
       
מוחמד ברכה (חד"ש-תע"ל):
       
       הוא סופר ערבים.
       
היו"ר ראובן ריבלין:
       
       זה על חשבונך. רבותי, לא להפריע.
       
מוחמד ברכה (חד"ש-תע"ל):
       
       פרופסור ארנון סופר.
       
היו"ר ראובן ריבלין:
       
       אתה רואה? היית חוסך כל כך הרבה זמן. נא להמשיך. יש לך חצי דקה.
       
מוחמד ברכה (חד"ש-תע"ל):
       
       אדוני היושב-ראש, מה שקומם אותי זה לא הדעות הידועות והמוזרות וההזויות שלו, אלא שהוא שולח את המכתב הזה על נייר רשמי של אוניברסיטת חיפה. הספר, שבא להטיף לאותם רעיונות ולהצדיק אותם, ממומן ומוצא על-ידי אוניברסיטת חיפה. היום העברתי מכתב לאחראים, לנשיא האוניברסיטה ולרקטור האוניברסיטה. אני חושב שזה מעשה שלא ייעשה. דווקא אוניברסיטה שנמצאת באזור שמתיימר לקיים דו-שיח ודו-קיום בין יהודים לערבים לא יכולה להרשות לעצמה להפוך לחממה ולאכסניה להטפה לגזענות, להעברת אוכלוסייה ולטרנספר.
       
היו"ר ראובן ריבלין:
       
       אתה אמרת את שלך, והוא לא יכול לענות כאן.
       
מוחמד ברכה (חד"ש-תע"ל):
       
       לכן לא טענתי כנגדו.
       
היו"ר ראובן ריבלין:
       
       אלה נאומים בני דקה, ואתם יכולים לומר. אני אומר לכם שהוא לא יכול לענות.
       
מוחמד ברכה (חד"ש-תע"ל):
       
       לא טענתי כנגדו אלא כנגד אוניברסיטת חיפה.

היו"ר ראובן ריבלין:
       
       אדוני סיים. עכשיו חבר הכנסת אורי אריאל, ואחריו - חבר הכנסת מח'ול.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, "נערי רפול" - נדמה לי שבבית הזה, כמו בעם ישראל, אין אדם מבוגר שאיננו מבין, איננו מכיר ובעיקר איננו מוקיר. "נערי רפול" זו דוגמה לרמטכ"ל שהבין שהחוסן הלאומי איננו תלוי רק בעוצמה הפיזית הצבאית. לא פחות מכך הוא תלוי בחוסן החברתי, בחינוך, בדוגמה האישית, ביושר ובקריאה "אחרי". אני מוריד את הכובע בפני הרמטכ"ל לשעבר, השר לשעבר, חבר הכנסת לשעבר, ובעיקר הפלאח מתל-עדשים, רפאל איתן.
       
היו"ר ראובן ריבלין:
       
       תודה לחבר הכנסת אורי אריאל. חבר הכנסת עסאם מח'ול, בבקשה. אחריו, השניים האחרונים - חברי הכנסת יצחק כהן ואליעזר כהן.
       
עסאם מח'ול (חד"ש-תע"ל):
       
       אדוני היושב-ראש, דוח העוני שהוגש היום הוא הפנים האמיתיות של הממשלה והוא הפנים האמיתיות של הכנסת הזאת, לפחות של הקואליציה. אבל כנראה לא די לנו בדוח העוני, ואז דוח האלימות, ואז אנחנו מדברים על דוח האבטלה. מה שזועק לשמים הוא שהגיע הזמן שנחבר בישראל את דוח ההתבהמות. עמוס הראל כותב היום ב"הארץ" שאימאן אל-המס לא לבד. הוא מדבר על עשרות אזרחים פלסטינים שנהרגו בנסיבות דומות. אנחנו מדברים על וידוא הריגה בילדה בת עשר. אנחנו מדברים על חבורה ששיחקה בחלקי גופות והלבישה עליהם את המדים וכו'. אני חושב שההתבהמות של החברה הישראלית היא עוד פן, עוד השתקפות, של הכיבוש שאנחנו רואים את השלכותיו בדוח העוני, בדוח האלימות וגם בדוח ההתבהמות.
       
היו"ר ראובן ריבלין:
       
       תודה. אישרנו לאדוני הצעה לסדר-יום, ומחר הוא ידבר על זה. רבותי, יש דקה - לנצל את הדקה. חבר הכנסת יצחק כהן, בבקשה. יסיים  חבר הכנסת אליעזר כהן. למי שלא יודע: אליעזר כהן הוא צ'יטה.
       
יצחק כהן (ש"ס):
       
       אדוני היושב-ראש, אני מודה לך על שאפשרת לי לדבר אף שנכנסתי לאולם באיחור.
       
היו"ר ראובן ריבלין:
       
       אתה כבר מושך לי זמן.
       
יצחק כהן (ש"ס):
       
       אדוני היושב-ראש, הממשלה, המדינה, בית-המשפט העליון וכל מערכות המדינה מתעסקים לא בעיקר. אדוני היושב-ראש, מדינה ש-20% מתושביה רעבים, למעלה מ-600,000 ילדים רעבים, היא חברה מתפוררת. אדוני השר שטרית, זו חברה שלא ראויה הממשלה שלה להמשיך לכהן אפילו יום אחד, ממשלה שהובילה מדינה שלמה למצב של עוני מחפיר. הפכנו להיות אחת המדינות הנחשלות, וללא צורך. ממשלה שחרתה על דגלה: "רעבים, נמאסתם" - אני אומר להם: "מושחתים, נמאסתם".
       
גדעון סער (הליכוד):
       
       אתה לא היית סגן שר האוצר?
       
היו"ר ראובן ריבלין:
       
       תודה.
       
גדעון סער (הליכוד):
       
       היה נדמה לי - - -
       
יצחק כהן (ש"ס):
       
       שלוש שנים. תתבייש לך.
       
היו"ר ראובן ריבלין:
       
       חבר הכנסת אליעזר כהן, בבקשה. הוא אחרון הדוברים והוא הדובר ה-30 היום. 30 חברים הספיקו לדבר.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, גם אני מעלה על נס את זכרו של הרמטכ"ל לשעבר רפאל איתן. עשיתי אתו הרבה דברים ביחד, והפעולה האחרונה שלי בצבא אתו היתה לצנוח ביחד מ"הרקולס". כולנו נזכור אותו הרבה שנים.
       
       אדוני היושב-ראש, בשבוע שעבר כל המדינה, ראשיה וכל מי שיש לו יד ורגל היה עסוק שתי יממות בהתנצלויות. פגענו בשלושה חיילים מצרים בטעות איומה שלא היתה צריכה לקרות. פגענו בקו הגבול, באזור לחימה, במרחק של עשרות בודדות של מטרים מצד אחד של גדר לצד שני של גדר, כשהיו טרוריסטים בצד השני של הגדר. כל המדינה הזאת התנצלה ועסקה בהתנצלויי-התנצלויות. מה קרה כאן? זה קו לחימה. זה יכול לקרות לכל צבא. אני נגד ההריגה של אותו קצין, אם הוא הרג ואם הוא פגע כמו שהוא פגע. אבל המקרה הזה יכול לקרות בכל קו לחימה ולכל צבא.
       
היו"ר ראובן ריבלין:
       
       נשבר שיא. דיברת שתי שניות יותר מדקה. בדרך כלל אתה מדבר הרבה פחות מדקה.
       
       רבותי חברי הכנסת, תם סבב נאומים בני דקה. עד יום שלישי הבא נאגור כוחות על מנת שכל אחד יאמר את דבריו.

       
הודעת יושב-ראש ועדת הכנסת
       
היו"ר ראובן ריבלין:
       
       הודעה ליושב-ראש ועדת הכנסת, לפני שנמשיך בסדר-היום. אחריו יעלה כבוד השר מאיר שטרית כדי להתחיל בדיון המיוחד לציון היום הבין-לאומי למאבק באלימות נגד הנשים.
       
רוני בר-און (יו"ר ועדת הכנסת):
       
       אדוני היושב-ראש, חברי חברי הכנסת, כמה הודעות, והראשונה בהן, החשובה, גם צריכה הצבעה.
       
       אדוני היושב-ראש, חברי חברי הכנסת, היום ישבה ועדת הכנסת לדון בהחלטתה בדבר סדרי הדיון בהצעת תקציב המדינה ובחוק ההסדרים לשנת 2005. את ההחלטה המקורית קיבלנו ב-1 בנובמבר השנה, ומאז, למרבית הצער או למרבית השמחה, תלוי בעיני המתבונן, טרם הסתיים הדיון בקריאה הראשונה. תשובת הממשלה לא ניתנה, וממילא גם לא התקיימה ההצבעה. מכיוון שהזמן הולך ואוזל והתקציב לא יצא אחרי הקריאה הראשונה קטן יותר ממה שהוא נכנס לבניין הזה, ועדת הכספים צריכה להתקדם בדיון - התבקשנו לדון בעניין הזה בוועדת הכנסת, לשנות את החלטתנו ולעשות שימוש בסעיף 131 לתקנון, שמרשה לנו, ככל הידוע, בדיוני תקציב או בעניינים יוצאים מן הכלל, לשנות את סדרי הדיון הרגילים בכנסת.
       
        ואכן, ועדת הכנסת נתכנסה, על דעת כל ראשי הסיעות הגדולות. דיברתי עם יושב-ראש סיעת הליכוד. דיברתי עם מרכז האופוזיציה בוועדת הכספים, חבר הכנסת הרצוג, כיוון שלא הצלחתי להשיג את חברת הכנסת דליה איציק. דיברתי עם חבר הכנסת חיים אורון. דיברתי עם חבר הכנסת רשף חן. 
       
       בהחלטה פה-אחד של ועדת הכנסת קבענו שמליאת הכנסת תהיה רשאית להסמיך את ועדת הכספים להתחיל בדיונים על הצעת חוק התקציב לשנת 2005, ועל חוק התקציב בלבד, לפני תשובת הממשלה והצבעה בקריאה הראשונה. אני מבקש שהכנסת תאשר לוועדת הכספים להתחיל בדיון בהצעת החוק האמורה מייד לאחר האישור כאן במליאה, ועוד לפני שהצעת חוק התקציב אושרה בקריאה הראשונה. לזה דרוש אישור הכנסת. 
       
היו"ר ראובן ריבלין:
       
       נא להודיע את ההודעה השנייה, כי יכול להיות שיש לנו תסבוכת קלה. 
       
רוני בר-און (יו"ר ועדת הכנסת):
       
       ההודעות הבאות הן כדלקמן: 
       
       ועדת הכנסת קבעה את הוועדות לדיון בהצעות החוק הבאות, לשם הכנתן לקריאה ראשונה: ועדת הכלכלה תדון בהצעת חוק הגנת הצרכן (תיקון - סימון מוצרי מזון כשר), התשס"ד-2004, של חבר הכנסת אורי אריאל - פ/2753; ועדת החוקה, חוק ומשפט תדון בהצעת חוק איסור הפליה במוצרים, בשירותים ובכניסה למקומות בידור ולמקומות ציבוריים (תיקון – אכיפה ועונשין), התשס"ד-2004, של  חבר הכנסת אלי בן-מנחם - פ/2475; הוועדה לזכויות הילד תדון בהצעת חוק מעונות-יום שיקומיים (תיקון – אמות מידה לזכאות), התשס"ד-2004, של חבר הכנסת נסים דהן - פ/2235; הוועדה לקידום מעמד האשה תדון בהצעת חוק עבודת נשים (תיקון – עובדות קבלן כוח-אדם), התשס"ד-2004, של חברת הכנסת אתי לבני - פ/1980.
       
       אדוני היושב-ראש, ביום ב' בכסליו התשס"ה, 15 בינואר 2004, העבירה מליאת הכנסת את הצעת החוק לתיקון פקודת בתי-הסוהר (מס' 29), התשס"ה-2004, מ/134, לוועדת החוקה, חוק ומשפט לשם הכנתה לקריאה שנייה ולקריאה שלישית. יושב-ראש ועדת החוקה, חוק ומשפט ביקש להעביר את הצעת החוק לדיון בוועדת הפנים ואיכות הסביבה. יושב-ראש ועדת הפנים ואיכות הסביבה ביקש אף הוא להעביר את הצעת החוק לדיון בוועדת הפנים ואיכות הסביבה מן הסיבה שפקודת בתי-הסוהר נדונה מאז ומתמיד בוועדה זו.
       
       ועדת הכנסת ממליצה לכנסת לשנות את החלטתה ולהעביר את הצעת החוק האמורה מוועדת החוקה, חוק ומשפט לוועדת הפנים ואיכות הסביבה, לשם הכנתה לקריאה שנייה ולקריאה שלישית. לשם כך דרוש אישור הכנסת.  
       
היו"ר ראובן ריבלין:
       
       תודה רבה. רבותי חברי הכנסת, אנחנו מצביעים כרגע על הנושא האחרון. השארתי את העניין ההוא, כי אף אחד לא העיר את תשומת לבי. 
       
       נא להצביע - מי בעד החלטת ועדת הכנסת? מי נגד? 
       
הצבעה מס' 2
       
בעד הצעת ועדת הכנסת – 31
נגד – 1
נמנעים – 3
הצעת ועדת הכנסת להעביר את הצעת החוק לתיקון פקודת בתי-הסוהר (מס' 29), 
התשס"ה-2004, מוועדת החוקה, חוק ומשפט לוועדת הפנים ואיכות הסביבה נתקבלה.  
       
היו"ר ראובן ריבלין:
       
       חבר הכנסת אורון, אדוני רצה לומר משהו על נושא התקציב? בבקשה. 
       
חיים אורון (יחד):
       
       אדוני היושב-ראש, חברי הכנסת, אני לא רוצה לקלקל את סדרי הכנסת. על הודעה של ועדת הכנסת יכול וצריך שיתקיים דיון. אף שגם בשיחה, כששאל אותי יושב-ראש ועדת הכנסת, אמרתי שגם אני וגם סיעתי תומכים בהצעה, אני חושב שראוי שיתקיים דיון. אני מבין שיש סדר-היום, לרבות נושא חשוב וחגיגי. אני לא רוצה לקלקל את החגיגה, אבל אני רוצה להעיר שלוש הערות. 
       
יולי תמיר (העבודה-מימד):
       
       אתה תגיד "חגיגי", אני - "מצער".
       
היו"ר ראובן ריבלין:
       
       לא חגיגי. 
       
חיים אורון (יחד):
       
       ציון חשוב. אני רוצה להעיר שלוש הערות קצרות מאוד, אדוני היושב-ראש ואדוני יושב-ראש ועדת הכספים. אנחנו מאשרים רק את הדיון בחוק התקציב; חוק התקציב, ללא חוק ההסדרים הנלווה אליו. התקציב פרום, צריך להביא את זה בחשבון. 
       
       אבל בעיקר רציתי לומר, אדוני היושב-ראש ובעיקר יושב-ראש ועדת הכספים: שר האוצר התבטא בפומבי כמה פעמים באופן שמרוקן את הקריאה הראשונה מתוכנה. הוא אומנם אמר אתמול בוועדת הכספים שהוא לא התכוון. הוא אומר: אני לא מתכוון לנהל משא-ומתן פעמיים ולשלם פעמיים, פעם ראשונה בקריאה ראשונה ופעם שנייה בקריאה שנייה ובקריאה שלישית. מבחינת התקנון של הכנסת, אפשר להצביע את ההצבעה הזאת ב-25 בדצמבר, השר שטרית, ולמחרת להצביע על הקריאה השנייה ועל הקריאה השלישית. לא זאת כוונת ההסכמה פה. זה יהיה שימוש לא נכון בהסכמה שניתנה פה. 
       
       אנחנו מבינים את הבעיה שיש לממשלה, אנחנו מבינים את הקושי שקיים ואת הצורך של ועדת הכספים לדון. אנחנו גם רוצים להשמיע את דעתנו על התקציב, לכן יש פה חיבור אינטרסים. אבל אם המשמעות של העניין תהיה ריקון הקריאה הראשונה מתוכנה והפיכת שלוש הקריאות לקריאה במשך שבוע אחד – לא זאת הכוונה. זו צורה של הסכמה שחייבת להיות כאן, שלא נידרדר לפינה הזאת, כי אחר כך, בשנה הבאה, זה כבר יהיה תקדים שדנים על התקציב בשבוע אחד. 
       
היו"ר ראובן ריבלין:
       
       אדוני עשה את תפקידו, הדבר רשום בפרוטוקול והובא לתשומת לבנו, והדברים אמורים וכתובים בסדר-היום. 
       
אברהם הירשזון (הליכוד):
       
       חבר הכנסת אורון, אתה הרי יודע שאני ביקשתי ויזמתי את הדיון המוקדם הזה, ומטרתי היתה אחת - לתת אפשרות לוועדת הכספים להתעמק בדיון ושיהיה לה מספיק זמן. לכן כל דבר אחר הוא לא על-פי בקשתי בנושא הזה, ולכן אני מצטרף למה שאתה אומר. 
       
היו"ר ראובן ריבלין:
       
       תודה רבה. רבותי חברי הכנסת, לאחר שחבר הכנסת חיים אורון אמר את דברו, אנחנו עוברים להצבעה על הצעת החלטת הכנסת בעניין סעיף 131, המאפשר לוועדת הכספים להתחיל לדון בחוק התקציב ובחוק ההסדרים. 
       
רוני בר-און (יו"ר ועדת הכנסת):
       
       לא בחוק ההסדרים, רק בחוק התקציב. 
       
היו"ר ראובן ריבלין:
       
       אני מודה ליושב-ראש הוועדה על שתיקן אותי, שכן היתה יוצאת שגגה מפי ואוי לנו ואבוי לנו. אני מדבר על סעיף 131, שלפיו אישרה ואפשרה ועדת הכנסת, על-פי סעיף 131, להתחיל לדון בחוק התקציב, אף שלא עבר החוק בקריאה ראשונה. 
       
       מי בעד? מי נגד? נא להצביע.  

הצבעה מס' 3
       
בעד הודעת יושב-ראש ועדת הכנסת – 25
נגד – 12
נמנעים – 1
הודעת יושב-ראש ועדת הכנסת נתקבלה. 
       
היו"ר ראובן ריבלין:
       
       25 בעד, 12 נגד, נמנע אחד. אני קובע שההצעה התקבלה ואושרה על-ידי המליאה. אני מוכרח לומר שמלמעלה הקולות נראו יותר שקולים. 

       
ציון היום הבין-לאומי למאבק באלימות נגד נשים 
       [על-פי סעיף 86(א) לתקנון הכנסת.]

היו"ר ראובן ריבלין:
       
       כבוד השר מאיר שטרית יעלה לכאן כנציג הממשלה ויפתח את הדיון לציון היום הבין-לאומי למאבק באלימות נגד נשים. ראשונת הדוברות, לאחר הממשלה - חברת הכנסת דליה איציק. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, מייד אגש לנושא הספציפי. אדוני היושב-ראש, אני מצטער לציין שהיום, כידוע, נפטר חבר הכנסת לשעבר רפאל איתן בנמל אשדוד. חבר הכנסת איתן עבד בנמל אשדוד שנים אחדות כנציגן של החברות שבונות את נמל היובל ואת שובר הגלים. הבוקר, כמנהגו, הוא בא מוקדם בבוקר, ובשעה 07:00 ראו את הרכב שלו בקצה שובר הגלים. נציגי החברה הזעיקו את הנמל, שהפעיל את המשטרה ואת חיל הים, והם התחילו לחפש מתוך חשש שאולי הוא החליק ונפל. חיפשו במים, ובאמת מצאו את גופתו. אני מאוד מצטער על הדבר הזה. 
       
       הכרתי את רפול במשך כמעט כל הקריירה שלו כרמטכ"ל, כאיש פוליטי, ולאחרונה בנמל אשדוד. אני מאוד מצר על כך ומשתתף בצער משפחתו ובצער כולנו. 
       
       אדוני היושב-ראש, רבותי חברי הכנסת, מתחילת שנת 2004 ועד 21 בנובמבר 2004 נרצחו עשר נשים על-ידי בני זוגן. כאשר אנו מצרפים נתון מבהיל זה לנתוני השנים האחרונות - 18 נשים בשנת 2000, 13 נשים בשנת 2001, 12 נשים בשנת 2002, 16 נשים בשנת 2003 - מצטיירת בפנינו תמונת מצב קשה ומדאיגה. 
       
       לצד האירועים הקשים האלה של רצח ואלימות נגד נשים במשפחה, אנו עדים לאירועי אלימות נוספים כלפי ילדים וקשישים בחיק משפחתם. הנתונים הבלתי-אפשריים הללו מחייבים אותנו, שליחי הציבור, שרים וחברי הכנסת, להיאבק ככל יכולתנו למיגור התופעה. 
       
       ציון יום המאבק הבין-לאומי באלימות נגד נשים מעל בימת הכנסת הוא אירוע חשוב, אשר מעלה נושא מהותי זה לסדר-היום הציבורי ומשגר מסר הצהרתי לכלל החברה הישראלית, כי אין בכוונתנו לעבור על תופעה זו בשתיקה. 
       
       אלימות בכלל ואלימות בתוך המשפחה בפרט אינן תופעות פרטיות אישיות, כי אם נגזרות של החברה הישראלית על שלל רבדיה. לא ניתן לנתק מקרים של אלימות נגד נשים מההקשר החברתי-התרבותי שלהם ולתייגם כמקרה פרטי ויוצא מן הכלל. כל מקרה של אלימות בתוך המשפחה מבייש את החברה הישראלית ומעמידה מול המראה בפנים נכלמות מבושה. 
       
       ממצאים מחקריים מעידים, כי קיים קשר הדוק בין מעמד האשה בחברה לבין אלימות נגד נשים במשפחה. שיעורי האלימות בחברות מפותחות וליברליות, המכבדות ערכי שוויון בין המינים, נמוכים משיעורי האלימות בחברות שבהן מעמד האשה ירוד. בחברה ליברלית ומתקדמת ניתן גם לצפות לדיווח נרחב יותר ולאי-השלמה עם גילויי אלימות. על כן המאבק בתופעות אלו איננו מסתכם אך ורק במאבק החשוב כשלעצמו על הצלת האשה במשפחה הספציפית אשר נתונה במצוקה, אלא בעצם הוא מאבק על עיצוב פניה של החברה הישראלית. 
       
       הוועדה הבין-משרדית שהוקמה על-פי החלטת ממשלת ישראל לטיפול בנושא יזמה בשנת 2001 סקר לאומי לעניין ההיקף והמאפיינים של תופעת האלימות כלפי נשים בישראל. הסקר בוצע על-ידי אוניברסיטת חיפה, והוא ראשון מסוגו בישראל. הסקר אף עומד בכבוד בכל אמות המידה הבין-לאומיות. לראשונה הוצבו על סדר-היום נתונים ומאפיינים על אודות תופעת האלימות נגד נשים בישראל. 
       
       אציין ממצאים אחדים כדי להבהיר את ממדי התופעה: 1. 5.8% מן הנשים במדגם דיווחו על אלימות ממשית שהופעלה נגדן. המשמעות - 141,700 נשים הוכו על-ידי בן זוגן במהלך השנה האחרונה בלבד. בהיבט של היפגעות מאלימות במהלך חייהן של הנשים שבמדגם, נמצא כי 11.2% מהנשים היו קורבנות לאלימות במהלך חייהן. המשמעות היא:  214,248 נשים נחשפו במהלך חייהן לאלימות מצד בן-הזוג. 
       
יולי תמיר (העבודה-מימד):
       
       אם זה היה המספר של נפגעי פעולות טרור, האם לא היו יושבים פה כל שרי הממשלה ומקשיבים?
       
שר התחבורה מאיר שטרית:
       
       כידוע, אני לא יכול להכריח אף אחד לשבת בכנסת. לא רק חברי ממשלה לא יושבים כאן, אלא גם חברי הכנסת. 
       
       2. 6.1% מהנשים במדגם דיווחו על איומים באלימות מצד בן זוגן בשנה האחרונה. המשמעות – 116,815 נשים נחשפות לאיומי אלימות מדי שנה. 
       
       3. 2% מהנשים במדגם דיווחו על איום ברצח מצד בן זוגן בשנה האחרונה. המשמעות היא – 38,300 נשים היו חשופות לאיומי רצח בשנה שקדמה לפרסום הסקר. 
       
       הסקר אף בחן את עמדות הציבור כלפי תופעת האלימות נגד נשים. החוקרים הופתעו לגלות, כי למרות האווירה החברתית השוללת אלימות, קיימת מידה של לגיטימציה הן מצד גברים והן מצד נשים להתנהגות אלימה במצבים מסוימים. כך נמצא, כי קרוב למחצית מהגברים והנשים בסקר מטילים את האחריות לאלימות על שני בני הזוג, ולא על הצד האלים בלבד. 
       
       על-פי הניסיון המצטבר, נשים הנופלות קורבן לאלימות במשפחה נתונות בתחושה של בידוד וחוסר אונים. המחסום הגדול ביותר של נשים אלו הוא הקושי שלהן לקום, לדווח על מצבן ולבקש עזרה. לדאבוננו, רוב הנשים שנרצחו ב-2003 וב-2004 לא פנו לעזרת שירותי הרווחה. יצירת אווירה חברתית ותרבותית המעודדת נשים מוכות למחות על מצבן, לזעוק ולבקש עזרה, עשויה להפחית בצורה ניכרת את ממדי התופעה. כאן שוב מוטלת עלינו, אנשי הציבור, החובה לפעול, לסייע ולחנך כדי לשבור את קשר השתיקה. 
       
       אדוני היושב-ראש, לשמחתי, אנו חיים בתקופה שבה מניעת האלימות נגד נשים מוצבת באופן רצוף בלב הקונסנזוס הציבורי, החברתי והפוליטי. כל המערכות החברתיות ורשויות המשפט ואכיפת החוק פועלות לחיזוק הקונסנזוס הזה. צעדים רבים נעשו בשנים האחרונות למאבק באלימות נגד נשים הן במישור התרבותי-הנורמטיבי והן במישור המעשי.
       
       בהיבט הנורמטיבי – גישתה של החברה הישראלית כלפי תופעת האלימות במשפחה השתנתה. האלימות במשפחה נתפסת כיום כבעיה חברתית וציבורית, ולא רק כבעיה אישית-משפחתית. האלימות נגד נשים אף מוגדרת על-ידי הציבור והמערכת כהתנהגות פלילית, המצריכה הענשה וטיפול. הממסד החברתי הרשמי במדינה נטל אחריות לטיפול בנושא, ולא הותיר אותו כבעיה שיעסקו בה אך ורק הארגונים הוולונטריים. ההתמודדות עם תופעת האלימות במשפחה הפכה למערכתית, והיא מתמקדת כיום בתא המשפחתי ולא רק בהגנה נקודתית על האשה או על הילד. לא פחות חשוב, השתרשה ההכרה כי אלימות במשפחה היא תופעה הקיימת בכל שכבות החברה ואינה בעיה של מגזר מסוים. 
       
       בהיבט המעשי - מתחילת שנות ה-90 ועד היום מתרחשת מהפכה בתחום הטיפול בתופעת האלימות במשפחה. ההתמודדות עם התופעה מתבצעת מתוך ראייה משולבת, וכל המערכות החברתיות ומערכות אכיפת החוק פועלות בתיאום ובשיתוף על מנת לצמצם ולמנוע גילויי אלימות. 
       
       כתוצאה מכך, ניתן למנות כמה הישגים בולטים. קודמה מאוד החקיקה להגנה על קורבנות של אלימות. פותח הידע הדרוש לייעוץ ולטיפול בתופעה. נפרסה תשתית רחבה של שירותי הגנה, ייעוץ וטיפול ברוב אזורי הארץ. גובשו נוהלי תיאום והחלפת מידע בין המערכות למניעת מקרים אשר נופלים בין הכיסאות. הוקמו צוותי היגוי להתמודדות עם האלימות ברמת היישוב, לחיזוק התיאום ולייעול העבודה המשותפת של כל הגורמים הרלוונטיים בקהילה. 
       
       מדיניות ופעולות הממשלה, משרד הרווחה והרשויות המקומיות - בשיתוף ארגונים ציבוריים ואחרים - להתמודדות עם תופעת האלימות במשפחה מתבססות על כל האסטרטגיות הנדרשות: מניעה, הגנה, ייעוץ, טיפול, הרתעה והסברה. ועדת שרים מיוחדת למאבק באלימות פועלת בממשלה, והוועדה הבין-משרדית למניעת אלימות במשפחה, בראשות מנכ"ל משרד הרווחה, עוסקת בבירור נושאים המחייבים קידום ותיאום. 
       
       משרד הרווחה הציב את הנושא במרכז סדר-יומו ופיתח תשתיות שירות המספקות שירות בכל רחבי הארץ. נושא האלימות במשפחה נכלל בין היעדים המרכזיים של המשרד בכל העשור האחרון. בין יעדים אלו ניתן למנות: 1. פיתוח מנגנונים לאיתור מוקדם של קורבנות אלימות; 2. הרחבה נוספת של שירותי הייעוץ ופריסת שירותים במגזרים ייחודיים; 3. הקמת מסגרות הגנה לנשים מוכות: מקלטים, מסגרות סיוע בשעת-חירום, מקלטים לקורבנות של סחר בנשים; 4. הרחבת מערך הפצת המידע על אודות השירותים הקיימים לעזרת קורבנות אלימות במשפחה. 
       
       אדוני היושב-ראש, חברי הכנסת, למרות העשייה הענפה של משרדי הממשלה השונים, הרשויות המקומיות והגופים הוולונטריים העושים ביחד מלאכת קודש, הנתונים הקשים שהבאתי בפתח דברי מעידים כי עוד נותרה לפנינו עבודה רבה. המוטו שצריך להנחותנו הוא, שתהא הסיבה אשר תהא, אין לקבל בהבנה ולהסכים עם התנהגות אלימה כלפי איש, אשה, ילד, קשיש וכל אדם באשר הוא. תודה, אדוני. 
       
היו"ר ראובן ריבלין:
       
       אני מאוד מודה לשר מאיר שטרית. חברת הכנסת תמיר, אני רוצה להפנות את תשומת לבך לכך שעל-פי נוהג שהתקבל פה, כמעט כל שבוע אנחנו מקיימים דיונים בימים חשובים. למשל, בשבוע שעבר קידמנו בברכה את האנשים בעלי המוגבלויות, אותם חסרי ישע החיים בחברה ומשתלבים בה. לצערי הרב, נכחו באולם 11 חברי הכנסת. שבוע לפני כן  ציינו את הפעולה של ה"ג'וינט", והיו פה שמונה חברי הכנסת. כך שכאשר גברתי שואלת איפה הממשלה, אני אומר לפעמים לנו, חברי הכנסת: בואו ניטול קורה מבין עינינו, אם כי יש פה כמה חברי כנסת שמקפידים להיות באותם רגעים חשובים. 
       
       אני מזמין את חברת הכנסת דליה איציק לבוא ולומר את דברה לציון היום הבין-לאומי למאבק באלימות נגד נשים.
       
דליה איציק (העבודה-מימד):
       
       אדוני היושב-ראש, חברי חברי הכנסת, השר מאיר שטרית, אתה השר שמייצג את הממשלה, אתה בוודאי רוצה לשמוע את הממשלה שאיננה כאן. 
       
       אדוני היושב-ראש, בשבת לפנות בוקר נרצחה סחרה חטיב בת 38, אם לשלושה ילדים מדיר-חנא, בדקירות סכין על-ידי בעלה. לכאורה, זו כרוניקה משטרתית רגילה. הפעם זו כרוניקה של רצח ידוע מראש.
       
       אדוני השר, גם אני הייתי שרה, וגם אני הייתי שרה שישבה בוועדת השרים, שכל כך היטבת לתאר את פעילותה. אני חייבת להגיד, שגם מהניסיון שלי הוועדה הזאת לא מי-יודע-מה פעילה, ואין לי – איך אומרים המשפטנים – יסוד סביר להניח שבממשלה הזאת היא פועלת יותר, אולי נהפוך הוא.
       
היו"ר ראובן ריבלין:
       
       קודם אומרים את זה המחוקקים, "יסוד סביר להניח". המשפטנים מצטטים את לשון החוק.
       
דליה איציק (העבודה-מימד):
       
       כן. דיברנו עם משפחתה של סחרה. זה סיפור נורא. במשך שמונה שנים, מאז ילדה את הבן השלישי שלה, היא סבלה מהאלימות של בעלה. לפני שלוש שנים הניף מכוש ועמד להנחית אותו על ראשה, וגיסו שהיה במקום בלם אותו. הגיס התקשר למשטרה, אבל השוטרים סירבו לקבל את התלונה ואמרו: רק אם היא תבוא. היא חששה, כמו שחוששות הרבה מאוד נשים, להתלונן, ורק אחרי לחץ מסיבי מצד המשפחה, שחששה לחייה, היא הלכה להתלונן, ומאז חייה הפכו להיות גיהינום. 
       
       אדוני השר, אתה היית גם שר המשפטים. אני רוצה לקרוא קטע שכתבה אליך פרקליטת המדינה, היום שופטת בית-המשפט העליון, עדנה ארבל. הוגש כתב אישום לבית-המשפט, בית-המשפט אימץ חוות דעת פסיכיאטרית. אני נדרשת לסיפור המזעזע האחרון הזה לא כי אחרים פחות מזעזעים, אלא כי הסיפור הזה מאפיין את המערכת הבין-מערכתית, שאיננה פועלת. 
       
       כאמור, הוגש כתב אישום לבית-המשפט, והוא אימץ חוות דעת פסיכיאטרית, שקבעה שהאיש לא כשיר לעמוד לדין. הוא נשלח לבית-החולים לחולי נפש ושוחרר כעבור כמה חודשים ללא מגבלות, ושב לאמלל את חייה. גם הבן המסכן בן ה-18 מספר איזה מכות הוא חטף מהאבא. הם התגרשו על-ידי הקאדי לא מזמן. הקאדי אמר לו: לבית הזה אתה לא מתקרב. הוא שכר דירה מול הבית של האשה. אז כולם יצאו ידי חובה - המשפטנים, השופטים, הפסיכיאטרים, והיא נשארה לאומללותה. 
       
       כאשר הנאשם נמצא בלתי כשיר לעמוד לדין, אדוני היושב-ראש, בשל מחלת נפש, הוא מועבר מהשליטה של השופטים לשליטה של המערכת הבריאותית, והרופאים הם שמחליטים אם לשחרר אותו או לא. השופטים כבר לא שמעו, כבר לא ידעו, כי הוא כבר איננו אצלם. בינואר 2002 כותבת לך, אדוני השר, פרקליטת המדינה עדנה ארבל. היא כותבת לך שהיא מציעה לשנות את החוק כך שייאמר בו, שרק בית-המשפט שקבע שהרוצח בלתי שפוי ויש לאשפזו, הוא שיהיה מוסמך לאשר לו שחרור מאותו אשפוז, ואף זאת רק לאחר שיתאפשר לתביעה ולמשפחת הקורבן לנמק את ההתנגדות לשחרור. אני רוצה לשאול אותך מה נעשה עם זה.
       
שר התחבורה מאיר שטרית:
       
       בזמנו תמכתי בחוק. לצערי, הממשלה פוזרה לפני הזמן.
       
דליה איציק (העבודה-מימד):
       
       אז אתה מתחייב לעזור לי כאן. אני מתחייבת להגיש תיקון ברוח זו, ואתה מתחייב לעזור לי פה. עשינו עסקה.
       
שר התחבורה מאיר שטרית:
       
       אני תומך בכל לבי. העובדה שמשחררים אנשים, והם לא הולכים לבית-סוהר בטענה של אי-שפיות, ואחרי שנה - - -  זו זוועה.
       
היו"ר ראובן ריבלין:
       
       צריך לזה צו של שופט, זה הכול. צריך לתקן את החוק. הרי כולנו, אחרי מה שקרה עם סחרה - - - 
       
דליה איציק (העבודה-מימד):
       
       איזו משפחה מקסימה; מי ששומע שם את התיאורים, זה פשוט נורא. 
       
       החוק הזה, אדוני היושב-ראש, יאפשר לתביעה להגיש תביעה משפטית פסיכיאטרית נגדית, וסוף-סוף לקבוע את התנאים המגבילים לשחרור.
       
       למה נדרשתי לסיפור המזעזע הזה - וכאמור, אחרים לא פחות מזעזעים -  כי כל המערכות יודעות שיש פאשלה, כולנו יודעים שיש פאשלה – אני מניחה שיש הרבה שלא ידעו כאן, לא רק אני, אני לא באה להגן על עצמי, אבל מי שידע לפחות, למה לא עשה דבר? ברור שגם בחקיקה לבד אין די; יש צורך באכיפה שהיא לב לבה של הבעיה, וכולנו יודעים את זה – גם כשהיינו שרים - כמה האכיפה קורסת במדינת ישראל, כמעט בכל תחום. 
       
       בממוצע, מדי חודש נרצחת אשה בידי בן זוגה. כל חודש. זה בערך הממוצע. אשה בחודש, כמו איזה טקס פרימיטיבי. הרוטינה הזאת מביאה לכך שאנחנו מתייחסים למעשה הרצח הזה כאל מכת גורל, כאל תאונת דרכים. אנחנו מזדעזעים שעה קלה, מדחיקים - ועד החודש הבא. אז סחרה היא הקורבן של נובמבר, אני משוכנעת שבינינו מסתובבת אשה שלא תוכל לחיות בדצמבר. אני לא יודעת מי האשה הזאת, אבל אני קוראת כאן לה ולעוד רבים ואלפים כמוה: תבואי לכאן, צלצלי אלינו, יש לנו טלפונים. המקרה האחרון לא מעודד, אבל בוודאי אסור לשתוק. אני לא יודעת מי אותה אשה, אני יודעת שהחיים שלה בגיהינום, ואני מבטיחה לה כאן, שאנחנו נעשה הכול כדי להציל אותה. תודה.
       
היו"ר ראובן ריבלין:
       
       תודה לחברת הכנסת דליה איציק. חבר הכנסת יאיר פרץ - אינו נוכח. אני מתכבד להזמין את חבר הכנסת, הרב בני אלון. אחריו - חבר הכנסת רן כהן. 
       
       
מסמכים שהונחו על שולחן הכנסת
       
היו"ר ראובן ריבלין:
       
       עד שהוא עולה, הודעה למזכיר.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק העונשין (תיקון מס' 83), התשס"ה-2004, שהחזירה ועדת החוקה, חוק ומשפט. תודה רבה.
       
       
ציון היום הבין-לאומי למאבק באלימות נגד נשים
       
היו"ר ראובן ריבלין:
       
       עתה דברים לציון היום הבין-לאומי למאבק באלימות נגד נשים. חבר הכנסת בנימין אלון, בבקשה.
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, הנושא הכואב והמיוחד הזה -  אני אומר "מיוחד" כי אינני חושב שאנחנו עושים טוב להבנת הנושא שאנחנו מחברים את האלימות הזאת לכל סוג אחר של אלימות, גם לא אלימות קשה נגד ילדים, נגד זקנים. כל אלימות מזעזעת, אבל האלימות הזאת היא אלימות מיוחדת, שרק אם נייחד לה את החשיבה ואת הטיפול נגיע לשורשיה התרבותיים, ונוכל בחינוך נכון לגדל דורות שאצלם הדבר הזה כבר יחלוף מלהיות תופעה קיימת בסדר גודל כמו שאנחנו מכירים.
       
       אנחנו סופרים, לצערנו, רק את הנרצחים. ב-2003 - 22 נשים, ב-2004, שעוד לא הסתיימה, 16 נשים או 15, לצערי קשה לעקוב. אבל יש טיפולים, ויש דברים שנעשו. אתן מספרים כדי שנבין כמה המספרים גדולים. ב-2003 נפתחו 20,000 תיקים פליליים ונעצרו 4,500 גברים תוקפים. 
       
       אנחנו מדברים על תופעה שיש לה שורשים שהם ערכיים. התפיסה של האיש את אשתו כרכוש, התפיסה של האיש שאם זו אשתך אז זה לא כמו אלימות אחרת - הדברים האלה חייבים להיות משורשים תרבותית, חינוכית, עד לרמה שבאמת נהיה בטוחים. תבינו, במהלך הטיפול זה בכלל לא נעים, והרבה פעמים אתה אפילו רואה שזה כמו פצע מוגלתי שנפתח, והזיהום דווקא גדל משום שפתחת. איש מחזיק בקטע עיתון מצולם ומראה לאשתו: את רואה מה שהוא עשה לה, זה מה שעכשיו אני אעשה לך. ואז אתה אומר: הוצאת המוגלה אולי עושה רע, כי זה נכנס, זה משפיע שלילית. אבל, אסור להיחלש ואסור להפסיק את הטיפול.  
       
       אני לא אוהב שתמיד ביום הזה אנו רק מכים את עצמנו. אני זוכר טיפול שיטתי בבית הזה, החל בחקיקת החוק על רשות ועבור דרך גיוסים ועזרה לעמותות. אני עוד זוכר כשהייתי פעיל בוועדה למעמד האשה - אני כבר לא עושה את זה, לצערי. יש עשייה. היא מדכאת, היא מתסכלת, כיוון שאינך מסוגל לשרש תופעה שמושרשת שנים תרבותית - בתרבויות שונות בצורה הרבה יותר קשה, ובתרבויות אחרות פחות, אבל גם. האשה שלי היא בעיה שלי. 
       
       זה לא דומה לדברים אחרים. זו מחלה קשה, שאני מאוד מקווה שנצליח כולנו להתמודד אתה, בלי שום הבדלי השתייכות. כי זה נכון שיש מי שיכולים לומר: פה זה קורה מעט, פה זה קורה יותר, אבל זה קורה כתופעה כללית, בכל מקום, ואנחנו לא ננוח ולא נשקוט עד שיגדל דור בריא שמקיים את דברי חז"ל, לא כיוון שזה כתוב, אלא כיוון שהוא חי את זה. חז"ל אמרו שכל אדם חייב לאהוב את אשתו כגופו, אבל לכבד אותה יותר מגופו, הרבה יותר מגופו. נגיע לזה ברמה של קיום טבעי. עד שלא נגיע לדבר הזה שהכבוד לאשה יהיה הרבה יותר מהכבוד לעצמך, ובכלל זה יהיה דבר שלא נהוג לדבר עליו,  הוא שייך רק לחולי נפש או לאיזה שוליים שלא קיימים, לא נרפה ממה שאנחנו צריכים לעשות. 
       
היו"ר ראובן ריבלין:
       
       חז"ל מסיימים את זה, שאם תעשה כן ותאהב את אשתך יותר מגופך, וידעת שלום באוהלך.

בנימין אלון (האיחוד הלאומי - ישראל ביתנו):

       הסיום הוא שלך. אדוני היושב-ראש, תודה. 

היו"ר ראובן ריבלין:
       
       תודה רבה. חבר הכנסת רן כהן, ואחריו - חבר הכנסת ישראל אייכלר. 

רן כהן (יחד):
       
       אדוני היושב-ראש, חברות וחברי הכנסת, אדוני השר, אתה רואה, אדוני היושב-ראש, מה יפה בדמוקרטיה ובפרלמנט, שיכול לקרות אפילו מצב שבו אני נואם אחרי חבר הכנסת בני אלון, שאף פעם איני מסכים עם מה שהוא אומר, והפעם אני מסכים עם כל מלה שלו. אני שמח על העובדה שיש גם תופעות ומפגשים כאלה בדמוקרטיה. 
       
       אדוני היושב-ראש,  אני אומר לך את האמת, קשה לי היום. אני אומר כמה מלים לזכרו של רפול ז"ל, ששירתתי אתו הרבה מאוד שנים, והנה, מכל מה שהוא עבר בארץ הזאת, הוא מצא את עצמו נטרף בין גלי הים. היה לי אתו לא רק שירות. היו לי אתו גם עימותים קשים וכבדים כאן. ובכל זאת, היום הזה, שבו הוא נטרף אל מותו, הוא יום קשה ועצוב. 
       
       זהו יום שבו פורסם גם דוח העוני המזעזע, חרפתה של המדינה שלנו כלפי ענייה. ובכל זאת, אני לא רוצה להחסיר ולו חצי דקה מהנושא שבו אנחנו עוסקים היום, כיוון שנאמר כאן, ואני מחריף את האמירה - האלימות נגד נשים היא מחלה טרמינלית מדורות ארוכים. היא קשה, היא מסוכנת, היא חמורה, וההתמודדות אתה היא התמודדות עם עצמנו, זה כל העניין. נוכל להתגבר עליה אך ורק באופן מושכל, אם נפעל באופן נכון ונתגבר את הכלים ואת הערכים שיעקרו אותה, ורק אם נכבד ערכי מוסר ומצפון, שיביאו את החברה שלנו להיות ראויה, להיות חברה הוגנת כלפי כל מרכיביה, נשים וגברים, משפחות מכל המינים ומכל הסוגים. 
       
       אדוני היושב-ראש, אני מעלעל בדפים ורואה את הנתונים. אני מודה שהשפתיים צורבות,  והפה אינו מסוגל לבטא אותם. איך אפשר לעבור על הנתונים האלה ולומר אותם בקול רם?  למצוא שבמדינות בעולם בין 10% ל-69% מהנשים חשופות לאלימות, לדעת שבעולם כל אשה חמישית חשופה לאלימות, ובישראל כל אשה שביעית חשופה לאלימות. הלוא זה ממש סדום.  
       
       אנחנו רואים שבשנה האחרונה כ-6%  מהנשים נחשפו לאירוע אחד של אלימות בתוך המשפחה מצד הבעל, והיום אנחנו מוצאים שבין 141,000 ל-200,000 נשים נפגעות מאלימות מצד בן זוגן, וכ-600,000 ילדים נפגעים מאלימות במשפחה. לכן זה כל כך חשוב, אדוני היושב-ראש, ואף שזה נראה כטקס שאנחנו מקיימים פה וחוזרים עליו - באמת אני מוכרח להודות, זו חרפה שאין כאן שניים-שלושה שרים, לפחות השרות  שיבואו לכאן.
       
היו"ר ראובן ריבלין:
       
       סגן השר לביטחון פנים נמצא אתנו כאן כל הדיון, והוא יסכם אותו. השר שטרית פתח את הדיון. 
       
רן כהן (יחד):
       
        זה בסדר גמור. אבל, אדוני היושב-ראש,  בכל זאת בנושא הזה - - -
       
היו"ר ראובן ריבלין:
       
       אין ספק. 
       
רן כהן (יחד):
       
       הרי אני יודע שגם השרות ציפי לבני ולימור לבנת עסקו בכך בעבר. צריך לומר את האמת, שהדבר הזה חייב להיות, ואני חושב שחבל שזה לא כך. אני לא אומר את זה כטרוניה פוליטית. 
       
היו"ר ראובן ריבלין:
       
       אני יודע כמה עמלו חברי הכנסת מהליכוד להיכנס לכנסת, אני ראיתי כמה הם השקיעו. אני פשוט הייתי נבוך, כי אני לא השקעתי כמוהם. והם חושבים שהם לא צריכים להגיע אפילו - - -
       
רן כהן (יחד):
       
       ברשותך, אני רוצה להדגיש שניים-שלושה דברים ובזה לסיים. אדוני היושב-ראש, בואו נאמר לעצמנו את האמת. הכנסת עשתה את עבודתה באמת בזכות חברות כנסת פעילות מאוד, ולא רק חברות, גם חברי כנסת, אבל היו חברות כנסת פעילות מאוד.
       
מל פולישוק-בלוך (שינוי):
       
       אין שוויון על-פי חוק במדינת ישראל. בחוקי-היסוד אין שוויון לנשים, וזה שורש הרע.
       
רן כהן (יחד):
       
       אז קודם כול צריך להכניס את זה, וצריך להכניס את זה בחוקי-היסוד. הדבר השני, הבעיה היא שכאשר אנחנו מנסים לתפוס את השור בקרניו, מוצאים שהכנסת מחוקקת חוקים  להגנת הנשים מפני אלימות, שהם חוקים ראויים. אני אומר גם יותר מזה: המשטרה, לפי מה שאומרת לי חברת הכנסת זהבה גלאון, והיא עוקבת אחר הדברים, היא בין המחוקקות וגם בין העוקבות אחר העניין הזה באופן פעיל מאוד במשך שנים, המשטרה משתפרת, המשטרה מתחילה לעשות פעולה ראויה. אבל, לבושתנו בתי-המשפט הם אלה שמקלים ראש, הם אלה שלא תופסים את הצד המחמיר שבענישה, אלא מקלים ביחס למה שהכנסת החליטה לחוקק. למשל, בעונש מינימום על אלימות במשפחה, הכנסת חוקקה ובתי-המשפט לא מכבדים, או בסיוע בחוק שכבר עבר של תגמולים לאשה שיוצאת ממקלט לנשים מוכות. פתאום חוק קיים לא מקיימים אותו. 

היו"ר ראובן ריבלין:
       
       אתה רואה שזעקתך נשמעה, והשרה ציפי לבני מייד הופיעה. 

רן כהן (יחד):
       
       תאמין לי, אני מאוד מעריך ומוקיר את השרה ציפי לבני, ואני מאוד שמח שהיא הגיעה לכאן כדי להיות שותפה אתנו בעניין הזה. זה לכבוד לכולנו.
        
       אדוני היושב-ראש, בואו גם נראה בכל זאת את הממשלה הזאת במעשיה. איך אפשר, כשכולנו רוצים ליצור מודעות לנושא הזה, לתגבר את המאבק  נגד האלימות במשפחה – אבל בשנה הזאת מקצצים במשרד הרווחה את התקציבים  שמיועדים למאבק הזה, שמיועדים לסייע לנשים. רוצים שנשים תלכנה להתלונן כאשר בתי-המשפט  מקלים ראש בענישה וכאשר  הן רואות שהממשלה עצמה לא מסייעת באותם תקציבים אלמנטריים כדי שהן תוכלנה להתמודד? הרי הפחד מפני הגבר במצב הזה מועצם פי כמה. אם אנחנו רוצים שהדבר הזה יצלח, בואו נעקור את שתי התופעות. לא יכול להיות שנשים תהיינה גם מוכות על-ידי בעליהן וגם מוכות על-ידי המדינה. תודה רבה.

היו"ר ראובן ריבלין:

	חברת הכנסת גילה פינקלשטיין, בבקשה.


נסים זאב (ש"ס):
       
       אדוני היושב-ראש, אולי מישהו ידבר פעם על אלימות נגד גברים?
       
גילה פינקלשטיין (מפד"ל):
       

       אדוני היושב-ראש, כנסת נכבדה, ראשית, אני רוצה להביע תנחומים למשפחתו של רפאל איתן, זכרו לברכה. עבורי היה רפול חלק בלתי נפרד מהאתוס הציוני-החלוצי, לוחם אמיץ, מתוחכם ומקורי, אישיות בעלת עוצמה פנימית שקטה וכובשת. רפול היה מאחרוני הדמויות של דור מקימי המדינה, מיחידי הסגולה שמהם ניתן היה לשאוב כוחות ותעצומות נפש מול אתגרי התקופה. נוסף על הערכים השורשיים שייצג רפול, היתה בו רגישות חינוכית אינטואיטיבית, שהוכיחה את עצמה בפרויקט הקרוי "נערי רפול". בתודעה הלאומית ייחרת רפול כסמל של עשייה אין-סופית בהגנה על ביטחון הארץ, ביצורה ובניינה. יהי זכרו ברוך.

       ומטרגדיה לאומית אחת אני עוברת לטרגדיה לאומית אחרת. אנו מציינים היום תופעה עצובה לא פחות, טרגית אף היא, שממדיה, אף שנצטמצמו מעט בהשוואה לאשתקד, מפלצתיים למדי ומעוררים דאגה. תופעת האלימות כלפי נשים על-ידי בני זוגן מקיפה עשרות אלפי נשים במדינת ישראל. על-פי הנתונים הטריים ביותר, מספר התיקים שנפתחו לגברים אלימים מתחילת השנה ועד חודש אוקטובר עומד על מעל 18,500. יותר מ-10% מהנשים בישראל סובלות מאלימות פיזית ומילולית ומהתעללות מינית. מתחילת השנה נרצחו יותר מעשר נשים על-ידי בני זוגן, ולצערי, איננו רואים את קצה התופעה זו, אני חוששת לומר - להיפך.
  
       מלבד הנתון הרשמי המזעזע בפני עצמו, אין לי ספק כי קיימת זעקה אילמת של מספר דומה, אם לא גדול יותר, של נשים הסובלות מאלימות, אך בסתר, בצנעה ובדממה; הן חוששות להתלונן. אין צורך במחקרים מלומדים כדי להבין שהתעללות אינה מצטמצמת רק להרמת יד, למשיכה כואבת  או הכאה פוצעת. האלימות היא תופעה רחבה ושורשית הרבה יותר. אלפי נשים סופגות את תוצאותיה בהצרת צעדיהן, בהגבלת חופש הביטוי וחירותן האישית. לעתים קרובות זה מתחיל בהתעללות לא-פיזית ונגמר בפציעה קשה או אפילו רצח. 
  
       תקיפת נשים בידי בעליהן אינה סוגיה דחופה פחות, בהיקפה ובחומרתה, מתופעות קשות אחרות במדינת ישראל. תאונות הדרכים, פיגועי הטרור, וגם דוח העוני המצמרר, כל אלו אינם יכולים, ואסור להם לדחוק את האלימות נגד נשים לקרן זווית. החברה הישראלית מחויבת בתשומת לב אדירה לתופעה זו, משום שכתופעות אלימות אחרות, היא מתגלגלת והופכת לכדור שלג שאינו ניתן לבלימה. 
  
       בדומה למצב הכלכלי-החברתי, אסור לה לחברה הישראלית לסמוך על עמותות וארגוני רווחה שיספקו את הטיפול ההולם לנשים אלו. זו יכולה להיות רק תוספת. התופעה זקוקה לפתרון הרבה יותר בטוח והרבה יותר מערכתי. אסור שהאחריות והמאבק יהיו וולונטריים. חובה על הגופים האחראים בממשלה - משרדי הרווחה, הבריאות, האוצר וביטחון פנים - להיות מעורבים עד קצה גבול היכולת בכל פרטי המאבק בתופעה, בין שמדובר במסגרות מתאימות לשיקום הנשים המוכות או לטיפול בגבר האלים ובין שמדובר במחקר ובתקצוב מתאים ויעיל.
        
       שר האוצר מרבה להזכיר את חשיבות הראייה ארוכת הטווח בכל תחום, ובייחוד בטיפול במצב החברתי בישראל. את תוכניותיו הכלכליות הוא מציג כרפורמות שמביאות בחשבון תהליכים חברתיים עמוקים. אני מצפה ממנו להפעיל אותם השיקולים גם ביחס לבעיית האלימות נגד נשים ולהירתם תקציבית לפתרונה.

       אין לי ספק שלא יתרחש שינוי אמיתי אם נעסוק רק באכיפה ובשיקום במקרי האלימות שכבר היו. לא יתרחש שינוי מהותי אם נתמקד בגברים שפוטנציאל האלימות כבר פרץ מתוכם. שינוי עמוק יבוא אך ורק מתוך השמת דגש חינוכי ותרבותי במניעת האלימות. אם יושקעו תקציבים וכוח אנושי דווקא בשכנוע ובעידוד בני זוג ליטול חלק בסדנאות שמכשירות לזוגיות ושותפות, אזי יש לנו לצפות לעתיד טוב יותר. זה הכיוון וזו הדרך היעילה ביותר. תודה.
       
היו"ר ראובן ריבלין:
       
       חבר הכנסת ישראל אייכלר, בבקשה.

ישראל אייכלר (יהדות התורה):
       
       אדוני היושב-ראש, חברי הכנסת, האלימות כנגד נשים היא חלק בלתי נפרד מהאלימות הכללית ששוררת בחברה. אין לצפות מאדם שחותך מישהו בכביש ומסכן את חייו בנהיגה פרועה ומתנהג כלפי חברו באלימות, שלא יהיה גם אלים בבית. הנושא של האלימות הוא חמור מאוד, וזה תלוי בחינוך לערכים, כפי שדובר כאן. 
       
       צריך לבדוק מה קרה בשנים האחרונות - כאשר דווקא בתקופה שבה המודעות לזכויות האשה ולמעמד האשה בחברה המערבית ובמדינת ישראל עולה, מספר מעשי הרצח של נשים בידי בני משפחתן עולה בצורה דרמטית. אי-אפשר לומר שזה דבר שנמשך דורי דורות. האם מישהו זוכר כמה נשים נרצחו בידי בעליהן לפני 30 או 50 שנה? לא היה כדבר הזה בשום חברה שאנו מכירים, ודאי שלא בחברה היהודית. מישהו צריך לבדוק איך קרה שדווקא כאשר הוכרזה מלחמת הגברים והנשים, עולה האלימות נגד נשים. 
       
       אני רוצה להתייחס דווקא לצד החיובי של העניין, וזה הכבוד והתהילה לאשה שמגדלת משפחה לתפארת, משכינה שלום בבית, מגדלת בנים ובנות, נכדים ונכדות, זרע בירך השם. משום-מה החברה המודרנית רואה בהן נשים פחות משכילות או פחות חשובות מאותן נשים שיודעות להילחם בבעליהן ובגברים. 
       
       חז"ל אומרים: גדולה הבטחה שהבטיח הקדוש-ברוך-הוא לנשים יותר מן האנשים, שנאמר בספר ישעיהו, נשים שאננות קומנה, שמענה קולי בנות בטוחות, האזנה אמרתי. אמר רב לרבי חייא, נשים במאי זכיין? במה הזכות של נשים? אני מתרגם מארמית - הזכות הגדולה ביותר של הנשים היא כאשר הן מוליכות את הילדים לבית-הכנסת וכאשר הן ממתינות לבעליהן כשהם שבים מבית-המדרש. בזה הזכות שלהן גם בעולם הזה וגם בעולם הבא, ולכן הן זכו בברכה יותר מהגברים. 
       
       החברה המודרנית צריכה לשנות פאזה ולהתייחס אחרת לאשה, וזה יביא גם כבוד לאשה בבית וימנע אלימות במשפחה, באמצעות חיזוק התא המשפחתי. בחברה המודרנית רצו לשנות את סדרי הבריאה ולומר שאשה שמנהלת בית ושומרת על התא המשפחתי, היא לא מספיק חשובה. מי שרוצה שתימנע אלימות במשפחה צריך לחזק את התא המשפחתי, ולהתחיל בזה בגיל שלוש עד חמש, כאשר מחנכים את הילדים שהערך הכי חשוב בחיים זה המשפחה, האבא, האמא והילדים, ולא שהערך הכי חשוב בחיים הוא הקריירה האישית והאגו האנוכי. כדי לקיים משפחה צריך שגם הגבר וגם האשה יוותרו משל עצמם ויעניקו מעצמם לזולת, שזה הבעל או האשה.  

מל פולישוק-בלוך (שינוי):

       האם הבעל לא יכול להיות בבית, לגדל ילדים ולהכין אוכל? 

ישראל אייכלר (יהדות התורה):

	מי שרצה להפוך סדרי עולם, הרס סדרי חיים. 

מל פולישוק-בלוך (שינוי):
       
       כאשר נאמר, בעצב תגדלי בנים, אין הכוונה לשבת בבית ולהכין אוכל. 

ישראל אייכלר (יהדות התורה):

       הבעל צריך לעזור לאשה והאשה צריכה לעזור לבעלה. יש תפקידים גבריים ויש תפקידים נשיים. זה לא יעזור לך שהגבר ילך לחדר הלידה, הוא לא יעשה את זה. הקדוש-ברוך-הוא ברא דברים נפרדים לגבר ולאשה. האשה היא האמא, היא היולדת, המיניקה, היא נותנת חום לילד, היא אם הבית היא עקרת הבית. היא אם הבנים שמחה.

היו"ר ראובן ריבלין:
       
       בשביל מה לדבר על השקפת עולם? 

ישראל אייכלר (יהדות התורה):

	יש לי עשרות פסוקים לצטט על חשיבות וגדלות וקדושת תפקידה של האשה כאם הבנים, כעקרת הבית, כעיקר הבית.

היו"ר ראובן ריבלין:
       
       אנחנו מדברים על אלימות נגד נשים.

ישראל אייכלר (יהדות התורה):
       
       ודאי שלא יעלה על הדעת שתהיה אלימות במשפחה שחיה בהרמוניה, בשלום ובשלווה. מה זו משפחה אם לא אהבה, אחווה ושלום ורעות? תודה רבה.

היו"ר ראובן ריבלין:
       
       תודה רבה. חבר הכנסת מוחמד ברכה, בבקשה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אנחנו לא מדברים על יום האשה הבין-לאומי שחל ב-8 במרס, שבו אפשר לדבר על מעמד האשה וזכויותיה, אלא על נקודה הרבה יותר נחוצה בדיון הציבורי-החברתי על מעמדן של נשים, היום הבין-לאומי למאבק באלימות כנגד נשים, על זכותה של אשה לא להיות מוכה, על זכותה של האשה להיות בן-אדם מעבר לתפיסות הפרימיטיביות של אלה שחושבים שכוח הזרוע הוא הדרך לנהל חיים בחברה. אנחנו לא יכולים לפרוס את היריעה היום על כל הנושא של מעמד האשה.
       
       יש מקום לפתח חקיקה נאורה ומודרנית בכל מה שקשור לשוויון נשים, שוויון הזדמנויות ושוויון בעבודה. אנחנו מדברים על הדבר הבסיסי - לא תורם יד על אשה בתור שכזאת. 
       
       אם יש יום בין-לאומי למאבק באלימות כנגד נשים, היום הזה אמור להיות הזדמנות להערכת המצב שבו אנו נמצאים בנושא הזה. למרבה הצער, אנו יכולים להגיד שהתופעה הזאת הולכת ומחמירה. 
       
       אין תופעה של אלימות שהיא מחוץ להקשרים החברתיים. אין אלימות לשמה. יש סוטים ויש אנשים חולים, אבל אין אפשרות לנתק את תופעת האלימות נגד נשים מההקשר החברתי-הפוליטי, מכל מה שנוגע לחיי האדם ולחיי החברה. 
       
       שר האוצר הופיע אתמול בוועדת הכספים ואמר בתגובה על דוח העוני - שילכו לעבוד. הוא סיפר לנו שנוספו בשנה האחרונה 92,000 מקומות עבודה במדינת ישראל. באותה נשימה הוא סיפר גם, שהמדינה הצליחה להיפטר משירותיהם של 100,000 עובדים זרים. אני בטוח שלא כל הישראלים הלכו וכבשו את כל מקומות העבודה שעסקו בהם העובדים הזרים, אבל מספר של  92,000 לא מכסה אפילו את הגידול הטבעי של האוכלוסייה.
        
       כאשר מסתכלים על תמונת התעסוקה בקרב נשים, התמונה הזאת הרבה יותר עגומה. תעסוקה היא גם פרנסה, אבל היא גם שותפות וגם ערך חברתי. זה גם מגן בפני אלימות. אי-אפשר להתייחס לנושא הזה כאל עוד נתון בסטטיסטיקה של התעסוקה. זה ערך חברתי. כאשר מדברים על עוני מחפיר שמביא נשים וגברים לסמים ולאלכוהוליזם, איך זה משליך על חיי המשפחה? 
       
       המקרה של סחרה חטיב, שקרה לפני כמה ימים, הוא מקרה של איש שהיה בהסגר רפואי. זה מקרה שני שבו אדם יוצא ממוסד סגור והולך ורוצח את אשתו, כאשר הכתובת היא על הקיר. גם כאן אפשר לדבר על המשטרה, על הענישה ועל קלות הראש, אבל גם כאשר יש מצוקה, הכתובת על הקיר. גם כאשר יש דוח כזה של עוני, הכתובת על הקיר. זה בא לידי ביטוי בכך שילדים לא ילכו לבית-הספר ולא יאכלו ארוחה חמה, אבל זה גם יבוא לידי ביטוי באלימות נגד ילדים ונגד נשים. זה יוביל לאלימות בתוך המשפחה. זה גם יביא לגידול בשיעורי האלכוהוליזם וההתמכרות לסמים. זה בהחלט ישליך על חיי המשפחה. 
       
       אנחנו חיים בחברה שמקדשת שאת הכוח והופכת את הכוח לערך, הופכת את השירות הצבאי לערך שעל-פיו אתה מקבל משכנתה, הקלות בדיור ומלגה באוניברסיטה. המצ'ואיזם המיליטריסטי הופך לערך, ערך מכונן בחברה. איך זה ישליך על המשפחה? האם זה מנותק, חסר הקשר וחסר קשר? יש מקום ביום הבין-לאומי למאבק באלימות נגד נשים לבוא ולהטיף, כי זה נורא ולא מתקבל על הדעת, ולומר כי האשה נבראה בצלם וכו', אבל כאשר לא מספקים את התשתית החברתית הבסיסית לקיומה של חברה מוגנת, הדברים יידרדרו לכיוונים נוראיים כאלה. 
       
       אנו מתבשרים ששני מוסדות במגזר הערבי שהיו אמורים לטפל בנערות ובנשים במצוקה נסגרו על-ידי משרד הרווחה. אלה שני פרויקטים חיוניים ביותר. אני מדבר על מעון נעול לנערות ערביות ועל הוסטל לנערות ערביות במצוקה. דווקא עכשיו מצאו מקום לסגור את זה. זה בא בד-בבד עם סגירת מפעלים ומקומות אחרים שהעסיקו נשים, מפעלי טקסטיל שעברו לירדן או שפשטו את הרגל. אז זמינות העבודה הקרובה לבית הולכת ונעלמת, ומקומות כדי לגונן על נערות מוכות נסגרים. האם מישהו יופתע אחר כך שאנחנו נדבר על שיעורי אלימות הולכים וגוברים?
       
       אני לא רוצה לסיים בהטחת האשמות נכונות ומוצדקות בממסד החברתי והפוליטי, אלא לומר גם דברים לנו כנבחרים ולנו כהנהגה של הציבור הערבי. אסור שתהיה השלמה מטעמים פוליטיים או מטעמים דתיים, כביכול, עם תופעות של אלימות נגד נשים. אסור שאנשי דת מכל הדתות יישענו על אמירות שיצדיקו את הנחיתות, כביכול, של האשה. זה עניין של התמודדות אמיצה, של הצורך בחיבור ערכים מודרניים של שותפות והגינות. חברה שפועלת ב"חצי מנוע" היא חברה כושלת. חברה שיכולה למצוא את הדרכים כדי לפעול במלוא הקיטור היא חברה שתצליח. אז יש לנו מערכה מול סדר העדיפויות של הממשלה, מול המצוקות שמייצרת מדיניות הממשלה, חברתית ופוליטית. אבל יש גם צורך באמירה פנימית בתוכנו, שלא תהיה השלמה, לא ברמיזה ולא שתיקה. 
       
       אני יודע על אנשים מאוד נאורים, שפשוט זה מביך אותם לדבר על הנושא של אלימות נגד נשים, או להפגין נגד רצח אשה על רקע מה שקרוי כבוד המשפחה - או חוסר כבוד המשפחה, כך אני קורא לזה. אז אנשים לפעמים נבוכים. או אנשים שלפעמים מתבלבלים בנושא של אישות, וחוקי אישות, והזכויות של אשה ללכת לבית-דין אזרחי – כל החקיקה בנושא הזה שהיתה בכנסת הקודמת. מי שעושה את הפשרה בסעיף, יעשה את הפשרה כשיבוא הרצח. ואני לא מציע לנו, לא יהודים ולא ערבים, לא מוסלמים, לא נוצרים ולא אף אחד, לעשות פשרה כלשהי - וגם שתיקה היא פשרה – עם אלימות נגד נשים, ועם מתן אור ירוק – אור ירוק-שחור, אור שחור, לאלימות נגד נשים. המבחן הוא מבחן חברתי, אבל הוא גם מבחן אישי של כל אחד מאתנו. תודה רבה, אדוני. 
       
היו"ר ראובן ריבלין:
       
       תודה רבה לסגן יושב-ראש הכנסת, חבר הכנסת מוחמד ברכה. חבר הכנסת ג'מאל זחאלקה, אחריו - חבר הכנסת גדעון סער, ויסיים חבר הכנסת רשף חן, או רשף חן ויסיים גדעון סער.
       
נסים זאב (ש"ס):
       
       סליחה, אדוני היושב-ראש, ביקשתי לדבר - - -
       
היו"ר ראובן ריבלין:
       
       כן. אחרי כן, בתום הדיון אנחנו ניתן השלמות לסיעת ש"ס, שלא היתה נוכחת בזמן שקראנו לה כסיעה שנייה. 
       
נסים זאב (ש"ס):
       
       אני הסתמכתי על כך שיושב-ראש הסיעה מדבר. הסתבר לי שהוא - - -
       
היו"ר ראובן ריבלין:
       
       כן. נו, אדוני מבין שקראנו לו. אחרי שיסתיים, אנחנו נאפשר לאדוני לומר. כן, בבקשה. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, יש אומרים שהמאה ה-21 תהפוך להיות המאה שיתחולל בה שינוי יסודי ביחס בין הגבר לאשה. יש מרחיקים לכת ואומרים: המאה ה-21 תסתיים בשוויון מוחלט בין הגבר לאשה. דעתי האישית, כבוד היושב-ראש, היא שזה אכן יכול להיות במאה הזאת. זה אפשרי, אבל לא הכרחי. בשביל שזה יהפוך למציאות יש הרבה עבודה שבני-אדם – בני- אדם עם כוח, מקבלי החלטות, עם השפעה – צריכים לעשות. 
       
       הצעד הראשון שצריך לעשות, וחייבים לעשות, בשביל שנגיע למטרה שמדובר בה, צריך להיות עקירת השורשים התרבותיים של האלימות כלפי נשים. קודם כול בלי אלימות. יש הרבה בעיות שיש לפתור, אבל צריך לעקור מן השורש את התרבות של אלימות נגד נשים, את התופעה החברתית הזאת. זו תופעה חברתית. לא מדובר במשהו שהוא בשוליים או בקבוצה מסוימת, אלא זה פושה בכל חלקי החברה. 
       
       אומנם יש הבדלים. לא בכל המגזרים ובכל הרמות קיימת אותה מידה של אלימות, אבל גם מרצים לפילוסופיה מרביצים לנשים שלהם. וגם אידיאולוגים. ומרצים, אפילו לפילוסופיה, מצדיקים אלימות נגד נשים. אני זוכר אחד שתרגם את ניטשה, עם ה"לך אל האשה עם השוט". זה שהוא תרגם, מילא. אבל הוא הצדיק את האמירה הזאת, וכבוד היושב-ראש יודע על מי אני מדבר. לא רק שהוא תרגם, אלא הוא הצדיק את האמירה הזאת. זו לא תופעה בשוליים, העבריינים או האלכוהוליסטים, או זה או זה - זה קיים בכל מגזרי החברה. 
       
       האלימות נגד נשים לא עומדת לבדה. היא חלק מהאתוס של הכוחנות; אתוס הכוחנות החברתי, שיש לו לגיטימציה מלאה. בארצות-הברית – אני לא יודע אם בארץ נעשו מחקרים, אבל בארצות-הברית, על-פי מחקרים רבים, בוגרי וייטנם, לא אחד, היו אלימים פי-ארבעה משאר האמריקנים. 
       
זהבה גלאון (יחד):
       
       - - - 
       
ג'מאל זחאלקה (בל"ד):
       
       פה כמעט כולם בוגרי המלחמה. יש לעניין הזה גם צד שני. גברים מושפלים, גברים שעוברים השפלות, ההשפלה שלהם מתגלגלת לאלימות נגד נשים, כדי לשקם את מה שקרוי מוסד הגבריות שלהם. אני רוצה להגיד את דעתי, ואמרתי אותה בהרבה מקומות. צריך להגדיר במפורש: העניין הזה של מוסד הגבריות – אני רוצה להגן על הגבריות. גבריות עם אלימות כלפי נשים אינה גבריות. גברים שמכים נשים הם מנוולים. מנוולים, אדוני היושב-ראש, לא גברים. אסור להתייחס אליהם בסלחנות. אי-אפשר לעקור את התופעה הזאת מן השורש אם יש סלחנות, קריצת עין, העלמת עין ממנה, טפיחה על השכם, כאילו זה בסדר. או ביקורת מבוישת – אה, לא צריך לעשות את זה ככה, לא צריך להרביץ כל כך הרבה, לא צריך להשאיר סימנים. כל מיני דברים כאלה. צריך להתייחס אל גבר מכה כאל מנוול.
       
סגן השר לביטחון פנים יעקב אדרי:
       
       כאל עבריין. זה הדבר הכי נכון. 
       
ג'מאל זחאלקה (בל"ד):
       
       אני מדבר מבחינה חברתית. כאל עבריין – אני אומר על החוק כמה מלים. כאל עבריין, בוודאי. אבל אי-אפשר רק באכיפה לפתור את הבעיה הזאת. אי-אפשר. אי-אפשר - אתה מטפל בתוצאה, אם אתה עוסק באכיפה, בחקיקה, בהרתעה. אבל בשביל למנוע, בשביל שינוי, צריך טיפול מערכתי. ואני חושב שאי-אפשר עוד, אדוני היושב-ראש, להמשיך עם השערורייה הזאת, שאת מירב המאמצים בנושא הזה עושות עמותות וולונטריות, לא הממסד, לא המדינה. אנחנו שמחים אם יש עשרות או מאות עמותות שעושות עבודה מבורכת. צריך לעודד אותן. אבל בשביל להביא שינוי יסודי צריך לטפל בבעיה טיפול מערכתי ולהשתמש בכלים קיימים. 
       
       אני רוצה לציין רק שני דברים שצריך לעסוק בהם. האחד, חינוך ושינוי ערכים – כן, שינוי ערכים וחינוך - ואת זה צריך לעשות במערכת החינוך. זה כלי קיים. לעשות את זה במקומות עבודה. לעשות את זה דרך השלטון המקומי. בכל מועצה מקומית, ליד כל מועצה מקומית או עירייה צריכה להיות מועצת נשים שתעסוק גם בדברים האלה. ואני אומר לכם: 90% ממועצות הנשים אינן פעילות, אף שהחוק מחייב זאת. החוק מחייב, יש תקצוב, יש הכול. לא עושים את זה, כי פשוט לא נוח, לא חשוב, זה בשוליים. 
       
       ויותר מכך, אי-אפשר לעשות שינוי בלי שינוי יחסי הכוחות בין הגבר לאשה. ושינוי יחסי הכוחות בין הגבר לאשה אומר שהאשה תרגיש, מעבר לכל דבר אחר, עצמאות כלכלית. אחת התופעות המבהילות היא, שאשה לא מתלוננת כי היא תלויה בגבר מבחינה כלכלית והיא לא יודעת מה היא תוכל לעשות עם עצמה אם היא תחיה בנפרד ממנו, בלי גרוש. 
       
חיים כץ (הליכוד):
       
 - - -

ג'מאל זחאלקה (בל"ד):

       
       לכן, אם תהיה יותר תעסוקה לנשים, יהיה להן יותר כוח, וגברים יירתעו משימוש בכוח נגדן, כי יחסי הכוחות ישתנו והם ידעו שלאשה יש אלטרנטיבה והיא לא תלויה רק בהם. תודה רבה, אדוני היושב-ראש.
       
היו"ר ראובן ריבלין:
       
       תודה רבה לחבר הכנסת זחאלקה. רבותי חברי הכנסת, ביום חשוב זה אנחנו צריכים לא לשכוח את התופעה של סחר בנשים, שלא פוסקת, והיא חרפה לכולנו וכלימה על פנינו. ברוכה פעולתה של ועדת החקירה הפרלמנטרית לנושא, בראשותה של חברת הכנסת זהבה גלאון, שעושה מלאכתה קודש, ותהיה ברוכה על מלאכתה הקדושה. תודה רבה. 
       
       אני מזמין את חבר הכנסת רשף חן לשאת דברים. אחריו – חבר הכנסת טלב אלסאנע.
       
רשף חן (שינוי):
       
       אדוני היושב-ראש, חברי חברי הכנסת, בקרב החיות החזק מכה את החלש. המין האנושי נמצא במסע ארוך, שנמשך כבר הרבה אלפי שנים, מעולם החי אל האנושי. אנחנו שותפים למסע הזה. בחברות פרימיטיביות שיותר קרובות אל עולם החי מאשר אל העולם האנושי הכוח שולט. זאת הסיבה שבחברות פרימיטיביות הנשים שועבדו על-ידי הגברים, נשלטות על-ידי הגברים, כי הגברים פיזית יותר חזקים מנשים. זה האי-שוויון היחיד שהוא אמיתי. בעולם החי האי-שוויון הזה הוא הקובע את יחסי הכוחות. בעולם האנושי האי-שוויון הזה - - -
       
זהבה גלאון (יחד):
       
       גם זה כבר מיתוס שהופרך, ואי-אפשר לדבר כל הזמן על ההבדלים הטבעיים בין נשים לגברים, זה כבר לא "פוליטיקלי קורקט". היום מדברים על הבניה חברתית.
       
היו"ר ראובן ריבלין:
       
       אנחנו מדברים על האלימות כרגע.
       
זהבה גלאון (יחד):
       
       ודאי שאנחנו מדברים על האלימות. כבר לא מדברים כך. זה דיבור אנכרוניסטי. היום מדברים על הבדלים חברתיים כתוצאה מהבניה חברתית-תרבותית. 

היו"ר ראובן ריבלין:
       
       חברת הכנסת גלאון, גברתי לא משיבה כרגע.
       
זהבה גלאון (יחד):
       
       אי-אפשר לעבור על זה.
       
היו"ר ראובן ריבלין:
       
       הוא רוצה לומר את דברו, והוא אומר את דברו. גברתי בהזדמנות ראשונה תענה לו. בבקשה.
       
רשף חן (שינוי):
       
       אני מודה לחברת הכנסת זהבה גלאון על שיעור ב"פוליטיקלי קורקט" ובפמיניזם מודרני. אני אישית מעדיף להסתכל על העובדות כפי שהן. גם במחיר של לא להיות "פוליטיקלי קורקט" אני רוצה לומר לך, זהבה גלאון, שהגבר הממוצע חזק מהאשה הממוצעת. שנינו יודעים את זה מדיונים ארוכים בשאלות של שירות צבאי וטבלת מאמצים, שבה את ואני ביחד רוצים לראות טבלת מאמצים שונה לנשים. 
       
זהבה גלאון (יחד):
       
       אתה נותן לגיטימציה לקונספט של עליונות הגברים על הנשים, כבר לא מדברים כך היום.
       
רשף חן (שינוי):
       
       השיטה הזאת, זהבה גלאון, של אי-הכרה במציאות לא מקובלת עלי, ואני מצטער ומתפלא לשמוע אותך דבקה בה.
       
       כפי שניסיתי לומר, בעולם הפיזי הגבר הממוצע חזק מהאשה הממוצעת. לכן בעולם חייתי הכוח הזה קובע. בעולם אנושי הכוח הזה איננו רלוונטי. האי-שוויון שעדיין קיים בחברה שלנו הוא שריד של חברות פרימיטיביות, שריד שאנחנו צריכים להסיר. 
       
       מהמקום הנמוך הזה, מהחברות הפרימיטיביות האלה צמחו מושגים שאצל חלק מאתנו הם עדיין שגורים, מושגים כמו "מקומה הטבעי של האשה", מושגים כמו "תפקידה של האשה להיות בבית", מושגים כמו "מגבלות יכולתה של האשה". הכרתי פעם מישהו שחשב שאשה לא יכולה להיות סופרת טובה. הוא אידיוט. מושגים משפטיים כמו במשפט הרומי, paterfamilias, שקיבל סמכויות ענישה ביחס לאשה ולילד, מושגים פרימיטיביים מהמדרגה הראשונה.
       
       היינו רוצים לחשוב על עצמנו כעל חברה נאורה ומתקדמת, אבל האמת העצובה היא שרק פסע היסטורי קצר מאוד נמצא בינינו לבין חברות שבהן השוביניזם שלט ללא מצרים. בעולם המערבי, שלכאורה הוא הנאור ביותר, אנחנו נמצאים בקושי שלושה או ארבעה דורות מהתקופה שבה נשים לא יכלו להצביע, כי לא היה אפשר לסמוך על שיקול דעתן. עולם פרימיטיבי. במקומות אחרים, שמרניים יותר, דתיים יותר – בגלל הדת שמרניים יותר, כי בעולם הדתי לוקח קצת יותר זמן להתפתח – האגדות בדבר האי-שוויון בין המינים עדיין שולטות.
       
       אלימות כלפי נשים היא הביטוי המובהק ביותר לחיה שבאדם. מי שנוהג באלימות נגד נשים הוא חיית אדם במלוא מובן המלה. הוא מתנהג כחיה ולא כאדם. וחברה או אותה תת-תרבות שמקבלת כחלק ממנה אלימות נגד נשים לא ראויה להיקרא חברה אנושית בימינו, היא לא ראויה להיקרא תרבות בימינו. מדינת ישראל כמדינה לא צריכה להסכים לזה בשום אופן. זה נמצא מעבר לגבול של הטולרנטיות שלנו כלפי כל מיני חברות ותת-חברות.
       
       אבל לא מספיק לגנות את האלימות, לא מספיק לחנך נגד האלימות. צריך לעשות את זה - צריך לגנות, צריך לחנך. זה לא מספיק. כי כל זמן שאנחנו - ונאמר כאן לפני, ונאמר בצדק - לא נתמודד עם שורש הבעיה, האלימות תימשך. ושורש הבעיה הוא האי-שוויון. כל זמן שלא נגיע למצב שכל ילד וילדה מאמינים בבטן שאין הבדל ביניהם, שגבר ואשה שווים, האלימות תימשך.
       
       לכן אנחנו חייבים לא להסתפק בהוקעה המוחלטת של האלימות, אלא לחתור ללא ליאות להתקדם עוד הלאה מהעולם החייתי אל העולם האנושי ולהביא למצב של שוויון – שוויון בחינוך הבסיסי, שוויון בשירות הצבאי, שוויון בהשכלה הגבוהה, שוויון בעבודה. אין שום סיבה בעולם שבחברה מודרנית, שבה הפיזי הוא זניח, האשה תישאר בבית והגבר יצא לעבוד. אין סיבה לזה. צריך לעודד עבודת נשים, צריך לעודד שותפות שווה של בני הזוג בהכנסה, מפני שמצב שבו אחד הוא בעל ההכנסה והשני תלוי בו הוא מצב לא בריא. צריך להגיע לשוויון בין המינים, וכשנגיע לשוויון בין המינים גם נגלה שהאלימות איננה. תודה רבה.
       
היו"ר ראובן ריבלין:
       
       תודה לחבר הכנסת רשף חן, יושב-ראש סיעת שינוי. חבר הכנסת טלב אלסאנע, ויסיים  חבר הכנסת גדעון סער. ישיב לכולם כבוד סגן השר אדרי.
       
טלב אלסאנע (רע"ם):
       
       אדוני היושב-ראש, חברי הכנסת, יש מי שאומר שהמעסיק מתאכזר אליו, ואחר כך הוא מתאכזר לאשתו, והאשה לילד, והילד לילד של השכן, וכך הלאה. כל אחד נוהג באלימות כלפי אחר, ומגלגל את האלימות לאחר. 
       
       אפשר לקיים דיון אקדמי על האלימות והשורשים שלה, אבל יש ממדים מאוד מדאיגים של אלימות, במיוחד כשאנחנו רואים שהמערכת שאמורה להתמודד בראש ובראשונה, והיא מערכת החינוך - רואים את ממדי האלימות בבתי-הספר, גם של מורים כלפי תלמידים, אבל גם של תלמידים כלפי מורים.
       
       אנחנו רואים את התפשטות האלימות ברחוב הישראלי, במשפחה, כאשר מספר הנשים שבני זוגן מקפחים את חייהן הוא גדול.
       
       לפעמים גם מזעזע היחס השונה, כאשר גם במוות ובמעשה הפשע הזה יש לפעמים הבחנה. כאשר לפני כמה ימים נרצחה אשה ערבייה מדיר-חנא, המקרה הטרגי הזה לא מצא את ביטויו כפי שציפיתי לראות דבר שמזעזע את כולנו, אלא בעמודים הפנימיים בעיתונות הישראלית.
       
       אדוני היושב-ראש, אין ספק שהולכת ומתפתחת תרבות של אלימות, סלחנות כלפי אלימות, כל הסרטים והמדיה שמשדרים אלימות, והדו-שיח, גם הפוליטי וגם הלא-פוליטי שמשתמש במושגים של דה-לגיטימציה של האחר, ומתן לגיטימציה לאלימות כלפי האחר. אי-אפשר לומר שזה מנותק  מחיי היום-יום. אין ספק שהחברה הישראלית מושפעת מהמציאות הפוליטית שבה היא חיה. אי-אפשר לומר שאותו חייל שמותר לו להשתולל בגדה וברצועה, לרדוף אחרי ילדים פלסטינים, או לעשות וידוא הריגה על תלמידת בית-ספר, אחרי שהוא חוזר לגבולות "הקו הירוק", מייד כשהוא מסיר מעליו את המדים הצבאיים, הוא גם משתחרר מאותן נורמות  של אלימות. הוא יעתיק את אותן נורמות.

גדעון סער (הליכוד):
       
       דבר על הנורמות של רצח על כבוד המשפחה.

טלב אלסאנע (רע"ם):
       
       אל תגיד לי מה לעשות. 
       
       הוא ימשיך עם אותן נורמות גם בתוך הבית. אם הוא הצליח  לדכא אותן עכשיו, הן  יפרצו לאחר מכן. 
       
       לצערי הרב, יש התופעה המדאיגה של רצח מתוך - אינני קורא לזה רצח מתוך כבוד המשפחה, זה חוסר כבוד, וזה דבר שהוא מאוד מביש, שאין עליו שום סליחה ושום שתיקה, כאשר מנסים לתרץ את הפגיעה או את קיפוח חייה של אשה ערבייה תחת הכותרת של כבוד. לאף אחד אין זכות לשלול ממישהו אחר את זכותו לחיים. רק אלוהים נתן ורק לו יש הזכות הזאת. למעשה, המעשה הזה יש בו משום חוסר כבוד, כאשר מישהו רואה שיש לו הזכות לפגוע במישהי תחת הכותרת של כבוד המשפחה. לדעתי, זה לא מוסיף לנו כחברה, ואת הדבר המביש הזה יש לעקור מהשורש. אני מקווה שהקריאות נגד התופעה הזאת ילכו ויתחזקו, כי בה עצמה יש מן הבושה, וזה חוסר הכבוד שיש לנדות אותו, להוקיע אותו ולהקיא אותו מקרבנו.
       
       מצד שני, אין ספק שגם חוסר השוויון על רקע מדיניות ממשלתית זה אלימות של ממשלה כלפי אוכלוסייה. לפעמים הקיפוח הזה מקבל ממדים קולקטיביים. זאת אומרת, רואים את הממדים של העוני שהולך ומתפשט בקרב האוכלוסייה הערבית, והקיפוח מקבל צורה, מקבל צבע, מקבל זהות לאומית. אי-אפשר לומר שזו לא אלימות של מדינה ומדיניות של מדינה ומדיניות ממשלה כלפי האוכלוסייה הערבית. אותם אנשים שמקופחים, אותם אנשים שמאבדים את מקום העבודה שלהם, מאבדים את היכולת להביא פרנסה למשפחתם, מאבדים את הכבוד העצמי שלהם, בסופו של דבר יהיו מתוסכלים ולאחר מכן יהיו אלימים, ויש כאלה שמגיעים למצב שהם מתאבדים. 
       
       לכן, אי-אפשר לפטור את המדינה מאחריותה כלפי אזרחיה להבטיח להם חיים בכבוד, להבטיח להם לפרנס את משפחתם בכבוד, ולהבטיח להם גם את הכבוד העצמי על-ידי שמירת זכויותיהם הבסיסיות. כל עוד המדינה אינה מעגנת בחוק-יסוד את הזכויות האזרחיות ומאשרת את האמנות הבין-לאומיות לגבי זכויות אדם וזכויות אזרח, לדעתי האפליה תמשיך לשלוט כאן. נמשיך לדבר, ולפעמים גם נחוקק חוק להבטיח ייצוג הולם לנשים, אבל היישום שלו רחוק. לכן, כשנפנים את העניין גם כמדיניות ממשלתית וגם כנורמה חברתית, המציאות תשתנה ותהיה יותר טובה. תודה רבה.


היו"ר אלי בן-מנחם:

       תודה לחבר הכנסת טלב אלסאנע. חבר הכנסת גדעון סער, בבקשה. אחריו - חבר הכנסת נסים זאב. 

גדעון סער (הליכוד):
       
       אדוני היושב-ראש, כנסת נכבדה, אני קודם כול שמח שחבר הכנסת טלב אלסאנע הוקיע כאן את המנהג הנלוז של רצח על מה שמכונה "כבוד המשפחה", לאחר שכמעט ניתן היה לחשוב מדבריו שהמאבק שלנו בטרוריסטים, שהם רוצחי הנשים והילדים הסדרתיים, הוא הסיבה לאלימות נגד נשים בחברה הישראלית. כי המנהג הזה של רצח על כבוד המשפחה, כמו שאתה יודע, הוא מנהג עתיק שלא קשור לטענות על קיפוח, שצריך לבדוק ולברר אותן תמיד. כי יש זכויות אזרחיות לאנשים, אבל כשבאים לקשור בין הדברים, כדאי שהקישור  יהיה פחות מלאכותי.
       
       אדוני היושב-ראש, התופעה של האלימות נגד נשים בעולם בכלל ובישראל בפרט - ואנחנו מציינים יום בין-לאומי למאבק באלימות נגד נשים - היא תופעה רחבה מאוד בהיקפה. יש בישראל עשרות אלפי נשים, יש כאלה שאומרים עד כדי 200,000 נשים שחיות בסביבה של אלימות שמופנית נגדן על-ידי בן הזוג בתוך המקום שאמור להיות מבצרן. אנחנו גם עדים בשנים האחרונות לגידול של כרבע עד שליש במספר הנשים שנרצחו על-ידי בני זוגן. בשנה הזאת, שנת 2004, נרצחו עד היום 15 נשים בידי בני זוגן. 
       
       אנחנו יכולים לשאוב עידוד מסוים מכך שיותר מקרים מבעבר מגיעים לדיון בבתי-המשפט, ויותר מקרים מבעבר זוכים לטיפול של רשויות אכיפת החוק. אני רוצה גם ביום הזה לברך על 14 המקלטים לנשים מוכות ברחבי הארץ, שעושים בהם עבודת קודש יומיומית בנושא הזה. אבל, הדבר העיקרי הוא מה שאמר פה חבר הכנסת רשף חן, יושב-ראש סיעת שינוי, שיש נגיעה ברורה בין המאבק לשוויון חברתי בכלל - שהוא לא רק מניעת ההיבטים של הפגיעה בנשים, או של האלימות נגד נשים, או של הטרדה מינית נגד נשים, אלא הוא כרוך בהיבטים החיוביים של השוויון. 
       
       ככל שהחברה היא בלתי שוויונית, היא מעודדת באופנים שונים אלימות נגד נשים. אנחנו יודעים שיש תופעות שיש ויכוח לפחות על הלגיטימיות שלהן. אני מתייחס לסרטים אלימים, לסרטים פורנוגרפיים, שמעצבים חברה, ומעצבים חברה שהיא בלתי שוויונית, שהיא אלימה, ושיש בה ממד של החפצה של האשה, שהם מעודדים את התופעה הזאת של אלימות נגד נשים. לכן אנחנו צריכים לדעת, שעלינו להתמודד עם התופעה הזאת בחזית הרבה יותר רחבה, בחזית של חתירה למאבק לשוויון חברתי, מעבר לכל הדברים שאנחנו עושים בחינוך ובבתי-המשפט ובמשטרת ישראל כדי להתמודד עם אותם עבריינים שמכים נשים. תודה רבה. 
       
היו"ר אלי בן-מנחם:

	תודה לחבר הכנסת גדעון סער. חבר הכנסת נסים זאב, בבקשה. אחריו, אחרון, יסכם את הדיון סגן השר לביטחון פנים יעקב אדרי. 

נסים זאב (ש"ס):
       
       אדוני היושב בראש, כנסת נכבדה, כדי שלא יתפרש או שאני לא אהיה מובן מספיק, אפתח בדברי הרמב"ם, אף שחברי גם אמרו זאת קודם לכן: חייב אדם לכבד את אשתו ולאהוב אותה ולכבדה יותר מגופו. זו חובתו של כל אדם. אי-אפשר לקיים בית ולהקים בית אם אדם, קודם כול, לא נוהג בכבוד וביחס יפה כלפי רעייתו. 
       
       אבל, אני אגיד לכם, כששמעתי את כל הנאומים, חשבתי שעכשיו אני אצא לרחוב ואמצא נשים עומדות בתור מוכות, חבולות, אחת, חלילה וחס, עם גבס, והשנייה אני לא יודע מה, בדרך לבית-החולים. נשמעה פה קטסטרופה מהלכת. 

זהבה גלאון (יחד):
       
       אין אלימות? 

רשף חן (שינוי):
       
       אתה יודע כמה נשים מוכות יש? 

נסים זאב (ש"ס):
       
       חבל שזו האווירה, חבל מאוד. 

זהבה גלאון (יחד):
       
       אין אלימות?

נסים זאב (ש"ס):
       
       כדאי שתשמעו נתונים. האלימות היא דו-צדדית. אין ספק שיש גברים מכים.

רשף חן (שינוי):
       
       האלימות היא דו-צדדית? איפה אתה חי? 

נסים זאב (ש"ס):
       
       תשמע רגע אחד. אתה רוצה שאני אשמע רק את דעותיך? 

זהבה גלאון (יחד):
       
       - - - 

נסים זאב (ש"ס):
       
       האם יש נשים טובות ותמימות שהבעל מתעמר בהן? כן. אין שום ויכוח על כך. אבל אין עשרות אלפי נשים כאלה בישראל. ודאי שאין מדובר במאות אלפים. אולי תגידי לי, חברת הכנסת זהבה גלאון, כמה נשים מוכות יש היום במקלטים?
       
זהבה גלאון (יחד):
       
       לא מספיק, כי אין מספיק מקלטים. 
       
נסים זאב (ש"ס):
       
       יש בכל רחבי הארץ 700 נשים, ויש עוד כמה מאות נשים שממתינות. 
       
היו"ר אלי בן-מנחם:
       
       140,000 נשים מוכות, חבר הכנסת נסים זאב. זה הנתון ששמעתי כאן מחברת הכנסת דליה איציק. 
       
עזמי בשארה (בל"ד):
       
       למה הוא מדבר בסוף?
       
רשף חן (שינוי):
       
       תגיד שזה הגיע להן. 
       
נסים זאב (ש"ס):
       
       חלילה וחס. פתחתי את דברי ואמרתי שאדם חייב לכבד את אשתו, אבל אי-אפשר להפוך את במת הכנסת להסכמה כזאת שיש על דעת כל החברים, שהנשים פה מוכות ויש קטסטרופה מהלכת. מרביתן של אותן נשים שייכות למגזרי מיעוטים, עולים חדשים, והאלימות בבתיהן מתרחשת לעתים קרובות על רקע של עוני, שימוש בסמים, אבטלה, שכרות, קשיי קליטה חמורים. זאת בעיה, אבל בוודאי אין מדובר פה בפעולות דיכוי המוניות, כמו שאתם מגדירים פה כקטסטרופה. 
       
       אלימות במשפחה, מתברר, איננה בהכרח עניין חד-צדדי, והגברים אינם תמיד אלה שיוזמים את חילופי המהלומות. יש רשימה ארוכה ומכובדת של יותר מ-150 מקרים שהוכח - - -
       
היו"ר נסים דהן:
       
       זה לא רצח עם, אבל זה מספיק חמור. 
       
נסים זאב (ש"ס):
       
       - - - כי לפחות במחצית מהתקריות האלימות בין בני זוג, הנשים הן אלה שתוקפות ראשונות. אולי שכחתי את המקרה שאשה רצחה גבר לא מזמן. גם על זה היה דיון. 
       
זהבה גלאון (יחד):
       
       כמה גברים נרצחו? 
       
רשף חן (שינוי):
       
       צריך אחד כזה. 
       
נסים זאב (ש"ס):
       
       אני רוצה לדעת, האם הנשים בארצות-הברית שונות מהנשים בארץ? הרי היה מחקר בארצות-הברית, ונשים ששהו במקלטים לנשים מוכות בארצות-הברית הודו - 77% מהמשתתפות הפעילו אלימות נגד בני הזוג במהלך השנה שקדמה להגעתן למקלט. 
       
זהבה גלאון (יחד):
       
       כל אחד יכול להגיד כל שטות? 
       
נסים זאב (ש"ס):
       
       זאת אומרת, אותן נשים הודו שהן הפעילו אלימות. 
       
היו"ר נסים דהן:
       
       חברת הכנסת זהבה גלאון, ההערות שלך גורמות לו להמשיך לדבר. 
       
נסים זאב (ש"ס):
       
       אני לא מבין, הרי אלה נתונים שאני אספתי. 
       
זהבה גלאון (יחד):
       
       מאיפה אתה אוסף את השטויות האלה?
       
נסים זאב (ש"ס):
       
       אני אספתי את הנתונים האלה. 
       
היו"ר נסים דהן:
       
       מה ההתבטאות הזאת, "שטויות"? 
       
נסים זאב (ש"ס):
       
       אם את לא מאמינה בהם, יש לך בעיה. את צריכה להתמודד אתם. 
       
זהבה גלאון (יחד):
       
       לך יש בעיה שאתה עומד ואומר את זה. 
       
נסים זאב (ש"ס):
       
       55% מהנשים הודו כי נקטו אלימות במהלך ששת החודשים שלאחר יציאתן מהמקלט. 
       
       את יודעת מה, אני אספר לך סיפור שראיתי במו עיני רק בשבוע שעבר. 
       
היו"ר נסים דהן:
       
       חבר הכנסת נסים זאב, תספר לה בנפרד. 
       
נסים זאב (ש"ס):
       
       לא, זה חלק מהנושא. 
       
היו"ר נסים דהן:
       
       זה אחרי הזמן. 
       
נסים זאב (ש"ס):
       
       במו עיני ראיתי. 
       
היו"ר נסים דהן:
       
       חבר הכנסת נסים זאב, סיפורים לזהבה גלאון אחר כך. 
       
עזמי בשארה (בל"ד):
       
       אם נסים זאב הוא אויב הנשים, זה בסדר. 
       
היו"ר נסים דהן:
       
       אני לא מסכים אתך. 
       
נסים זאב (ש"ס):
       
       האלימות במשפחה יכולה להיות סיפור של התעמרות, שהחזק כאילו מכה בחלש, אבל ברוב המקרים הוא סיפור של הסלמה הדדית. יש תסריט שהבעל שיכור והוא מכה את אשתו ואת ילדיו. התסריט הזה הוא אחד מני רבים. אבל התסריט האחר הוא דווקא איש שקט וטוב, האשה מתגרה בו, מקניטה אותו, משליכה לעברו חפצים, סורטת אותו, מקניטה, מאיימת ומשפילה, והוא לכל היותר מגיב על התקפותיה. 
       
זהבה גלאון (יחד):
       
       די, די, די. 
       
נסים זאב (ש"ס):
       
       יש מקרים כאלה. 
       
זהבה גלאון (יחד):
       
       כמה? כמה?
       
אתי לבני (שינוי):
       
       אם יש מקרה אחד, אז מה? יש מקרה אחד. 
       
היו"ר נסים דהן:
       
       חברי הכנסת, הערות הביניים שלכם רק גורמות לכך שהוא יישאר כאן ליד הדוכן וימשיך להרגיז אתכם. 
       
זהבה גלאון (יחד):
       
       אתה נשמע לי גבר מוכה. 
       
נסים זאב (ש"ס):
       
       תאמיני לי שהן מחייכות כי הן יודעות שאני דובר עכשיו אמת. 
       
היו"ר נסים דהן:
       
       הזמן של הנואם תם, אבל הוא עונה על הערות הביניים שלכם. 
       
נסים זאב (ש"ס):
       
       תסלחו לי, כאילו יש כאן ויכוח שאני נגד נשים ואתם נגד גברים. אנחנו על אותו מתרס.
       
רשף חן (שינוי):
       
       אדוני היושב-ראש, זאת עמדת סיעת ש"ס?
       
היו"ר נסים דהן:
       
       אני עכשיו יושב-ראש. 
       
רשף חן (שינוי):
       
       זאת עמדת הרב עובדיה? 
       
נסים זאב (ש"ס):
       
       אנחנו מדברים בנושא כל כך רציני, אתה הופך את זה לציני. לא מתאים לך. 
       
רשף חן (שינוי):
       
       שום ציני, אני רוצה להבין.
       
נסים זאב (ש"ס):
       
       יש תסריט נוסף - -  
       
היו"ר נסים דהן:
       
       נא לסיים, חבר הכנסת זאב. אתה כותב תסריטים אחד אחרי השני, עוד מעט יהיה סרט. 
       
נסים זאב (ש"ס):
       
       - -  ששני בני הזוג הם אנשים סוערים, שהתרגלו להוציא את העצבים שלהם אחד על השני והם גולשים לעתים קרובות מהטחת עלבונות לתגרת ידיים. 
       
       הנושא הזה צריך טיפול יסודי, אבל אי-אפשר לומר שאלימות נגד ילדים ואלימות במשפחה – תראי בסקרים, בארצות-הברית יותר נשים מכות ילדים, וילדים סובלים מאלימות במשפחה, מהאמהות יותר מאשר מהאבות. לכן צריכים לקחת את זה בפרופורציה נכונה. הדבר שיכול לעזור לבני הזוג הם אותם משפחתונים שפתחו לאותם בני זוג, שמלווים אותם ונותנים להם הדרכה נכונה. אבל צריך לדעת, שברוך השם במגזר החרדי זה כמעט לא קיים - - 
       
היו"ר נסים דהן:
       
       אל תתחיל דרשה חדשה. 
       
אתי לבני (שינוי):
       
       המקום הכי גרוע הוא החברה החרדית. חרדיות היו היום בוועדה. 
       
נסים זאב (ש"ס):
       
       - - כיוון שהכבוד ביחס לזולת קיים לא רק בין אדם לאשתו, אלא כנגד הזולת. הערכה וכבוד צריכים לתת לאדם באשר הוא אדם, ולא משנה אם זאת אשתו או אדם אחר. 
       
היו"ר נסים דהן:
       
       חבר הכנסת נסים זאב, תודה רבה. 
       
זהבה גלאון (יחד):
       
       אתה גבר מוכה?
       
היו"ר נסים דהן:
       
       חבר הכנסת יעקב אדרי, סגן השר, בבקשה. כמשיב או כמתדיין?
       
סגן השר לביטחון פנים יעקב אדרי:
       
       כמשיב. 
       
היו"ר נסים דהן:
       
       כמשיב. בבקשה, אדוני. 
       
       חבר הכנסת נסים זאב, מצטייר מדבריך, בגלל קריאות הביניים, כאילו יש לך משהו נגד נשים. תודיע קבל עם ועדה שאין לך שום דבר, להיפך, אתה רוצה להגן עליהן. 
       
נסים זאב (ש"ס):
       
       כבר הודעתי בפתיחה. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, ברשותך, אדוני היושב-ראש, אני רוצה לבכות את מותו של לוחם אמיץ, ששרד את כל מלחמות ישראל, ולצערי הרב, בגלל טעות טרגית, נסחף למותו היום - רפול. יהי זכרו ברוך. 
       
היו"ר נסים דהן:
       
       זאת היתה תאונה, זאת לא היתה טעות. 
       
סגן השר לביטחון פנים יעקב אדרי:
       
       בשנים האחרונות הופכת החברה הישראלית יותר ויותר אלימה וגילויי האלימות בה מחמירים והופכים קשים ואכזריים יותר. האלימות מכה בכל שכבות האוכלוסייה, בכל הרמות ובכל המגזרים.
       
       חבר הכנסת נסים זאב, אני חייב להגיד ששיבשת לי כמעט את הכול. אם רצית להרגיז אותנו, עשית את זה בהצלחה יתירה. הדברים שלך מקוממים, ממש מקוממים, וההשוואה היא לא נכונה, לא במקומה. אני חושב שאם היית קורא את הנתונים ולומד אותם טוב, יכול להיות שהנאום שלך כאן היה שונה. 
       
אתי לבני (שינוי):
       
       הוא המציא אותם. 
       
סגן השר לביטחון פנים יעקב אדרי:
       
       אי-אפשר להשוות. אמרת בהתחלה משפט מאוד חשוב מהרמב"ם, ואחר כך הפכת הכול, אחר כך בלבלת אותנו לגמרי. 
       
       אני רוצה להסכים עם כל מה שנאמר כאן. 
       
רשף חן (שינוי):
       
       חוץ ממה שאמר נסים זאב. 
       
סגן השר לביטחון פנים יעקב אדרי:
       
       סייגתי את העניין. אני חושב שמה שאמרנו כאן כולנו לא יספיק כדי לתאר את גודל הבעיה ואת הנושא הכבד שלשמו התכנסנו. 
       
       בעבירות אלימות במשפחה, שלעתים רב בהן הנסתר על הנגלה, יש לעשות הכול כדי להוציאן מהמחשך, להוקיען לאור היום ולהילחם בהן בכל דרך. קיימת חשיבות רבה להאיר זרקור על הנפגעות, הקורבנות, ולסייע להן ככל שניתן.
       
       תהיינה הסיבות הנטענות לאלימות במשפחה אשר תהיינה, התוצאה הסופית היא קשה ומחייבת את כולנו לעצור ולבדוק את עצמנו, כיצד נוכל, איש איש בתחומו, לסייע במיגור הבעיה.   
       
       המשרד לביטחון הפנים, באמצעות משטרת ישראל, כמי שמייצגים את האינטרס הציבורי וכמי שאמונים על הגנת ערכי החברה, משקיעים מאמצים ומשאבים רבים באכיפת החוק אל מול התופעה של מעשי האלימות בתוך המשפחה, מתוך מודעות לחשיבות הסוגיה והבעיה. 
       
       אנו רואים במיגור התופעה, בשיתוף פעולה עם כלל הגופים העושים במלאכה, ממלכתיים, ציבוריים ואחרים, אם בתחום הרווחה ואם בתחום הטיפול בקהילה, משימה חברתית ראשונה במעלה ועושים לילות כימים בניסיונות לשרשה.
        
       לא סתם נקרא המדור במשטרה האחראי לטיפול, בין היתר, בעבירות של אלימות במשפחה, "מדור נפגעי עבירות". בכך מבטאת המשטרה את הכרתה בכך שהטיפול המשטרתי בעבירות אלה צריך להיעשות תוך הכרה בצרכים הייחודיים של נפגעי אלימות בין בני זוג. מדור זה מנחה את המשטרה בטיפולה בעבירות של אלימות במשפחה והפרת צווי הגנה, הנחיות המתעדכנות מעת לעת. כן פותחו וניתנות כל העת הכשרות ייחודיות ודרכי שיתוף פעולה עם גורמי רווחה וגורמי טיפול בקהילה.
       
       בנוסף, במשטרת ישראל יש מערך ייחודי המונה 170 חוקרים לטיפול באלימות במשפחה, בעבירות מין ובחקירת אנשים עם מוגבלויות, תוך מתן דגש לנושא אלימות בין בני זוג, ובהם תשע חוקרות ערביות לטיפול במגזר הערבי. זה נושא מאוד חשוב. במגזר הערבי יש בעיה מאוד מאוד לא פשוטה, והדברים כבר נאמרו. בכל תחנת משטרה נקבעו לפחות שני חוקרים שהוכשרו ייחודית לחקירות אלה. כל התקנים סומנו ממקורות פנימיים, ללא קבלת תקנים ממקור חוץ-משטרתי. אם נקבל תקנים נוספים, ראוי שנוסיף עוד בעניין הזה. 
       
       כן מינתה המשטרה שישה קציני נפגעי עבירות מחוזיים לטיפול באלימות בין בני זוג ובנפגעי עבירות. בין תפקידיהם: פיקוח מקצועי ופיקוח על יישום מדיניות המשטרה, עריכת הדרכות למגזרים משטרתיים משיקים, הידוק הקשר עם גורמי טיפול וגורמים חוץ-משטרתיים אחרים ועוד.
       
       גם בימים אלה שוקדת משטרת ישראל על כמה פרויקטים חדשים לשיפור הטיפול בנפגעי עבירות בכלל ונפגעי עבירות אלימות במשפחה בפרט.
       
       אנחנו מתכננים מערכת מענה קולי אשר תקושר למשטרה, לשירות בתי-הסוהר ולפרקליטות, ותאפשר לכל נפגע עבירה לקבל בכל עת מידע על מצב ההליך הפלילי ומידע אחר, ובמקרים מסוימים אף תיזום פנייה לנפגע. 
       
       פותח כלי ממוחשב להערכת מסוכנות של אלימות בין בני זוג, כדי לסייע לאנשי השטח בקבלת החלטות מובנות ותקפות. בתחנות שבהן טרם נפרסה המערכת הממוחשבת הופץ הכלי כטופס משטרתי אחיד. הוחל בפרויקט ניסויי להקמת גופי הערכת מסוכנות בתוך תחנות משטרה בהשתתפות איש משטרה, עובד סוציאלי וקרימינולוג קליני, ובמידת הצורך ייעוץ משפטי. מטרת הניסוי היא לחבר בין ההליך האכיפתי להליך הטיפולי, כמו גם להבטיח הערכה רבגונית ותחומית של מסוכנות הפוגע.
       
       משטרת ישראל נוטלת חלק בפרויקט ניסויי להתקנת לחצני מצוקה בבתיהן של נשים אשר בית-המשפט הוציא נגד בעליהן צו הגנה. הדבר נעשה ביוזמתה של חברת הכנסת זהבה גלאון, ואני מאוד מקווה שהפרויקט הזה יצליח, ואז נרחיב אותו לכל הארץ. כבר היום יש תוצאות טובות בעניין הזה. 
       
זהבה גלאון (יחד):
       
       מתי מסתיים הפיילוט?
       
סגן השר לביטחון פנים יעקב אדרי:
       
       אני יכול לבדוק ולהשיב לך. 
       
       נקבעו כללים לטיפול מיוחד ומזורז בתיקים של עבריינים חוזרים, כלומר עבריינים שנפתח נגדם תיק שני, בעבירות של אלימות במשפחה. נקבעו נהלים, נפתח מוקד קבוע ובוצעו קשרי מחשוב בין המשטרה לצה"ל במטרה להבטיח שצה"ל יוכל לטפל מיידית בחשוד בעבירת אלימות נגד בן זוג, כאשר יש חשש שיש לו נשק והוא עלול להשתמש בנשק הזה. 
       
       בכל הפעילות שציינתי ובפעילות רבה נוספת לא יהיה די אם כל החברה לא תתגייס לעניין הזה. משרד החינוך חייב לטפל בעניין הזה ברמה של החינוך בבתי-הספר. אני חושב שאם כולנו נירתם, והכנסת תחמיר בחקיקה בכמה תחומים – ואני יודע שיש כמה יוזמות בעניין הזה – אזי נצא נשכרים גם בנושא הזה. 
       
       כאן גם המקום לפנות לבתי-המשפט. בכל הזדמנות אני מתריע על העונשים הקלים שניתנים בעבירות שונות של אלימות. אני מקווה מאוד שבנושאים מסוימים גם תהיה ענישת מינימום, על מנת להרתיע אותם עבריינים בתוך המשפחה שמרשים לעצמם כל דבר בידיעה שבסופו של דבר העונש יהיה קל. אני אומר במלוא הכבוד לבתי-המשפט, חייבים להחמיר בענישה, ואז ממילא נשיג את ההרתעה הדרושה בנושאים האלה. 
       
       אני מקווה כי שיתוף הפעולה בין המשטרה לגורמי הטיפול והרווחה, כמו גם העמותות הציבוריות, שעושות עבודה חשובה מאוד, והגופים האחרים המבקשים לסייע בטיפול בתופעה, רק יגבר. אני קורא לכולם לשתף פעולה יותר בעניין הזה, כך שהפעילות של כולם תאפשר לי לעמוד כאן בשנה הבאה ולהכריז כי אכן הצטמצם הנגע והפעילות בנושא נותנת את תוצאותיה. תודה רבה לכולם. 
       
היו"ר נסים דהן:
       
       תודה רבה גם לך. זה גם סיכום הדיון. 

       
הצעת חוק בתי-המשפט [נוסח משולב] (תיקון - הוספת עניינים 
שבהם ידון בית-המשפט המחוזי בשופט אחד), התשס"ד-2004
       [הצעת חוק פ/2464; נספחות.]
(הצעת קבוצת חברי הכנסת)
       
היו"ר נסים דהן:
       
       אנחנו עוברים להצעת חוק בתי-המשפט [נוסח משולב] (תיקון – הוספת עניינים שבהם ידון בית-המשפט המחוזי בשופט אחד), התשס"ד-2004. חברת הכנסת אתי לבני, הנמקה מהמקום. תשובה והצבעה יהיו במועד אחר. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, אני מגישה הצעת חוק שדנה בסחר בבני-אדם וקובעת שבתי-המשפט יוכלו לדון בנושא הזה בשופט אחד. עכשיו הם דנים בשלושה שופטים, או מחויבים לדון בשלושה שופטים. 
       
       הצעת החוק הזאת באה לייעל את ההליכים המשפטיים בנוגע לעבירות של סחר בבני-אדם לעיסוק בזנות. קיצור ההליך הזה חשוב מאוד לנשים שהן הקורבנות של הסחר ואינן תושבות ישראל, הממתינות חודשים רבים במעצר לשם מתן עדות במשפט נגד אלה שסחרו בהן. שליש מהן נעלמות במהלך השהייה. חלקן שוהות במרכז חודשים רבים, יותר מתשעה חודשים. לכן, בהתייעצות עם שופטי בית-המשפט המחוזי, עם מנהל בתי-המשפט, הגענו למסקנה שדן יחיד בנושאים האלה, אחרי שיש כבר הלכות בנושא הזה, זה לא דבר חדש. הוא המותב הראוי לדון בנושאים האלו. מותב של שופט אחד דן בדברים חמורים מאוד אחרים, כמו שוד, גנבה בידי עובד ציבור, שיבוש הליכי משפט. לכן גם הנושא הזה, מחמת החשיבות שלו לזירוז ההליכים, יידון בפני שופט אחד. תודה. 
       
היו"ר נסים דהן:
       
       כאמור, תשובה והצבעה במועד אחר. 

       
הצעת חוק בתי-המשפט (תיקון - דיון בדן יחיד 
בעבירת סחר בבני-אדם), התשס"ג-2003
       [הצעת חוק פ/892; נספחות.]
(הצעת קבוצת חברי הכנסת)
       
היו"ר נסים דהן:
       
       אנחנו עוברים לנושא הבא: הצעת חוק בתי-המשפט (תיקון – דיון בדן יחיד בעבירת סחר בבני-אדם). חברת הכנסת זהבה גלאון תנמק. תשובה והצבעה במועד אחר. 
       
זהבה גלאון (יחד):
       
       אדוני היושב-ראש, אני משמשת כיושבת-ראש ועדת החקירה הפרלמנטרית בנושא הסחר בנשים. ככזאת הגשתי הצעת חוק שבאה לייעל את התנהלות מערכת בתי-המשפט, שהיום דנה בתיקים של סחר בנשים בהרכב של שלושה שופטים. בגלל העומס המוטל על בתי-המשפט נוצר מצב מגוחך, שאין באפשרות בתי-המשפט לכנס הרכבים של שלושה שופטים, מה שגורם להאטה, או – בלשון קצת לא פרלמנטרית – להפקרתן של אותן נשים הממתינות למתן עדות, משום שמערכת בתי-המשפט איננה ערוכה כפי שצריך. 
       
       הצעת החוק הזאת באה לאפשר לשופט שהוא דן יחיד לדון בתיקי סחר בנשים, על מנת לקצר, לייעל ולטפל כנדרש בקורבנות הסחר בנשים, וכמובן באותם עבריינים שסוחרים ומסרסרים בגופן של נשים. תודה. 
       
היו"ר נסים דהן:
       
       תודה. כאמור, תשובה והצבעה במועד אחר. 

       
הצעת חוק שירות המדינה (משמעת) (תיקון מס' 10) 
(זכויות נפגעי עבירה - החלת הוראות), התשס"ג-2003
       [הצעת חוק פ/488; נספחות.]
(הצעת קבוצת חברות הכנסת)
       
היו"ר נסים דהן:
       
       הצעת חוק שירות המדינה (משמעת) (תיקון מס' 10) (זכויות נפגעי עבירה – החלת הוראות), התשס"ג-2003 - תנמק חברת הכנסת זהבה גלאון מהמקום. לא כתוב לי שתשובה תהיה במועד אחר, כנראה התשובה תהיה היום. השרה לקליטת העלייה, שאמורה להשיב, אינה נוכחת. חברת הכנסת זהבה גלאון, תתחילי בינתיים. אם השרה לא תהיה, נצביע בכל מקרה, כיוון שזה מהמקום, זאת אומרת שהממשלה מסכימה. 
       
זהבה גלאון (יחד):
       
       אדוני היושב-ראש, הממשלה מסכימה, אני הגעתי אתה להבנה שאני אצטרך להמתין לקידום החוק במשך שלושה חודשים, והסכמתי. 
       
היו"ר נסים דהן:
       
       העובדה שזאת הנמקה מהמקום היא סימן שהממשלה מסכימה. 
       
זהבה גלאון (יחד):
       
       כן, אני מודיעה את זה לצורכי הפרוטוקול. 
       
       אדוני היושב-ראש, התיקון הזה הוא תיקון לחוק נפגעי עבירה. היום בהליכים משמעתיים בשירות המדינה, נפגעי עבירה או נפגעות עבירה - הזכויות שלהם הן לא בהתאם להליך הפלילי, כפי שנהוג בעבירות האלה בהליך הפלילי, למשל: מימוש זכויות כמו הזכות לקבלת מידע לגבי ההליך ומהלכו, זכות עיון במסמכי בית-משפט, זכות לנוכחות בדיון יחד עם מלווה ועוד כל מיני דברים וזכויות שמוקנים בהליך הפלילי. החוק הזה יאפשר להחיל אותן גם בהליך המשמעתי. תודה רבה. 

היו"ר נסים דהן:
       
       אנחנו נמתין כמה שניות, אולי השרה לקליטת העלייה בכל זאת תופיע. 
       
אורי יהודה אריאל (האיחוד הלאומי - ישראל ביתנו):
       
       למה צריך להמתין, עם כל הכבוד?
       
היו"ר נסים דהן:
       
       כיוון שהיא היתה צריכה להשיב, והיא ביקשה להשיב. 
       
       אנחנו עוברים להצבעה. מי בעד? מי נגד?
       
הצבעה מס' 4 
       
בעד ההצעה להעביר את הצעת החוק לדיון מוקדם בוועדה – 13
נגד – אין
נמנעים - אין
ההצעה להעביר את הצעת חוק שירות המדינה (משמעת) (תיקון מס' 10) (זכויות נפגעי עבירה - החלת הוראות), התשס"ג-2003, לדיון מוקדם בוועדה שתקבע ועדת הכנסת נתקבלה. 


היו"ר נסים דהן:
       
       13 בעד, אין מתנגדים ואין נמנעים. הצעת החוק התקבלה בקריאה טרומית, והיא תועבר לוועדת החוקה, חוק ומשפט להמשך הכנתה. 
       
זהבה גלאון (יחד):
       
       לוועדה לקידום מעמד האשה. 
       
היו"ר נסים דהן:
       
       זה יעבור לוועדת הכנסת, שתחליט בין ההצעות השונות. 
       
מל פולישוק-בלוך (שינוי):
       
       למה?
       
היו"ר נסים דהן:
       
       הוועדה המתאימה היא ועדת החוקה, חוק ומשפט. אין אף אחד שביקש שזה יעבור לוועדת החוקה, חוק ומשפט?
       
מל פולישוק-בלוך (שינוי):
       
       לא, כולם רוצים שזה יהיה בוועדה לקידום מעמד האשה. 
       
היו"ר נסים דהן:
       
       המציעים ביקשו שזה יעבור לוועדת החוקה, חוק ומשפט. 
       
איתן כבל (העבודה-מימד):
       
       אנחנו באמצע הדיון בוועדת החוקה, חוק ומשפט. 
       

הצעת חוק העונשין (תיקון מס' 83) (צווי הפסקת שימוש 
למקום המשמש לביצוע עבירות זנות), התשס"ה-2004
       [רשומות (הצעות חוק, חוב' כ/56).]
(קריאה ראשונה)

היו"ר נסים דהן:
       
       אנחנו ממשיכים בסדר-היום. תעלה ותבוא חברת הכנסת זהבה גלאון: הצעת חוק העונשין (תיקון מס' 83) (צווי הפסקת שימוש למקום המשמש לביצוע עבירות זנות), התשס"ה-2004 - קריאה ראשונה. 
       
זהבה גלאון (יחד):
       
       אדוני היושב-ראש, חברי חברי הכנסת, גברתי השרה, החוק שאני מציגה היום לקריאה ראשונה נדון בוועדת החוקה, חוק ומשפט. החוק בא לאפשר למשטרת ישראל לסגור מקומות, בתי-בושת, שעוסקים בהן בסחר בנשים ובסרסרות בנשים. 
       
       עד היום היה איזה תירוץ למשטרת ישראל. אנחנו רואים בתי-בושת פתוחים תחת כל עץ רענן, ומשטרת ישראל אמרה שבעצם אין לה כלים חוקיים לסגור את אותם מקומות, בדומה למשל למועדוני הימורים, לאותם מועדוני קזינו, שהחוק נתן בידי המשטרה אמצעים חוקיים על מנת לסגור אותם. החוק הזה בא לאפשר סגירת אותם מקומות שבהם נעשית פעילות של עבירות שבספר החוקים נחשבות עבירות חמורות, כמו סחר בנשים וסרסרות. 
       
       אולי עוד משפט אחד, אני חושבת שיותר לא יהיו תירוצים למשטרת ישראל לכך שאותם בתי-בושת ממשיכים לפעול. תודה רבה. 
       
היו"ר נסים דהן:
       
       ראשון הדוברים בקריאה ראשונה - חבר הכנסת אבשלום וילן. אחריו - חבר הכנסת חיים אורון; איננו. חבר הכנסת אילן ליבוביץ, חבר הכנסת גאלב מג'אדלה וחבר הכנסת אופיר פינס-פז - אינם נמצאים. חבר הכנסת עזמי בשארה. 
       
עזמי בשארה (בל"ד):
       
       אדוני היושב-ראש, חברי הכנסת, ברור הוא שמועדי העלאת הצעות החוק בענייני נשים מתואמים היום, ולדעתי זה בסדר שאנחנו נשקיע היום בענייני מעמד האשה. ודאי שיש קשר בין הדברים. אני חושב שגם הנושא של אלימות נגד נשים הוא אחד מתחלואי החברה הגברית. מה שלא תהיה זהותה הלאומית, החברה היא גברית וכוחנית, ואין שום ספק שהיחס לאשה כאל רכוש הוא השורש של נושא האלימות והקנאה, וכן היחס הסלחני לאלימות כלפי נשים, כאל דבר שלא נחשב בסקטור הציבורי, אלא דבר שהוא בתחום זכויות הפרט. מכיוון שהאשה היא בתחום הרכוש הפרטי, זה נושא שנחשב לזכויות הפרט, כאשר תנועות הנשים בכל העולם נאבקו על כך שהמתחם הציבורי ייכנס לתוך המשפחה, שהחוק הציבורי ייכנס לתוך המשפחה. לכן אני מזדהה עם הדברים העיקריים שנאמרו בנושא האלימות נגד נשים. 
       
       אדוני היושב-ראש, אני חושב שהנושא שהחוק הזה מטפל בו הוא סוג של אלימות נגד נשים, מכיוון שיש בו שני מרכיבים: גם המרכיב של רכושנות כלפי אשה וההסתכלות על גופה כעל סחורה, וגם המרכיב שבמקומות האלה בדרך כלל מופעלת אלימות מאחורי גבו או בתחום האפור, בתחום הצללים של החוק, ממש בחצר האחורית של החוק ושל מימוש החוק. 
       
       אני חושב שכל מאמץ שנעשה נגד סחר בנשים, זנות ופורנוגרפיה הוא בגדר פעילות מבורכת. אני מברך את חברת הכנסת זהבה גלאון על הבאת החוק. אדוני היושב-ראש, אני חושב שאם נעסוק כל השנה בחקיקה, לא נספיק לכתר את הנושא הזה, לעשות מצור על התופעה הזאת מכל הצדדים. אדוני היושב-ראש, יש במדינה הזאת תופעה מחרידה של סחר בנשים ועבדות, ואני חושב שגם אתה, מבחינת עולם הערכים שלך, מסכים אתי. לדעתי, זה אחד המקומות הבולטים בעולם מהבחינה הזאת. המודעות היא מהירודות בעולם גם לנושא זכויות האשה, גם לנושא הסחר בנשים וגם לנושא הפורנוגרפיה והזנות. 
       
       אני חושב שאנחנו גם מפעם לפעם, אפילו עם החלק הליברלי של הבית הזה, נכנסים לחיכוך בגלל התחום הלא-ברור שבין הזכות לחופש ביטוי לבין פורנוגרפיה, כאשר אני עומד בצד המתנגד בכל מקרה לסחר בגוף האשה ולפורנוגרפיה, וכאשר יש חלקים שרואים בזה חופש ביטוי. אני חושב שהוויכוח הזה מתנהל אפילו בחוגים הכי ליברליים בעולם. הוויכוח הזה צריך להימשך, אבל בנושא של הסחר בנשים והזנות, עם כל הכוחנות שבו ועם כל עולם האלימות והעבריינות שהוא מאגד סביבו, אני חושב שכולנו צריכים להיות מאוחדים במאבק הזה, ולכן אני תומך בחוק הזה. תודה רבה. 
       
היו"ר נסים דהן:
       
       תודה. חבר הכנסת מגלי והבה - אינו נוכח. חבר הכנסת עבד-אלמאלכ דהאמשה - אינו נוכח. חבר הכנסת מוחמד ברכה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, טוב עושה הכנסת, גם אם הנוכחות דלה, שהיא מקדישה את הדיונים היום לנושא של אלימות נגד נשים, או כמה נושאים הנוגעים לנשים ולמעמדן בחברה. 
       
       אני כמובן מברך על הצעת החוק של חברת הכנסת זהבה גלאון וחושב שהיא הצעה נכונה וראויה. אני חושב שהיא עושה עבודה מצוינת בוועדה הפרלמנטרית למלחמה בסחר בנשים. אני חושב שנעשית עבודה רצינית מאוד, שיש רק לברך עליה. מעטות הדקות שיש בהן תמימות דעים מקיר לקיר בבית זה, אבל זו בהחלט אחת מהן, אני מקווה, ללא קשר להשקפתנו הפוליטית. 
       
       אני בדרך כלל מסתייג ממתן סמכות בידי קצין משטרה, או מי שלא יהיה, לסגור מקומות, זאת אומרת, אני לא מתלהב ממתן סמכות מעין שיפוטית ליחידים, גם אם הם קצינים במשטרה או מה שלא יהיה. זה, כאמור, בדרך כלל. במקרה הזה, אם מתרחשת פעילות של מעין סחר בנשים או שידול לסחר בנשים, אני חושב שאפשר לספוג את הקושי שבעניין של מתן סמכות יתר, על מנת למנוע את הפעילות הפסולה שיכולה להתרחש במקום מסוים. 
       
       האמת היא שלא קראתי את כל החוק, אבל אני חושב שצריך להשאיר גם פתח לערעור - אני חושב שהפתח הזה קיים מטבע הדברים - כדי שבמקרה שהדברים אינם נכונים, קצין המשטרה לא יהיה דן יחיד ויהיה מעין סמכות-על, שאין ערעור עליה. ייתכן שברגע מסוים צריך לתת את הסמכות הזאת - ואני אצביע בעד החוק. בדרך כלל אני לא נוטה לתת סמכות  יתר לדן יחיד, גם אם הוא קצין משטרה, לסגור מקום. אבל במקרה הזה, אם מתרחשת פעילות כמתואר בהצעת החוק, אני חושב שיש מקום לתת, אבל גם להשאיר פתח - - - 
       
זהבה גלאון (יחד):
       
       יש הרבה מגבלות.
       
מוחמד ברכה (חד"ש-תע"ל):
       
       אני בטוח. אני חושב שצריך להשאיר פתח, שבמקרה של סמכות - הוא לא יהיה סמכות-על סופית. תודה רבה, אדוני.
       
היו"ר נסים דהן:
       
       תודה רבה. חברת הכנסת גילה פינקלשטיין - שלוש דקות לרשותך, גברתי.
       
גילה פינקלשטיין (מפד"ל):
       
       אדוני היושב-ראש, כנסת נכבדה, סמלי שההצעה עולה לדיון בדיוק היום, בעת שהכנסת מציינת את יום המאבק באלימות נגד נשים. השבוע התפרסמו נתונים מצמררים על תופעת האלימות כלפי נשים. אני מסופקת אם הנתונים הללו מביאים בחשבון את הסחר בנשים. כמדומני שהמספרים אדישים לנערות ולנשים המוברחות לארץ בדרכים לא חוקיות ולאלה הנסחרות כאילו היו חפץ שעובר מיד ליד. 
       
       בשנת 2004 נאמד מספרן של הנשים הנסחרות למטרות זנות במדינת ישראל ב-3,000. הממוצע הגילי עמד על גיל 22. מצב זה, אף שחל בו שיפור, הוא אות קלון לחברה הישראלית, שלא עושה די להילחם במצב. לדברי שר המשפטים ביום המאבק בסחר בנשים, בשנת 2001 דורגה ישראל בדירוג הנמוך ביותר מבחינת הסטנדרטים המינימליים והקצאת המשאבים לאכיפה בתחום הסחר בבני-אדם. בשנים האחרונות חל שיפור רק מבחינת נקיטת האמצעים המשמעתיים, אבל המצב עדיין חמור ביותר. 
       
       הצעת החוק הזאת היא חלק אינטגרלי מהמאבק נגד תופעת הסחר בנשים. יש להילחם בכל דרך בסוחרי הנשים ולנקוט יד קשה כלפי המנצלים אותן באופן  משפיל ומחריד. אני תומכת בהצעת החוק ומודה לחברת הכנסת גלאון על היוזמה. תודה. 

היו"ר נסים דהן:
       
       תודה. חבר הכנסת עסאם מח'ול - אינו נוכח. חבר הכנסת איוב קרא, בבקשה.  אחריו - חבר הכנסת אחמד טיבי, ואחריו - חבר הכנסת אורי יהודה אריאל.
       
איוב קרא (הליכוד):
       
       אדוני היושב-ראש, חברי חברי הכנסת, ראשית, אני רוצה לברך את חברת הכנסת זהבה גלאון על הצעות החוק, במיוחד על הצעת חוק זו, שיש בה מסר חברתי ממדרגה ראשונה. זה מסר שהדבר הזה וכל מה שסביבו צריך להיות ממוסד, חוקי – אני לא מתכוון, חלילה, למסד אותו מבחינת החוק, אלא צריך לתת סמכות למשטרת ישראל לפעול נגד כל כוונה לסחור בנשים או לפגוע בנשים או להביא את הנשים למצב שיהיו בנות ערובה בידי כל מיני גורמים.
       
       אני מנצל את הבמה הזאת, אדוני היושב-ראש, כדי לדבר על אלימות אחרת. האלימות היא כלפי מ"פ גבעתי, שמשום-מה שפכו את דמו עוד לפני שהועמד לדין, אדוני רשף חן. 
       
רשף חן (שינוי):
       
       אתה מתכוון לזה שבקלטת אמר - - - 
       
איוב קרא (הליכוד):
       
       כן, אני מתכוון אליו.
       
איתן כבל (העבודה-מימד):
       
       הנושא בדיון משפטי.
       
איוב קרא (הליכוד):
       
       הנושא בדיון משפטי, אבל אתם הבאתם את זה היום לכנסת ישראל. מדובר בבחור שיצא זכאי במערכת הצבאית. על-פי התחקיר  הוא לא חטא בשום דבר - - - 


רשף חן (שינוי):
       
       זה הדבר העיקרי - - - 
       
איוב קרא (הליכוד):
       
       על-פי התחקיר הוא יצא זכאי גם באוגדה, גם בפיקוד וגם אצל הרמטכ"ל. אני רוצה לומר לכם, שלפני שאתם שופכים את דמו, הרי יש מצב שהוא סוב-יודיצה, ולא צריך לדבר עליו. יש מערכת בתי-משפט, יש חוק, וכשהוא יצא אשם בדין תבואו לפה ותזרקו רעל. הרי הוא יצא זכאי. אנחנו יודעים מי הביא את הקלטות האלה, ואנחנו  יודעים מה עומד מאחורי הקלטות הללו. הכול פוליטי, ועוד תתברר האמת בין כותלי בית-המשפט. אין לי ספק שהוא יצא זכאי.
       
היו"ר נסים דהן:
       
       תודה. חבר הכנסת אורי יהודה אריאל. אחריו - חבר הכנסת צבי הנדל, ואם הוא לא יהיה נוכח - חבר הכנסת  משה גפני, ואחריו – חבר הכנסת ג'מאל זחאלקה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, טוב עשתה חברת הכנסת גלאון שהביאה לנו את החוק הזה, כמו גם חוקים אחרים, וראוי להביא אותו לקריאה שנייה ולקריאה שלישית מוקדם ככל האפשר כדי לעשות קצת סדר ברחובותינו. 
       
       ביום הזה אני רוצה לקרוא כמה דברים שכתב הרב אבינר. הכותרת היא "חזר אחרי אשתך": "חזר אחרי אבדתך, חזר בהתחלה, חזר בסוף, חזר בכל יום ויום, שאם לא תחזר אזי תאבד. זכור תמיד את דברי רבותינו הקדושים: דרכו של איש לחזר על אשה ואין דרך אשה לחזר על איש". אני מוסיף פה משלי: אל תקפצו שיהיה שוויון דווקא בזה - "משל לאדם שאבדה לו אבדה. מי חוזר על מי? בעל אבדה מחזר על אבדתו. חיזור הוא דבר שבונה ולעולם אינו הורס". אני מדלג: "חיזור הוא גם כסף וגם עזרה, אבל מעל לכול חיזור הוא חיזור, סתם חיזור מתוק. לזכור יום הולדת, לזכור יום נישואים, לזכור זיכרונות מרגשים, כמו יום שנולד בו אחד הילדים"; "אשריך הגבר שיש לך מצווה מתוקה כל כך ויחד עם זאת הכרחית כל כך וחשובה כל כך, חיונית כל כך לאשתך, כמו אוויר לנשימה - יותר ממזון, יותר מבריאות, יותר מכל דבר אחר. אשריך שמצאת את אבדתך. אל תאבד אותה מדי יום בגלל ויכוחים טיפשיים ואי-הבנות. חזר אחריה מדי יום ביומו"; "איזה בר מזל אתה, שיש לך אחרי מי לחזר בכל יום ויום" - דברי הרב אבינר. תודה. 
       
היו"ר נסים דהן:
       
       תודה. חבר הכנסת משה גפני מוותר. חבר הכנסת  ג'מאל זחאלקה - אינו נוכח. חבר הכנסת אברהם רביץ - אינו נוכח. חבר הכנסת מאיר פרוש - אינו נוכח. חבר הכנסת ואסל טאהא - אינו נוכח. חבר הכנסת איתן כבל. חבר הכנסת טיבי, ראיתי את האצבע שלך, ואנחנו נחזור לאלה שאיחרו. חברת הכנסת גילה גמליאל, בבקשה. אחריה - חבר הכנסת נסים זאב, ואחריו - חבר הכנסת רשף חן. לאחר מכן נחזור לאלה שקראנו בשמם ולא נכחו. 
       
גילה גמליאל (הליכוד):
       
       אדוני היושב-ראש, חברי הכנסת, חברות הכנסת, היום אנחנו מציינים את היום הבין-לאומי למאבק באלימות נגד נשים. 

       אני וחברתי יושבת-ראש הוועדה לקידום מעמד האשה, חברת הכנסת אתי לבני, חזרנו כרגע מפגישה שהתקיימה אצל ראש הממשלה בסוגיה הזאת. אני רוצה לומר, שכמות ארגוני הנשים המתנדבות היא דבר מבורך. אבל עלינו לעשות פעילות ענפה במיוחד בתחום הפרלמנטרי. כאן אני באמת רוצה לברך את חברות הכנסת, ואת חברת הכנסת גלאון שהגישה היום את הצעות החוק הרבות בכל מה שקשור למיגור תופעות האלימות. בעניין הזה אני רוצה לציין, שאולי גם חברי הבית הזה יתעוררו, ולא רק לתמוך, אלא גם ליזום פעולות בעניין ובהקשרים האלה.  
       
       צריך לציין, שכל מה שקשור לזנות בישראל הוא חלק אינטגרלי מכל מה שקשור לפערים במעמד האשה בחברה הישראלית. מכיוון שכך, אני ממש מברכת על ההצעה. היא היתה צריכה להיות מזמן. כפי שאמרנו, צריך לשקול בהיבט של הענישה גם אותם אנשים שמגיעים על בסיס הביקוש. אבל זה באמת יגיע עם הזמן. אין ספק שזה יהווה צעד מאוד מאוד חשוב בקידום הנושא. 
       
       קיבלנו היום נתונים מזוויעים. צריך לציין שעשר נשים במדינת ישראל נרצחו בשנת 2004 על-ידי בני זוגן. בעניין הזה, מרביתן אף לא הגיעו כלל להגשת תלונה במשטרה. אני חושבת שראוי לציין, שאלה שמגישות תלונות הן יותר מוגנות מבחינה זאת, והדברים האלה צריכים להיות מובאים בחשבון. 
       
       היום הצגנו בפני ראש הממשלה גם אפשרות לקדם עניין חדש בכל מה קשור לייעוץ נישואין מסובסד. זו יכולה להיות פריצת דרך מאוד מאוד משמעותית, וניתן יהיה לקדם זוגות שיש להם בעיות עוד בשלבים הראשונים, על מנת למנוע את ההידרדרות הקיימת בקרב זוגות. 
       
       יתירה מזו, אני רוצה לציין את הפעילות בהיבט החקיקתי שקידמנו בשנה האחרונה, ובכלל זה הצעת החוק שהובלתי בכל מה שקשור לעברייני תקיפה מינית, שאם בית-המשפט יחליט על כך, הם לא יוכלו לחזור למקום המגורים או למקום העבודה בסביבת המגורים והעבודה של הנפגעת, של הקורבן. גם כאן עשינו פריצת דרך. 
       
       אבל על מנת שנהיה חברה טובה יותר, חברה ראויה יותר, כדי לגשר על הפערים בין נשים וגברים ולמגר את האלימות, בראש ובראשונה צריך לפעול בכל מה שקשור במערכת החינוך, בבתי-הספר, בתלמידים ובתלמידות. יש למגר את האלימות בקרב בני-הנוער, להחדיר את השוויון בין המינים, להחדיר את כל מה שקשור למיגור תופעת האלימות. אני מאמינה שאז הדברים באמת ייראו אחרת. תודה רבה. 
       
היו"ר נסים דהן:
       
       תודה רבה. חבר הכנסת נסים זאב, בבקשה.
       
זהבה גלאון (יחד):
       
       אולי תחסוך לנו הפעם את מה שיש לך להגיד. קודם הוא אמר: אין אלימות נגד נשים. 
       
היו"ר נסים דהן:
       
       חברת הכנסת זהבה גלאון, מותר לאחרים להשמיע דעה קצת אחרת משלך, ואת תשמעי את זה בכובד ראש. אדוני, בבקשה, שלוש דקות. 
       
נסים זאב (ש"ס):
       
       אדוני היושב-ראש, להפתעתכם, ראשית אני רוצה לברך את חברת הכנסת זהבה גלאון על הצעת החוק. אני רוצה להאמין שהצעת החוק שלה תביא אולי למיגור תופעת הזנות בישראל. אבל צריך לזכור שתופעת הזנות לא מתחילה לא בסוחרים לא בנסחרות, אלא זנות מתחילה בתוכניות הטלוויזיה שמשדרות את טעם הזנות ואת ריח הזנות. 
       
רשף חן (שינוי):

       זה ידוע - - -

נסים זאב (ש"ס):
       
       ההידרדרות המוסרית והרוחנית והחינוכית של אותם בני נוער גורמת לכך שהחומריות עולה כמה דרגות, ובעצם רוצים להפיק את כל אותן התאוות, ואין דבר שיכול לעצור בעדם. הלוא מה שיכול לעצור את האדם זה הרוחניות שבו, התעלות הנפש שבו. אבל כאשר אדם לא מוצא את הפורקן הזה, הוא מוציא את זה בדרכים אחרות. 
       
       מראשית שנות ה-90 צמחה בישראל התופעה של ייבוא נשים זרות לשם העסקתן בזנות. היחס אל נשים אלה הוא כאל סחורה. הן נמכרות מיד ליד, מוחזקות בתנאים מחפירים. כולאים אותן, מעכבים ומחרימים את הדרכונים שלהן. יש כאן הפרה בוטה של זכויות האדם הבסיסיות שלהן. במקרים רבים יש שימוש באלימות, איומים על אותן נשים. עקב מעמדן הלא-חוקי הסוחרים מנצלים אותן ומאיימים עליהן, ואותן נשים לא יכולות לעמוד על זכויותיהן. 
       
       במסגרת ההיערכות נגד התופעה הוקמו שתי ועדות. ועדת החקירה הפרלמנטרית בראשותה של זהבה גלאון הגישה את מסקנותיה בנושא, ואני מאמין שהמסקנות באות לידי יישום, וחלק מהדיונים כאן היום, זה חלק מעבודתה של חברת הכנסת. 
       
       דבר נוסף, הגבול עם מצרים עדיין פרוץ בכל נושא שקשור לסחר בנשים ולסחר בסמים. אומנם המשטרה עושה עבודה טובה, אבל עדיין כל היבוא, גם של הסמים וגם של הנשים, בא דרך הגבול הזה. אני מקווה שאחרי ההתנתקות של ראש הממשלה לפחות יוכלו לסגור את השערים באופן הרמטי. אם מבחינה ביטחונית לא נשיג שום דבר, לפחות נוכל אולי לצמצם את העברת אותן נשים נוכריות לעסוק בזנות בארץ-ישראל.
       
       צריך לזכור שמדינת ישראל היתה מהגרועות ביותר בעולם, ובדוח שהגישה מחלקת המדינה של ארצות-הברית לקונגרס האמריקני בשנת 2001, היא היתה המדינה המובילה, הגרועה ביותר בעולם. רק ב-2002 היא ציינה את ההתקדמות במאבק בסחר בנשים, והיא דירגה את מדינת ישראל קצת טוב יותר. אבל עדיין התופעה קיימת במידה רבה וצריך למגר אותה. אני מקווה שעל-ידי הצעת החוק הזאת הכנסת תוכל קצת לצמצם אותה. 
       
היו"ר נסים דהן:
       
       תודה. חבר הכנסת רשף חן, ואחריו - חבר הכנסת גאלב מג'אדלה. שלוש דקות, אדוני. 
       
רשף חן (שינוי):
       
       אדוני היושב-ראש, חברת הכנסת גלאון, אני כמובן תומך בחוק הזה. אני חושב שהוא חוק ראוי וטוב. אבל, חברת הכנסת גלאון, אני לא יכול לוותר על ההזדמנות כדי להעלות את הנושא שאנחנו חלוקים בו כבר הרבה זמן וקשור מאוד לחוק הזה - - 
       
זהבה גלאון (יחד):
       
       למה זה מגיע לי היום?
       
רשף חן (שינוי):
       
       - - וזו השאלה, למה אנחנו מתכוונים כשאנחנו אומרים: מקום לשם עיסוק בזנות. למעשה, מבחינה היסטורית וגם מבחינת ההיגיון שלי לפחות, מקום לשם עיסוק בזנות זה בית-זונות, והתופעה של בית-זונות היא תופעה בזויה. הרעיון שמישהו חי על רווחיה של זונה הוא רעיון בזוי בעיני. אני חושב שמדינת ישראל צריכה להילחם בתופעת הסרסרות בכל כוחה. אני חושב שהיא לא עושה מספיק, אני חושב שהחוק הזה יעזור להילחם בתופעה הזאת, ועל כך כל הכבוד. 
       
       לעומת זאת אני חושב - וכאן המחלוקת בינינו וכנראה היא לא תיפתר היום - שהרעיון שניתן למגר את תופעת הזנות הוא רעיון עוועים. זו תופעה שמלווה את המין האנושי משחר קיומו, אני מעריך שהיא תמשיך ללוות אותנו. גישת בת-היענה - האחד בשם האלוהים והשני בשם הפמיניזם -  לא מתמודדת עם העובדה הזאת, היא בראש ובראשונה מפקירה אותן נשים, בעיקר נשים מסכנות שמוצאות את עצמן עוסקות בעיסוק הזה. אני חושב שזה חוסר אחריות מצדנו. אני חושב שאנחנו צריכים למצוא את הדרך לאפשר לאותן נשים שנקלעו לעיסוק הזה לעשות את זה במידה מתקבלת על הדעת של כבוד אדם. אנחנו לא עושים את זה כרגע, מפני שהמצב כיום הוא שההגדרה של מקום לשם עיסוק בזנות כוללת גם את דירת מגוריה של הזונה. אם יש לנו מצב של זונה שמקבלת לקוחות בביתה שלה, היא עוברת עבירה שבספר החוקים היא עבירה חמורה. 
       
       שוב ושוב הובטח לי על-ידי רשויות אכיפת החוק, שלא מגישים כתבי אישום על העבירה הזאת, וזאת עבירה לכאורה בלבד, וטוב שכך. אלא שברגע שבודקים את העניין הזה קצת יותר לעומק, אנחנו מגלים שהמשטרה לא רואה את הדברים כך, והיא מקפידה להטריד את הנשים האלה באופן עקבי, ולהשתמש בהן כבדוקאיות, להשתמש בהן כמקורות אינפורמציה ולהפעיל עליהן לחצים כאלה ואחרים, מפני שהן נמצאות בתוך עולם הפשע. 
       
       אני חושב שהיינו צריכים למצוא את הדרך להוציא אותן מעולם הפשע, ואני חושב שהמצב הנוכחי, שבו אנחנו אומרים שזה חוקי - הלוא זה חוקי במדינת ישראל לעסוק בזנות - ובלבד שעושים את זה ברחוב לעיני הילדים, הוא מצב בלתי מתקבל על הדעת. אם דעתי היתה נשמעת בעניין הזה, ועדיין לא אבדה תקוותי, נגיע למצב שבו מקום לשם עיסוק בזנות פירושו בית-זונות, מקום שבו סרסור מחזיק זונות. זונה שמקבלת לקוחות בביתה או בחדר בית-המלון לא תיחשב כמי שעוברת עבירה. היא לא עוברת עבירה, היא קורבן. היא קורבן חברתי, אנחנו צריכים לעזור לה, אנחנו לא צריכים לרדוף אותה. תודה רבה.
       
היו"ר נסים דהן:
       
       תודה רבה. חבר הכנסת גאלב מג'אדלה. שלוש דקות, אדוני.
       
גאלב מג'אדלה (העבודה-מימד):
       
       קודם כול, תודה רבה לאדוני היושב-ראש שאפשר לי לומר את דברי אף שלא נכחתי באולם. לצערי, היינו בקומת הוועדות בדיון מאוד חשוב, שעוסק בתקשורת הערבית ובעיתונאים הערבים. 
       
       אני רוצה לברך את חברת הכנסת גלאון וחברי כנסת נוספים שהצטרפו אליה. כחבר כנסת חדש, אני רואה בחיוב את הצעת החוק הזאת. הצעת החוק הזאת נותנת תשובה על אספקטים רבים, לי בכל אופן כמוסלמי, שעונה גם על מסורת, גם בריאות הגוף, גם בריאות הנפש וגם כבוד האדם, במקרה זה כבוד האשה. בוודאי אני יכול לומר גם לחבר הכנסת רשף חן, שאמר שהיא לא נותנת תשובה ולא מצמצמת את התופעה האומללה, הקשה, הבלתי-חברתית הזאת. אבל אם היא לא מעלימה את התופעה, לפחות מצמצמים אותה. לפחות מילאנו את חובתנו הציבורית והמוסרית להתמודד עם בעיה חברתית קשה, וזו חובתנו, אדוני היושב-ראש. אם אנחנו מצליחים לצמצם אותה על-ידי עונשים ועל-ידי חקיקה, מילאנו את חובתנו ותרמנו תרומה כבירה ואדירה לחברה שלנו, להיות חברה בריאה יותר, עם פחות תופעות פסולות, חברה שיכולה להתגאות ולהיות ראויה לאזרחיה. תודה רבה, אדוני היושב-ראש.
       
היו"ר נסים דהן:
       
       תודה, גם על הזמן. חבר הכנסת מגלי והבה, ואחריו - חבר הכנסת אחמד טיבי. אחרון הדוברים הוא חבר הכנסת איתן כבל, ואחר כך אנחנו מצביעים. 
       
מגלי והבה (הליכוד):
       
       אדוני היושב-ראש, חברי הכנסת, ברצוני להצטרף לחברי שהביעו היום זעזוע וצער על הליכתו ללא עת של רפאל איתן. הכרתי את רפול המפקד, הרמטכ"ל, הפוליטיקאי והשר, הכרתי אותו ואת חברותו האמיצה עם בני העדה הדרוזית. יצא לי להיות תחת פיקודו בהזדמנויות שונות, וראיתי את מושג החברות והרעות שהתקיים אצלו, במיוחד בקידום בני העדה הדרוזית במערכת שהוא פיקד עליה. בשם העדה הדרוזית, אני רואה מחובתי למסור תנחומים למשפחה. יהיה זכרו ברוך.
       
       אדוני היושב-ראש, חברי חברי הכנסת, ראיתי את הצעת החוק של חברת הכנסת זהבה גלאון. היא הצעת חוק ראויה, וחשוב שניתן לרשויות החוק את האמצעים לטפל בכל התופעות שאנחנו כחברה מעדיפים שלא תהיינה. אבל, במקביל אני טוען שאנחנו צריכים גם לראות איך לטפל באותן נשים, שנמנות עם אוכלוסייה הסובלת מאותה בעיה של חוסר טיפול מבחינת החוק. שמעתי את חבר הכנסת רשף חן, על המאבק שלו לנסות למסד ולסייע. הרבה פעמים אנחנו כחברה, במיוחד המוסדות שאמורים לאכוף את החוק ולבצע את החוק, לא חושבים ולא רואים נכונה כיצד לטפל בצד שנפגע. זאת אומרת, אם אנחנו אומרים שצריכים לטפל בתופעות כמו שאת מציעה, חברת הכנסת זהבה גלאון, צריך גם לראות איך אנחנו מסייעים לאותן נשים, כי אי-אפשר לקרוא לשוויון חד-צדדי, אלא צריך לראות את התופעה. אנחנו בסך הכול מדינה מתורבתת וחברה מתורבתת, וצריך לראות כיצד לטפל באותן תופעות שאומנם הרוב מתנגד לקיומן, אבל מי שנמצא בתוכן - צריך לסייע בידו. 
       
       אם ניקח מדינות - ולא נוכל לקרוא לעצמנו מדינה בקו הראשון של הקידמה כשאנחנו רואים איך הדברים מתנהלים בחוץ-לארץ. לא ניתן לחשוב על מיסוד הזנות בצורה שתמנע את התופעות - החוק לפעמים מנסה - שמנסים להתנכל לגברת במקצוע הזה, שיכולה להיות בכל מקום. אם אנחנו מתייחסים לאזורים המפורסמים, אם זה בערים הגדולות או ביישובים השונים, ברגע שאנחנו מטפלים באותן נשים – אני קורא להן נפגעות – שצריכות הגנה וטיפול, יכול להיות שהתופעות האלה פחות יטרידו אותנו ופחות יחייבו אותנו רק לדאוג לאכיפת החוק מצד אלה שאמורים לשמור על החוק. מצד שני יש לתת זכויות לאותן נשים, שלדעתי מגיע להן שיטפלו בהן ושיתייחסו אליהן לפחות כשוות בפני החוק. תודה רבה, אדוני.
       
היו"ר נסים דהן:
       
       תודה רבה. חבר הכנסת אחמד טיבי.
       
אחמד טיבי (חד"ש-תע"ל):
       
       תודה. 
       
       אדוני היושב-ראש, רבותי חברי הכנסת, אני רוצה לפתוח, כמו שאר חברי, בדברי ברכה ותודה לחברת הכנסת זהבה גלאון על שהביאה את מסכת החוקים הזאת ועל שהיא ממשיכה בעקביות בחקיקת חוקים המנסים לשים קץ לאחת התופעות השליליות בחברה הישראלית ובחברה באופן כללי, וזו תופעת הסחר בנשים, החל בפעילות שלה כיושבת-ראש הוועדה המיוחדת למאבק בסחר בנשים וכלה בחוקים האלה. אני חבר בוועדה הזאת ואני ער לפעילות הזאת ולחשיבות של הפעילות הזאת בכנסת ומחוצה לה.
       
       המצב שבו קצין משטרה יכול לסגור בית-קזינו בשל הימורים ולא יכול לסגור בית-בושת בשל זנות או סחר בנשים הוא אבנורמלי. הצעת החוק הזאת באה לתקן את האנומליה הזאת ולהפסיק את התירוץ של משטרת ישראל, שהחוק לא נותן בידינו כלים כדי לבצע סגירת מקומות כאלה. המקומות האלה, מלבד הפגיעה בנשים, מהווים מוקדים לתופעות חברתיות ולתחלואי חברה קשים, והסגירה גם תפתור – באופן חלקי, אומנם - את הבעיה של פגיעה בנשים, סחר בנשים, תצמצם את התופעה, לפחות, אבל גם תצמצם תופעות שליליות נלוות למקום הזה ולסביבה. 
       
       אני לא יכול ביום הזה לדבר בלי להזכיר את המקרה הנורא שהיה בדיר-חנא לפני יומיים, עם גברת חטיב עליה השלום, שנרצחה על-ידי בעלה, ואני כמובן לא יכול שלא להביע פליאה על – נכון, המשטרה הגישה כתבי אישום, אבל בסופו של דבר בית-המשפט לא מצא לנכון להיענות לבקשה, והתוצאה הטרגית ידועה לכולנו. זה מקרה של מוות ידוע מראש, ומקרה אחד יותר מדי. ולצערי הרב, יש יותר  מדי מקרים לאחרונה. אנחנו מחויבים לעשות הכול כדי למגר את תופעת האלימות באופן כללי, ובעיקר האלימות - - -
       
גאלב מג'אדלה (העבודה-מימד):
       
       זה בדיר-חנא לא קשור - - -
       
היו"ר נסים דהן:
       
       נא לסיים. נא לסיים.
       
אחמד טיבי (חד"ש-תע"ל):
       
       מה זה קשור? אמרתי: אני עובר מהנושא ליום הבין-לאומי למאבק באלימות נגד נשים. ואלימות נגד נשים היא תופעה שמתגברת – הן בחברה הישראלית, ואני ער לעובדה שהיא מתגברת, עם סטטיסטיקה מפחידה, גם בחברה הערבית-הפלסטינית בתוך מדינת ישראל. 
       
היו"ר נסים דהן:
       
       נא לסיים. 
       
אחמד טיבי (חד"ש-תע"ל):
       
       תודה, אדוני. והאתגר בפני כולנו לעשות הכול, יחד עם העמותות, המוסדות, מפלגות, אישי ציבור, נשים, גברים, כדי לשים קץ לתופעה הזאת. תודה רבה, אדוני. 
       
היו"ר נסים דהן:
       
       חבר הכנסת איתן כבל, אחרון הדוברים. 


משה גפני (יהדות התורה):
       
       כמה דוברים עוד יש, אדוני?
       
היו"ר נסים דהן:
       
       אחרון הדוברים. 
       
איתן כבל (העבודה-מימד):
       
       אדוני היושב-ראש, חברי חברי הכנסת, אני רוצה לברך את חברת הכנסת זהבה גלאון, שהניחה על שולחן הכנסת הצעת חוק מאוד טובה ומאוד ראויה, ומפתיע שלא הוגשה עד היום הצעת חוק כזאת. זה מסוג הדברים שאתה תמה: אחרי כל כך הרבה שנים שהזנות הפכה בישראל – ואני עוד מדבר על הזנות הזאת, יש עוד כמה סוגים, אבל הזנות מהסוג הזה כבר הפכה להיות מקצוע מאוד מכניס בישראל, והפכה את האשה בישראל ממש לחפץ, חפץ בזוי. זה לא רק סתם שההתייחסות היתה – יש חפצים שאתה מתייחס אליהם בכבוד והדר, ואתה משקיע, אפילו מבטח אותם. היחס במקרה הזה הוא יחס משפיל, יחס נורא. ישראל, שלא תמיד יכולה להתהדר בכל מיני פרמטרים בעולם, בבדיקות שנעשות על דברים ותהליכים בחברה בישראל, בנושא הזה הפכה לראש חץ לנושא מבחיל, ומן הראוי – אני מקווה כך לפחות – שהצעת החוק הזאת תצליח לשנות במשהו את התהליכים הלא-נורמליים והרעים שפשו בחברה בישראל. 
       
       יש לנו עוד הרבה עבודה בעניין הזה. הנושא הזה, אף שהוא נראה – יש בו הרבה שאלות ועוד מרכיבים נוספים, שאני מניח שניתן את הדעת עליהם בהכנה לקריאה השנייה והשלישית, אבל אנחנו אתך במאבק הזה. בהצלחה. תודה.  
       
היו"ר נסים דהן:
       
       עוברים להצבעה. חברת הכנסת זהבה גלאון, בטח אין לך מה לומר יותר.
       
זהבה גלאון (יחד):
       
       אני מודה לאדוני. 
       
היו"ר נסים דהן:
       
       את רוצה הצבעה כמה שיותר מהר. זו קריאה ראשונה. 
       
       מי בעד? מי נגד? 
       
זהבה גלאון (יחד):
       
       תודה רבה לכולם.
       
הצבעה מס' 5
       
בעד ההצעה להעביר את הצעת החוק לוועדה – 12
נגד – אין
נמנעים – אין
ההצעה להעביר את הצעת חוק העונשין (תיקון מס' 83) (צווי הפסקת שימוש למקום 
המשמש לביצוע עבירות זנות), התשס"ה-2004, לוועדת החוקה, חוק ומשפט נתקבלה. 
       
היו"ר נסים דהן:
       
       12 בעד, אין מתנגדים, אין נמנעים. הצעת חוק העונשין (תיקון מס' 83) (צווי הפסקת שימוש למקום המשמש לביצוע עבירות זנות), התשס"ה-2004, התקבלה בקריאה ראשונה ותעבור לוועדת החוקה, חוק ומשפט להמשך הכנה לקריאה שנייה ולקריאה שלישית. 
       

הצעת חוק למניעת הונאה בתפילין ובמזוזות (תיקון) 
(מניעת הונאה בספרי תורה ובמגילות), התשס"ה-2004
       [רשומות (הצעות חוק, חוב' כ/56).]
(קריאה ראשונה)

היו"ר נסים דהן:
       
       אנחנו עוברים להמשך סדר-היום. חבר הכנסת משה גפני עם הצעת החוק לקריאה ראשונה – הצעת חוק למניעת הונאה בתפילין ובמזוזות (תיקון) (מניעת הונאה בספרי תורה ובמגילות). 
       
       חבר הכנסת איתן כבל, על זה היית שואל עוד יותר שאלות, שזה מגיע רק עכשיו. 
       
איתן כבל (העבודה-מימד):
       
       קראת לי, אדוני היושב-ראש?
       
היו"ר נסים דהן:
       
       לא, לא קראתי לך.
       
איתן כבל (העבודה-מימד):
       
       ככה זה נשמע. 
       
היו"ר נסים דהן:
       
       הזכרתי את שמך. לא קראתי לך. 
       
איתן כבל (העבודה-מימד):
       
       אה. תודה. 
       
משה גפני (יהדות התורה):
       
       אדוני היושב-ראש, רבותי חברי הכנסת, אני מתכבד להביא לפני הכנסת הצעת חוק למניעת הונאה בתפילין ובמזוזות (תיקון) (מניעת הונאה בספרי תורה ובמגילות), התשס"ה-2004. 
       
       החוק הקיים אוסר הונאה בתפילין ובמזוזות, והמחוקק בשעתו – לפני כמה עשרות שנים, אני אפילו לא זוכר - נגע רק בעניין של תפילין ומזוזות, כאשר באותה עת הונאה בספרי תורה ובמגילות היתה - - -
       
אופיר פינס-פז (העבודה-מימד):
       
       אתה יכול להמשיך. הגעתי. 
       
משה גפני (יהדות התורה):
       
       באת להצביע נגד?
       
אופיר פינס-פז (העבודה-מימד):
       
       ככה אומרים. אני יודע. 
       
משה גפני (יהדות התורה):
       
       החוק לא טיפל בעניין של ספרי תורה ומגילות, מכיוון שזה היה דבר לא שכיח. 
       
       בשנים האחרונות יותר ויותר אנשים קונים ספרי תורה כדי להנציח שמות של אישים, קרובי משפחה, חיילים או כל דבר אחר, ויותר ויותר אנשים קונים מגילות - מגילת אסתר, מגילת איכה, וקרו מקרים – ואני כמובן לא אזכיר, יש מקרה אחד מאוד מפורסם, שלא יודעים את שמו של זה שקנה ספר תורה, אדם מאוד מפורסם במערכת המשפטית במדינת ישראל, והונו אותו.
       
       מה המשמעות של הונאה מהסוג הזה? המשמעות היא, שספר תורה שיכול לעלות 30,000 דולר, אם עושים את זה בצילום או לא על קלף, ואדם רגיל שקונה את זה איננו מבין בעניין הזה ואיננו יודע - התוצאה יכולה להיות נזק כספי של עשרות אלפי דולרים. המציאות של אדם שנכנס לחנות או הולך לאיזה מוכר וקונה מגילת אסתר - מגילה כשרה עולה 800 דולר, ואם עושים את זה על צילום, זה עולה כמה מאות שקלים, או כמה עשרות שקלים, והאיש ניזוק באופן חמור, ועדיין אין חוק שאוסר באופן ספציפי במקרים האלה, שהיום הם מקרים שכיחים, נפוצים, ולצערי יש גם מקרים רבים של הונאה. 
       
מוחמד ברכה (חד"ש-תע"ל):
       
       מה זה מקורי ולא בצילום?
       
משה גפני (יהדות התורה):
       
       ההבדל בין כשר לבין שאיננו כשר – כשר נכתב על קלף, והוא נכתב בכתב יד, כשסופר כותב אותו. 


מוחמד ברכה (חד"ש-תע"ל):
       
       אחד ויחיד. מגילה אחת ויחידה. 
       
משה גפני (יהדות התורה):
       
       זה הכול. לכן זה עולה הרבה כסף. אפשר לצלם על נייר, אז זה כמה עשרות שקלים. אבל כשבן-אדם הולך וקונה את זה, הוא קונה את זה משום שזה כשר. אני, אגב, מדגיש בהצעת החוק: "לא ימכור אדם ולא יפיץ ספרי תורה או מגילות תוך הצגתם ככשרים". מותר לבן-אדם להגיד: אני מוכר לך מגילה, אבל המגילה לא כשרה. היא מצולמת. זה בסדר גמור. גם המחיר הוא בהתאם. בניגוד למזוזות ולתפילין, ששם אין דבר כזה שקונים להתלמד. לכן זה לא קיים שם. 
       
       חבר הכנסת אופיר פינס, בקריאה הטרומית, דיבר על זה שאני הולך להקים מנגנון ברבנות הראשית; עוד מנגנון, שיטפל בעניין הזה. חבר הכנסת אופיר פינס, מחקתי את זה. אין יותר בחוק נושא של הרבנות. יש רק סעיף אחד - יש סעיף שני שמחמיר בעונשים – והסעיף היחיד הוא: "לא ימכור אדם ולא יפיץ ספרי תורה או מגילות תוך הצגתם ככשרים, אלא אם כן הם כשרים לפי דין תורה". זה הדבר היחיד. אין מנגנון.
       
אופיר פינס-פז (העבודה-מימד):
       
       נשאל את הרב דהן כשנגיע לזה. 
       
משה גפני (יהדות התורה):
       
       כן. עכשיו הסיבה היחידה לכך שתצביע נגד היא שזאת הצעת חוק שלי. כי מה שאמרת בקריאה הטרומית – תיקנתי. 
       
       הדבר הנוסף שדנו בו בוועדת הפנים ואיכות הסביבה של הכנסת שדנה בחוק, ואני מעוניין - יושב-ראש הוועדה, החברים שהשתתפו בדיון וגם אני מעוניינים, בקריאה השנייה והשלישית, וביקשנו מעורך-הדין אמנון דה-הרטוך, שהשתתף בדיון מטעם משרד המשפטים, שיבדוק אם קיים בחוק הפלילי מצב כזה, שבו בן-אדם שהורשע בהונאה, האם יש אפשרות להכניס בחוק שהוא חייב להחזיר את הכסף לקונה. זאת אומרת: אני קניתי, או כל אחד אחר קנה ספר תורה, שילם כך וכך כסף, והתברר שהוא הונה אותו וזה לא כשר – אנחנו רוצים להכניס בחוק שהוא יהיה חייב, ברגע שבית-המשפט מרשיע אותו, לתת לקונה את כספו בחזרה. היום, בכל החוקים – עוד לא מצאנו חוק שמדבר על כך – המדינה תובעת אותו, והוא צריך לשלם קנסות, והוא צריך לשלם מתי שהוא צריך לשלם. יש פה גם סעיף, שאם הוא לא משלם קנסות, זה עונש מאסר. אנחנו רוצים בקריאה השנייה והשלישית, אם היום הכנסת תאשר את זה בקריאה הראשונה, להגיע למצב שבו אם אדם הונה את הקונה בספר תורה או במגילה, הוא יצטרך לתת לו את כספו בחזרה. 

	אני חושב שזה חוק ראוי, אני חושב שהחוק הזה נכון, אני חושב שהוא מתקן פרצה שקוראת לגנב, ואני מבקש את תמיכת הכנסת בהצעת החוק להמשך דיון לקראת הקריאה השנייה והשלישית. תודה רבה.

היו"ר נסים דהן:
       
       תודה רבה. ראשון המתדיינים – חבר הכנסת חיים אורון. אחריו – חבר הכנסת אילן ליבוביץ.
       
חיים אורון (יחד):
       
       אדוני היושב-ראש, חברי הכנסת, חבר הכנסת גפני, אני אתמוך בהצעת החוק. יש לי גישה, במסגרת תפיסת עולמי הפלורליסטית, אם אתה רוצה, הרב-תרבותית, שכל אדם יחיה על-פי אורחות חייו, והכלל צריך לאפשר לו לחיות על-פי אורחות חייו במידה שזה לא פוגע באנשים אחרים.
       
       נדמה לי שאני מסוגל להבין עד כמה מזוזות ותפילין וחפצי קודש אחרים חשובים למי שהם חלק מאורח חייו, והוא עומד על כך שכאשר הוא קונה חפץ מהסוג הזה, הוא יהיה בטוח שמה שהוא קונה, את זה הוא קיבל.
       
       אגב, אני לא בטוח שחוקי ההונאה האחרים לא מכסים גם את הנושא הזה. אם בדקת, אין לי שום בעיה עם העניין הזה. 
       
       בוועדת ביקורת המדינה העליתי פעמים מספר את האמירה, שאז היתה נכונה, אני בטוח, היום אני לא יודע אם היא נכונה, לכן אני לא אומר אותה בלשון הווה - אמרתי שהייתי בטוח שמה שנמכר בשוקי ישראל כבשר כשר איננו כשר, לא בוויכוח שבין הבד"ץ לרבנות, אלא בוויכוח בין כל סוג של כשרות. אמרתי שזכותו של אדם לדעת שהוא קונה בשר כשר, והוא כשר, כפי שזכותו של אדם לדעת שאם הוא נכנס לחנות שאיננה כשרה או שמוכרת מוצרים לא כשרים, יש שם סימון שהמוצרים אינם כשרים. אין לי עם זה שום בעיה בעולם.
       
       אני מאוד מקווה, חבר הכנסת גפני, ואני פונה אליך, שאותה נורמה שאני מנסה להפעיל על עצמי כאן הערב, ולא במקרה ולא בפעם הראשונה, תפעל בכל הכיוונים. זו הדרך היחידה לחיות זה בצד זה. אין שום דרך אחרת. אין לי שום עניין בעולם שאתה תסטה מאורחות חייך ולו כזית, אלא אם כן אתה בעצמך תחליט שאתה רוצה לסטות מאורחות חייך. אני רוצה להיות בטוח שגם לך אין עניין שאני אסטה מאורחות חיי. אם אני אהיה בטוח בזה, ואתה תהיה בטוח בזה, וכל המרכיב המיסיונרי, האמיתי או המוסווה, שקראנו לו ואנחנו קוראים לו לא אחת "כפייה דתית", יצא מתוך השיח הציבורי, יכול להיות שהתמונה תהיה הרבה יותר פשוטה. 
       
       אנחנו עוד לא נמצאים שם, כי יש שורה של נושאים שהם חשובים מאוד מאוד לציבור החילוני, והנפגעים העיקריים הם לאו דווקא אנשים חילונים כמוני, ואני מתכוון לנושא של מי שאינם יכולים לבוא בברית הנישואים. מי שאולי כמוני, היה מוכן לבוא בברית הנישואים שלא במסגרת החוק הקיים בישראל, והוא החוק הדתי האורתודוקסי, אבל יש כאלה שאינם יכולים לבוא בברית הנישואים, וחשוב להם להינשא במסגרת  כלשהי – רפורמית, קונסרבטיבית, ברית הזוגיות - ואתם מונעים מהם את זה, כי את הכלל שהפעלתי על עצמי בהתייחסות אל החוק הזה אתם לא מפעילים כשמדובר במה שאני אומר. 
       
       אני יודע את הקושי שלך, אני מודע לו, ולא אחת דיברנו על הדברים הללו, שאתם בשלכם, ואני בלי תשובה. אבל לא יכול להיות שהשיחה הזאת תיגמר בזה שאתם בשלכם ואני בלי תשובה.
       
משה גפני (יהדות התורה):
       
       יש גם כפייה אנטי-דתית.
       
חיים אורון (יחד):
       
       חבר הכנסת גפני, אם קיימת כפייה אנטי-דתית, אני שותף לך למאבק בה, גם כאשר מדובר באפליה בחינוך, גם כאשר מדובר באפליה בעבודה וגם כאשר מדובר באפליות מסוגים אחרים או בכפייה מסוג אחר. כבר עמדתם על התרבויות השונות, אפילו לא גוונים, שקיימות בין החילונים במדינת ישראל באשר להתייחסותם אל הדת, אל הדתיים ואל החרדים. ההבחנה הזאת אינה חשובה לי בשביל להתייפייף כלפיך, היא חשובה לי מתוך מה שאני רואה כערכים שלי – כיהודי, כהומניסט, כאדם שמוכן לאפשר גם למי שאיננו חושב כמוהו לחיות בצדו. לכן אין לי שום קושי להצביע בעד החוק הזה, אבל בואו נלמד ממנו גם לדברים אחרים.
       
היו"ר נסים דהן:
       
       תודה רבה. חבר הכנסת אילן ליבוביץ – אינו נוכח. חבר הכנסת גאלב מג'אדלה – איננו נוכח. חבר הכנסת אופיר פינס-פז.
       
אופיר פינס-פז (העבודה-מימד):
       
       אדוני היושב-ראש, חברי חברי הכנסת, אני מודה לחבר הכנסת גפני, שהתחשב בהתנגדות שלי בהצעה הטרומית ושינה שם את מה שקשור לכך שהרבנות הראשית תקבע מה כשר ומה לא, אבל זה עדיין לא מספק אותי, חבר הכנסת גפני, ומשום שאנחנו רק בקריאה הראשונה, ועדיין יש מקום לעשות עבודה על החוק הזה לקראת הקריאה השנייה והשלישית, אני אציע לך עוד שתי עצות.
       
       האחת, אדוני היושב-ראש, אני רוצה להזהיר את עצמנו משימוש שווא במושגים. אני לא אומר שזה נעשה, אבל אני רוצה להזהיר. כשאתה כותב "הונאה", חבר הכנסת גפני, למה אתה מתכוון? עלול להיווצר הרושם שיש כאן גם עניין שתחת "הונאה" אתה רוצה לשמור על איזה מונופול, שרק הוא יודע לעשות תפילין, שרק הוא יודע לעשות מזוזות, ואחרים לא יודעים, או רצוי שהם לא יעשו, כי בסופו של דבר זה גם ביזנס גדול. אני יודע שאסור לדבר, חס וחלילה, אני מתנצל, מזל שזה יום חול, אז אני יכול לדבר על ביזנס ועל יהדות ביחד. בכל זאת, לעשות תפילין ומזוזות זה עסק גדול, אנשים מתפרנסים מזה. ואני לא רוצה שתיפגע פרנסתו של איש כתוצאה מהחוק הזה, כי זה בניגוד לחוק-יסוד.
       
       ההערה הראשונה שלי אליך היא, שאני מבקש שהעניין החוקתי ייבדק, שלא ייווצר מצב שכתוצאה מחוק מישהו יגיד לשווא – אם הוא יגיד כי זה נכון, זה בסדר – שאף אחד לא יקפח את פרנסתו של מישהו כתוצאה מהחוק הזה על רקע לא נכון. גם אצלי בבית אני רוצה שהמזוזה תהיה כשרה, אני לא רוצה שיעבדו עלי ושאני ארכוש מזוזה שאיננה כשרה. מצד שני, אני לא רוצה שתחת הכותרת הזאת אנשים שעושים מזוזות כשרות יגידו: זה לא כשר, זו הונאה, זה שקר, זה לא טוב, רק תקנו מההוא ואל תקנו מההוא.
       
       ההערה השנייה, לגבי העונש. בכל הכבוד הראוי, על מה מדובר? שנת מאסר? ירדנו מהפסים? בכל הכבוד, מישהו רימה רמאות קטנה, מגיע לו עונש קטן.
       
משה גפני (יהדות התורה):
       
       מה זה "רמאות קטנה"? ספר תורה עולה 30,000-40,000 דולר. 
       
אופיר פינס-פז (העבודה-מימד):
       
       לא דיברנו על ספר תורה, דיברנו על תפילין ומזוזות.
       
משה גפני (יהדות התורה):
       
       על תפילין ומזוזות יש חוק, החוק שלי לא מדבר עליהם בכלל.
       
אופיר פינס-פז (העבודה-מימד):
       
       סליחה, נכון, הוא מדבר על ספרי תורה ומגילות. אני מסכים שזה יותר. אתה לא מדבר על מזוזות ותפילין, אלא על ספרי תורה ומגילות, ואת זה בכלל אני לא מבין. יש דבר כזה ספר תורה לא כשר? אדוני היושב-ראש, אתה הרי מבין בזה. יכול להיות ספר תורה לא כשר?
       
היו"ר נסים דהן:
       
       בוודאי. אם יצלמו אותו, הוא לא כשר.
       
אופיר פינס-פז (העבודה-מימד):
       
       תכתוב שספר תורה מצולם – אסור.
       
משה גפני (יהדות התורה):
       
       זה מה שאני מבקש.
       
היו"ר נסים דהן:
       
       זאת רק דוגמה. יש מיליון דוגמאות. 
       
אופיר פינס-פז (העבודה-מימד):
       
       מה עוד יכול להיות?
       
משה גפני (יהדות התורה):
       
       שלא כותבים אותו בכתב יד, שהוא לא כתוב על קלף.
       
היו"ר נסים דהן:
       
       שכתבו אותו לא עם דיו אמיתי, כתבו אותו עם דיו של דפוס.
       
אופיר פינס-פז (העבודה-מימד):
       
       או שלא סופר סת"ם כתב אותו?

היו"ר נסים דהן:
       
       או שכתבו אותו על הצד השני של העור.
       
משה גפני (יהדות התורה):
       
       אופיר פינס, כשתרד אני אספר לך את מי רימו עם ספר תורה.
       
אופיר פינס-פז (העבודה-מימד):
       
       חברים, זו לא המומחיות שלי, אבל אני לא רוצה שיהיה פה איזה עניין של איגוד מקצועי, שאלה מותר להם לעשות ספרי תורה ואחרים לא.

עזמי בשארה (בל"ד):
       
       גילדה.

אופיר פינס-פז (העבודה-מימד):
       
       בדיוק. גילדה. חבר הכנסת גפני, אני מבקש שלא תנצל את הכוונות הישרות למשל של חבר הכנסת אורון, שבאופן אישי אומר, שמע, החוק הזה נראה לי סביר, ובסוף נגלה שתמכנו במשהו לא סביר. 

משה גפני (יהדות התורה):
       
       אתה חושד בכשרים.

אופיר פינס-פז (העבודה-מימד):
       
       לא, אני רוצה להיות זהיר. אני עוד לא חושד. אני רוצה להיות זהיר.
       
       גם אחרי ההבהרה שאמרת לי, אדוני היושב-ראש, אני חושב ששנת מאסר זה מרחיק לכת. אני חושב שגם הקנס מרחיק לכת. הנה אומר לי גם חבר הכנסת אורון, גם על דעת חבר הכנסת בשארה, אני חושב, אלא אם כן תגיד אחרת - אנחנו מבקשים שהענישה לא תהיה כזאת דרקונית, כי לפי דעתי היא מוגזמת ולא עומדת ביחס מידתי לעבירה. תודה.

היו"ר נסים דהן:
       
       תודה. חבר הכנסת עזמי בשארה, בבקשה. 

משה גפני (יהדות התורה):
       
       תוותר.

עזמי בשארה (בל"ד):
       
       אני לא מוותר. זה פרלמנט. parler, מדברים. גפני, מה, זה מיקח וממכר בענייני קודש?

משה גפני (יהדות התורה):
       
       לא. 
       
עזמי בשארה (בל"ד):
       
       מה, זה משא-ומתן בענייני קודש? 
       
       אדוני היושב-ראש, אני בעמדתו של חיים אורון. כלומר, חופש פולחן. אני אפילו נוטה להגיד כן או להימנע בכל נושא כזה כמעט. אבל מה שצורם  בדרך כלל זה שפרלמנטים צריכים  להתעסק בזה. זה מה שמשגע לי את השכל. אם מישהו רוצה לקנות מזוזה כזאת או מזוזה אחרת, החוק צריך להחליט? אנחנו צריכים להחליט מה כשר ומה לא כשר? מי יכריע מי כשר? למה פרלמנט צריך להכריע בנושאים כאלה? אני לא מבין את הדברים האלה. 

משה גפני (יהדות התורה):
       
       בית-משפט.

עזמי בשארה (בל"ד):
       
       אני בעד הפרדת הדת מהמדינה. באיזה פרלמנט בעולם, נגיד בדתות אחרות, שהן דתות שולטות במדינות אחרות בעולם, במקום שאפילו יש כנסייה רשמית במקומות מסוימים בעולם - הם מתחילים להחליט מה קדוש ומה לא קדוש, ואיך ומתי וכו'? עוזבים את זה לאנשים. זה באמונה שלהם, הסיכון והסיכוי שהם לוקחים על עצמם באילו חפצים סוחרים ובאילו לא, ואילו צלבים ומה הצורה שלהם וכו' וכו'. אני חושב שזה לא צריך בכלל להיות נושא לחוק בפרלמנט. 
       
       גם בכלל, איך תחליט שאלה כשרות ואלה לא כשרות? הרי ממילא לא מקובל עליך שבית-דין אזרחי יחליט מה כשר ומה לא כשר. עליך לא מקובל.

משה גפני (יהדות התורה):
       
       - - - 

עזמי בשארה (בל"ד):
       
       גפני, החוק האזרחי, מעשה בני-אדם, יחליט מה כשר ומה לא כשר? 

משה גפני (יהדות התורה):
       
       כן, זה החוק. 
       
עזמי בשארה (בל"ד):
       
       השתניתם מאוד. אתם כל כך השתניתם ב-50 השנים האחרונות, השתניתם כל כך שחוקי בני-תמותה מקובלים עליכם והם יחליטו בענייני כשרות, ותהליך ציוניזציה, ותהליך ישראליזציה, ונח"ל חרדי; נח"ל חרדי, גפני, ועכשיו נושאים כאלה. אני כבר לא מזהה אתכם. אני ממש לא מזהה אתכם עוד. ואתה אומר לי שבית-דין אזרחי כן מקובל עליך שיחליט. מה אני אגיד לך? 

חיים אורון (יחד):
       
       אני אמרתי את זה, והוא אמר לי: לא הבנת.

עזמי בשארה (בל"ד):
       
       אני אנצל רק חצי דקה, ברשות היושב-ראש, להגיד שבתי-הדין האזרחיים והמשפט האזרחי ישמרו על עניין קדושה. אני רק רוצה להזכיר לך, כאדם שמכבד דתיים מבני דתות אחרות, שמדינת ישראל מחללת קדושה - - - 

היו"ר נסים דהן:
       
       נא לסיים.

עזמי בשארה (בל"ד):
       
       אני מסיים. רק שני משפטים, אני רוצה להגיע לעניין שלי. מדינת ישראל מחללת קדושה של מסגדים, של מקומות קדושים, של ווקפים וכו' וכו', שנהרסים, בתי-קברות שמחוללים וכו'. הייתי ממש רוצה לשמוע את קולכם בנושאים האלה כאשר מסגדים נהרסים ומחוללים. הייתי מאוד רוצה לשמוע את קולכם. תודה רבה. 

היו"ר נסים דהן:
       
       תודה. חבר הכנסת מגלי והבה, ואחריו - חבר הכנסת עבד-אלמאלכ דהאמשה. שלוש דקות, אדוני. 
       
מגלי והבה (הליכוד):
       
       אדוני היושב-ראש, חברי חברי הכנסת, הרב גפני, אני רואה לעצמי את החובה להגיד לך, שכמו שאני לא רוצה שיתערבו בנושאים הדתיים שלי, אני לא רואה לנכון, בהמשך לדבריו של חבר הכנסת עזמי בשארה, ואין לי זכות להתערב באמונה שלך ובחוקים שאתה רוצה לחוקק כאן. אני רואה לעצמי את הזכות הזאת, וקל לי מאוד, מה שתחליטו יהיה מקובל עלי.
       
       ברצוני, אדוני היושב-ראש, להתייחס לנושא אחר, והוא הנושא של הקצין ווידוא ההריגה. שמעתי את הדיווח על מה שקרה שם בוועדת החוץ והביטחון. שמעתי את הרמטכ"ל. לזכותו ייאמר שהוא פרס בפנינו את כל העובדות בלי לתת לנו את התחושה מאיפה הקצין הזה ולאן הוא שייך מבחינת השתייכותו. כמובן, שאלנו את השאלות והתייחסתי לנושא. התוצאה הטרגית לא צריכה לחפות על שום טעות של אף אחד בצבא הזה, שלא לדבר על הנושאים שהעלינו באותו מעמד, שהיו באותה מסגרת, באותה פלוגה, מקרים יוצאי דופן, שהתגלו לאחר מכן  כחצאי עובדות או כעובדות לא נכונות, או היה ניסיון שלא להגיד את האמת. 
       
       מכיוון שהנושא כרגע בבית-המשפט, ואני מאמין במשפט ובצדק, אני לא רוצה להביע את עמדתי. אני מעדיף שבית-המשפט יהיה הפוסק העליון והוא זה שיכריע בסוגיה. אבל אני ממליץ לחברי, אלה שהעלו את הסוגיה כאן, וגם בתקשורת, שלא להשתמש בנושא הזה בשביל להכתים  צבא שלם או להכתים עדה שלמה או להכתים מגזר כלשהו. תנו לטחנות הצדק לעשות את שלהן. תודה רבה. 

היו"ר נסים דהן:
       
       חבר הכנסת עבד-אלמאלכ דהאמשה - אינו נוכח. חברת הכנסת גילה פינקלשטיין התחלפה עם חבר הכנסת איוב קרא. חבר הכנסת איוב קרא, בבקשה. אחריו - חברת הכנסת גילה פינקלשטיין. שלוש דקות, אדוני, לרשותך. 

איוב קרא (הליכוד):
       
       אדוני היושב-ראש, חברי חברי הכנסת, אני מצטרף להצעת החוק ואני אתמוך בה, אבל קשה מאוד לא להתייחס שוב לנושא שדיבר עליו קודמי, חבר הכנסת מגלי והבה. 
       
       הנושא הוא סוב-יודיצה ואי-אפשר להיכנס פרטנית, אבל מבחינה ציבורית כל פעם כשקורה משהו עם קצין, לפחות בכל מה שקשור לעדה הדרוזית, עושים פנטזיות סביבו, מנצלים אותו, כאילו מדובר בפושעים או באנשים שאין להם רגש, או אלה כאילו אנשים צמאי דם. אני יכול לומר חד-משמעית לכל אלה שחגגו על הרשעתו עוד קודם שהוגש אפילו כתב אישום נגדו, שמדובר באחד הבחורים המבריקים והטובים, שמקובל ביישובו, באזורו, ומשפחתו היא אחת המשפחות האצילות, הטובות, ובטח הם ובטח הוא שגדל - - - 

עזמי בשארה (בל"ד):
       
       אתה עכשיו מכתים את העדה. מישהו הזכיר את העדה? למה אתה מזכיר אותה? 

היו"ר נסים דהן:
       
       חבר הכנסת עזמי בשארה, תודה רבה. תן לו לסיים, בבקשה. 

איוב קרא (הליכוד):
       
       עזמי, תודה רבה, אבל אני יודע בדיוק מה היה בוועדת החוקה, ואני יודע בדיוק מה דיברו שם. אני לא רוצה להתנצל. אם בחור עשה משהו לא בסדר, יעמוד לדין, וטחנת הצדק תטחן את הצדק ותביא את האמת לכל אחד. 

       אף אחד לא רוצה, חלילה, לבוא לפה ולסנגר על מישהו. אבל אני גם יודע שאי-אפשר שבחור יוצא זכאי במערכת הצבאית אצל הרמטכ"ל, אצל האלוף ואצל מפקד האוגדה - ולבוא לפה ופתאום מישהו מתחיל לקשקש פה כמו תמיד ועוד פעם חוזרים ועושים רוויזיה על מה שנקבע כלפיו, ואז עוצרים אותו. מדובר בגיבור ישראל, מפקד סיירת גולני. אדוני, הביאו אותו באזיקים לבית-המשפט. איפה נשמע כדבר הזה? הוא עדיין לא הורשע ועדיין לא קרה לו שום דבר. אנשים מביאים אותו עם אזיקים כאילו הוא פושע. חכו, הוא לא בורח מפה. מדובר בקצין, בן-אדם. מה הדברים האלה? מי יכול לקבל דברים כאלה?
       
       עם כל הכבוד לחבר הכנסת יוסי שריד ולכל החבורה הזאת, שבכל פעם שמישהו מקשקש בעזה, ישר קופצים כמו תרנגול הודו, אני יכול לומר: אני לא מוכן לקבל את הדברים האלה. יש בית-משפט - שיקבע בית-המשפט אם הוא אשם. אם הוא אשם, הוא יקבל את הדין.
       
היו"ר נסים דהן:
       
       תודה רבה. נא לסיים.  חברת הכנסת גילה פינקלשטיין, בבקשה. אחריה - חבר הכנסת אורי יהודה אריאל. משום-מה, חבר הכנסת עבד-אלמאלכ דהאמשה, אתה - - -
       
עזמי בשארה (בל"ד):
       
       אני מציע לך שחבר הכנסת דהאמשה כן ידבר בענייני מזוזות.
       
היו"ר נסים דהן:
       
       חבר הכנסת דהאמשה הוא חבר כנסת מן המניין, והוא ידבר בכל נושא שהוא חושב לנכון. הוא ידבר אפילו שהוא איחר. גברתי חברת הכנסת פינקלשטיין, לרשותך שלוש דקות.
       
גילה פינקלשטיין (מפד"ל):
       
       אדוני היושב-ראש, כנסת נכבדה, בשנים האחרונות החל להתפתח ענף של מכירת ספרי תורה ומגילות, תפילין ומזוזות, ובהעדר פיקוח על כשרותם נוצרה תופעה של זיוף, בין היתר באמצעות כתיבה על קלף מזויף או שלא בידי סופר סת"ם. כמו בענפי מסחר אחרים, גם בשיווק תשמישי קדושה צומחים שרלטנים, רמאים, מאחזי עיניים וזייפנים. גורמי פשע אלה אינם שונים במהותם מעמיתים אחרים, רמאים אחרים, בענפי מסחר אחרים. אף-על-פי-כן, טוב עשה חבר הכנסת גפני בהצעות הייחודיות למניעת הונאה בתשמישי קדושה. 
       
       ההצעה קובעת ענישה חמורה על הפצת ספרי תורה ומזוזות שאינם כשרים תחת הצהרת המוכר כאילו הם אכן כשרים על-פי דין תורה. שיווק תשמישי הקדושה תחת הצהרות מסוג זה אומנם משמש כלי להפקת רווחים קלים, אך לא אחת גם משמש הסוואה, רמאות. חובה עלינו להתחסן מפני מגמות מסוכנות כאלה של רמאות וזיוף, ואם יש צורך בהצעה כזאת לשם כך, יש לנקוט אותה. 
       
       החוק קובע כי העובר על הוראות החוק דינו מאסר שנה. זה עונש ראוי למען יראו וייראו, מאחר שהנושא אכן בנפשנו. הצעת החוק של חבר הכנסת גפני מאוד ראויה, ואתמוך בה. תודה.
       
היו"ר נסים דהן:
       
       תודה רבה.  חבר הכנסת אורי יהודה אריאל, בבקשה; לרשותך שלוש דקות.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, טוב עשה חבר הכנסת הרב משה גפני שהביא את הצעת החוק הזאת. היא ראויה לספר החוקים של מדינת ישראל, מדינת העם היהודי. 
       
       אני רוצה להציע לחבר הכנסת הרב משה גפני לא ללכת ולהשתמש בממשלה מזויפת. גם בזה צריך להיות איזה תו תקן, כי יש גבול לכל תעלול. אי-אפשר ללכת עד לקצה.
       
מגלי והבה (הליכוד):
       
       חבר הכנסת אורי אריאל - - -
       
אורי יהודה אריאל (האיחוד הלאומי - ישראל ביתנו):
       
       יש בתוך הדברים האלה איזה הסכמות שבהן אפשר לעבוד.
       
היו"ר נסים דהן:
       
       חבר הכנסת והבה, אל תפריע.
       
מגלי והבה (הליכוד):
       
       - - -
       
אורי יהודה אריאל (האיחוד הלאומי - ישראל ביתנו):
       
       אבל, כאשר זה זיוף, לא מוצלח אפילו - אני מציע לכם: אל תשתמשו בזה. תודה.
       
היו"ר נסים דהן:
       
       חבר הכנסת יצחק לוי - אינו נוכח. חבר הכנסת צבי הנדל - אינו נוכח. חבר הכנסת ג'מאל זחאלקה, בבקשה.
       
אורי יהודה אריאל (האיחוד הלאומי - ישראל ביתנו):
       
       לא ברור על מה.
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, מקור הזהירות שלנו בטיפול בחוק הזה הוא כי אנחנו לא רוצים שהמדינה תתערב בנושאים דתיים ושהרשויות יתערבו במה נכון ובמה לא נכון. זה מקור הזהירות שלנו בחוק. 
       
       האמת היא שאני יודע שיש בארץ חוק נגד זיופים. אם מישהו נותן לך מוצר מזויף, יש בדין הפלילי מספיק תקנות שיאפשרו את מתן העונש למי שמזייף. חבר הכנסת גפני אומר שהחוק לא מכסה את המקרה הספציפי הזה, כי אדם יכול לטעון: אני מכרתי לך ספר תורה. אני חושב שמי שמוכר ספר תורה, הוא אומר: ספר תורה שיש בו התכונות שהוא ספר תורה מקורי. מי שאומר לך: מכרתי לך ספר תורה מקורי, לא יכול לתת לך ספר תורה שהוא העתק או שהוא מזויף, ואם הוא עושה זאת, החוק הפלילי מכסה את העניין הזה. בעיקרון, מי שעושה מעשה כזה חייב בענישה. אנחנו לא מתנגדים לזה. כלומר, אם מישהו מוכר לך משהו שעולה לו 500 שקל ואתה קונה אותו ב-30,000 דולר, ודאי שהיה כאן מעשה הונאה. נראה לי שהשכל הישר של שופט ממוצע מגיע למסקנה שהיו כאן הונאה וזיוף. חבר הכנסת גפני, אני לא יודע אם המקרה הזה עמד בפני בתי-משפט ומה היתה פסיקתם בנדון. האם בית-משפט זיכה אדם שעשה מעשה הונאה וזיוף כזה? אני לא מתאר לעצמי. 
       
       לכן, יש פה שני עניינים שמעוררים סימני שאלה: דבר אחד - החוק הקיים מכסה את הנושא הזה, ודבר שני - אנחנו חייבים לנהוג משנה זהירות בעניין התערבות המדינה בענייני דת. מר גפני, זה אינטרס שלך, וזה אינטרס של אדם דתי סביר שלא יתערבו לו. אם מתחילים ופותחים את הצוהר הזה, יתערבו גם בעניינים אחרים, במיוחד בדברים שקשורים בחפצי קדושה או בענייני קדושה. תודה רבה.
       
היו"ר נסים דהן:
       
       תודה רבה. חבר הכנסת אברהם רביץ - אינו נוכח. חבר הכנסת מאיר פרוש - אינו נוכח. חבר הכנסת ואסל טאהא - אינו נוכח. חבר הכנסת איתן כבל - אינו נוכח. חבר הכנסת ישראל אייכלר - אינו נוכח. חבר הכנסת טלב אלסאנע - אינו נוכח. חבר הכנסת עבד-אלמאלכ דהאמשה, בבקשה. אחרון הדוברים הוא חבר הכנסת נסים זאב.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אין לי בעיה עם הצעת החוק, אף שהיא יכולה לעורר קשיים עקרוניים. כאשר מר גפני אומר שהוא לפי דין תורה מקורי, אני לא יודע אם יש יותר מפרשנות אחת לגבי מה זה דין תורה. אנחנו יודעים שיש גם יותר מפוסקי דור או פוסק דור אחד, אבל לא לי להתעסק עם זה. אין לי בעיה שהחוק יאושר. הלוואי שרק נוכל למעט את המזייפים ואת השקרנים ולהילחם בתופעות השליליות האלה, גם כאשר הן נוגעות לדברי דת ולדברי קדושה.
       
       הייתי רוצה להוסיף, שהלוואי שנוכל להילחם בתופעות האלה גם כאשר הן נוגעות לדתות אחרות. הייתי מזמין את חבר הכנסת גפני, כפי שזה קרה בהזדמנויות קודמות ובהצעות אחרות, להגן על מאמיני כל הדתות. למה להגן רק על דברים שהם רק על-פי דין תורה? למה לא להגן על דברים שנוגעים לדתות אחרות?
       
משה גפני (יהדות התורה):
       
       אני בעד. 
       
עבד-אלמאלכ דהאמשה (רע"ם):
       
       אני יודע שאתה בעד. אמרתי, אבל לא היה לך זמן להקשיב לי. אמרתי שעקרונית אין לי בעיה עם ההצעה, אבל אני חושב שגם בעקבות הצעות קודמות אתה בעד, ואני חושב שחייבים למצוא את הדרך להכניס תיקון או לעדכן את זה כך שזה יגן מפני זיופים לגבי כל הדתות. אף אחד לא רוצה שתופעת הזיוף או החיקוי או הרמייה תפשה, לא בחברה הזאת ולא בכל מקום אחר. כמובן, לא אם היא מכוונת לדת היהודית או לדתות אחרות. נדמה לי שבעניין הזה יכול להיות פה קונסנזוס, אדוני היושב-ראש. 
       
       אני רוצה להוסיף עוד משפט אחד. לא מזמן הגשנו עתירה לבג"ץ, מפני שלא יכולנו להגיע לתוצאה רצויה בכל מה שקשור למסגדים, לבתי-קברות, למקומות קדושים למוסלמים. תארו לכם, חברי הכנסת, שיכול להיות מסגד שננטש בשנת 1948 באחד הכפרים, והוא מסגד לכל דבר ועניין, התפללו בו אנשים כל הזמן. בא יהודי ועושה מזה מחסן לעצים או נגרייה או בית-קפה או דיר לבקר, בצפת, או מקומות לאמנויות. אנחנו פונים ואומרים לנו: מי שאחראי לזה הוא מינהל מקרקעי ישראל. אנחנו אומרים: זה מקום קדוש. אומרים לנו: לא, צריך להגדיר את זה בתקנות כאילו שזה מקום קדוש. 
       
       לפי החוק, שר הדתות היה צריך לעשות תקנות בשעתו, כשהיה עדיין שר הדתות - עכשיו אין שר דתות וכנראה מי שממונה על זה הוא שר הפנים – כדי להגדיר את המקומות האלה כמקומות קדושים. כל עוד לא הותקנו התקנות, לפי החוק הם כאילו לא מקומות קדושים והם חסרי הגנה. היינו חייבים לפנות לבג"ץ רק כדי לאלץ ולחייב את השר האחראי להתקין את התקנות האלה. יותר משזה מלמד על הבעיה עצמה, זה מלמד גם על כיוון החשיבה ועל כיוון ההבנה ועל העוינות המובנית בתוך החברה הזאת לחלקים ממנה ולמקומות הקדושים שלהם. תודה רבה, אדוני. 
       
היו"ר נסים דהן:
       
       גם לך. חבר הכנסת נסים זאב, אחרון הדוברים. אנחנו נעבור להצבעה מייד עם סיום דבריו של חבר הכנסת נסים זאב. 
       
נסים זאב (ש"ס):
       
       אדוני היושב-ראש, כנסת נכבדה, אני רוצה לברך את חבר הכנסת הרב משה גפני על הצעת החוק. מטרת החוק היא לצמצם את התופעה של הונאה בספרי תורה, בתפילין, במזוזות ובמגילות. יש הוראות המגינות מפני מכירת תפילין ומזוזות שאינן כשרות, אבל אין הן מגינות בכל הנוגע לספרי תורה ולמגילות שאינם כשרים. 
       
       היום קיימת תופעה של זיוף ספרי תורה ומגילות, המתבטאת בהפצת אותם ספרי תורה על קלף מזויף, או בהפצת עותקים מודפסים במקום שייכתבו בידי סופר סת"ם. סופר סת"ם הוא סופר תפילין ומזוזות. 
       
       כאשר מדברים על הונאה, אולי משמע שמדובר בסכום מסוים, אולי כמו שהגמרא אומרת: המשתכר אל ישתכר יותר על שתות. אבל פה לא מדובר ברווח של שתות, אלא מדובר פה במצב של מגילה, למשל, שהיא מזויפת, או שהיא מצולמת, והיא עולה אולי 10 שקלים. כשמדובר במגילה כשרה, היא עולה 800 דולר. אין שום פרופורציה או יחס בין דבר שהוא מזויף והוא לא כשר לדבר שהוא כשר ונכתב על קלף. לכן, אותם אנשים שאינם מבינים ואינם מבחינים בהבדלים, בפרט במזוזות - ולצערנו הרב התופעה במזוזות היא הרבה יותר חמורה. מוכרים היום מזוזות מצולמות הנראות מזוזות כשרות, כאילו הן כתובות על קלף - אנשים לא מבינים ולא מבחינים בין בריסטול לקלף וחושבים שאם זה מספיק עבה זה מספיק עמיד וזה כשר. 
       
       יש פה עניין של "והשיב את הגזלה אשר גזל או את העשק אשר עשק". לכן מחובתנו לחוקק חוק. כשמדובר בהונאה כזאת, זאת הונאה ומרמה שצריכים להחזיר את הכספים, כי מדובר פה בגנבה. זאת לא הונאה, זה הרבה מעבר להונאה. יש פה ממש מצב של דבר שהוא קיבל תמורה בלי לתת תמורה. זאת אומרת, הוא קיבל כסף בלי לתת שום תמורה. 
       
       אני רוצה לדבר בנושא נוסף, בנושא של בשר כשר וטרף. אנשים היום, בתום-לב, נכנסים לחנויות, חושבים שאם הם באים לירושלים עיר הקודש, האם יש הווה אמינא שברחוב בן-יהודה מוכרים בשר לא כשר? ראיתי במו עיני שני אנשים אמריקנים, יהודים דתיים, שנכנסו לחנות בבן-יהודה, חנות לא כשרה, שמוכרת טרף, אבל לא כתוב שם "לא כשר". הם לא האמינו שמדובר בחנות לא כשרה. לכן אני חושב שצריך לומר במפורש, למען אנשים שלא יודעים, מה המשמעות של דבר לא כשר או פסול. צריך לכתוב: כאן החנות לא כשרה, כאן מוכרים נבלות וטרפות. כדי שיהודי כשר, יהודי דתי, יהודי שמאמין, לא ייכשל חלילה וחס. 
       
היו"ר נסים דהן:
       
       תודה. 
       
       אנחנו עוברים להצבעה. מי בעד? מי נגד? מי נמנע?
       
הצבעה מס' 6
       
בעד ההצעה להעביר את הצעת החוק לוועדה – 13
נגד – אין
נמנעים – 1
ההצעה להעביר את הצעת חוק למניעת הונאה בתפילין ובמזוזות (תיקון) 
(מניעת הונאה בספרי תורה ובמגילות), התשס"ה-2004, לוועדת הפנים ואיכות הסביבה נתקבלה. 

היו"ר נסים דהן:
       
       13 בעד, אין מתנגדים, נמנע אחד. הצעת החוק התקבלה בקריאה ראשונה והיא תעבור להכנה לקריאה שנייה ולקריאה שלישית בוועדת החוקה, חוק ומשפט. 
       
משה גפני (יהדות התורה):
       
       ועדת הפנים. 
       
היו"ר נסים דהן:
       
       ועדת הפנים. האם מישהו מתנגד? לא. אם כך, ועדת הפנים. 
       
גאלב מג'אדלה (העבודה-מימד):
       
       אני מבקש שתוסיף את קולי. 

       
המלצת הוועדה המשותפת של ועדת החוץ והביטחון וועדת החוקה, חוק ומשפט להיענות לבקשת הממשלה לחזור ולהכריז על מצב חירום לתקופה של שישה חודשים נוספים
       
היו"ר נסים דהן:
       
       יעלה ויבוא חבר הכנסת חמי דורון להציע את המלצת הוועדה המשותפת לוועדת החוץ והביטחון ולוועדת החוקה, חוק ומשפט לחזור ולהכריז על מצב חירום לתקופה של שישה חודשים נוספים, עד ליום ו' בסיוון התשס"ה. חבר הכנסת חמי דורון, בבקשה. אני מודיע שהערב יתקיים דיון ולא תתקיים הצבעה. תשובה והצבעה במועד אחר. 
       
חמי דורון (יו"ר הוועדה המשותפת):
       
       תודה רבה. 
       
       אדוני היושב-ראש, חברי חברי הכנסת, הנני מתכבד בזאת להציג בפני ועדת הכנסת את המלצות הוועדה המשותפת של ועדת החוץ והביטחון ושל ועדת החוקה, חוק ומשפט. להזכירכם, זאת ועדה שהוקמה מכוח סעיף 133ב לתקנון הכנסת. הוועדה הוקמה על מנת שתדון בבקשת הממשלה להאריך את תוקפה של ההכרזה על מצב חירום בשנה אחת. 
       
       ביום כ"ח בתשרי התשס"ה, 13 באוקטובר 2004, פנתה הממשלה ליושב-ראש הכנסת, בהתאם להוראות סעיף 133ג(א) לתקנון הכנסת, בבקשה כי הכנסת תחזור ותכריז על מצב חירום לשנה נוספת, וזאת מכוח סמכותה על-פי סעיף 38 לחוק-יסוד: הממשלה. בעקבות פניית הממשלה ובהתאם להוראות סעיף 133ג(ב) לתקנון הכנסת, הנושא הועבר לוועדה המשותפת, והוועדה המשותפת דנה בו והיא מביאה את המלצותיה כאן. 
       
       צריך לזכור, שעד שנת 1996 שרר במדינת ישראל מצב החירום דרך קבע. לפי חוק-יסוד: הממשלה שנכנס לתוקפו באותה שנה, ולפי חוק-יסוד: הממשלה שנכנס לתוקפו ביום כינונה של הממשלה אחרי הבחירות לכנסת השש-עשרה, נקבע כי ההכרזה על מצב חירום טעונה אישור הכנסת, וכי תוקף ההכרזה יעמוד על לא יותר משנה אחת. 
       
       כאשר ישבנו בישיבה הראשונה של הוועדה המשותפת, לפני כשנה וחצי, באו נציגי הממשלה, נציגי משרד הביטחון, נציג משרד המשפטים ונציגים של כל משרדי הממשלה, והסבירו לנו שיש כ-18 חוקים שקשורים להכרזה על מצב חירום ובעצם שואבים את כוחם מתוקף ההכרזה הזאת. יש בהם כמה חוקים ביטחוניים וכמה חוקים שהם אזרחיים במהותם. 
       
       בישיבת הוועדה שהתקיימה לפני שנה וחצי ניסינו להבין עד כמה הממשלה מסוגלת לנסות לשנות ולהוציא מתוקף צווי החירום, מתוקף הכרזת מצב חירום, חלק גדול מהחוקים, לפחות אותם חוקים אזרחיים. חבר הכנסת הרב רביץ אמר, שכל מה שאומרים לנו עכשיו אמרו שנה קודם ושום דבר בעצם לא ישתנה. אז אנחנו החלטנו, למרות הכול, להאריך בשנה את תוקף מצב החירום. 
       
       לפני כחצי שנה התכנסה הוועדה פעם נוספת, ואכן צדק הרב רביץ. לקחנו את הפרוטוקול מהשנה הקודמת וראינו שכל מה שאמרו לנו באותה ישיבה שהתקיימה לפני חצי שנה נאמר ממש מלה במלה בפרוטוקול שהיה לפני שנה וחצי. לכן החלטנו בוועדה, שהפעם אנחנו לא מוכנים לקבל את המשחק, ואנחנו דורשים שההכרזה על מצב החירום תהיה לשישה חודשים בלבד. 
       
       וראה זה פלא, מסתבר שכשנותנים מקל, לא רק גזר, יש גם תוצאות. הממשלה הציגה בפנינו בישיבה האחרונה, שהתקיימה בשבוע שעבר לאחר שישה חודשים, תחילה - וחלק מזה צעדים אפילו יותר מהותיים שנוגעים ל-11 חוקים, אותם חוקים שהם יותר אזרחיים מאשר ביטחוניים. 
       
       למשל: חוק רישום ציוד וגיוסו לצבא-הגנה לישראל, התשמ"ז-1987, שכבר ביום 20 באוקטובר הפיץ משרד הביטחון תזכיר טיוטת חוק ראשונית, כאשר הוא אמור לקבל את התגובות ממשרדי הממשלה השונים, והולך לקראת טיוטת חוק, ואולי אנחנו נתקדם מעבר לכך. 
       
       חוק להארכת תוקף תקנות שעת-חירום (פיקוח על כלי שיט) נמצא כרגע במצב של דיונים בממשלה. הכוונה היא, אולי, להחליף את התקנות הקיימות במערכת חקיקה חדשה שתהיה קשורה לנושא הזה, ושוב יצא מתחת למעטפת, מתחת לכותרת של הכרזה על מצב חירום. 
       
       הצעת חוק הספנות (כלי שיט הרשום במרשם חוץ) הונחה על שולחן הכנסת כהצעת חוק חדשה, מנותקת לחלוטין. היא הונחה ביום רביעי בשבוע שעבר. בנוסף, הופצו שני תזכירי חוק נוספים שקשורים לחוק הספנות, עבירות נגד ביטחון שיט וביטחון בכלי שיט בנמלים. גם זה כבר נמצא במעמד של תזכיר. 
       
       פקודת הפטנטים והמדגמים – בשבוע שעבר, ביום 14 בנובמבר 2004, עברה הצעת החוק הזאת את ועדת השרים לענייני חקיקה. אני מניח שהיא תונח בהקדם על שולחן הכנסת. 
       
       יש לנו תזכיר חדש לחוק להבטחת שירותים חיוניים, התשס"ה-2004. אותו דבר לגבי חוק חופשה שנתית, התשי"א-1951, שגם הוא כבר נמצא במסגרת של תזכיר. חוק עבודת נוער – יש תזכיר שאמור להיגמר בדצמבר 2004, כלומר, במהלך החודש הקרוב הוא כבר יצטרך להפוך לטיוטת הצעת חוק. כך מדובר גם לגבי חוק שעות עבודה ומנוחה, כשלגבי חוק זה יש החלטה והסכמה שראוי להחליף את ההסדר הקבוע בחוק. יהיו דיונים עם ארגוני העובדים לצורך כך, ולכן הדבר מתעכב. 
       
       סעיף 37א לפקודת הנזיקין - משרד הביטחון צריך לבדוק את הנושא בתיאום עם גורמי המחלקה האזרחית במשרד המשפטים. יש הצעה שנמצאת בשלבי ניסוח אחרונים לחוק למניעת הסתננות (עבירות ושיפוט), התשי"ד-1954. חוק כלי הירייה, התש"ט-1949, גם הוא נמצא במגמה של שינוי כללי. יש כבר הכנה להצעה של חוק שלם ומלא בנושא הזה במשרד הפנים. בתקופה הקרובה צפוי להיות מופץ תזכיר החוק. חוק סמכויות חיפוש בשעת-חירום (הוראת שעה), התשכ"ט-1969, כבר נמצא בוועדת הפנים ואיכות הסביבה, בהמתנה לקריאה שנייה, לאחר שעבר קריאה ראשונה. 
       
       אדוני היושב-ראש, אנחנו רואים שלמעשה 11 החוקים שיש להם יותר נגיעה אזרחית, אכן בתהליך של שינוי, והממשלה מבצעת את מה שאנחנו דרשנו ממנה לעשות. אני חושב שמהבחינה הזאת יש התקדמות לא רעה. אבל מכיוון שזאת רק התקדמות, והממשלה ביקשה שאנחנו נאריך את תוקף החוק בשנה נוספת, לאור העובדה שלסד הזמן יש משמעות וסד הזמן יוצר מצב שבו הממשלה מגיבה - ומגיבה בזמן אמת או מנסה להגיב - החלטנו בוועדה, ואנחנו מבקשים את אישורה של הכנסת, להאריך את ההכרזה על מצב החירום בשישה חודשים בלבד, כלומר עד ליום ו' בסיוון התשס"ה, 13 ביוני 2005, מאחר שאנחנו בסופו של דבר עדיין נמצאים במצב חירום. 
       
       אנחנו לא רואים באמת שמצב החירום משתנה בשלב זה. אנחנו לא רואים את השלום שמתדפק על דלתנו. אנחנו לא רואים את הפסקת האלימות והטרור. אכן יש בעיה עם כמה חוקים ביטחוניים, שהם ביטחוניים פרופר, שלגביהם ההכרזה על מצב חירום היא חיונית בשלב זה. לכן, כרגע אנחנו ממליצים ומבקשים מהכנסת לאשר את ההמלצה שלנו - הכרזה על מצב החירום לשישה חודשים. בעוד שישה חודשים נבוא לכנסת. זה נותן לנו ככנסת את אמצעי הפיקוח הפרלמנטרי על מצב החירום כפי שצריך להיות. חוקים ביטחוניים צד אחד, חוקים אזרחיים צד אחר, ולכן החוקים האזרחיים מבחינתנו צריכים לצאת מתוך המטרייה הזאת. 
       
       אנחנו בסך הכול הצבנו רף לא רע לממשלה. על-ידי זה שהממשלה בעצמה עמדה ברף המסוים הזה – והסברנו שבעולם העסקים, כשאתה עושה ברבעון או בחציון תוצאות מסוימות, אתה מצפה שבחציון הבא התוצאות יהיו טובות יותר – אנחנו מצפים מהממשלה לקבל תוצאות טובות יותר, לקבל מידע חדש ומעודכן. זה ייתן את הפיקוח הפרלמנטרי על הנושאים האלה. 
       
       אני מבקש שהכנסת תאשר את ההכרזה על מצב החירום לשישה חודשים נוספים. תודה רבה, אדוני. 
       
היו"ר נסים דהן:
       
       תודה. חבר הכנסת אבשלום וילן - אינו נוכח. חבר הכנסת חיים אורון - אינו נוכח. חבר הכנסת אילן ליבוביץ - אינו נוכח. חבר הכנסת גאלב מג'אדלה - אינו נוכח. חבר הכנסת אופיר פינס-פז - מוותר. חבר הכנסת עזמי בשארה, בבקשה. יש לך שלוש דקות, אדוני. 
       
עזמי בשארה (בל"ד):
       
       אדוני היושב-ראש, חבל שאין הצבעה היום, היינו יכולים להפיל את זה. 
       
חמי דורון (יו"ר הוועדה המשותפת):
       
- - -
       
עזמי בשארה (בל"ד):
       
       תארו לעצמכם איך ייראו הדברים כשמדובר במדינה מודרנית בתחילת המאה ה-21, שבה חוק המאפיות נמצא בשעת-חירום וגם תוצרת חלב. אין כמעט חוק במדינת ישראל, גם חוקים שלא משתמשים בהם זה 40 שנה, שהוא לא לענייני שעת-חירום, כאילו אנחנו בצנע וצריך להכריח מאפיות לפתוח בשעות מסוימות. 
       
       למה ממשלת ישראל מעכבת ומתעכבת כל כך הרבה וחוזרת אליכם באותן פשרות? אני הייתי בוועדה כזאת, וגם באו כל פעם עם אותן פשרות. אני אשים בצד את העניין הביטחוני, שמשתמשים בו לא רק לעניינים ביטחוניים. גם בענייני איגודים מקצועיים משתמשים בצווי ריתוק, לא רק בעניינים ביטחוניים. במדינת ישראל מעצרים מינהליים, צווי ריתוק וצווי הגבלה לא נעשו רק לעניינים ביטחוניים, אלא נעשו בתקופות מאוד ברורות, גם בענייני מאבקים פוליטיים במדינה הזאת. השתמשו בצווי הגבלה ובצווי ריתוק נגד מפלגות פוליטיות יריבות לדיכוי אופוזיציה פוליטית במדינה הזאת. 
       
       אין מקום גם לחלק הביטחוני בתקנות לשעת-חירום במסגרת האזרחית בתוך הגבול של מדינת ישראל. אתה זוכר את זה, חבר הכנסת אלדד? אבא שלך המנוח כתב על זה כמה פעמים ואולי גם סבל מזה. אבל יש הרבה אחרים שסבלו מתקנות לשעת-חירום - מפלגות, יחידים, במיוחד במגזר הערבי. כשמישהו לא מצא חן, מייד הוצאו נגדו צו ריתוק, צו הגבלה או מעצר מינהלי. עד היום משתמשים במעצרים מינהליים נגד אזרחים במדינת ישראל שבעצם יש נגדם עמדה פוליטית ולא שום דבר אחר. אין מקום לדבר הזה במסגרת מדינת ישראל. יש לי חילוקי דעות עם כל תעשיית החקיקה בענייני "המלחמה בטרור". יש לי עמדה אחרת לגמרי, אבל זו תעשייה אחרת, חקיקה אחרת וכו'. 
       
       התקנות לשעת-חירום במדינת ישראל הן דרקוניות. הן נוגעות למצב כולל, כמעט גלובלי, הכולל את כל החיים, והשתמשו בכך גם בעניינים פוליטיים. לכן עמדתנו העקרונית לא יכולה להשתנות, גם אם זה לשישה חודשים או לשלושה חודשים. עמדתנו היא עמדה עקרונית נגד כל המצב הזה. אני יודע שכל ממשלה בישראל שיש לה קואליציה תוכל להעביר את ההארכה הזאת של התקנות לשעת-חירום ושל שעת-החירום בכלל, אבל אנחנו עקרונית נגד, כמו שהיינו בכל פעם כשהובא החוק הזה. תודה רבה. 
       
היו"ר נסים דהן:
       
       חבר הכנסת מגלי והבה, בבקשה. אחריו - חבר הכנסת עבד-אלמאלכ דהאמשה. 
       
מגלי והבה (הליכוד):
       
       אדוני היושב-ראש, חברי הכנסת, אין ספק שהשינויים שהצביע עליהם חברי חבר הכנסת חמי דורון הוכיחו את העמידה של חברי הוועדה וגם חברי המליאה של ועדת החוץ והביטחון, שעמדו על כך שלא יאשרו אוטומטית את התקנות לשעת-חירום, אלא יתנו אותם בזמן מוגבל, כדי לעשות את השינויים הנדרשים. אני שמח על הרשימה הארוכה של החוקים שקראת כאן ושהממשלה החלה בחקיקתם. אני בעד שנגיע ליום שבו לא נצטרך את החקיקה הזאת, לא נצטרך את התיקונים האלה. אולי יבוא היום שישרור שלום באזורנו, נחיה כולנו בשלום ולא נזדקק לתקנות האלה. 
       
       אני טוען, חבר הכנסת דורון, שאנחנו צריכים להמשיך באותה שיטה ולהסכים להארכה מוקצבת בזמן, על מנת ללחוץ את מי שעוסק בנושא הזה בממשלה כדי שיפעל ביתר נחרצות ושנוכל לשנות את המצב. כל עוד יש טרור, כל עוד יש אלימות, כל עוד נזקקים לתקנות כאלה, אין לנו ברירה אלא להאריך בחצי שנה. תודה.
       
היו"ר נסים דהן:
       
       חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני לא חושב שאני טועה, אבל עד כמה שהבנתי משגת מצב החירום מצב החירום הוכרז עוד בראשית ימיה של המדינה הזאת, ומאז מאריכים את התקנות מפעם לפעם. אף פעם זה לא נפסק. אנחנו כבר 56 שנה לאחר קום המדינה, אבל כל הזמן במצב חירום. זה מראה שיותר מזה שיש טעם לגופו של עניין ושבאמת יש מצב חירום, יש צורך ביורוקרטי בהכרזת מצב כזה על-פי החוק, כדי לתת לרשויות סמכויות בלי שום פיקוח, בלי שום הגבלה, ולאפשר להן לעשות את הדברים בקלות. 
       
       על-פי המצב הזה והתקנות שהופעלו על-פיו, נעצרו מאות ואלפי תושבים במעצר מינהלי. היום יש אומנם חוק אחר למעצר מינהלי, אבל האפשרות הזאת קיימת גם על-פי התקנות האלה. לפי החוק הזה ולפי מצב חירום כזה שהוכרז בשעתו, נקשר איש לעץ. לא מצאו מקום להחזיק אותו במעצר מינהלי ולכן קשרו אותו לעץ - שישה חודשים אתה צריך להיות תחת העץ הזה, אסור לך לסור מהעץ. העץ נמצא קרוב, בכפר-כנא, היכן שיש לי הכבוד להתגורר. אני מכיר את המקום ואני מכיר את בני האיש ומשפחתו. 
       
       לפי התקנות לשעת-חירום הממשלה רוצה חיים קלים. מה אכפת לה, למה צריך לחוקק חוקים ולעמוד תחת פיקוח? יש פה כנסת שיש בה קואליציה ויש בה חברי כנסת שאולי לא כל כך יורדים לשורשו של עניין, או שהם כן יורדים לשורשו של עניין, אבל אינטרס ממשלת ישראל והאינטרס הביורוקרטי אצלם יותר חשובים מחירותו של אזרח ומחיי מינהל וציבור תקינים, והם מאשרים. 
       
       צדק חבר הכנסת רביץ, כפי שצוטט לפני כן, שזה דבר שהפך לשגרה. הרי מה הממשלה הזאת עושה? למה לא מכינים את החוקים בזמן? למה לא מכינים תחליף לחוקים האלה? למה לא עונים על הצורך החוקתי כדי לא לבוא כל פעם ולבקש מאתנו להכריז מחדש על מצב חירום? 
       
       דרך אגב, זו הכרזה שקרית, אין שקר גדול מזה. זה כבר לא חירום. 56 שנים של שגרה, אפילו אם היא שגרת חירום, זה כבר לא חירום. אנחנו יודעים שמצב חירום הוא משהו יוצא מן הכלל, משהו לעת מסוימת ואז מכריזים לתקופה מסוימת, אבל מצב חירום במשך 56 שנים, ועכשיו להאריך עוד בשישה חודשים? אין שקר יותר גדול מזה. 
       
       אני חושב שכבודו של הבית הזה מחייב לדחות את ההצעה הזאת בשתי ידיים, מעבר לכל מחלוקות ופילוגים של קואליציה-אופוזיציה. זה אות קין במצח של הדמוקרטיה ושל שלטון החוק במדינה הזאת. תודה רבה, אדוני.
       
היו"ר נסים דהן:
       
       חבר הכנסת עסאם מח'ול, ואחריו - חבר הכנסת איוב קרא. 
       
מוחמד ברכה (חד"ש-תע"ל):
       
       מה אתי?

היו"ר נסים דהן:
       
       סליחה, צודק. חבר הכנסת מוחמד ברכה, כשקראתי לך סימנתי אותך. 
       
מוחמד ברכה (חד"ש-תע"ל):
       
       אני מסומן תמיד.
       
היו"ר נסים דהן:
       
       יש גם סימנים חיוביים.
       
אורי יהודה אריאל (האיחוד הלאומי - ישראל ביתנו):
       
       איזו אחווה בין הסגנים.
       
מוחמד ברכה (חד"ש-תע"ל):
       
       זו באמת אחווה.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אני חלוק על החברים שחושבים שלא צריך להכריז על מצב חירום במדינת ישראל. אני מרגיש שפספסתי שלא הגשנו הצעה חלופית, כי אנחנו באמת חושבים שבמדינת ישראל שורר היום מצב חירום, מצב שמחייב חשיבה על מצב חירום. אי-אפשר להעלים עין מהסכנות האורבות גם לדמוקרטיה וגם לזכויות האדם, גם לחיים האזרחיים ולערכים האזרחיים במדינת ישראל היום בצל ממשלת הימין, שהיא מקור החירום, היא הסיבה למצב החירום, היא מובילה את החברה הישראלית למצב חירום שאין כמוהו. 
       
       הסכנה המרכזית היא סכנה לדמוקרטיה בישראל. אנחנו מדברים על חברה שהולכת ומאבדת את עצמה לדעת. אנחנו מדברים על מדיניות שמובילה את החברה הישראלית, על אזרחיה היהודים והערבים, אל התהום. אנחנו מדברים על דוח העוני שפורסם היום. זה לא מצב חירום? זה לא מחייב נקיטת צעדי חירום שיוציאו את האנשים מהבית ויגרשו את הממשלה הרעה הזאת מהשלטון? 
       
       אני חושב שאנחנו נמצאים במצב חירום. אנחנו נמצאים במצב חירום, שבו מפקדים בצבא יורים בתינוקת או בילדה ומוודאים הריגה. אנחנו עדים למצב חירום שבו חיילים בצבא מתעללים בחלקי גופות, מלבישים אותם, משחקים אתם, עושים מהם דחליל. 

       זה לא מצב חירום? זה מצב של דהירה אל התהום הפאשיסטית. זה מצב חירום שבו החברה הזאת מידרדרת צעד אחרי צעד, אבל תמיד בעקביות ויותר במהירות ברגעים הקשים האלה תחת שלטון ממשלת שרון-נתניהו אל התהום הפאשיסטית. 
       
מגלי והבה (הליכוד):
       
       תפסיק להשמיץ.
       
עסאם מח'ול (חד"ש-תע"ל):
       
       ממשלה כזאת שמובילה לפאשיזם; כנסת כזאת, קואליציה כזאת שמציבה בראש ועדת האתיקה אדם עם העמדות הפאשיסטיות של ד"ר אלדד - זה לא מצב חירום? זה מצב חירום ועוד איך. זה מצב מנוגד לכל אתיקה, לא רק פרלמנטרית, אלא אתיקה פשוטה. לכן, אי-אפשר להתעלם ממצב החירום. מצב החירום קיים, בועט מכל צד. 
       
       השאלה היא איך עומדים בפני מצב החירום הזה. הקריאה היא לא לחוקק חוק, אלא הקריאה היא לכל מי שחשוב לו לחיות בחברה דמוקרטית. מי שהדמוקרטיה חשובה לו צריך לצאת עכשיו משתיקתו ולהיאבק נגד הממשלה הגרועה הזאת, ממשלת הכיבוש, ממשלת שפיכות הדמים, ממשלת העוני, ממשלת האבטלה, ממשלת הרעב. היא צריכה ללכת, ואז לא יהיה כאן מצב חירום. תודה רבה, אדוני.
       
מגלי והבה (הליכוד):

       על איזה דמוקרטיה אתה מדבר?
       
היו"ר נסים דהן:
       
       חבר הכנסת איוב קרא. חבר הכנסת אחמד טיבי. חבר הכנסת אורי יהודה אריאל, אתה החלטת שלא לדבר. חבר הכנסת מוחמד ברכה, בבקשה, זמן כפול. מגיע לו בהחלט פיצוי על זה שדילגו עליו. 
       
מוחמד ברכה (חד"ש-תע"ל):
       
       אדוני היושב-ראש, כנסת נכבדה, אני תמה למה ביטלו את מצב החירום הקבוע ב-1996. הרי מאז אנחנו נמצאים במצב חירום קבוע, שום דבר לא השתנה מאז. אבל במקום לעשות את זה גורף, רוצים להצטייר כאילו מדינה מתוקנת שפשוט בוחנת את העניינים לגופם. 
       
       חבר הכנסת דורון עמד כאן על הדוכן וסקר את האפשרויות של הוצאת החוקים האזרחיים ממצב החירום. במצב חירום אין אזרחי ואין ביטחוני. חירום הוא חירום והוא דרקוני והוא מנוגד לתפיסה הבסיסית של הדמוקרטיה. 
       
       אין ספק שיש מספיק חוקים ומנגנונים משפטיים שיכולים לטפל באי-אלו מקרים. אבל שלשום למשל השתחרר מהכלא הישראלי השיח' חסן יוסוף, שהוא איש הנהגת "חמאס" בגדה המערבית. הוא ישב קרוב לשנתיים בבית-הכלא. הוא לא הואשם בשום דבר, לא הוגש נגדו שום דבר מתוקף תקנות לשעת-חירום, מעצר מינהלי. הוא ישב שנתיים ומשהו. אם היה לרשויות המוסמכות, במרכאות או בלי מרכאות, משהו, אני בטוח שהיו מאוד שמחים ונלהבים להגיש נגדו ולשפוט אותו במשפט ראווה לארבעה מאסרי עולם ועוד 40 שנה, מה שעשו למרואן ברגותי. אבל גם לא היה להם קצה חוט כדי להפליל אותו, אז הלכו לדבר הדרקוני הזה ועשו את מה שעשו.
       
       התקנות לשעת-חירום הן כתם על מצחה של הדמוקרטיה במדינת ישראל, אבל מרוב כתמים לא רואים מצח. יש רק מצ"ח, יש משטרה צבאית חוקרת. זו המנטליות ששולטת בכיפה גם בנושאים אזרחיים וגם בנושאים כביכול ביטחוניים.
       
       אני רוצה להידרש למה שאמר לפני רגע חברי עסאם מח'ול בנושא התרבות שמתקיימת בחברה הישראלית שדיברנו עליה גם בהקשר של אלימות נגד נשים, תרבות הכוח וקידוש הכוח והמיליטריזם. לאן היא מובילה בחורים צעירים שגדלו בחברה נורמלית, בחברה מנומסת ומתורבתת, לאן דרדרו אותם? 
       
       אני כאן כדי לבוא ולהגיד משהו מאוד ברור. יש עכשיו ניסיון לרמוז בכלי תקשורת עבריים בעיקר, אבל גם בכלי תקשורת בערבית, כדי להבאיש את ריחה של עדה שלמה. הדבר הזה אין לו מקום בשיח הציבורי. מי שסרח סרח בגלל תרבות הכיבוש והכוח, לא מפני שהוא בן עדה זו או אחרת, לא מפני שהוא בן לדת זו או אחרת. כל הניסיון לעשות הכללה הוא דבר פסול, מאוס ובזוי, ואנחנו לא נקבל אותו בשום פנים ואופן. 
       
       אני הופעתי לפני יומיים באירוע חברתי בנצרת ואמרתי, ואני רוצה לחזור על זה גם בעברית כאן: יש הרבה גנים פורחים, וזו לא מליצה, בחברה הערבית; בחברה הישראלית בכלל, אבל בחברה הערבית. אבל בכל גן פורח יש אי-אלו קוצים וצמחים רעילים, וכל אחד חייב לעקור מהשדה שלו את אותם צמחים רעילים. אני פונה כאן לכל אחד בכל מקום לקחת על עצמו את האחריות לעקור מהשורש אותם עשבים שוטים, רעילים, אותם קוצים דוקרניים שפורחים בגלל תרבות הכוח והמצ'ואיזם והמיליטריזם והכיבוש. 
       
       בסופו של דבר, מי שעשה פשע בשטחים, הוא לא עשה את זה כי הוא דתי או חרדי או ערבי או דרוזי או יהודי, אלא כי הוא נמצא בתוך המנגנון הדורסני הזה, הבלתי-אנושי הזה, הבלתי-הומני הזה, שנקרא כיבושו של עם אחר. תודה רבה. 
       
היו"ר נסים דהן:
       
       תודה רבה, ואני מתנצל שוב על שדילגתי עליך. חבר הכנסת אריה אלדד, בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הארכת תקנות שעת-החירום אינה ראויה ולא אתמוך בה. 
       
       אומנם, משהו זז סוף-סוף, ומערכת הביטחון מתחילה לפעול להפיכת חוקי שעת-חירום אזרחיים לחוקים רגילים. אבל מאז ימי המנדט הבריטי מאריכים את תקנות שעת-החירום שלנו, וגם כשמתחילים סוף-סוף לטפל בחוקים האזרחיים הנגזרים מתקנות שעת-החירום, בחוקים הצבאיים, הביטחוניים, העיקריים, עוד לא נוגעים. ובמקום לחוקק חקיקה ראשית ולעשות סדר בחוקי הגיוס, והפעילות נגד ביטחון המדינה, אנו ממשיכים עם תקנות משלהי מלחמת העצמאות, שהתבססו על חוקי שעות-החירום הבריטיות שנועדו להילחם במחתרות היהודית, בהעפלה, בכנופיות הערביות. 
       
       אינני מתווכח עם עצם נחיצותם של חלק מהחוקים הללו, אבל בכל שנה ושנה, ולאחרונה פעמיים בשנה, מוחה ועדת החוץ והביטחון על הארכת החוקים הזמניים הללו עוד ועוד ועוד, ומצהירה כי זו הפעם האחרונה, ולא קורה כלום. 
       
חמי דורון (יו"ר הוועדה המשותפת):

       זה לא ועדת החוץ והביטחון. 
       
אריה אלדד (האיחוד הלאומי - ישראל ביתנו):
       
       ועדה משותפת לוועדת החוץ והביטחון ולוועדת החוקה, ולא קורה הרבה או קורה מעט מדי. 
       
       חברי הכנסת, באמת אינני פונה לאלה המזדהים בבית הזה עם אויבי המדינה. אתם באמת אין לי שום מישור ויכוח. חברי הכנסת, מה יקרה בעוד שישה חודשים אם נאריך את החוקים הללו בשישה חודשים? לא תהיה שעת-חירום? יפרוץ שלום? מדוע איננו אומרים לעם את האמת, שכל עוד מדינת ישראל קיימת היא תילחם על קיומה, מלחמת תמיד? לא שעת-חירום, נצח חירום. אז למה אנחנו מחוקקים שישה חודשים, בתשלומים כל פעם, ועושים את עצמנו ללעג? הבה נחוקק חוק נצח חירום, וכשיבוא משיח צדקנו נשנה את החוק. 
       
       עוד דבר אחד לגבי מה שיקרה בעוד שישה חודשים, ביום שיפוג תוקפו של החוק הזה שמניחים בפנינו היום. על-פי תוכניתו של ראש הממשלה, תיכנס בקיץ תוכנית עקירת אלפי יהודים והגלייתם לשלביה המעשיים, בדיוק כשיפוג תוקף החוק הזה. היום שעת-חירום? אם היום שעת-חירום, מה אתם חושבים יקרה  בקיץ?
       
היו"ר מוחמד ברכה:
       
       תודה, חבר הכנסת אלדד. חבר הכנסת צבי הנדל - לא נמצא. חבר הכנסת יצחק לוי - לא נמצא. חבר הכנסת משה גפני - לא נמצא. חבר הכנסת ג'מאל זחאלקה, בבקשה.

ג'מאל זחאלקה (בל"ד):
       
       כבוד היושב-ראש, רבותי חברי הכנסת, חזרתי לפני תקופה מסוימת ממצרים, ובפרלמנט המצרי יש דיון מעמיק לא על הארכת מצב חירום, אלא על ביטול מצב החירום. לא יודע איך העניין הזה ייגמר או נגמר, אבל חשתי שבחברה האזרחית במצרים ובוועדות הפרלמנט יש רצון כן לבטל את מצב החירום, שגם הוא קיים עשרות שנים במצרים. בדיונים הערים בפרלמנט המצרי השתתפו ארגוני זכויות אדם מכל מצרים, ואני מקווה שכן יבוטל מצב החירום במצרים, אבל הכיוון הוא לבטל אותו.
       
       בארץ אין בכלל, לא עולה מצד הממשלה, או אפילו מצד הוועדה שהוקמה לשם כך, הצעה לבטל את מצב החירום. ההצעה היא לעשות שינויים בתקנות לשעת-חירום, להוציא חוקים ותקנות מתוך המסגרת הזאת ולהפוך אותם לחוקים רגילים. דרך אגב, זה לא חייב לשפר את המצב, עיין ערך: מעצר מינהלי. בשעות חירום, בחקיקה ראשית אפשר היום לעצור אנשים במעצר מינהלי, וזה לא שינה. עדיין בתי-המשפט מאמינים בעיניים עצומות לדוחות הסודיים של השב"כ, ואי-אפשר לטעון נגדם כי הם סודיים. 
       
       יש היום בבתי-סוהר הרבה עצירים מינהליים. אתמול ביקרתי בכלא "נווה תרצה" ופגשתי את העצירה טלי פחימה. היא אמרה לי: אם יש להם משהו נגדי, בבקשה, שיגישו אותי לבית-המשפט, ואם אין שום דבר נגדי, העיקרון הדמוקרטי מחייב שאני אלך הביתה, אבל אי-אפשר לעצור אנשים ללא משפט. 
       
       זאת באמת הבעיה, הבעיה היא שמדברים כאן על שינויים קוסמטיים – אפילו השינויים שמציעה הוועדה - ולא על ביטול המהות של תקנות לשעת-חירום. אתם יודעים מה, אפילו המעט שמציעה הוועדה, אני לא מאמין. למה אני לא מאמין? כי הדבר הזה קיים 56 שנים. ב-1996 העבירו את זה להוראת שעה שכל שנה מתחדשת, עכשיו מחדשים את זה כל שישה חודשים, ואני מבטיחכם שלא נראה בכנסת הזאת שינוי יסודי. 
       
       הייתי מקווה שנוכל להצביע היום, כי יש רוב, אבל דוחים את ההצבעה למחר. יש פה משהו לא בסדר. 
       
היו"ר נסים דהן:
       
       לא אמרתי למחר. דוחים את ההצבעה למועד מאוחר יותר. נא לסיים.
       
ג'מאל זחאלקה (בל"ד):
       
       כתוב שההצבעה תתקיים מחר. 
       
חמי דורון (יו"ר הוועדה המשותפת):
       
       במועד אחר.
       
ג'מאל זחאלקה (בל"ד):
       
       מועד אחר, אבל חברי הכנסת לא הקשיבו לדיון שמתקשר לעניין הזה, והם יצביעו בלי דיון.
       
חמי דורון (יו"ר הוועדה המשותפת):
       
       יקראו את הפרוטוקול.
       
ג'מאל זחאלקה (בל"ד):
       
       טוב, תודה.
       
היו"ר נסים דהן:
       
       חבר הכנסת אברהם רביץ. חבר הכנסת מאיר פרוש. חבר הכנסת ואסל טאהא.
       
ואסל טאהא (בל"ד):
       
       אדוני היושב-ראש, חברי הכנסת, מצב החירום מתקיים זה יותר מ-50 שנה במדינת ישראל. הזעקה של היישוב היהודי ב-1945, בימי המנדט, שזה פוגע בזכויות האדם, זה פוגע בפרט, בחירותו, בכבודו, כנראה לא הועילה למתן השכלה נכונה ושיעורים בדמוקרטיה לממסד הישראלי מאז 1948. הם טיפחו את התקנות האלה, יישמו אותן, והתכוונו עד 1966 באמת  להתייחס באמצעי זה כנגד האוכלוסייה הערבית. 
       
       הממשל הצבאי השתמש במצב החירום ככלי לדיכוי מעט חופש ביטוי, למעצרים מינהליים, ואחרי ביטול הממשל הצבאי ב-1966, הממשלה המשיכה להשתמש בכלי הזה. זה התפתח עוד, עד שממשלתו של נתניהו לאחרונה השתמשה בו ככלי למניעת חופש הביטוי, אם כנגד העובדים השובתים ואם כנגד איגודים מקצועיים וההסתדרות. לכן, יש צורך לבטל את ההכרזה הזאת. 
       
       ידוע שבמצב כל כך חמור, אסון טבע או מצב חירום, יש סמכות לממשלה, יש סמכות לכנסת להכריז על 20 יום, על שבוע ימים. זה מה שקורה במדינות נאורות, דמוקרטיות. אבל לא להכריז על חודשים ושנים מתמשכות כעל מצב חירום. זה פוגע בדמוקרטיה, זה מונע מאנשים להתבטא בצורה נכונה, וזה מאפשר להם להמשיך ולהשתמש בו ככלי קל כנגד קבוצות באוכלוסייה במדינת ישראל. 
       
היו"ר נסים דהן:
       
       תודה רבה. חבר הכנסת איתן כבל. חבר הכנסת ישראל אייכלר. חבר הכנסת טלב אלסאנע - שלוש דקות, אדוני. תהיה לכם הזדמנות להתנגד כשתהיה הצבעה.
       
טלב אלסאנע (רע"ם):
       
       אדוני היושב-ראש, חברי הכנסת, אין דבר שהוא מעניין יותר מהגדרת חוק כהוראת שעה, והוראת השעה הזאת לא נמשכה שעה ולא חודש ולא שנה, אלא היא ממשיכה להתקיים יותר מ-50 שנה, ומדי פעם מאריכים את התוקף שלה לעוד שנה ועוד חצי שנה. מה שיותר מעניין, שהחוקים האלה בכלל לא נחקקו בתקופתה של ממשלת ישראל או מדינת ישראל, המגדירה את עצמה כמדינה דמוקרטית, כשיחד עם הכרזת הדמוקרטיה מתקיימת לה בכפיפה אחת גם ההכרזה על מצב חירום, שהוא הדבר הסותר באופן מוחלט את המשטר הדמוקרטי. אלה חוקים של המנדט הבריטי, שמדינת ישראל נלחמה נגדם, ואחד הראשונים שהובילו את הדגל בעד ביטולם היה מנחם בגין.
       
       אחרי שקמה מדינת ישראל וקיבלה את עצמאותה, היא מאשררת אותם חוקי דרקוניים שבהם השתמש השלטון הבריטי על מנת לדכא ולרדוף את הפלסטינים שנאבקו לעצמאותם, כמו ארגונים שנאבקו כאן. בשנת 1948 אפשר היה להבין, כי אז היה מדובר במדינה שהיתה בשלבים הראשונים של הקמתה, וזה מצב חירום. יש שיקולים שיש בהם איזה היגיון. אבל שנה-שנתיים אחרי קום המדינה, או 50 שנה אחרי קום המדינה, אחרי שיש הסכם שלום עם מצרים וירדן ומדברים על עידן חדש? 
       
       הרי כל הכרזת שעת-חירום לא מתיימרת לשרת את המדינה. זה מכוון לשלילת זכויות אזרחיות של אזרחי המדינה. לדעתי, אין שום היגיון במצב הקיים. אם יש חוקים מסוימים שיש להשתמש בהם במצבים של שעת-חירום, יש לאשר אותם ולחוקק אותם בצורה הנורמטיבית ובצורה מסודרת על-ידי הכנסת, ולהחיל אותם בשעת הצורך, ולא בצורה גורפת ושרירותית. 
       
       לכן, אנחנו נתנגד להצעה.

היו"ר נסים דהן:
       
       חבר הכנסת אורי אריאל, בבקשה.

אורי יהודה אריאל (האיחוד הלאומי - ישראל ביתנו):

       אדוני היושב-ראש, חברי חברי הכנסת, התקנות האלה אינן ראויות. אני צריך לומר לידידי חבר הכנסת חמי דורון, שהביא את ההצעה בשם ועדת החוץ והביטחון, שהמדינה השתמשה פעם אחת בתקנות חירום נגד העובדים, וזה היה בשביתת המצילים. התקנות אינן ראויות, כיוון שאפשר היה מזמן לשנות ולהתאים אותן לשנת 2004. אנחנו נמצאים בעולם אחר. מי שחושב שבתקנות לשעת-חירום אפשר לקבוע את מחיר הלחם ומחיר החלב, וזה ראוי, שיקום. נדמה לי שאין אחד כזה. יתירה מכך, הממשלה אומרת שזה לא ראוי. למה לא משנים? בעיקר בגלל בטלנות, אבל גם בגלל נוחות בדברים מסוימים.
       
       הצעתי לוועדת החוץ והביטחון לקצר את הזמן לחמישה חודשים, ובכל פעם שהממשלה תבוא עם בקשה להאריך, להוריד בחודש, אבל הצעתי נדחתה. אי-אפשר לקבל את המצב הזה ואת תירוצי הממשלה, תירוצים שאינם מתקבלים על דעת כל אדם הגיוני. 
       
       לכן ראוי לדחות את בקשת הממשלה ולא לתת לדבר הזה להימשך.
       
היו"ר נסים דהן:

       חבר הכנסת נסים זאב, אחרון הדוברים, בבקשה. לא תהיה הצבעה הערב וגם לא מחר בגלל ההלוויה של חבר הכנסת והשר לשעבר רפאל איתן. 
       
נסים זאב (ש"ס):
       
       אדוני היושב-ראש, כנסת נכבדה, אני תומך בהצעת הוועדה המשותפת של ועדת החוץ והביטחון וועדת החוקה, חוק ומשפט לחזור ולהכריז על מצב חירום לתקופה של שישה חודשים נוספים. לא ברור לי מדוע שישה חודשים ולא שנה או יותר. הרי כל שנה אנחנו מביאים את הנושא הזה בחזרה לדיון בכנסת. אני חושב שהחוק הזה תלוי בחוק ההינתקות והפיצוי שהממשלה מביאה לאחרונה. עם ההתנתקות של הממשלה מעזה, יכול להיות שיש אשליה שהטרור ייפסק. אני לא חושב שמישהו מעלה על דעתו שהגענו לנחלה ולמנוחה.

גאלב מג'אדלה (העבודה-מימד):

	מה הקשר?

נסים זאב (ש"ס):

       אם יש שלום ויש ביטחון, אז אין צורך בחוק החירום, כי אנחנו בעידן של שלום, באשליה.
       
       צריך להפריד בין חוקים ביטחוניים לחוקים אזרחיים. אם מישהו מעלה על דעתו, אולי מבין חברי הכנסת הערבים, שהולכים לבטל את החוקים הביטחוניים, הוא לא יודע מה הוא סח ומה הוא חושב. גם כאשר חבר הכנסת חמי דורון אמר שהוא נתן שישה חודשים והגביל אותם לתקופה הזאת, מדובר רק על החוקים האזרחיים. החוקים הביטחוניים, כגון מעצרים מינהליים, בעידן של טרור, בעידן שבו ערבים ישראלים מצטרפים ומסייעים לארגוני טרור, ומאז האינתיפאדה הטרור הולך וגובר - רק לפני שבועיים ה"חמאס" העביר מסר ברור לאבו-מאזן ולמוחמד דחלאן בכך שירה והרג את שומרי הראש. 

גאלב מג'אדלה (העבודה-מימד):

       זה גם קשור למצב?
       
נסים זאב (ש"ס):

       זה גם קשור, כי מי ששולט ברחוב זה הטרור. מי ששולט ברחוב הפלסטיני ובעזה זה ארגוני המחבלים ולא הרשות הפלסטינית. אבו-מאזן יצטרך לעבור לדום ולהמשיך במדיניות של ה"חמאס", כמו הרוצח ערפאת. אני לא חי באשליה שאנחנו נכנסים לעידן חדש. אני בעד להרחיב ולחזור למצב הקודם ולהאריך בשנה נוספת.
       
היו"ר נסים דהן:
       
       תם הדיון. הישיבה הבאה תתקיים מחר, יום רביעי, י"א בכסליו התשס"ה, 24 בנובמבר 2004, בשעה 11:00. מחר לא יתקיימו הצבעות בגלל הלווייתו של חבר הכנסת והשר לשעבר רפאל איתן. ישיבת הכנסת נעולה. 


הישיבה ננעלה בשעה 19:46.

     
עמוד 111 מתוך 111

