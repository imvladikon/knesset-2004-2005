    תוכן העניינים
מסמכים שהונחו על שולחן הכנסת	5
מזכיר הכנסת אריה האן:	5
הצעות סיעות מפד"ל - האיחוד הלאומי – ישראל ביתנו וש"ס  להביע אי-אמון בממשלה בשל:	6
א. החלטת ראש הממשלה ושר הביטחון שלא  להאריך את כהונתו של הרמטכ"ל משה יעלון;	6
ב. המדיניות הכלכלית של הממשלה בנושא המשכנתאות	6
ניסן סלומינסקי (מפד"ל):	8
שר הביטחון שאול מופז:	14
יצחק כהן (ש"ס):	15
יצחק כהן (ש"ס):	18
סגן שר הבינוי והשיכון אלי בן-מנחם:	20
חמי דורון (שינוי):	24
חמי דורון (שינוי):	24
מיכאל רצון (הליכוד):	26
איתן כבל (העבודה-מימד):	27
דברי ברכה של יושב-ראש הכנסת לשר החוץ של קוסטה-ריקה	29
הצעות סיעות מפד"ל - האיחוד הלאומי – ישראל ביתנו וש"ס  להביע אי-אמון בממשלה בשל:	29
א. החלטת ראש הממשלה ושר הביטחון שלא  להאריך את כהונתו של הרמטכ"ל משה יעלון;	29
ב. המדיניות הכלכלית של הממשלה בנושא המשכנתאות	29
יעקב מרגי (ש"ס):	30
צבי הנדל (האיחוד הלאומי - ישראל ביתנו):	31
חיים אורון (יחד):	32
עסאם מח'ול (חד"ש-תע"ל):	33
גילה גמליאל (הליכוד):	34
ג'מאל זחאלקה (בל"ד):	36
משה גפני (דגל התורה):	37
רוני בר-און (הליכוד):	40
שר התחבורה מאיר שטרית:	43
דברי יושב-ראש הכנסת לזכרו של חבר הכנסת  לשעבר אברהם ביטון, זיכרונו לברכה	46
הצעות סיעות מפד"ל - האיחוד הלאומי -  ישראל ביתנו וש"ס  להביע אי-אמון בממשלה בשל:	47
א. החלטת ראש הממשלה ושר הביטחון שלא  להאריך את כהונתו של הרמטכ"ל משה יעלון;	47
ב. המדיניות הכלכלית של הממשלה בנושא המשכנתאות	47
הצעת חוק נכסים של נספי השואה (השבה ליורשים והקדשה  למטרות סיוע והנצחה), התשס"ה-2004	48
שרת המשפטים ציפי לבני:	48
הצעת חוק לתיקון פקודת העיריות (מס' 99), התשס"ה-2005	50
גאלב מג'אדלה (יו"ר ועדת הפנים ואיכות הסביבה):	50
גילה גמליאל (הליכוד):	53
הצעת חוק העמותות (תיקון מס' 5), התשס"ה-2005	53
הצעת חוק העמותות (תיקון מס' 6), התשס"ה-2005	53
מיכאל איתן (יו"ר ועדת החוקה, חוק ומשפט):	54
גילה פינקלשטיין (מפד"ל):	60
רוני בריזון (שינוי):	61
שאילתות ותשובות	61
2095. מערכת הולכת השפכים משפרעם	61
2308. תחנת הכוח הפחמית באשקלון	62
2328. תחנת הכוח הפחמית באשקלון	63
2360. שאיבת מים על-ידי פלסטינים בצפון השומרון	64
2374. רשת החשמל בהר-הזיתים	65
2397. מחירי הגז הביתי באלעד	66
2437. מחירי הגז הביתי באלעד	67
2125. דרישת חברה משכנת לתשלום כפול על הוצאות משפטיות	68
2140. הכללת רנטות בחישוב שיעור שכר הדירה בדיור מוגן	69
2258. סיוע בבניית בית-כנסת ברמת-דניה בירושלים	70
2261. סיום בניית מקוואות ובתי-כנסת	71
2288. גביית דמי גינון מדיירי חברת "עמידר"	72
2290. מדיניות רשם הקבלנים	73
שאילתות בעל-פה	74
237. עלייה במספר העובדים הזרים והעובדים מהשטחים	74
נסים זאב (ש"ס):	74
שר התעשייה, המסחר והתעסוקה אהוד אולמרט:	75
נסים זאב (ש"ס):	76
שר התעשייה, המסחר והתעסוקה אהוד אולמרט:	76
אילן שלגי (שינוי):	77
שר התעשייה, המסחר והתעסוקה אהוד אולמרט:	77
מסמכים שהונחו על שולחן הכנסת	79
מזכיר הכנסת אריה האן:	79
הצעת חוק לתיקון פקודת מחלות בעלי-חיים  [נוסח חדש] (מס' 4), התשס"ה-2005	79
שר החקלאות ופיתוח הכפר ישראל כץ:	80
משה גפני (דגל התורה):	81
עסאם מח'ול (חד"ש-תע"ל):	83
מאיר פרוש (אגודת ישראל - יהדות התורה והשבת):	84
מאיר פרוש (אגודת ישראל - יהדות התורה והשבת):	86
עבד-אלמאלכ דהאמשה (רע"ם):	86
איוב קרא (הליכוד):	87
איוב קרא (הליכוד):	88
נסים זאב (ש"ס):	89
אילן שלגי (שינוי):	89
טלב אלסאנע (רע"ם):	93
הצעת חוק השיפוט הצבאי (תיקון מס' 52), התשס"ה-2005	94
סגן שר הביטחון זאב בוים:	95
עסאם מח'ול (חד"ש-תע"ל):	97
מאיר פרוש (אגודת ישראל - יהדות התורה והשבת):	98
איוב קרא (הליכוד):	100
נסים זאב (ש"ס):	102
טלב אלסאנע (רע"ם):	105
רשף חן (שינוי):	105
עבד-אלמאלכ דהאמשה (רע"ם):	107
שאילתות ותשובות	108
2105. המתנ"סים בירושלים	109
2107. המתנ"ס בשכונת גבעת-שאול בירושלים	110
2326. סגירת מתנ"ס מרום-הגליל	111
2367. הנפקת אישור רשמי של ציוני בגרות לשם קבלה לאוניברסיטה	112
2385. נגישות לנכים בקריית החינוך "אורט" בקריית-ביאליק	114
2412. הכשרת מורים	115
2456. תהליך גיבוש המסקנות בוועדת-דברת	116
2494. גביית תשלומים מתלמידים	117
2495. שבוע האיידס הבין-לאומי	120
2509. אלימות תלמידים כלפי מורים	122
2515. התמודדות משרד החינוך עם תופעת אלימות התלמידים	123
2528. מענה לפונים למשרד החינוך	127
2529, 2551. השתתפות תלמידי החינוך החרדי במבחני המיצ"ב	128
2553. תעודות בגרות בשפה הערבית	129
2572. קיצוץ בהבטחת הכנסה לאברכים	131
2573. לימודי זהירות בדרכים בחינוך החרדי	132
2574. אונס קבוצתי במסגרת בית-ספר	134
2581. השתתפות תלמידים בהפגנות	136
2582. הקמת בית-ספר יסודי נוצרי אורתודוקסי בכפר-יאסיף	138
2600. הכרה בוותק פנסיוני למורים חיילים	139
2601, 2602. הימורים בקרב תלמידים	140
2616. משקל חריג של ילקוטי התלמידים	146
2626. מימון עבודות של רשות העתיקות בכפר-כנא	148
    
       

       דברי הכנסת
       כ / מושב שלישי / ישיבות רכ"ד—רכ"ו /
       י"ב באדר א' התשס"ה / 21-23 בפברואר 2005 / 20
       חוברת כ'
       ישיבה רכ"ד
       
       


הישיבה המאתיים-ועשרים-וארבע של הכנסת השש-עשרה
יום שני, י"ב באדר א' התשס"ה (21 בפברואר 2005)
ירושלים, הכנסת, שעה 16:00

מסמכים שהונחו על שולחן הכנסת

היו"ר ראובן ריבלין:
       
       חברי הכנסת, היום יום שני, י"ב באדר א' התשס"ה, 21 בפברואר 2005 למניינם. אני מתכבד לפתוח את ישיבת הכנסת. 
       
       הודעה למזכיר הכנסת.

מזכיר הכנסת אריה האן:
       
       ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת –  
       
       לדיון מוקדם: הצעת חוק הגנת השכר (תיקון – אחריות פלילית בגין הטלת קנסות שלא כדין), התשס"ה-2005, מאת חברי הכנסת יגאל יאסינוב ושאול יהלום; הצעת חוק לקידום זכויות הילד, התשס"ה-2005, מאת חבר הכנסת מיכאל איתן וקבוצת חברי הכנסת; הצעת חוק לתיקון פקודת הראיות (פסילת ראיה), התשס"ה-2005, מאת חבר הכנסת גדעון סער; הצעת חוק מימון מפלגות (תיקון – פרסום מאזן ודוחות), התשס"ה-2005, מאת חבר הכנסת יוסף פריצקי; הצעת חוק לתיקון פקודת הסטטיסטיקה (עונשין), התשס"ה-2005, מאת חברת הכנסת גילה פינקלשטיין; הצעת חוק לפרסום הרשומות באינטרנט, התשס"ה-2005, מאת חברי הכנסת נעמי בלומנטל, מיכאל רצון, קולט אביטל וניסן סלומינסקי; הצעת חוק-יסוד: הממשלה (תיקון – מקום מושב), מאת חבר הכנסת אילן שלגי וקבוצת חברי הכנסת; הצעת חוק המועצה הישראלית לצרכנות, התשס"ה-2005, מאת חבר הכנסת רומן ברונפמן וקבוצת חברי הכנסת; הצעת חוק-יסוד: משק המדינה (תיקון – הצגת יעדים ומסגרת תקציב), מאת חברי הכנסת אמנון כהן, אריה אלדד, רן כהן ויולי תמיר; הצעת חוק החברות הממשלתיות (תיקון – ביטול דרישת כישורים מיוחדים והגדלת הניסיון הנדרש מדירקטורים), התשס"ה-2005, מאת חבר הכנסת גלעד ארדן; הצעת חוק נכי רדיפות הנאצים (תיקון – הגדרות זכאות), התשס"ה-2005, מאת חברי הכנסת יצחק כהן, דוד טל ומשה כחלון; הצעת חוק ניסויים רפואיים בבני-אדם, התשס"ה-2005, מאת חברת הכנסת מל פולישוק-בלוך וקבוצת חברי הכנסת; הצעת חוק הגנת הפרטיות (תיקון – איסור החתמה על טופס ויתור מרצון), התשס"ה-2005, מאת חברת הכנסת זהבה גלאון; הצעת חוק שמאי מקרקעין (תיקון – ראש מועצת שמאי מקרקעין), התשס"ה-2005, מאת חבר הכנסת אליעזר כהן.
       
       עוד אודיעכם, כי עקב מינוים של חברי כנסת לשרים ולסגני שרים הוסרו מסדר-יומה של הכנסת הצעות החוק כדלקמן: 1. הצעת חוק המפלגות (איסור חברות ביותר ממפלגה אחת), התשס"ג-2003, מאת חבר הכנסת אופיר פינס-פז, שמספרה פ/309; 2. הצעת חוק תובענות ייצוגיות, התשס"ג-2003, מאת חבר הכנסת אופיר פינס-פז, שמספרה פ/928; 3. הצעת חוק לשכת עורכי-הדין (פומביות הדיון בבית-הדין המשמעתי), התשס"ג-2003, מאת חבר הכנסת אופיר פינס-פז, שמספרה פ/13; 4. הצעת חוק לתיקון פקודת הסטטיסטיקה (עונשין), התשס"ד-2004, מאת חבר הכנסת אופיר פינס-פז, שמספרה פ/2524; 5. הצעת חוק להגנה על עדים, התשס"ד-2004, מאת חבר הכנסת אופיר פינס-פז, שמספרה פ/2565; 6. הצעת חוק-יסוד: הממשלה (תיקון - מינוי ממלא-מקום לראש הממשלה), מאת חבר הכנסת חיים רמון, שמספרה פ/3018; 7. הצעת חוק לתיקון פקודת הסטטיסטיקה [נוסח חדש] (עבירת קנס), התשס"ד-2004, מאת חברת הכנסת אורית נוקד, שמספרה פ/2616; 8. הצעת חוק הגנת הצרכן (תיקון - הרשות לסחר הוגן), התשס"ד-2004, מאת חברי הכנסת דליה איציק ושלום שמחון, שמספרה פ/2250; 9. הצעת חוק התקשורת (בזק ושידורים) (תיקון - התקנת מתקן גישה אלחוטית - הוראות מיוחדות), התשס"ג-2003, מאת חברת הכנסת אורית נוקד, שמספרה פ/1158; 10. הצעת חוק התקשורת (בזק ושירותים) (תיקון) (שירותים שאינם מיועדים לקטינים), התשס"ג-2003, מאת חבר הכנסת שלום שמחון, שמספרה פ/1333. 
       
       כמו כן הונחו היום על שולחן הכנסת מסקנות ועדת הכלכלה בעקבות דיון מהיר בנושאים: 1. שינוי שיטת סימון מחירים על מוצרים;  2. מהפכת כרטיסי האשראי של המפקח על הבנקים יואב להמן. תודה רבה.




הצעות סיעות מפד"ל - האיחוד הלאומי – ישראל ביתנו וש"ס 
להביע אי-אמון בממשלה בשל:
א. החלטת ראש הממשלה ושר הביטחון שלא 
להאריך את כהונתו של הרמטכ"ל משה יעלון;
ב. המדיניות הכלכלית של הממשלה בנושא המשכנתאות

היו"ר ראובן ריבלין:
       
       רבותי חברי הכנסת, על סדר-היום - לפני שנתחיל אותו וניתן הזדמנות עוד פעם לממשלה להגיע - הודעה ליושב-ראש ועדת הכנסת. 

רוני בר-און (הליכוד):
       
       אני אמרתי שאם לאחר קריאת החוקים הממשלה לא תגיע, המזכיר יעבור לקרוא את השאילתות. 

היו"ר ראובן ריבלין:
       
       רבותי חברי הכנסת, אנחנו נמצאים ביום שני, שבו על סדר-היום עולות קודם כול הצעות אי-אמון. אנחנו לא מקיימים יותר דיון בהצעות אי-אמון אם הממשלה לא נמצאת פה, אם הממשלה לא תגיע בתוך דקות מספר. כמובן, חבר הכנסת סלומינסקי, אתה רוצה להתחיל לדבר בלי שהשעון יופעל - אתה יכול, אבל אני לא בטוח שטוב שאדוני ידבר בלי שהממשלה נמצאת פה.

ניסן סלומינסקי (מפד"ל):
       
       - - - הצעת אי-אמון להראות שאין ממשלה.

היו"ר ראובן ריבלין:
       
       אני לא יודע אם יש ממשלה או אין ממשלה. על כל פנים, לא הודיעו לי על כך שהממשלה ביקשה להתפטר. 

חמי דורון (שינוי):
       
       אני מציע לחפש במדור חיפוש קרובים, אדוני. 

היו"ר ראובן ריבלין:
       
       רבותי, אומנם יש פה רוב אדיר לאופוזיציה, נדמה לי שהאופוזיציה מיוצגת פה כולה, למעט חבר כנסת אחד, ועוד יושב-ראש, אז אני מודיע לכם: רבותי, קודם כול אני מתכוון השבוע להביא בפני ועדת הכנסת המלצה של נשיאות הכנסת - ולאחר שראשי הקואליציה והאופוזיציה בדקו - להסיר מעל סדר-היום הצעות - - -

קריאה:
       
       זה למליאה.

היו"ר ראובן ריבלין:
       
       למליאה, ודאי, אני מביא למליאה. - - - הצעות של הנשיאות להסיר מסדר-היום הצעות שנקבעו כהצעות שראוי לדון בהן במליאה, ונס ליחן - אחרי ארבעה ימים שהן הועלו ברוב מזדמן כזה או אחר, כבר לא היה טעם לקיים דיון בהן – כמובן, הכול יובא לפני כן על מנת שתוכלו לעיין בכך לפני ההצבעה.
       
       רבותי חברי הכנסת, אני לא רואה פה את הממשלה. הנה, שר הביטחון הגיע, רבותי, והוא אישית בכבודו ובעצמו ישיב על הצעת אי-אמון של סיעות האיחוד הלאומי והמפד"ל, שאותה יציג ויגיש חבר הכנסת ניסן סלומינסקי. אני מודיע לכם, שאם הממשלה לא תקבל את אמון הכנסת, הרי חבר הכנסת זבולון אורלב יהיה זה שייקרא לנשיא על מנת להרכיב ממשלה.
       
       חבר הכנסת סלומינסקי, האם אתה מוכן לבוא ולשכנע מדוע זבולון אורלב צריך להיות - - -

ניסן סלומינסקי (מפד"ל):
       
       את החלק הזה או את החלק השני?

רוני בר-און (הליכוד):
       
       אולי אפי איתם ישכנע אותנו.

היו"ר ראובן ריבלין:
       
       על כל פנים, אני מוכרח לומר, שהוגשו כמה הצעות לסדר-היום בנושא שאתה מבקש להביע בו אי-אמון, ומאוד הערכתי את העובדה ששר הביטחון הואיל לבוא ולהשיב בעצמו על הצעת האי-אמון, על מנת להבהיר בצורה ברורה את עמדתו ועמדת הממשלה בכל הקשור לנושא אשר הפך לשיחת היום בציבוריות הישראלית, והוא אי-המשכת - - -

שר הביטחון שאול מופז:
       
       אי-הארכה.

היו"ר ראובן ריבלין:
       
       - - - אי-הארכת תוקף כהונתו של הרמטכ"ל משה בוגי יעלון. בבקשה, אדוני, לרשותך עשר דקות, ואחריך יבוא השר וישיב. 

ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, בגלל ידידותי הגדולה עם שר הביטחון, ודאי שלפעמים יכולה להיות אי-נעימות שאנחנו חלוקים בדעותינו, אבל זה מה שקורה בפועל. 
       
       בכל אופן, עברנו תקופה ארוכה של כמה שנים שבהן כל ארגוני הטרור עשו כל מה שהם יכולים כדי לפגע בישראל - התרעות בלי סוף. ובכל אופן, הביצוע בפועל של הטרור הלך וירד. הדגישו את זה כולם, בלא יוצא מן הכלל. זה לא ירד כי קם מישהו בצד השני - ואני לא מדבר על השבוע-שבועיים האחרונים; ההתרעות היו באותה רמה ובאותה כמות - אלא משום שישראל הצליחה להתעשת, לדכא את הטרור יותר, למנוע את הפיגועים.
       
       אפשר לזקוף את זה לזכותם של שני אנשים בשטח: ראש השב"כ אבי דיכטר - בתקופתו, בחמש השנים שלו, ובפרט בשנים האחרונות; אנחנו לא יודעים להעריך, ומכאן באמת צריך להודות לו ולכל הארגון. השב"כ הגיע לרמת דיוק וידע כאלה, שאני לא חושב שיש איזו מדינה בעולם שהצליחה להגיע אליהם. עד כדי כך שהם מצליחים - עם כל המוסריות של צה"ל וישראל, חס ושלום שלא לפגוע במכוון באזרח - לגרום ולהרוג את המחבלים עצמם, תוך כדי תנועתם או כשהם מוכנים, ולמנוע כמעט - ככל האפשר - פגיעה באזרחים. אם כן, זה בנוגע לשב"כ. 
       
       והאיש השני - הרמטכ"ל, שהצליח להביא את צה"ל למודעות, למוכנות וליכולת מדהימה, ובליווי השב"כ הצליחו לדכא, לפגוע ולחסל את כל אלו שרצו לפגע, את המתאבדים למיניהם וכו'. ובאמת, רמת הטרור ירדה לסף מינימלי שבמינימלי, כשבאופן מעשי הם רצו כמה שיותר לפגע ולא הצליחו.
       
       ולמה ציפו כולם? שאת שני האנשים האלה יישאו על כפיים; שמדינה שלמה תאמר להם תודה רבה. נכון שזה תפקידם, אבל כשהם עושים את זה בכזאת הצלחה ובכזאת יעילות, צריך להגיד להם תודה רבה. ואכן, מדינת ישראל אמרה להם תודה רבה, רק בדרך שבה היא יודעת להגיד זאת בתקופה האחרונה - בדרך ההפוכה מכל היגיון ומכל סבירות; באותה דרך שמאפיינת, לצערי, את ראש הממשלה זה תקופה ארוכה, בדרך כוחנית עד הסוף. 
       
היו"ר ראובן ריבלין:
       
       חבר הכנסת יצחק כהן.
       
ניסן סלומינסקי (מפד"ל):
       
       והמשמעות היא: מי לה' אלי. כלומר, כל מי שחושב כמוני, אומר כמוני ועושה כמוני - יקורב, יתעלה, יהיה חבר כנסת מועדף, יהיה סגן שר, יהיה שר, יהיה שר מועדף; וכל מי שחושב אחרת ממני -  יורחק בכל הרמות. 
       
       זה לא סוד שאת שני האנשים הללו - אם כי ייתכן שאין שום דבר משותף לכך שהם לא ממשיכים מלבד העובדה עצמה, ששניהם לא ממשיכים - אפיינו עוד כמה דברים, מעבר להצלחה בפועל. ראשית, הם אנשים צנועים. הם לא רצו לתקשורת, לא רצו עם גדודי תקשורת שמקיפים אותם, כפי שאנחנו זוכרים כאלה בעבר. אבל הדבר היותר חשוב - לפחות לגבי שניהם; אני לכל הפחות, כאזרח שלא חי אתם באותו אוהל, אבל שומע - מקובל כי שניהם אנשים הגונים וישרים, וזאת כנראה הבעיה שלהם. 
       
       דבר נוסף - שניהם אנשים בעלי חשיבה עצמית. הם חושבים שאם תפקידם בשני קודקודים כל כך מרכזיים וכל כך חשובים לקביעת מדיניות הביטחון ולביטחונה של מדינת ישראל - ואני כבר לא רוצה לדבר על המוסד כרגע, זה כבר קצת רחוק - הדבר המתבקש ביותר הוא שהם יאמרו את דעתם האמיתית, מה הם חושבים, לאלו שיקבלו את ההחלטות, לאלו שמעצבים, לפוליטיקאים. תחליט הממשלה או מי שצריך להחליט, אבל הם חייבים לומר את עמדתם - מה הם חושבים באמת - כי זהו תפקידם. אם הם לא יעשו כך, הם מועלים בתפקידם. כשזה לא היה, מדינת ישראל נגררה והידרדרה מבחינה ביטחונית ומבחינות אחרות, וזאת אנחנו רואים סביבנו.  
       
       והנה, שני האנשים האלה עשו. אז אני מדבר אולי על הרמטכ"ל, כי בנושא שלו הגשנו את ההצעה, אבל כל אחד יחשוב גם על השב"כ. והנה הרמטכ"ל - בכל מה שקראתי בשבוע האחרון, אני לא חושב שמצאתי מישהו שדיבר בו סרה, שמצא בו פגמים. 
       
היו"ר ראובן ריבלין:
       
       חבר הכנסת סלומינסקי, אתה מבין ששר הביטחון לא יוכל להשיב לך על השב"כ. 
       
ניסן סלומינסקי (מפד"ל):
       
       לכן עברתי לדבר על הרמטכ"ל.
       
היו"ר ראובן ריבלין:
       
       שר הביטחון בא ומתייצב כאן בפני הכנסת, והוא מדבר על מה שבתחום סמכותו. 
       
ניסן סלומינסקי (מפד"ל):
       
       לכן דיברתי על הרמטכ"ל. אם שמת לב, אני מדבר גם לראש הממשלה, ולא לשר הביטחון. 
       
יצחק כהן (ש"ס):
       
       מה אתה רוצה מראש השב"כ? הוא עצמו לא רצה - - -
       
ניסן סלומינסקי (מפד"ל):
       
       אני לא רוצה שום דבר. הזכרתי את זה - - -

יצחק כהן (ש"ס):
       
       הוא סיים חמש שנים - - - 
       
ניסן סלומינסקי (מפד"ל):
       
       עזוב, גם הרמטכ"ל סיים שלוש שנים על-פי חוק. מה אתה רוצה?
       
אילן שלגי (שינוי):
       
       החוק לא קובע לרמטכ"ל כמה שנים. הוא כן קובע לגבי ראש השב"כ.
       
היו"ר ראובן ריבלין:
       
       קובע.
       
ניסן סלומינסקי (מפד"ל):
       
       הוא קובע שלוש, ויש אפשרות להאריך. גם לגבי ראש השב"כ - חמש שנים עם אפשרות להאריך. אבל עזוב, למה לדבר על השב"כ? רק הזכרתי זאת כרקע, כתפאורה לסיטואציה. הרי מייד אמרתי שאני כבר עובר לרמטכ"ל, ואני מדבר על ראש הממשלה, לא על שר הביטחון. אני מתעלם מכל מה שדיברו סביב שר הביטחון. אני לא מעלה על דעתי ששר הביטחון, כיוון שלא מינו את אחיו או כתוצאה מכל מיני דברים כאלה - אני לא מקבל את זה, מתוך היכרותי את שר הביטחון - - -
       
רוני בר-און (הליכוד):
       
       אז למה אי-אמון בממשלה?
       
ניסן סלומינסקי (מפד"ל):
       
       דיברתי על ראש הממשלה. אני מדבר כרגע על שר הביטחון - אדוני ישמע אותי. אמרתי שלכן אני לא מדבר על שר הביטחון, כי בהיכרותי אותו - ואני לא מאמין שאדם משתנה עד כדי כך - אני לא מקבל ולא מעלה על דעתי שאלו הן הסיבות. לכן אני מדבר על ראש הממשלה.
       
       אני שב ואומר, שכשקם רמטכ"ל - ובכל מה שקראתי בשבוע האחרון, שבו זה קרה, לא הצלחתי למצוא כמעט אף סיבה, לא פגמים שקיימים בו, לא חסרונות ולא כשל. הוא הוביל את ישראל ואת צה"ל לניצחונות כאלו במלחמתם בטרור - במוכנות לקראת מאבקים שיהיו, וכן הלאה. אדם הגון, אדם ישר. רק מה, יש לו בעיה: הוא לא מתבייש לומר את דעתו, אם זה מה שהוא חושב. ויש לו גם חשיבה עצמית. נכון, הוא טעה ואמר שההתנתקות תיתן רוח גבית לטרור, ובכל מיני פורומים הוא לא הסתיר את דעתו שההתנתקות שם תגרום להתגברות גדולה מאוד של הטרור ביהודה ושומרון. 
       
היו"ר ראובן ריבלין:
       
       בראשית דבריו הוא לא התנסח נכון.
       
ניסן סלומינסקי (מפד"ל):
       
       אז מה? אם כך הוא חושב, מה רציתם שהוא יעשה? כיוון שיש ראש ממשלה שמוביל תוכנית באופן כל כך כוחני, בלא לעשות שום חשבון, זה מה שהוא חושב - למה? אף אחד לא יודע להגיד למה. ככה. אבל הוא הצליח לשכנע את בוש, אז עכשיו זו כבר מדיניות של בוש. הוא הצליח לשכנע את הממשלה, ואת מי שלא, הוא כבר פיטר. הוא הצליח לשכנע את כולם. וכך הוא מוביל לכיוון מסוים ומצליח - כאדם עם עוצמות אדירות - מדינה שלמה, ממשלה, כנסת. זאת, אף שרוב חברי הכנסת של מפלגתו מתנגדים לו, מפלגה בת 40 מנדטים; אף שהמתפקדים של המפלגה שלו מתנגדים לו, וכנ"ל גם הלאה. כי כך הוא חושב - בלי קשר כרגע למה, אבל כך הוא חושב. ואוי לו למי שיעמוד בדרכו. אוי לו למי שיאמר משהו נגד זה, או ייתן להבין שזה לא בסדר במאת האחוזים. 
       
       אז אם עומד רמטכ"ל, אדם הגון, רחמנא ליצלן, שחושב קצת אחרת - לא שהוא חושב נגד ההתנתקות, ולא שהוא העלה על דעתו חס ושלום שלא לבצע את זה. הרי לא מדובר כאן על כך. אלא הוא מביע את עמדתו.
       
אילן שלגי (שינוי):
       
       הרמטכ"ל הקודם התנגד - - - 
       
היו"ר ראובן ריבלין:
       
       חבר הכנסת שלגי, אדוני לא שם לב, אבל הזמן חלף ועבר. לכן אתה לא יכול לקרוא קריאת ביניים אחרי שבאופן פורמלי חבר הכנסת סלומינסקי סיים את הזמן שלו.
       
גאלב מג'אדלה (העבודה-מימד):
       
       אדוני, אתה מצייר תמונה - - - אנחנו כאן במדינה דמוקרטית.
       
ניסן סלומינסקי (מפד"ל):
       
       לא כאילו. אנחנו במדינה כזאת - לא שמת לב. לא שמת לב שאתה במדינה כזאת. לא שמת לב, לצערי.
       
גאלב מג'אדלה (העבודה-מימד):
       
       אדוני אומר שאנחנו במדינה של דיקטטורה.
       
היו"ר ראובן ריבלין:
       
       חבר הכנסת מג'אדלה. חבר הכנסת סלומינסקי, הזמן עבר. הפריעו לאדוני - אני נותן לו דקה נוספת. לא להפריע. עכשיו הוא בזמן פציעות. 
       
ניסן סלומינסקי (מפד"ל):
       
       לכן, אנחנו חושבים שהכנסת צריכה להביע אי-אמון בראש הממשלה. לא יכול להיות שלוקחים אנשים מובילים, אנשים מנצחים, אנשים שעושים את מה שמוטל עליהם ולא מעלים על דעתם, חס ושלום, לפקפק לאחר שתיפול ההכרעה בממשלה, אלא מביעים את עמדתם כי זה תפקידם, ובאופן כוחני כל כך, ובאופן דרסטי כל כך, לא מאריכים את כהונתם. 
       
       לא היה רמטכ"ל בעשרות השנים האחרונות – אני לא יודע מתי כן – שלא האריכו את כהונתו. זה רמטכ"ל מצליח, וכל הדברים האלה, ובכל אופן לא מאריכים את כהונתו, ועוד בתקופה קריטית ביותר. יכניסו רמטכ"ל חדש לפני ההתנתקות, שזה צעד דרסטי שיכול לעשות מהפכה בעם, וקרע בעם, מהפכה בצבא – זה לא פשוט. יהיה ראש שב"כ חדש, יהיה רמטכ"ל חדש, הרי כל זה בניגוד לכל היגיון, ובכל אופן לעשות את זה? למה? כי אני אנווט, אני אהיה המושל, ולא מעניין אותי מה אחרים אומרים. לכן ראוי שהכנסת תביע אי-אמון בראש ממשלה כזה. 
       
היו"ר ראובן ריבלין:
       
       אני רוצה להפנות את תשומת לבך לכך שכבר היו רמטכ"לים שכהונתם לא הוארכה.
       
ניסן סלומינסקי (מפד"ל):
       
       מזמן. אמרתי, בעשרות השנים האחרונות.
       
היו"ר ראובן ריבלין:
       
       זה נכון. אני מדבר מבחינת הדיוק ההיסטורי. 
       
       אדוני אמר את דברו. שר הביטחון, שהוא אשר ממליץ לפני ראש הממשלה על כהונת רמטכ"לים, יעלה ויבוא ויביע את עמדתו, וגם ישיב על ההצעה להביע אי-אמון בממשלה, בראש הממשלה ובשר הביטחון, בשל אי-הארכת כהונת הרמטכ"ל.
       
שר הביטחון שאול מופז:
       
       אדוני היושב-ראש, כנסת נכבדה, ב-9 ביולי 2002 נכנס רב-אלוף משה יעלון לתפקידו כרמטכ"ל ה-17 של צה"ל, לתקופת כהונה בת שלוש שנים, המסתיימת ביולי השנה. רב-אלוף יעלון שירת תחת פיקודי, ולנו היכרות ארוכה ורבת שנים. סברתי אז כי רב-אלוף יעלון הוא האיש הראוי לעמוד בראש צה"ל, וכרמטכ"ל הוא אומנם הוביל את צה"ל, יחד עם השב"כ ועם משטרת ישראל, להישגים חסרי תקדים מול הטרור הפלסטיני, ועל כך נתונה לו ולשאר מפקדי צה"ל וכוחות הביטחון הערכה רבה. 
       
       בימים אלה עומדת מדינת ישראל לפני אחת המשימות הקשות והסבוכות בתולדותיה. תוכנית ההתנתקות היא משימה לאומית שלא התנסינו בדומות לה בעבר, וביצועה דורש רגישות רבה, נחישות ומאמץ משותף של כל הכוחות, בכל הדרגים, במערכת המדינית, בצה"ל ובמשטרת ישראל. כולנו מאמינים כי מימוש תוכנית זו והצפוי בעקבותיה יפתחו פתח לתקופה חדשה באזורנו. בד-בבד עם זאת אנו עומדים גם לפני תמורות ושינויים בסביבה הפנימית והחיצונית. כל אלה יהיו חלק מהתקופה החדשה שבה יידרש צה"ל להתאים את עצמו ולהסתגל אליה בתפיסה, בסדר הכוחות, בארגון הצבא ובמבנהו. 
       
       על רקע זה אני סבור כי נכון להעמיד בראש הצבא בשעה זו אדם חדש וצוות חדש, שיובילו את צה"ל בשנים הקרובות בהרמוניה ובאחדות מטרה אל האתגרים העומדים לפניו.
       
אריה אלדד (האיחוד הלאומי - ישראל ביתנו):
       
       למה לא ראש ממשלה חדש?
       
שר הביטחון שאול מופז:
       
       בשבוע שעבר הודעתי לרמטכ"ל, כי אין בכוונתי להמליץ על הארכת כהונתו. עמדה לפני האפשרות להמליץ על הארכת כהונתו של הרמטכ"ל לתקופה נוספת, על-פי הנוהג, אך כאשר שקלתי את השיקול הכולל העדפתי, כמי שנושא מטעם ממשלת ישראל באחריות למערכת חשובה ומורכבת זו, ומהשיקולים שפירטתי, את מינויו של רמטכ"ל חדש על-פני הארכת כהונתו של הרמטכ"ל הנוכחי. 
       
       ברור היה לי שההחלטה שלא להאריך את כהונתו של הרמטכ"ל אינה החלטה פופולרית, וידעתי שהיא תגרור גל של ביקורת. למרות זאת החלטתי להביט מעל כל אלה, לא ללכת אחר שיקולים של נוהג, ולראות לנגד עיני אך ורק את המשימות הלאומיות שלפניהן מדינת ישראל ניצבת עתה. 
       
       כשר הביטחון מוטלת עלי החובה, כלפי אזרחי ישראל, לבחור את האנשים המתאימים ביותר לביצוע המשימה הקשה והמורכבת הזאת. אם לא אעשה כך הרי אהיה מועל באחריותי. 
       
       אני מסתייג לחלוטין מתיאור החלטתי שלא להאריך את כהונת הרמטכ"ל כהדחה. אין זו הדחה, אלא העדפה. אני אומר שוב: אין זו הדחה, אלא העדפה – העדפת אינטרס ממלכתי על-פני המחויבות לנוהג. אני שלם עם עצמי, כי פעלתי על-פי חובתי ואחריותי לטובת צה"ל ולטובת מדינת ישראל. 
       
       בימים הקרובים אמליץ על המועמד לתפקיד הרמטכ"ל הבא של צה"ל, ולאחר שיעמוד לפני הוועדה בראשות כבוד השופט גבריאל בך אביא את המלצתי לאישור ממשלת ישראל. מתוך היכרות אישית ורבת שנים עם המועמדים להחליף את רב-אלוף יעלון, אני יכול לומר בבטחה שכל אחד משניהם מכיר את המשימות העומדות לפניו ובקיא בהן, וידע למלא את התפקיד על הצד הטוב ביותר, הן באופן מימוש תוכנית ההתנתקות הן בפיקוד על צה"ל ובהכנתו לאתגרים העתידיים. 
       
       על כן הנני מבקש מחברי הכנסת הנכבדים לדחות את הצעת האי-אמון בממשלה. תודה לכם. 
       
היו"ר ראובן ריבלין:
       
       תודה רבה לשר הביטחון, אשר בא בעצמו להשיב על הצעת האי-אמון, מתוך מחשבה שזה הדבר שראוי לעשותו. אני מברך אותו על כך שמצא לנכון להשיב בעצמו על הצעת האי-אמון, שוודאי עוד תמשיך להכות גלים. 
       
       חבר הכנסת יצחק כהן יבוא וינמק את הצעת סיעת ש"ס להביע אי-אמון בממשלה בשל מדיניותה הכלכלית בנושא המשכנתאות. כבוד שר הביטחון אינו השר שישיב על כך, ישיב סגן שר הבינוי והשיכון, שנמצא אתנו כאן. בבקשה, חבר הכנסת יצחק כהן היקר. 
       
יצחק כהן (ש"ס):
       
       כבוד היושב-ראש, חברי חברי הכנסת, סגן השר, אני שמח שסגן השר שאמור להשיב לי על הצעת האי-אמון הוא אלי בן-מנחם, מכיוון שיש בו הרגישות החברתית המיוחדת, והוא, כנראה כמוך, אדוני היושב-ראש, יבין את הדברים לאשורם. 
       
       ממשלת ישראל, 57 שנים לאחר קום המדינה, מתנהלת בשנתיים וחצי האחרונות כמי שאחזה בה תזזית וכנראה החליטה – החלטה מודעת או לא מודעת – לפרק את המדינה הנפלאה הזאת, שקמה בעמל רב, בדמים, תרתי משמע, מפעל שאין כדוגמתו מאז גלות ישראל לפני אלפיים שנה, ששבו בנים לגבולם והקימו פה לפני 57 שנים מדינה שהיתה בה רגישות חברתית, שהיתה בה ערבות הדדית, שהיתה בית ליהודי שספג את הנוראה במכות, השואה הנוראה, שהעם היהודי איבד בה שישה מיליונים מבניו. התכנסו פה אחרי חורבן יהדות אירופה, והקימו פה מדינה שתהיה בית לילדיה. והנה, אדוני, לאחר כ-55 שנים קמה ממשלה, בראשות אריאל שרון, והחליטה – אני לא יודע אם זה במודע או בתת-מודע – לפרק ולהרוס את כל אשר נבנה בעמל רב. 
       
       אדוני סגן השר, אם נתייחס לנושא שבשלו הוגשה הצעת האי-אמון של ש"ס, אין גם שום היגיון כלכלי בכך שגזלו מהזוגות הצעירים את המענק שאפשר להם סיכוי קלוש לרכוש דירה. 
       
       וכי אתה חושב, אדוני השר, שמאז ביטול המענקים נרכשו דירות על-ידי זוגות צעירים? לא נרכשו. ההיפך הוא הנכון. צעירים נכנסו להרפתקאות, אני יודע שאתה מטפל בעשרות מקרים של קריסת זוגות צעירים שמועמדים לפינוי ולסילוק ואתה עושה כמיטב יכולתך להשאיר אותם, התחננת בפני הבנקים שיאפשרו להם פריסה נוספת. אתה יודע למה כל זה קרה? מפני שהממשלה הזאת, עם המדיניות שלה, ביטלה את ההקלות, את הסיוע לזוגות צעירים ולמשפחות ברוכות ילדים לרכישת דירה. 
       
       והנה, מה מתגלה לנו? חשבנו שיש בעיה כלכלית, חשבנו שיש שיקול כלכלי, שיש איזה שיקול אסטרטגי, הפניה מקצבאות ומענקים לדברים אחרים כפי שמצהירים השכם וערב? אדוני היושב-ראש, כאשר מדובר על תקציב של 7 מיליארדים ו-100 מיליון שקל לנושא ההתנתקות, אף אחד לא יודע מאיפה הממשלה תביא אותו. שאלנו את שר האוצר, מהיכן התקציב של 7 מיליארדים ו-100 מיליון להתנתקות. בפשטות הוא ענה - מהגירעון. אבל אסור לך להגדיל את הגירעון, הלוא אין לך במסגרת התקציבית, אתה חייב לפרוץ את המסגרת. הוא אמר, נגדיל את הגירעון. אבל החוק אוסר עליך. אתה יודע מה הוא ענה לי, אדוני סגן השר? אנחנו נשנה את החוק. 
       
       זאת אומרת, לצורך גחמה פוליטית של ראש הממשלה, אפשר לפרוץ את מסגרת התקציב, אפשר להגדיל את הגירעון בניגוד לחוק, לצורך העניין, גם נשנה את החוק. אבל לצורך מתן סיוע לזוגות צעירים, שלא לדבר על קצבאות ילדים - ממשלה שלא לוקחת את האחריות על 30% מילדיה, למעלה מ-700,000 ילדים רעבים ללחם, למעלה ממיליון אזרחים רעבים ללחם. הממשלה לא לוקחת עליהם את האחריות. מצד שני אתה רואה את הבזבוזים והכול מותר. לצורך הגחמה של ראש הממשלה, הכול מותר. מה הבעיה, אין בתקציב, נפרוץ אותו, נגדיל את הגירעון. איך תגדיל? נשנה את החוק. אין בעיה, נסדר 7 מיליארדים ו-100 מיליון. 
       
       החברה מתפוררת. תראה מה קורה בחברה הישראלית, תראה מה קורה עם הזוגות הצעירים, תראה מה קורה בקרב הנוער. בחדשות היום התבשרנו, לצערי, שילד בן שמונה דקר את המורה שלו בחדרה. מאיפה כל זה נובע? אני בטוח שכאשר יחקרו את הילד הזה יראו שהילד הזה רעב ואמא שלו רעבה. 
       
       מה שהממשלה תשלם - אני לא יודע אם הממשלה הזאת, אני מקווה שהממשלה הזאת תיפול מהר מאוד ונחליף אותה במהרה בימינו; ראש הממשלה הזה ילך לחווה ואז אולי יהיו לו יותר פרטים מה הבנים שלו עושים. שמענו את היועץ המשפטי אומר - הוא לא יודע מה הילדים שלו עושים. 6 מיליוני שקלים שופכים על הקמפיין שלו בצורה לא חוקית, הגישו כתב אישום, אבל מה לעשות, האבא לא ידע מה הילד עושה. אתה מבין שזה קשקוש. אתה מבין, כאשר הנוער בישראל שומע את זה מפי היועץ המשפטי לממשלה, איזה מסר עובר לנוער כאשר ראש המערכת מתנהג בצורה שהוא מתנהג? אחרי הדברים של היועץ המשפטי לממשלה, שאמר שיש כאן בעיה ציבורית חמורה, ראש הממשלה היה צריך לקחת את הילקוט שלו, לקפל את הניירת, ללכת לחווה ולהשגיח על הילדים שלו, לראות בדיוק מה הם עושים, אולי ככה ידע מה הם עושים. 
       
       כאשר יש בעיה עם הסוכנות היהודית בנושא הדיור הציבורי, אתה יודע מה עושים? אתה סגן שר השיכון, כדאי שתדע. אתה יודע שיש חוזה בין הממשלה המוזרה הזאת לבין הסוכנות היהודית, להעביר להם 2 מיליארדים ו-100 מיליון. אתה יודע את זה? אין 800 מיליון להעביר לפריפריה ולזוגות הצעירים, אבל להעביר את הכסף הזה באיזה חוזה - אני מציע לך, תבדוק את החוזה הזה. אני זוכר את שר האוצר לשעבר, היום שר החוץ, סילבן שלום, כאשר שמע על זה, הוא התקומם ונתן הוראה לעצור את התהליך הזה. אני מציע, תבדוק את העניין הזה כסגן שר הבינוי והשיכון, להעביר לסוכנות היהודית 2 מיליארדים ו-100 מיליון, על מה? על חוק הדיור הציבורי, על "עמיגור", שבכלל לא חשבה על זה, הצילו אותם מהאחזקה השוטפת של הדירות שלהם, על כספים שבחלום הכי שחור של היהודים שתרמו את הכסף הזה, הם לא חשבו שיבוא יום וייקחו את זה מזוגות צעירים ומסכנים וייתנו את זה לסוכנות היהודית. 

היו"ר ראובן ריבלין:
       
       ההוראה הזאת בחוק נתקבלה על-ידי קבלת הסתייגות. 
       
יצחק כהן (ש"ס):
       
       2 מיליארדים ו-100 מיליון להעביר לסוכנות בגין הדיור הציבורי, ולא להעביר 800 מיליון לזוגות הצעירים? אדוני היושב-ראש, אתה מבין את המשמעות של הדברים? זה רק מראה לך, אדוני סגן השר, סדר עדיפויות מעוות, סדר עדיפויות מושחת. 
       
היו"ר ראובן ריבלין:
       
       נדמה לי שזה היה בחוק. 

יצחק כהן (ש"ס):
       
       לא, זה לא היה בחוק. 

היו"ר ראובן ריבלין:
       
       נדמה לי שבחוק התקבלה הסתייגות. נתקבלה הסתייגות של הסוכנות היהודית - - - 

יצחק כהן (ש"ס):
       
       זה לא היה בחוק. היה הסכם - - - 

היו"ר ראובן ריבלין:
       
       דרך אגב, נכפה עלי הר כגיגית, כחבר בקואליציה, להצביע בעד ההסתייגות הזאת, והיתה התלבטות קשה.

יצחק כהן (ש"ס):
       
       לא מאוחר, אדוני היושב-ראש. 
       
היו"ר ראובן ריבלין:
       
       נמצא כאן שר החוץ, שבאותם ימים היה שר האוצר, הוא בטח יודע. 
       
יצחק כהן (ש"ס):
       
       לא מאוחר, אפשר לשנות את זה חזרה. 

היו"ר ראובן ריבלין:
       
       צריך שלוש קריאות. 

יצחק כהן (ש"ס):
       
       מתוך 2 המיליארדים ו-100 המיליון אפשר להעביר 800 מיליון לטובת הזוגות הצעירים, לטובת המשפחות ברוכות הילדים, להטבת תנאי הדיור. זה לא מאוחר, אדוני סגן השר, אפשר לעשות את זה. אני מאמין שהממשלה לא שילמה את כל 2 המיליארדים ו-100 המיליון. 
       
       אדוני היושב-ראש, אני לא יודע כמה זמן נותר לי - - - 

היו"ר ראובן ריבלין:
       
       שלוש דקות בדיוק. 
       
יצחק כהן (ש"ס):
       
       בשלוש הדקות שנותרו לי אני רוצה לומר: סיעת ש"ס מביעה אי-אמון בממשלה הזאת ומייחלת להחלפתה,  מתפללת שתיעצר המגמה השלילית הזאת כמעט בכל תחום. בתחום החברתי כבר אין מלים, אין מה להוסיף. בתחום הכלכלי, אדוני היושב-ראש, ממשלה מתוחמת שהגבול הדרומי שלה הוא קו המלונות בתל-אביב, מלון "דן", הקו הצפוני שלה זה הרצלייה-פיתוח, ונתיבי-איילון  זה הקו המזרחי שלה. 
       
היו"ר ראובן ריבלין:
       
       "שרתון" דרומי ל"דן". למה אתה מוציא את "שרתון" מהקפיטליסטים?  
       
יצחק כהן (ש"ס):
       
       קו המלונות, אני לא רוצה לעשות פרסומת. 
       
       אדוני היושב-ראש, היום היתה אצלי קבוצת חולי סרטן, שמתחננים בפני הממשלה הזאת, שתוסיף תרופה מצילת חיים לסל התרופות. ויש הכסף הזה. יש הכסף הזה אם רק יש סדרי עדיפויות, וכך גם הם יוכלו לקבל איזה מזור. היו שם אנשים, מלח הארץ, היה שם מפקד טייסת אחד, שאני מכיר אותו עוד משירותו בחיל האוויר - הוא  חלה בסרטן.  הוא לא מדבר על עצמו, יש לו כסף, יש לו חסכונות, בכספו הוא יכול לממן את התרופות היקרות האלה. אבל ממשלה שאומרת שאין לה כסף לסל התרופות, לא יכולה לפחות לומר: אני מוותרת על המע"מ של התרופות האלה, אני מוותרת על ההכנסה מהתרופות האלה למס הכנסה? לפחות בצד ההכנסה, שהחולים האומללים האלה משלמים, על זה היא יכולה לוותר; זאת לא הוצאה, זה לוותר על הכנסה.  גם על זה אנחנו לא מקבלים תשובה.  וכמובן, השחיתות השלטונית שעברה כל גבול. 
       
        אשר על כן, אנחנו מבקשים להביע אי-אמון בממשלה. אני מקווה שחברי חברי הכנסת יצטרפו ל-61 קולות, על מנת שנוכל לבשר עוד הערב לעם היושב בציון שהממשלה הזאת נפלה, ונוכל להקים ממשלה אחרת במקומה. תודה, אדוני היושב-ראש. 

היו"ר ראובן ריבלין:
       
       תודה לחבר הכנסת יצחק כהן. ישיב סגן השר, חבר הכנסת אלי בן-מנחם, שעזב את מקומו כסגן יושב-ראש הכנסת והיה לסגן שר. אנחנו מקווים שבעתיד יהיה יושב-ראש הכנסת ושר. בבקשה. 
       
סגן שר הבינוי והשיכון אלי בן-מנחם:
       
       תודה. 
       
       אדוני היושב-ראש, רבותי חברי הכנסת, חבר הכנסת איציק כהן, ללא ספק מדובר בבעיה חמורה וקשה הדורשת מענה דחוף. אני לא מנסה להתחמק, משרד השיכון עבר הרבה שרים בתקופה לא ארוכה. לצערי, היו שרים וכל אחד משך לכיוון סקטור מסוים. לדוגמה, לפני זמן לא רב קיצצו בתקציב שיקום שכונות כדי להעביר להתנחלות כזאת או התנחלות אחרת. אני מדבר על כספים שנועדו לפתרון בעיות מצוקה נטו, כלומר, לא פחות בוערות מנושא המשכנתאות. 
       
       על-פי המידע שבידי משרד הבינוי והשיכון, חבר הכנסת כהן, בשנת 2003 כ-70,000 משקי-בית פיגרו בהחזרי משכנתה שלושה חודשים ויותר. בשנת 2004 היו כ-11,000 משקי-בית שלקחו הלוואות ונכנסו להליכי מימוש נכסים. מדובר הן במי שהיה זכאי משרד הבינוי והשיכון והן במי שברשותו הלוואות רק מכספי בנק ללא תמיכת משרד השיכון. עם כניסתי לתפקיד, החל המשרד לטפל בבעיה החמורה הזאת כמו בעוד כמה בעיות חמורות. 

       האחריות לפיגורים בתשלומי המשכנתה, אדוני היושב-ראש, חברי הכנסת, רובצת גם על הבנקים, במדיניותם בנושא המשכנתאות, וגם על הלווים, שלעתים לוקחים משכנתה מעבר ליכולת הריאלית שלהם, ואתה יודע למה אני מתכוון: אנשים רבים לוקחים הלוואות למשכנתה ונתקעים מהר מאוד. יש כאלה שלא חושבים פעמיים לפני שהם לוקחים משכנתה שהם לא יוכלו להתמודד אתה. זה קורה אצלנו לא מעט.
       
       מצד הלווים, המשרד שוקד בימים אלה על הכנת דפי הסבר שיחולקו לכל מי שעומד לקחת משכנתה, ולמי שמתקשה בהחזר המשכנתה, כדי לייעץ להם כיצד לכלכל את מעשיהם. מצד הבנקים, השר הרצוג ואנוכי סבורים, שיש צורך בהגבלת ריבית הפיגורים לכל מי שנקלע לקשיים בהחזר, כך שתחול רק על יתרת החוב שבפיגור ולא על כל ההלוואה שנלקחה. כי מה שקורה היום הוא שמכניסים את כל המשכנתה לריבית הפיגורים, והסכום מתחיל להתנפח במהירות, ובאופן אוטומטי מי שלקח את המשכנתה מתחיל להידרדר, והסוף הוא שהוא צריך למכור את הבית או שלוקחים לו את הבית והוא נשאר עירום ועריה.

       נוסף על כך, המשרד אף מטפל בהגבלת שכר הטרחה של עורכי-הדין העוסקים מטעם הבנקים במשא-ומתן עם הלווים המפגרים בהחזרים ועם הלווים שביתם נמצא בכינוס נכסים. 
       
       המשרד גם יוזם מהלך משותף עם משרד האוצר ועם בנק ישראל, שיביא לכך שהבנקים יתחילו בטיפול משותף בבעיה שנוצרה, יחד עם הלווים, מייד עם הפיגור הראשון, כדי לנסות למנוע פיגור נוסף וכך למזער את הפגיעה בשני הצדדים החתומים על ההלוואה.

       המשרד יבוא בדברים עם משרד האוצר – וכבר היום ישבנו כמה שעות: השר הרצוג, המנכ"ל שמואל אבואב, אנוכי והפקידים הבכירים במשרד הבינוי והשיכון, עם שר האוצר ועם פקידי האוצר, כדי לדון בהשתתפות זמנית בהחזר המשכנתה למי שנקלע באופן זמני לפיגור בהחזרים. זה היה אחד הנושאים. אני מדבר על אנשים חולים, על אנשים שפוטרו מעבודתם, על מובטלים ועל אחרים. להערכתנו יידרש תקציב של כ-25 מיליון ש"ח כדי לסייע ל-5,000 זכאים. בתקציב לשנת 2005 תוקצבו לצערנו 5 מיליוני ש"ח בלבד לנושא זה – לטובת אוכלוסיית העולים. המשרד סבור שיש להרחיב את ההסדרים הללו גם לשאר הזכאים, ובעיקר לאוכלוסיות חלשות ותיקות שנקלעו באופן זמני לפיגור בהחזרים. אני מקווה שנצליח להביא ליישום מהיר של ההסדרים הללו.
       
       לגבי ביטול המענקים – גם הנושא הזה הועלה היום, וביקשנו למצוא דרך להחזיר מענקים – שיקראו  לזה תמריצים או מה שהם רוצים – כי פשוט יש אלפי דירות תקועות בנגב ובצפון, ואנשים אינם רוכשים דירות. קבלנים מתאבדים, המצב גרוע, וחובה למצוא דרך להחזיר את המענקים, למרות ההתנגדות העיקשת של העובדים במשרד האוצר – ושר האוצר לשעבר סילבן שלום ודאי יודע על מה אני מדבר: על כל דבר יש להם תשובה מהירה; כך לימדו אותם באוניברסיטה. אני מעריך שעם שר האוצר נמצא פתרון בנושא הזה, של החזר המענקים לזכאים ולזוגות צעירים, בעיקר בנגב, בצפון ובאזורי מצוקה. נמצא פתרון לבעיה זו. זה ייקח עוד כמה חודשים, אבל בסופו של דבר אני מעריך שנמצא פתרון הוגן.

       לגבי חוק הדיור הציבורי, ומה שאמרת על ההסכם עם הסוכנות – אני לא יודע כמה שר האוצר לשעבר, סילבן שלום, שר החוץ דהיום, שותף להסכם הזה.

יצחק כהן (ש"ס):
       
       הוא התנגד.

סגן שר הבינוי והשיכון אלי בן-מנחם:
       
       אני בטוח, כי אני יודע איך סילבן שלום עצמו גדל, הרי הוא צמח בשכונה ד' בבאר-שבע. איך עשו הסכם חלמאי כזה עם הסוכנות היהודית - - - 

יצחק כהן (ש"ס):
       
       זה היה השר שטרית.

סגן שר הבינוי והשיכון אלי בן-מנחם:
       
       לא משנה מי. יכול להיות שזה היה גם שר שלנו. אני לא יודע מי השר שעשה את זה, ולא משנה לי מי עשה, חבר הכנסת יצחק כהן.

היו"ר ראובן ריבלין:
       
       את חוק הדיור הציבורי הגיש חבר הכנסת בשם הסוכנות. 

קריאה:
       
       רן כהן.

היו"ר ראובן ריבלין:
       
       לא, רן כהן לא הגיש - - - 

סגן שר הבינוי והשיכון אלי בן-מנחם:
       
       את הצעת חוק הדיור הציבורי הגיש רן כהן, בגיבוי מלא שלנו אז.

היו"ר ראובן ריבלין:
       
       לא, ההסתייגות היתה של הסוכנות. משום מה חבר הכנסת הגיש את זה. 

איתן כבל (העבודה-מימד):
       
       אמרו שהאמריקנים עומדים על רגליהם האחוריות.

היו"ר ראובן ריבלין:
       
       אומרים, אומרים.
       
סגן שר הבינוי והשיכון אלי בן-מנחם:
       
       חבר הכנסת איתן כבל, חבר הכנסת איציק כהן, עם כל הכבוד וההערכה, ואני רוחש כבוד רב לאמריקנים וליהדות ארצות-הברית, שעוזרים לנו ומעבירים לנו כספים, הכספים האלה יועדו לשכבות החלשות במדינת ישראל, כדי לפתור את הבעיות האלה וכדי שלא נגיע למצב שבו כשמוכרים דיור ציבורי במחיר סמלי למשפחה שחיה 40 או 50 שנה בבית של "עמידר" או בבית אחר הם רוצים את הכסף בחזרה ממדינה ענייה; מדינה שמקצצת בתקציבי שיקום שכונות, בתקציבים לגמלאים, למשפחות חד-הוריות, לאנשים הכי מסכנים במדינת ישראל, צריכה להחזיר לסוכנות את הכסף הזה? אני לא יודע איך זה ייעשה, ואדוני היושב-ראש, צריך למצוא דרך לתקן את העיוות הזה, כי אנחנו חיים בתקופה מאוד-מאוד קשה, וסעיף כזה לא היה צריך לעלות בכלל. יכול להיות שלסוכנות יש כוח כאן.

צבי הנדל (האיחוד הלאומי - ישראל ביתנו):
       
       המדינה היא לא ענייה, היא מושחתת.

יצחק כהן (ש"ס):
       
       לפרוטוקול: שטרית היה שר האוצר תקופה קצרה, ובתקופה שבה הוא היה שר האוצר הוא עשה את ההסכם הזה. 

סגן שר הבינוי והשיכון אלי בן-מנחם:
       
       אני לא רוצה להאשים שר זה או אחר. אמרתי שאני לא יודע מי היה השר אז.

יצחק כהן (ש"ס):
       
       סילבן שלום התנגד.
       
סגן שר הבינוי והשיכון אלי בן-מנחם:
       
       מאה אחוז. אני מקבל את זה, כי אמרתי שאני מעריך שסילבן שלום בתפקיד שר האוצר לא היה מעביר דבר כזה. הדבר הזה הוא עיוות.
       
יצחק כהן (ש"ס):
       
       שחיתות.

סגן שר הבינוי והשיכון אלי בן-מנחם:

        צריך לתקן את זה. צריך למצוא את הדרך, אולי צריך לארגן את חברי הכנסת ולהעביר את הכספים, כפי שאמרת, לייעד אותם לשכבות החלשות.   

       לסיכום, אדוני יושב-ראש הכנסת, אני מבקש להסיר את הצעת האי-אמון.

היו"ר ראובן ריבלין:
       
       תודה רבה לסגן השר. חברי הכנסת, אנחנו מתחילים בדיון הסיעתי בהתאם להחלטת ועדת הכנסת. ראשון הדוברים יהיה חבר הכנסת חמי דורון, שיביא את דבר סיעתו, סיעת שינוי, על שתי הצעות האי-אמון. חבר הכנסת חמי דורון, לרשותך חמש דקות. אחריו - חבר הכנסת מיכאל רצון. משום מה סיעת הליכוד פיצלה את הזמן שלה לשלושה דוברים, כך שיש לכל אחד מכם שלוש דקות. בבקשה, חבר הכנסת חמי דורון – חמש דקות. 
       
חמי דורון (שינוי):
       
       אין ממשלה?

היו"ר ראובן ריבלין:

        לא רבים זכו לראות את שר החוץ כשהם מדברים, ואדוני זכה לכך. במקום להודות, להלל ולשבח, אדוני מתלונן.

חמי דורון (שינוי):
       
       אני לא מתלונן. 
       
       אדוני היושב-ראש, אדוני שר החוץ, חברי חברי הכנסת, שר הביטחון אמר פה קודם לכן שהוא מתעקש שלא לקרוא להפסקת כהונתו או לסיום כהונתו של הרמטכ"ל הדחה. והוא אומנם צודק. פורמלית הוא צודק. אבל גם אם אנחנו מדברים על פעולה חוקית – כי הרי בסופו של דבר הרמטכ"ל אומנם מסיים את כהונתו ביולי 2005, כהונה בת שלוש שנים – גם אם מבחינה חוקית היא כשרה, פעולה זו היא פעולה מסריחה. כלומר, כמו שאמרו כבר חכמים, כשר-כשר, אבל מסריח.
       
       איזו צורה זו לסיים כהונת רמטכ"ל של צה"ל? איזו צורה זו לקחת רמטכ"ל ששירת 37 שנים – לקחת אותו לחדר צדדי באולם אירועים נידח ולומר לו בשיחה של שתי דקות: אתה מסיים את כהונתך ואני לא מתכוון להאריך אותה? 

עסאם מח'ול (חד"ש-תע"ל):
       
       ככה זה, זה מתחיל עם העובדים.

חמי דורון (שינוי):
       
       אכן, אנחנו מגיעים גם לזה, חבר הכנסת עסאם מח'ול. אתה צודק, בשום מקום עבודה לא ראיתי התנהגות כזאת לעובד. גם כשאתה מפטר עובד, אתה לא עושה את זה בצורה כזאת, על אחת כמה וכמה אדם שנתן 37 שנים במקום העבודה כזה, וסיכן את חייו לא מעט.
       
       אדוני היושב-ראש, נדמה לי שגם שר הביטחון וגם ראש הממשלה, במעשה הזה – ולפחות עד יום שישי, היום שבו קראתי על השתלשלות העניינים בעיתונות, עד אותו יום, על-פי הפרסומים, ראש הממשלה עדיין לא טרח לדבר עם הרמטכ"ל. נדמה לי שלא עושים דבר כזה בשום מקום עבודה, ולו במסעדה הפשוטה ביותר, שבה אתה מפטר מלצר.

צבי הנדל (האיחוד הלאומי - ישראל ביתנו):
       
       וייסגלס שכח להגיד לו.

חמי דורון (שינוי):
       
       וייסגלס שכח להגיד למי, לראש הממשלה?
       
       רבותי חברי הכנסת, אדוני היושב-ראש, עמד פה חבר הכנסת ניסן סלומינסקי ואמר נכון: שני אנשים אחראים במידה רבה למצב שמדינת ישראל נמצאת בו במערכת היחסים שלה, אם נקרא לזה כך, בכל הקשור לאינתיפאדה - אבי דיכטר, ראש השב"כ, ומשה יעלון, הרמטכ"ל. מה התמורה שנותנים לאנשים שעושים את מלאכתם נאמנה? שולחים אותם הביתה. 
       
       גם לשלוח הביתה זה בסדר. זה מותר. השאלה היא איך. כך שולחים הביתה רמטכ"ל אחרי 37 שנים? כשמדובר על רמטכ"ל שלכל הדעות עשה עבודה טובה, שהצליח והביא את צה"ל למצב שבו צה"ל - כפי שראש הממשלה בהיותו באופוזיציה אמר: תנו לצה"ל לנצח. אז צה"ל ניצח. התוצאה הישירה - הביתה. זאת הצורה שבה לעתים קרובות המערכת שלנו מוקירה ומכירה תודה למי שעושה למענה. 
       
       מעבר לזה, נדמה לי שאין דבר פחות חכם מזה. אם רוצים, כמו ששר הביטחון אמר כאן, להעביר את המערכת לידיים אחרות לפני ההתנתקות, צריך לעשות את זה היום, ולא שבוע או שבועיים לאחר הפינוי של היישוב הראשון, כפי שהממשלה החליטה. הרי מה הועילו חכמים בתקנתם? מי יבצע את זה? יבוא ב-9 ביולי או בתחילת יולי רמטכ"ל חדש, עם סבב מינויים חדש, והם יבצעו את מה שהרמטכ"ל הזה מכין? הרי ההיגיון הוא, שמי שהכין הוא זה שצריך לבצע. אכן, קוצר ראות מוחלט של המערכת הפוליטית - של ראש הממשלה, של שר הביטחון ושל הממשלה. 
       
       צר לי לומר, שאני חושב שההחלטה שלא להאריך את כהונתו של הרמטכ"ל הזה בשנה נוספת לא נבעה ממניעים הגיוניים ולא ממניעים שהם אובייקטיביים, אלא ממניעים פוליטיים קטנוניים של השר ושל ראש הממשלה. תודה רבה, אדוני.
       
היו"ר ראובן ריבלין:
       
       תודה רבה לחבר הכנסת דורון. חבר הכנסת מיכאל רצון, בבקשה. 
       
מיכאל רצון (הליכוד):
       
       אדוני היושב-ראש, חברי חברי הכנסת, אדוני שר החוץ, חבל ששר הביטחון לא נמצא באולם. אין חולק על כך שזכותם של שר הביטחון וראש הממשלה לקצוב את משך כהונתו של הרמטכ"ל. התפקיד הזה קצוב לשלוש שנים, וזו זכותו של שר הביטחון, אין חולק על כך. עם זאת, הרמטכ"ל אינו איש פרטי, ותפקידו הוא מוסד שעיני כל העם נשואות אליו - עיני החיילים, עיני האמהות, ההורים, כולם מסתכלים ורואים את היחס למעמדו של הרמטכ"ל. ההחלטה נתפסת בציבור כהחלטה על רקע אישי, נתפסת רע מאוד ופוגעת במעמדו ובתפקידו של הרמטכ"ל כנושא משרה. 
       
       אין לי דבר וחצי דבר עם רב-אלוף יעלון, אני בגולני והוא בצנחנים, אנחנו לא נפגשים, אבל מה שנעשה פה הוא עוול. יש לי גם ביקורת לא מעטה על הרמטכ"ל,  הרבה דברים אנחנו לא רואים עין בעין, אבל זכותו וחובתו של הרמטכ"ל לומר את דברו באופן הבהיר ביותר, הברור ביותר. אני חושב שבסך הכול הוא עשה את זה. 
       
יעקב מרגי (ש"ס):
       
       זו הסיבה שהוא לא ממשיך.
       
מיכאל רצון (הליכוד):
       
       אינני יודע מה הסיבה. כמו שזה נראה עכשיו לציבור, זה נראה רע, זה נראה על רקע אישי, זה נראה על רקע עמדות אישיות. זה נראה לא טוב,  וחבל שכך הדבר. 
       
       שר הביטחון אמר פה משפט שמאוד לא אהבתי לשמוע. שר הביטחון אמר שהוא היה רוצה לראות בתפקידים שונים הרמוניה ואחדות מטרה. משום-מה זה קפץ לי לראש, מה זה הרמוניה ואחדות מטרה? אלה מלים מאוד יפות, אבל זה נשמע כמו אמירות ממשטרים לא ראויים, משטרים שתקפנו במשך שנים. במשטר דמוקרטי ראוי ורצוי שנושא משרת הרמטכ"ל יאמר את דברו באופן בהיר וברור, בלי שתמיד תהיה הרמוניה. בהחלט יכולים להיות קולות שונים. עשה את זה ראש השב"כ, והוא מוצא את עצמו מסיים את תפקידו. עשה את זה ראש המטה הכללי, והוא מוצא את עצמו מסיים את תפקידו.
       
היו"ר ראובן ריבלין:
       
       נדמה לי שהאי-הבנה בדברים יכולה להיראות יותר חמורה, שכן בזמנו, כשהוא נבחר, חשבו שיש הרמוניה ואחדות מטרה, ובשביל זה הוא נבחר. כלומר, האם היה שיקול דעת מוטעה בתחילת הדרך? או כאשר אדם אומר את עמדתו תוך כדי, הוא כבר לא ראוי, משום שאין הרמוניה ואחדות מטרה? נדמה לי שלזה אתה מכוון, ואני לא בטוח ששר הביטחון אמר את הדברים האלה. 
       
מיכאל רצון (הליכוד):
       
       אמר גם אמר, ציטטתי מדבריו. הוא אמר שלקראת ביצוע תוכנית ההתנתקות הוא רוצה לראות הרמוניה ואחדות מטרה. הרמוניה ואחדות מטרה - זה מתאים למשטרים בולשביקיים, למשטרים לא דמוקרטיים, אולי דיקטטוריים. הייתי מציע לשר הביטחון לחזור בו מהאמירה הזאת. אף שהמלים יפות, מה שעומד מאחוריהן נשמע רע מאוד. 
       
       עם זאת, אני חושב שלא ראוי להגיש אי-אמון בגלל הנושא הזה, כי בסיכומו של דבר יש רמטכ"ל אחד, יש צבא אחד, ואנחנו צריכים תמיד להביט על היום שאחרי ולשמור על מקומו של הצבא מחוץ לוויכוח הפוליטי.
       
       אני רוצה להתייחס גם לנושא המשכנתאות. כבר שנים ארוכות יש לנו משבר בתחום הנדל"ן. למרות הצמיחה הכלכלית שהחלה בשנה וחצי, השנתיים האחרונות, ויש לברך עליה, היא לא מצליחה להרים את ענף הנדל"ן, שפעם היה הקטר הגדול של הכלכלה בישראל. אני חושב שהדבר נובע בעיקר ממצב ביקושים רע, כתוצאה מביטול מענקים וביטול סבסוד של משכנתאות. אני חושב שראוי ורצוי שמשרד השיכון וממשלת ישראל ייתנו את דעתם לנושא המשכנתאות כאמצעי להגברת הביקושים, כדי להרים את ענף הנדל"ן שנמצא עמוק באדמה, ואולי ייצרו עוד מנוע, מנוע חשוב מאוד לצמיחה במשק. תודה רבה. 
       
היו"ר ראובן ריבלין:
       
       תודה רבה לחבר הכנסת מיכאל רצון. חבר הכנסת איתן כבל, בבקשה. 
       
איתן כבל (העבודה-מימד):
       
       אדוני היושב-ראש, חברי חברי הכנסת, אני רוצה להתחיל בעניין של פיטורי הרמטכ"ל. בעניין זה אני מביע את עמדתי האישית ולא את עמדת סיעתי. חשוב לי להדגיש את זה, כי כל אחד התבטא באופן אישי ואמר את אשר אמר. חשבתי לנכון, וגם אמרתי את זה, שבשונה מחברי, חשבתי שבעניין הזה, מעבר לעניין המשפטי הלגיטימי, זו בפירוש היתה זכותו של שר הביטחון לעשות את אשר עשה.
       
       אני לא חושב שמי מחברי לסיעה או ממפלגות אחרות, אם היתה נוצרת סיטואציה כזאת, לא היה עושה אותה. אז בסדר, בפוליטיקה, אני זוכר מה כתבו עליו ומה אמרו עליו שבועיים לפני, מימין ומשמאל. אז יש חגיגה וכל אחד מפרש אותה איך שהוא רוצה. אבל אי-אפשר לבוא ולהגיד: או.קיי,  נכון שזו זכותו אבל הוא לא היה צריך לעשות את זה כקומבינה פוליטית. אני אומר לך, אדוני היושב-ראש, אני לא רואה את זה כך. אני חושב שלא רק שזו זכותו על-פי הכללים והחוק. אולי הייתי עושה את זה אחרת, בתקופה אחרת, בלוח זמנים אחר ובדרך אחרת, אבל אני מוכרח לומר שקצת צרם לי שפתאום כולם קופצים, מימין ומשמאל, וכשאתה בודק כל אחד ואחד למה הוא אמר את מה שאמר, כל אחד וסיבותיו הוא - זה לא בהכרח שפתאום כולם לבם יצא אל בוגי יעלון. זו עמדתי האישית בעניין הזה.
       
       לכן, עם כל הכבוד, ואני אומר את זה באופן אישי למפד"ל, שהגישו אי-אמון בעניין הזה: עם כל הכבוד, יש הרבה סיבות אחרות אולי להפיל את הממשלה, אבל בטח לא הסיבה הזאת. אני חוזר ואומר את זה, כי בסך הכול, הסיטואציה, לי, כחבר מפלגת העבודה או חבר בעבודה, היא לא כל כך נוחה, לבוא ולהגן על הממשלה, אבל חשוב לי לחזור ולומר את עמדתה של מפלגת העבודה בעניין הזה. אנחנו נכנסנו לממשלה הזאת, ממשלת האחדות, סביב נושא אחד ברור שקוראים לו ההתנתקות. אני שמח יחד עם חברי, לא כלפי המתיישבים אלא כלפי הרעיון, שהצעת החוק עברה ברוב קולות בכנסת וביום ראשון בממשלה, והחלטנו שאנחנו שמים בצד נושאים כבדים אחרים, ובעיקר נושאים חברתיים-כלכליים. לא קל לנו עם העניין הזה, אדוני היושב-ראש, בכלל לא. יכול להיות - ואני מקווה שלא - שמפלגת העבודה תשלם מחיר פוליטי על העניין הזה. אני מקווה מאוד שרוב הציבור שתומך בהתנתקות יקבל את העובדה, שלולא מפלגת העבודה ובעיקר מפלגת העבודה, הסכם ההתנתקות לא היה עובר ולא יכול היה לעבור, לא בכנסת ואולי גם לא בממשלה.
       
       לכן, אם הצבנו לעצמנו את היעד הזה ואנחנו רואים בו מהלך היסטורי במידה רבה, על-פי תפיסתנו, שאולי זו התחלה של מהלך שייצור שקט ויביא שלום בינינו לבין שכנינו, ואינשאללה וזה יקרה, אז אי-אפשר ברגע זה להרים ולהניף את כל הדגלים גם יחד - גם את הדגל החברתי, גם את הדגל הכלכלי, גם את דגל השלום וגם את דגל הביטחון. ההחלטה לא קלה, לא פשוטה, כשמדובר במפלגה שרוצה לראות את עצמה ועדיין רואה את עצמה כאלטרנטיבה. 
       
       לכן, עם כל הכבוד לאי-אמון ועם כל הקושי שלנו, אדוני היושב-ראש, לא נתמוך היום בהצעות האי-אמון האלה, ונתמוך בהמשך כהונתה של הממשלה הזאת, בעיקר אחרי ששתי החלטות כל כך דרמטיות עברו הן במליאת הכנסת בשבוע שעבר והן בממשלה. תודה.
       
היו"ר ראובן ריבלין:
       
       תודה רבה לחבר הכנסת איתן כבל, יושב-ראש סיעת העבודה. 
       
       
דברי ברכה של יושב-ראש הכנסת לשר החוץ של קוסטה-ריקה
       
היו"ר ראובן ריבלין:
       
       אדוני שר החוץ, רבותי וגבירותי, חברות וחברי הכנסת, תרשו לי לקדם בברכה את שר החוץ של קוסטה-ריקה, מר רוברטו טאבור פאחה, המבקר בארצנו והוא אורח של ממשלת ישראל והיום אורחה של כנסת ישראל. 
       
       קוסטה-ריקה זכורה לטוב שכן היתה הראשונה מבין מדינות העולם אשר שמה את מושב שגרירותה בירושלים, בירת ישראל, ללא מורא וללא פחד וללא שמיעה והיעתרות ללחץ בין-לאומי כזה או אחר. קוסטה-ריקה הכירה בירושלים כבירתה של מדינת ישראל, ללא פקפוק והיסוס ובלי שום סייג ושיור. 
       
       רבותי חברי הכנסת, אנחנו מקדמים את שר החוץ של קוסטה-ריקה, כאן, במשכנה של הדמוקרטיה הישראלית. בהיכל הדמוקרטיה, מקום שבו בימים אלה נחתכים גורלות של המדינה, מדינת ישראל, ובו, גם כאשר יש חברים אשר רואים בעוגמת נפש רבה קבלת החלטות כאלה ואחרות, שם המשחק היחיד הוא הדמוקרטיה, והחלטות הכנסת הן ההחלטות היחידות שמחייבות את אזרחי מדינת ישראל, ואם ממשלת ישראל אינה מקבלת את גיבוי כנסת ישראל, אין בה אמון.
       
       לכן, רבותי חברי הכנסת, אני מוכרח לציין, שגם שר החוץ של קוסטה-ריקה ושר החוץ של מדינת ישראל הם פרלמנטרים מובהקים, שמקורם בפרלמנט, אנשים המעניקים ערך רב לעבודת הפרלמנט ולידיעה שעל פיו יישק דבר.
       
       אנחנו מקדמים בברכה את אורחנו היקר. אפשר למחוא כפיים.
       
       (מחיאות כפיים)
       
       
       
הצעות סיעות מפד"ל - האיחוד הלאומי – ישראל ביתנו וש"ס 
להביע אי-אמון בממשלה בשל:
א. החלטת ראש הממשלה ושר הביטחון שלא 
להאריך את כהונתו של הרמטכ"ל משה יעלון;
ב. המדיניות הכלכלית של הממשלה בנושא המשכנתאות
       
       
היו"ר ראובן ריבלין:
       
       אנחנו נמשיך בדיון עכשיו. חבר הכנסת נסים דהן - אינו נוכח.
       
יעקב מרגי (ש"ס):
       
       אני במקומו. 
       
היו"ר ראובן ריבלין:
       
       חבר הכנסת יעקב מרגי, בבקשה. 
       
יעקב מרגי (ש"ס):
       
       תודה. 
       
       אדוני היושב-ראש, חברי חברי הכנסת, מדיניות הממשלה בנושא המשכנתאות, זה הנושא שבגינו הגישה סיעתנו הצעת אי-אמון בממשלה. אני רוצה להביא לידיעת חברי הכנסת, שהדיור הציבורי בכלל במדינת ישראל נמצא מול שוקת שבורה. אותן שכבות שאמורות להישען ולסמוך על הדיור הציבורי, אין להן על מה לסמוך. מי שיודע ומי שמטפל בפניות הציבור בתחום הזה, יודע שלמדינה אין היום מענה בתחום הדיור הציבורי. המלאי מצומצם מאוד. אני מתפלא שכותבים על האלטרנטיבות שמציעים לדיור ביניים למתפני הגוש כביכול. אני רואה נתונים של 300 דירות בבאר-שבע, 150 באשקלון. אני אומר לכם, רבותי, אותן דירות לא ראויות למגורי אדם, וזו הסיבה שהחברות המשכנות, חברת "עמידר", לא נתנו אותן לזכאים שיש להם תעודת זכאות ביד לדיור ציבורי והם אינם יכולים לממש את זכותם. 
       
       מדיניות המשכנתאות של ממשלת ישראל - כולנו רואים את ענף הנדל"ן שהולך וקורס כמו מגדל קלפים, קבלן אחר קבלן. מספר התחלות הבנייה יורד. בצפון אין עוד התחלות בנייה, ובדרום, מספר ההתחלות הולך וקטן. מספר הקבלנים פושטי הרגל הולך וגדל. מספר מימוש המשכנתאות שהמדינה מאשרת לזוגות צעירים - פחות ופחות מממשים אותן, והסיבה האחת והיחידה - ביטול המענקים בפריפריה, צמצום הסבסוד במשכנתאות. והממשלה עדיין עומדת בעקשנותה ולא מפריע לה לדבר על חיזוק הפריפריה. באותה נשימה, היא ממשיכה להתנגד להחזרת המענקים בפריפריה, מה גם שהממשלה לא מייצרת אלטרנטיבות ולא מעודדת יזמים לייצר אלטרנטיבות לדיור להשכרה לאותם זוגות צעירים, לאותם חסרי דיור. החברה שלנו, המדינה שלנו, הולכת ומתקרבת ממש למצב שאנחנו רואים בארצות-הברית, של דרי רחוב. מספרים הולכים וגדלים של דרי רחוב.
       
       אני קורא מכאן לממשלה, לשר האוצר, להתעשת ולהכריז על מצב חירום בתחום המשכנתאות, בתחום הדיור הציבורי, כדי להציל את המדינה ממצב חברתי שלא היה לו אח ורע מאז קום המדינה. היום נצביע אי-אמון בממשלה על רקע מצוקת המשכנתאות במדינת ישראל ומדיניות האוצר ומשרד השיכון בתחום המענקים לפריפריה והנגב והגליל, כדי להציל את ענף הנדל"ן, כפי שהזכירו פה, אחד ממנועי הצמיחה של המשק. תודה.
       
היו"ר יולי-יואל אדלשטיין:
       
       תודה רבה. חבר הכנסת צבי הנדל – בבקשה, אדוני. שלוש דקות. 
       
צבי הנדל (האיחוד הלאומי - ישראל ביתנו):
       
       מכובדי היושב-ראש, חברות וחברי הכנסת, שמעתי במהלך השבוע מפי שר הביטחון, קראתי גם בתקשורת, שהיתה איזו הצעה שהרמטכ"ל לא יעזוב מייד לקראת המבצע הזה, הנלוז, של עקירת יהודים מאדמתם – להשאיר אותו חלק משנה נוספת ולא שנה מלאה. הרמטכ"ל הודיע לשר הביטחון שהוא אינו מעוניין בהארכה קצרה רק לצורך גירוש יהודים. הוא מוכן להארכה מלאה – או לעזוב בזמן. והחליט מי שהחליט, כמובן ראש הממשלה, בעצה אחת עם שר הביטחון – לא בטוח, אולי – שלא לתת לו הארכה בכלל. 
       
       היום, לעומת זאת, שמעתי את שר הביטחון מסביר כאן, מעל הבמה, שצריך שיהיו עבודה משותפת והליכה משותפת של כל הגופים, ולכן הוא החליף את הרמטכ"ל לפני ההתנתקות. לאיזה שר הביטחון אני צריך להאמין? לזה שרצה לפטר את הרמטכ"ל אחרי ההתנתקות, כדי שהוא יבצע אותה, או לזה שאומר שבכוונה הוא מפטר את הרמטכ"ל לפני ההתנתקות, כדי שתהיה אחדות מטרה ואחדות מחשבה וכו'? אני נוטה להאמין שגם זה וגם זה אינם הבעיה. לא אלה הן הבעיות. 
       
       הבעיה היא פשוטה: הרמטכ"ל – גם אם מקום בואו ומוצאו ההתיישבותי, וגם התנועה המיישבת, הם לא בדיוק "גוש אמונים" – הוא איש ישר והגון; הוא גנרל אמיתי, חייל נאמן. איזו הערכה, אחרי שהוא קיבל את הבשורה, איך הוא נהג, מה הוא הודיע, איזה מסר הוא העביר למפקדים, איזו עוצמה של יושר אנושי - איפה יש לנו את זה בהנהגה הפוליטית? איפה יש קמצוץ מזה אצל ראש הממשלה שלנו? אבל הוא בשלו, כי זאת המדינה היחידה שיש לנו, ומשום מה כולנו מבינים את האחריות המוטלת עלינו, חוץ מאחד, שאצלו אין אלוהים, וגם בעניין הזה הוא היה חייב להעניש את הרמטכ"ל, אם לפני ההתנתקות ואם אחרי ההתנתקות, על המלה הזאת שהוא אמר, ולא חזר בו, למרות התחנונים – שזה נותן רוח גבית לטרור. 
       
       על זה הוא היה חייב להיענש. כל השאר לא חשוב. כי מי שלא מסתדר בטור ישר אחד עם האמת המוחלטת – גם אם הוא עצמו, ראש הממשלה, אינו מאמין בה, אבל הוא מוביל אותה מהטעמים שלו, שכולנו יודעים מה הם, ואני לא רוצה לחזור עליהם, והם ודאי אינם טהורים – את העונש הזה הוא היה חייב להטיל עליו, והוא הטיל. 
       
       איזה גיבור גדול. תראו מה יצא בסוף; מי בכל הסיפור הזה יצא ענק, רציני, בעל שאר רוח, מי שהולך הלאה בדרכו בלי ללכלך אף אחד, בצורה מדהימה של מנהיג ראוי, ומי יצאו האנשים הקטנים, הברברנים והמשחקים את ה"ברוגז" הקטן. העם ישפוט והזמן יכריע. תודה. 

היו"ר יולי-יואל אדלשטיין:
       
       תודה לחבר הכנסת צבי הנדל. חבר הכנסת חיים אורון – בבקשה, אדוני. אחריו - חבר הכנסת אפי איתם. 
       
חיים אורון (יחד):
       
       אדוני היושב-ראש, שני נושאים עומדים על סדר-יומה של הכנסת בהצעות האי-אמון היום, ואני רוצה להתייחס בקצרה לשניהם. אתחיל בראשון, שבו סיים חבר הכנסת צבי הנדל. אדוני היושב-ראש, זו אינה שאלה של נימוסים והליכות; זו אינה שאלה של נימוסי שולחן. האופן שבו נהגה הממשלה, וקודם כול נהגו שר הביטחון וראש הממשלה ברמטכ"ל, אינו יכול להתקבל כאן, במקומותינו. הוויכוח אינו על הזכות הפורמלית, שהיא יותר מפורמלית, של הגורם המדיני להחליט על הארכה או על קיצור תקופת כהונתו של הרמטכ"ל. אל תביאו אותנו לפינה הזאת. השאלה היא איך, ובעיקר למה. 
       
       שלא תהיינה כל אי-הבנות: במהלך הקדנציה האחרונה היתה לנו לא אחת ביקורת על אמירות של הרמטכ"ל, על התנהגותו ועל עמדותיו; נו, וכמה אמירות וכמה ביקורת היו לנו על התנהגות של שר הביטחון בתפקידו כרמטכ"ל ובתפקידו כשר הביטחון? לא זה הנושא שעומד עכשיו על הפרק, הציונים שאנחנו נותנים לכל אחד מהם בתפקידים שהם ממלאים, ובעיקר בהקשר של הלחימה בשטחים, אופי הלחימה בשטחים, מה שיש מי שקורא לו קצת בציניות – ואני קורא לו לא בציניות – טוהר הנשק וגבולות הלחימה, וכו' וכו'. אבל כך, בדרך הזאת, בשיטה הזאת, איזה מסר בדיוק זה משדר לציבור? מה זה אומר לבעלי תפקידים אחרים? 
       
       לצערי, אני לא יכול להניח שההתנהגות הזאת מקרית. היא הופכת לדפוס פעולה שהוא מאוד-מאוד בעייתי בעיני. שלא תהיה פה שום אי-הבנה, אדוני היושב-ראש: גם אם אנחנו תומכים במהלך של ההתנתקות, של הנסיגה מרצועת-עזה ומצפון השומרון, לא הפכנו את ראש הממשלה או חלק משריו למורי הנבוכים שלנו בכל הקשור לאופי ההתנהלות וההתנהגות הציבורית – לא בתחום של קבלת החלטות, לא בתחום של כיבוד החלטות במסגרות מפלגתיות, ואני לא רוצה לדבר עכשיו על תחומים אחרים, שהכותרות של סוף השבוע מלאות אותם, והן שייכות מאוד-מאוד לנושא שאנחנו מדברים בו. 
       
       נדמה לי שיש לנו היכולת להבחין בין תמיכה במהלך מדיני חשוב מאוד – כן, היסטורי – ובין ביקורת שנמשכת שנים רבות על מי שכרגע עומד בראש הממשלה ומוביל את המהלך הזה. אני רואה שזמני תם ואני לא מספיק להגיע לנושא השני, לכן אסתפק בדברי אלה. תודה רבה.

היו"ר יולי-יואל אדלשטיין:
       
       תודה לחבר הכנסת חיים אורון, גם על המשמעת שהפגין. חבר הכנסת אפי איתם – אינו נוכח. חברת הכנסת גילה גמליאל – גם היא אינה נוכחת. חבר הכנסת עסאם מח'ול ודאי ישנו. בבקשה, אדוני, שלוש דקות לרשותך.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, אינני מתכוון להתעכב על מלחמת הגנרלים שאנחנו חווים, וקשה לי להתייחס בכלל למלחמת הגנרלים במושגים של מוסר ומוסריות, כאשר הבחירה העומדת היא בין זה שרצה לצרוב את התודעה של כל ילד פלסטיני ובין זה שהצהיר עד כמה הוא ישן בשקט, עם חלומות פז, לאחר הלילה שבו הוא שלח את מטוסיו ואת טייסיו כדי להטיל פצצה במשקל טונה על שכונת מגורים ולהשאיר בה עשרות קורבנות, הרוגים ופצועים, אזרחים, נשים וטף. לדבר על הנושא הזה בטון של מוסריות, שלטון החוק והנוהל התקין, אני חושב שזה ביזיון לנוהל התקין, למוסר ולשלטון החוק. 
       
       בכל זאת, אתמול החליטה הממשלה שתי החלטות שעלו בקנה אחד: ההחלטה האחת חושפת את ההחלטה האחרת, או להיפך, ההחלטה האחרת חושפת את ההיגיון שבהחלטה הראשונה. 
     
       כאשר מצד אחד היא החליטה החלטה, שלדעתי היא לא דרמטית, אבל החלטה צפויה, שהיא מבצעת את תוכנית ההתנתקות, ואחרי שהוכנו כל הכלים לביצוע התוכנית הזאת גם בכנסת, הממשלה החליטה סופית, שמתאריכים מסוימים היא מתחילה את ההתנתקות מעזה ואת פירוק ההתנחלויות. 
       
       ההחלטה המקבילה מעמידה סימני שאלה על כל ההיגיון של תוכנית ההתנתקות, והיא ההחלטה להמשיך ולהקים את גדר ההפרדה בגדה המערבית, אשר הופכת בעצם את תוכנית ההתנתקות מעזה לתוכנית התחבקות עם הגדה המערבית; את תוכנית פירוק ההתנחלויות – לסכנת העמקת ההתנחלויות והרחבתן בגדה המערבית; היא הופכת את השאלה של ההתנתקות לשאלה של ניסיון לנתק את הטריטוריה הפלסטינית, כפתרון השאלה הפלסטינית, ולא את הכיבוש מהטריטוריה הכבושה; לנתק את עזה מהגדה המערבית; לנתק את גורלן של ההתנחלויות מעזה מגורלן של ההתנחלויות בגדה המערבית. 
       
       אני חושב שהדבר הזה מסוכן, מכיוון שמצד אחד הוא יוצר אשליות אצל שני העמים, שאם הממשלה תמשיך בבניית הגדר, בהרחבת ההתנחלויות, בהעמקת ההשתלטות על הגבעות בגדה המערבית ובירושלים המזרחית – אני חושב שזה יכול להתגלות כאשליה לשני העמים ולדבר מסוכן שיוביל לתסכול נוסף ולסיבוב נוסף של שפיכות דמים.
       
היו"ר יולי-יואל אדלשטיין:
       
       תודה.
       
עסאם מח'ול (חד"ש-תע"ל):
       
       אני מסיים, אדוני.
       
       מי שרוצה באמת להפוך את האווירה הזאת למנוף, צריך ללכת מייד לשולחן המשא-ומתן עם ההנהגה הפלסטינית על סיום הכיבוש, על הקמת מדינה פלסטינית עצמאית לצד מדינת ישראל בגבולות 4 ביוני 1967, אחרת הכול יתבדה, הכול יתגלה כאשליה אחת גדולה.
       
היו"ר יולי-יואל אדלשטיין:
       
       תודה לחבר הכנסת עסאם מח'ול. חברת הכנסת גילה גמליאל – בבקשה, גברתי, שלוש דקות לרשותך.
       
גילה גמליאל (הליכוד):
       
       אדוני היושב-ראש, כנסת נכבדה, חברות וחברי הכנסת, אני רוצה להתייחס לחלק מהדברים שאמר כאן חבר הכנסת עסאם מח'ול, אני רק רואה שהוא יצא. דבר ראשון, הגיע הזמן כבר להפסיק את האמירות -אני שמחה שחזרת, חבר הכנסת מח'ול, אני בדיוק מדברת על הדברים שאמרת כרגע. 
       
       גדר הביטחון תוקם סביב כל המקומות שבהם מן הראוי שתמצא מדינת ישראל לנכון להגן על אזרחי המדינה שלנו. במקרה הזה, מי כמוך יודע, שפה אין חוקים למחבלים. כבר ראינו את הפיגוע שהתבצע ב"מקסים" – שם לא באו לבחון מי האנשים שאוכלים. זה נוגע לכל אחד ואחת במדינת ישראל. ובעניין הזה גדר הביטחון תיבנה על בסיס מה שיוחלט למען שלום אזרחי המדינה, וזה צריך להיות אינטרס של כולם, לרבות שלך.
       
עסאם מח'ול (חד"ש-תע"ל):
       
       הגדר לא מנעה את "מקסים".
       
גילה גמליאל (הליכוד):
       
       יותר מזה, אני רוצה לומר, שבעניין הכיבוש, מספיק כבר עם כל האמירות ועם כל הקלישאות סביב המונח הזה – דיברתי על זה כבר בפעם הקודמת, וראוי אולי לחדד את האמירה הזאת אם היא לא מספיק ברורה: כשאתה מדבר על כיבוש, על מה אתה מדבר בעצם? הרי מעולם לא היתה מדינה פלסטינית, ולדעתי גם לעולם לא תהיה - -
       
עסאם מח'ול (חד"ש-תע"ל):
       
       השטחים - - -
       
גילה גמליאל (הליכוד):
       
       - - ובעניין הזה אני רוצה להציג בפניך את התמונה האמיתית: מדינת ישראל, יש לה הסכם שלום עם מצרים, כך שכל האזור של גבול ישראל--מצרים הוא לא רלוונטי לשיח הזה בעניין הכיבוש; כנ"ל לגבי הסכם השלום עם ירדן. עכשיו, אם אתה בא לנתח את המונח "כיבוש", זה לקיחת טריטוריה ממדינה אחרת. אז על מה אתה מדבר? 

עסאם מח'ול (חד"ש-תע"ל):
       
       - - -
       
גילה גמליאל (הליכוד):
       
       המונח שלך וההגדרה שלך משוללים כל יסוד. מכאן אני רוצה להגיד, שאתה בא ומעל הבימה מדבר כמו הרבה חברים מהשמאל, שעולים ומצהירים כל מיני הצהרות יפות, דיבורים יפים, אבל אין בהם דבר וחצי דבר מול האמת. 
       
       אני רוצה לא רק לדרוש שהגדר תוקם סביב כל גושי ההתיישבות ביהודה ושומרון על מנת לשמור על התושבים שלנו ותושבות מדינת ישראל. יש חשיבות עליונה לכך, במיוחד, לצערנו, בעקבות כל ההתפתחויות שמתבצעות. דבר שני, אין שום הצדקה למנוע מהמתיישבים ומהמתיישבות ביהודה ושומרון את הזכות הבסיסית שמגיעה להם, את הזכות לחיים; את הזכות לחיים ואת המניעה של הטרור. 
       
       אמרת קודם שהגדר לא מנעה את הטרור ב"מקסים". נכון, כי הגדר עוד לא בנויה בכל המקומות על מנת למנוע את החדירה, ואם אתה שואל אותי – גם זה לא יספק, וגם זה יצריך עוד עבודה אינטנסיבית מצד כל הגורמים. 
       
עסאם מח'ול (חד"ש-תע"ל):
       
       רק שלום ימנע.
       
גילה גמליאל (הליכוד):
       
       
       אין ספק ששלום תמיד יכול להועיל בכל דבר בעניין, אבל "אם אין אני לי – מי לי", ובעניין הזה מדינת ישראל צריכה בראש ובראשונה לדאוג לאזרחים שלה, ובטח לא לחכות שיעשו עבורנו את העבודה. תודה רבה.
       
היו"ר יולי-יואל אדלשטיין:
       
       תודה לחברת הכנסת גילה גמליאל. חבר הכנסת עמיר פרץ – איננו. חבר הכנסת ג'מאל זחאלקה - בבקשה, אדוני.
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, נושא האי-אמון הראשון היום הוא המשכנתאות, ואני חושב שמן הדין לנקוט צעד של שינוי מהותי בעניין. ההצעה היא שתשלומי המשכנתאות יוכרו כהוצאה מוכרת לצורכי מס. לא פעם עולים כאן נציגי הממשלה לדוכן ומסבירים לנו, שככה זה בבריטניה, ככה זה בארצות-הברית, ככה זה באירופה, והם מביאים דווקא את העניינים שהם גזירות על הציבור. יש הרבה ארצות בעולם שכך נהוג בהן, ובין השאר בריטניה, ותמיד לשר האוצר יש התענוג להביא דוגמאות מבריטניה, ובמיוחד ממורשתה של מרגרט תאצ'ר מבריטניה. 
       
       אני חושב שצעד כזה יגביר את מוסר התשלומים. יש בו צדק חברתי, כי לא דין משפחה שמשלמת משכנתה כדין משפחה שאינה משלמת משכנתה, שלא לדבר על הלוואה משלימה. אני חושב שצריך לחוקק חוק בנושא הזה, וטוב יהיה אם היוזמה תבוא מצד הממשלה, שסוף-סוף תעשה צעד שיבוא לקראת האזרחים, במיוחד אזרחים שמשלמים תשלומי משכנתאות. 
       
       המשכנתאות וההלוואות הנלוות אליהן פוגעות פגיעה ישירה בהכנסה הפנויה של כל משפחה ומשפחה ומסבכת אותה עם הבנקים. אני חושב שצעד כזה יביא להקלה רצינית, במיוחד אחרי קיצוץ המשכנתאות עצמן, שמגדילות את ההלוואה המשלימה. 
       
       בעניין הרמטכ"ל, אני חושב שזה אותו דבר: רמטכ"ל בא, רמטכ"ל הולך - הצבא נשאר צבא כיבוש, צבא של דיכוי אכזרי, צבא שמטפח מיליטריזם ומהווה סכנה לכל תושבי המזרח התיכון. לכן זה באמת לא מעניין אם יעלון ילך ויבוא במקומו דן חלוץ עם אמירתו, גבי אשכנזי - - -
       
צבי הנדל (האיחוד הלאומי - ישראל ביתנו):
       
       אם כל כך גרוע אז תלך מפה. אם כל כך רע, אז תלך מפה.
       
ג'מאל זחאלקה (בל"ד):
       
       אתה לא ראוי אפילו לתשובה. אני רוצה שאתה וכל המתנחלים תחיו כאן בתוך מדינת ישראל בגבולות 1967 ותיהנו מזכויות אזרח מלאות כשאר האזרחים. זה מה שאני מאחל לך. מה שאתה מאחל לי אני יודע, אבל אני לא מוכן לרדת לשפל המוסרי שאתה מבטא כאן.
       
       כבוד היושב-ראש, הממשלה ראויה לאי-אמון גם בגלל החלטתה בעניין הגדר, החלטה שבאה לאחר החלטת בית-הדין הבין-לאומי בהאג, שקבע שיש להפסיק את בניית הגדר, להרוס אותה ולפצות את הפלסטינים שנפגעו מבנייתה. זו הפרה בוטה של החוק הבין-לאומי. החלטה זו באה גם כשמדברים על משא-ומתן, וישראל נוקטת כאן צעד חד-צדדי שיחבל באפשרות להגיע להסדר. 
       
       לכן, אני חושב שכל הנושאים, כל אחד מהם, ראוי להצביע בגללו נגד הממשלה, כדי שהממשלה הזאת תלך, ותבוא, כך אני מקווה, ממשלה טובה ממנה, שתעלה על דרך השלום. תודה.
       
היו"ר יולי-יואל אדלשטיין:
       
       תודה לחבר הכנסת זחאלקה. חבר הכנסת מאיר פרוש – אינו נוכח. חבר הכנסת טלב אלסאנע – כנ"ל. חבר הכנסת משה גפני – בבקשה, אדוני. אחריו - חבר הכנסת רוני בר-און.
       
משה גפני (דגל התורה):
       
       אדוני היושב-ראש, רבותי חברי הכנסת, אדוני היושב-ראש, האמת היא שהיום אני צריך לדבר כחלק מהקואליציה, ולכן אני חושב שהמהלך שנקט שר הביטחון הוא המהלך הנכון לגבי הרמטכ"ל; זה לגיטימי. אך מכיוון שאיני יודע אם גם בשבוע הבא אהיה בקואליציה, לפי קצב העניינים זה לא ברור בכלל, כי לא מכבדים אף סעיף בהסכם הקואליציוני, אומר שהאמת היא שיש לשקול מחדש אם החלפת הרמטכ"ל ומינוי רמטכ"ל חדש אינם דורשים – חברת הכנסת מלי פולישוק, אני פונה אלייך: האם אין מינוי רמטכ"ל חדש דורש דיון בוועדת משנה של ועדת החוץ והביטחון? בכל אופן מדובר במהלך רציני וכבד מאוד, וצריך לשקול את זה. עכשיו אני בקואליציה, לכן אני חושב שמה ששר הביטחון עשה לגיטימי, אבל אולי בשבוע הבא אציע את זה.
       
מל פולישוק-בלוך (שינוי):
       
       אני מציעה לך גם בקואליציה להיות ביקורתי.
       
רוני בר-און (הליכוד):
       
       אני מציע לך לא לקבל עצות מהם. אתה רואה לאן הם הגיעו.
       
משה גפני (דגל התורה):
       
       אני מבקש, אדוני היושב-ראש, לומר בקצרה כמה דברים. קודם כול אני רוצה לדבר על שר האוצר. שר האוצר הצביע בממשלה נגד חוק פינוי-פיצוי, אבל הוא, כמובן, בניגוד לעוזי לנדאו, אינו פורש, הוא נשאר בממשלה ובקואליציה, והוא צופה, כנראה, שיזכרו לו שהוא הצביע נגד בממשלה. אני מכיר את המהלכים האלה שלו מכמה תחומים נוספים. הוא למשל פוגע בציבור החרדי באופן הכי קשה שאפשר. אני לא זוכר שר אוצר לפניו שעשה את זה. ומצד שני הוא אומר  לציבור החרדי שהוא אוהב אותו, וכל מה שהוא עשה נעשה כי שינוי היתה שותפה. כך אמר שר האוצר, והיום שינוי לא נמצאת בקואליציה. 
       
מל פולישוק-בלוך (שינוי):
       
       ממש לא.
       
משה גפני (דגל התורה):
       
       אתי הסכמתם לשבת. על כל פנים, אני אומר לשר האוצר: הנוהג הזה, להתנהל באופן כזה זיגזגי ולחשוב שהציבור לא מבין מה אתה עושה, הוא טעות פוליטית, טעות ציבורית, אך גם טעות מוסרית. כי אחד מהשניים – או שאתה נגד תוכנית ההתנתקות, אז תפרוש מהממשלה, או שאתה בעד, ואז אתה לא יכול להצביע נגד. 
       
מגלי והבה (הליכוד):
       
       כל מלה בסלע.
       
משה גפני (דגל התורה):
       
       לא יכול להיות מצב כזה. אם אתה נגד הציבור החרדי, תהיה נגד ותגיד את זה; אם אתה בעד, אל תעשה פעולות של שינוי. אין מציאות זיגזגית בחיים הציבוריים, כי אי-אפשר לשקר לציבור כל הזמן. כל הזמן.
       
מל פולישוק-בלוך (שינוי):
       
       חצי מהליכוד עושה את זה.
       
משה גפני (דגל התורה):
       
       אני מדבר עכשיו על שר האוצר. על אחרים בליכוד נדבר בהזדמנות אחרת. אני מדבר על שר האוצר, מכיוון שההתנהלות הזאת היא לא ציבורית, לא מועילה מבחינה פוליטית לשום דבר, ודאי לא באופן אישי, אך היא גם לא מוסרית. כי אחד מהשניים – או שאתה בעד, או שאתה נגד. אתה נגד? תעמוד מאחורי העניין. אתה לא יכול לשבת בממשלה, להצביע נגד ההתנתקות ולהמשיך לתמוך בממשלה ולהיות שר האוצר. אתה לא יכול לומר שאתה אוהב את החרדים ולהכות בהם.
       
       אני חייב לומר - - -
       
היו"ר יולי-יואל אדלשטיין:
       
       זו כבר הדקה השישית. מלכתחילה היו שלוש. חוץ מזה, אני כל כך חושש שאם לא אפסיק אותך תגיע לגורמים אחרים בליכוד, שאני מבקש ממך לסיים.
       
משה גפני (דגל התורה):
       
       אדוני היושב-ראש, לא אשתמש בטוב לבך באופן גורף, רק משפט אחרון לסיום: לא יכול להיות – ואני אומר את זה לכל חברי הכנסת, מכל המפלגות – בשום פנים ואופן שהפכנו להיות המדינה היחידה בעולם שבה לקבור מת זה פריווילגיה. בערד לא קברו אתמול, כי יש שם שביתה של המועצה הדתית; בקריית-גת לא קברו, רק בלילה, מאוחר, במקרה טרגי, קברו נער שנהרג בתאונת דרכים.
       
היו"ר יולי-יואל אדלשטיין:
       
       אפילו ששר הפנים הוא לא משינוי?
       
משה גפני (דגל התורה):
       
       אתם בשינוי לא עשיתם שום דבר, לא תועלת ולא נזק. 
       
       לכן אני מסיים, אדוני היושב-ראש, במה שהתחלתי: היום, יום שני בשבת, אני בקואליציה. לא בטוח שזה גם מה שיהיה בשבוע הבא. תודה רבה.
       
היו"ר יולי-יואל אדלשטיין:
       
       תודה לחבר הכנסת גפני. חבר הכנסת רוני בר-און, אחרון הדוברים – לפחות מקרב חברי הכנסת. אם הממשלה תרצה להוסיף לנו משהו, ודאי שהזכות עומדת לה. 
       
רוני בר-און (הליכוד):
       
       לא נראה לי.
       
היו"ר יולי-יואל אדלשטיין:
       
       אני מעריך כמוך.
       
רוני בר-און (הליכוד):
       
       אדוני היושב-ראש, חברי חברי הכנסת, שוב יום שני, חבר הכנסת גפני לא יודע אם היום הוא בקואליציה או באופוזיציה - - 
       
משה גפני (דגל התורה):
       
       היום כן.
       
היו"ר יולי-יואל אדלשטיין:
       
       חבר הכנסת גפני הודיע לכנסת שביום שני זה הוא בקואליציה.
       
רוני בר-און (הליכוד):
       
       - - כך או כך, איך נדע שיום שני היום? לו יתואר שהיינו נוחתים מאיזו טיסה, יש לנו ג'ט-לג, כמו כמה אנשים שאנו מכירים, שבאים ונוסעים, איך נדע שיום שני? אי-אמון. יש סיבה? אין סיבה? אי-אמון. בשבוע שעבר עמד פה על סדר-היום עניין שלא עמד על סדר-יומה של הכנסת קודם לכן, לא על סדר-יומה של הכנסת השש-עשרה ולא על סדר-יומן של אלה שקדמו לה, שכל כולו שאלה של אמון בממשלה. ואם אנו אוהבים את ההחלטה או לא אוהבים אותה, ואם לכולנו היא קשה ובחלקנו היא פוגעת באופן אישי, זה היה דיון על אמון ועל אי-אמון.
       
       מה עושה האופוזיציה? לוקחת ופורטת כל דבר לפרוטות של אי-אמון. כותרת בעיתון? אי-אמון. פתאום הם נזכרו – המשכנתאות. מה, יש חדש בזה, הרב גפני? אנחנו אוהבים את זה? זה חלק מהתוכנית הכלכלית; זה מכאיב ומכביד, וזה באמת מאמלל אנשים, ואנו רואים את זה יום-יום, ואני שומע את זה יום-יום, פתאום נזדעקו ובאו: על זה תיפול הממשלה. למה? כי יום שני. למה יום שני? כי יש אי-אמון. צריך למלא בתוכן איזה אי-אמון; מצאו את המשכנתאות – מכל התוכנית הכלכלית, מכל ההכבדות שאנו מכבידים על הציבור במסגרת מה שאנו חושבים שיוביל לחוף מבטחים כלכלי, מצאתם את המשכנתאות כדי להביע אי-אמון? אי-אמון שני: פתאום הצדיקים הגדולים – אי-אמון בממשלה, השר פואד בן-אליעזר והשר מתן וילנאי – למה? כי לא האריכו לרמטכ"ל את כהונתו. מה קרה?
       
       מדברים על הדחה, מי מדיח? פשוט, לא מאריכים. עושים הערכת מצב מחודשת, מעדיפים מישהו אחר. זכותו המלאה של שר הביטחון. שר הביטחון לשעבר, שיושב פה ליד שולחן הממשלה, חשב על פלוני ומינה אותו. היו לו הרבה מועמדים טובים ומצוינים אחרים. יושב פה סגן רמטכ"ל לשעבר, היום שר בממשלה - גם הוא היה מועמד; בחרו מישהו אחר - אז מה, הוא קם ועשה מהומה? זו טבעה של הפירמידה, במיוחד כשהיא בצבא. בקצה הפירמידה יש מקום רק לאדם אחד. וכשקרב המרפקים בדרך אל קצה הפירמידה נגמר וכשערפל הקרב מתפזר, בסוף היום יש רמטכ"ל ויש אחד שהוא לא רמטכ"ל.
       
        עכשיו צריך לומר ביושר על הרמטכ"ל בוגי יעלון, שהוא השיג הישגים חסרי תקדים מול הטרור הפלסטיני. הוא מנהל את הצבא כרמטכ"ל ה-17 מיולי 2002, ותבוא על הברכה, אדוני שר הביטחון, שמינית אותו, היה לך מינוי יוצא מהכלל. הוא מנהל את הצבא באופן יוצא מהכלל והם מנצחים וינצחו וניצחו את הטרור הפלסטיני באופן שכולם צריכים - אומנם אסור למחוא כפיים בכנסת, אבל בוודאי אפשר להצדיע לו. וככזה הוא ראוי לתודת העם, לתודת הכנסת ולהצדעה שלה.   
       
       אבל מה לעשות, הזמנים אינם זמנים פשוטים, הכנסת הזאת והממשלה הזאת אישרו אתמול תוכנית היסטורית, תוכנית מכרעת, תוכנית שתשנה את פני המדינה הזאת, וכך אנחנו מקווים - גם את פני המזרח התיכון כולו. ולתוכנית הזאת שר ביטחון יכול לבחור לעצמו את ראש המטה הכללי שאתו הוא רוצה להוביל אותה. לאף אחד אין זכות קניין על התפקיד הזה ולא זכות צעקה על התפקיד הזה, ולכל אותם צדקנים מהאופוזיציה, שמייד מעוררים מהומה ורצים להפיל ממשלה על זה שבפעם הראשונה אחרי 30 שנה אין מאריכים את כהונת הרמטכ"ל, תשמעו מה אומר בעל הדבר עצמו. תראו איזה ג'נטלמן, תראו איזה קצין וג'נטלמן. מצדיע להחלטה, אומר, אם אני מפריע לכם אני מוכן ללכת קודם. כך מתנהג קצין בצבא ולא פוליטיקאי בגרוש. 
        
צבי הנדל (האיחוד הלאומי - ישראל ביתנו):
       
       ראש הממשלה הוא פוליטיקאי בגרוש.
       
ניסן סלומינסקי (מפד"ל):
       
       זה רק מוכיח - - - 
       
רוני בר-און (הליכוד):
       
       אני מציע לך, חבר הכנסת סלומינסקי, שעמדת כאן והרצית את הרצאתך בעניין האי-אמון והדברים באמת היו קשים לך, כי אמרת ששר הביטחון הוא ידיד אישי שלך ואתה לא מדבר בשום פנים ואופן אליו, אתה מדבר רק אל ראש הממשלה. ההחלטה, מה לעשות, היא של שר הביטחון; אם אתה רוצה או לא רוצה. יכול להיות שלא ידעת בבוקר, כשהגשת את הצעת האי-אמון או כשכתבת את הנאום שלך, שבערב תצטרך לעמוד מול החבר הטוב שלך - וזו בחירה טובה, שר הביטחון הוא בהחלט חבר טוב, גם אני הייתי שמח אם הוא היה חבר שלי, כמו שהוא חבר שלך, אבל לא ידעת שאתה צריך לדבר אליו, שינית את הנאום, בחרת להתנפל עוד פעם על ראש הממשלה. אני מציע לך, עוד לא מאוחר, אתה יכול להוריד את ההצעה הזאת, ההצעה הזאת אינה במקומה. 
       
       אתם עושים רוב מהומה על לא מאומה. ואתם בוחרים לריב ריב שאיננו קיים; א. הוא לא ריב שלכם. אם זו בכלל קטטה, זאת אינה קטטה שלכם, ושנית, זו בכלל אינה קטטה. אמרתי לך. קחו דוגמה מהרמטכ"ל. מה אתם צריכים לכעוס יותר ממנו, להיפגע יותר ממנו, להיעלב יותר ממנו. מי שמכם להתערב בוויכוח הזה בכלל. 
       
       עכשיו, מעבר לזה שמונחת על סדר-היום תוכנית ההתנתקות, שזה מאוד לגיטימי גם לשר הביטחון וגם לראש הממשלה לרצות להוביל אותה עם אנשים שלהם, יש גם תוכניות מרחיקות לכת לשר הביטחון בקשר לשינויים בצבא. הוא אמר את זה. זה מונח על סדר-היום של משרד הביטחון, של ממשלת ישראל, של צבא-הגנה לישראל. זכותו של שר הביטחון להוביל את השינויים האלה עם מי שהוא בחר לנכון. מה פסול בכך? מתי שמענו טענות נגד הדבר הזה? עם מי אתם רוצים שהוא יעבוד? עם מי שאתם רוצים, או עם מי שהוא רוצה? ההחלטה או היכולת של שר הביטחון לפעול עם האדם שהוא בוחר בראש המערכת, כשהיא הולכת לשינויים מהסוג הזה, היא לא יכולת, היא הכרח, היא חובה של שר הביטחון.
       
היו"ר ראובן ריבלין:
       
       נא לסיים. בבקשה. 
       
רוני בר-און (הליכוד):
       
       אם שר הביטחון לא היה בוחר לעצמו את האדם הראוי כדי להוביל את התוכניות שלו, אז הוא היה מועל בתפקידו. אז מה קרה פה?  
       
היו"ר ראובן ריבלין:
       
       נא לסיים. בבקשה. תודה. השר שטרית יענה. אין אנחנו יכולים לבוא ולעשות דבר בניגוד להוראות ועדת הכנסת לגבי סדרי הדיון, אדוני. אני מאוד מצטער. נתתי לאדוני שתי דקות מהרגע שנכנסתי ועוד כהנה וכהנה. השר שטרית ישיב בשם הממשלה.
       
רוני בר-און (הליכוד):
       
       אני עוד לא סיימתי את תשובתי. 

היו"ר ראובן ריבלין:
       
        אתה לא סיימת את תשובתך. נא לכבות את המיקרופון. בבקשה. נא לרדת, אדוני - - -
       
רוני בר-און (הליכוד):
       
       שר הביטחון העמיד, העדיף להעמיד - - -
       
היו"ר ראובן ריבלין:
       
       תודה רבה. נא לרדת מהדוכן. להוריד אותו מהדוכן. 
       
רוני בר-און (הליכוד):
       
       שר הביטחון העדיף להעמיד אדם חדש ולא להאריך את כהונת הקודם, חרף האי-פופולריות שבדבר הזה. היה ברור שהוא יזמין לעצמו ביקורת. אני מייד מסיים, אדוני. היה ברור לחלוטין לשר הביטחון, שכשהוא לא מאריך את כהונת הרמטכ"ל, הוא יחטוף וישפכו עליו קיתונות של רותחין ויעבירו עליו ביקורת. אז בהעדפה בין הפופוליזם לבין הצורך לעשות את המעשה הנכון, הוא החליט לעשות את המעשה הנכון. אני מניח שבתוך זמן קצר ביותר נדע גם במי הוא בחר. אין שום ספק שהבחירה שלו תהיה טובה, ואני מציע לכם לא לראות בעניין הזה הדחה אלא העדפה, ולהסיר את הצעת האי-אמון מסדר-יומה של הכנסת. תודה רבה, אדוני היושב-ראש. 

היו"ר ראובן ריבלין:
       
       תודה רבה. השר שטרית, בבקשה. רבותי חברי הכנסת, מייד בתום דבריו של השר שטרית  נעבור לאזכרה, ולאחר מכן להצבעה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אנחנו עומדים שוב בסיומו של הדיון הריטואלי השבועי של הצעות האי-אמון, ואין לי אלא להביע שוב את צערי על בזבוז הזמן של הכנסת ושל חברי הכנסת בדיון הריטואלי החוזר השבועי שמלכתחילה אין לו שום סיכוי לעבור כהצעת אי-אמון.
       
       אני חוזר ומציע לחברי מהאופוזיציה: פשוט חבל על זמנה של הכנסת; בואו תסתפקו באי-אמון פעם אחת בחודש, זה מספיק רציני כדי להעמיד נושאים על סדר-היום ולהעמיד את הממשלה למבחן האי-אמון, אלא אם כן יהיו 61 איש שיחתמו על הצעת האי-אמון. אחרת זה נראה לי ממש ריטואל חסר ערך שחוזר על עצמו פעם בשבוע בוויכוח שלא תורם דבר לאיש.
       
אליהו ישי (ש"ס):
       
       - - - אתה מוכן שאני אגיב?
       
היו"ר ראובן ריבלין:
       
       אם השר מסכים, אני אשמח.
       
שר התחבורה מאיר שטרית:
       
       בבקשה.
       
אברהם פורז (שינוי):
       
       הוא מסכים – לקואליציה.
       
אליהו ישי (ש"ס):
       
       אדוני היושב-ראש, תודה רבה. אני מבין שמכובדי השר, שר התחבורה, אומר שחבל לזמן את הכנסת מדי שבוע ולקיים דיון בהצעות אי-אמון. אולי עדיף לעשות זאת פעם בחודש. 
       
       האמת היא שנוכח האטימות של הממשלה כלפי השכבות החלשות אולי די גם בפעם בשנה, אבל מה לעשות שאני מצווה ומחויב לזעוק את זעקתם של הילדים הרעבים, של המובטלים, של הזוגות הצעירים, ואני אעשה זאת בכל שבוע. הלוואי שהייתי יכול לעשות זאת בכל יום, כדי שמישהו לפחות ייצג כאן את עם ישראל. אנחנו נזעק מגרונם של כל האנשים שסובלים מהממשלה הזאת; אנחנו נביא אתכם מדי שבוע כדי שתשיבו אותן תשובות, עד שבסופו של דבר הציבור באמת יהיה שותף אתנו – הציבור שאנחנו מייצגים – לדעה שאין אמון בממשלה, ואז תתחלף הממשלה. 
       
היו"ר ראובן ריבלין:
       
       תודה רבה. זאת לא הערה, זאת הרצאה. 
       
שר התחבורה מאיר שטרית:
       
       חבר הכנסת ישי, כתשובה על דבריך אני יכול לומר, שאם אתה רוצה אתה יכול לעשות את זה בכל יום. יש לך כל כך הרבה כלים פרלמנטריים כדי לעשות את זה. די בכך שחבר סיעתך יגיש בכל יום הצעה רגילה לסדר-היום, כדי שתזעק את זעקתם של הרעבים והחלשים. לא צריך הצעת אי-אמון בשביל זה. הרי אתה יכול לדבר במשך עשר דקות גם כשאתה מגיש הצעה רגילה לסדר-היום, וברוך השם יש לך 11 חברי הכנסת. אתה יכול להגיש מדי שבוע שלוש-ארבע הצעות, אתה לא זקוק לכל ההצגה הזאת. אתה יכול להשמיע את קולך ברמה כמה שאתה רוצה בלי האי-אמון.
       
אליהו ישי (ש"ס):
       
       גם זה וגם זה.
       
בנימין אלון (האיחוד הלאומי – ישראל ביתנו):
       
       - - - 
       
שר התחבורה מאיר שטרית:
       
       לכן אני חוזר על הצעתי, חבר הכנסת אלי ישי: תסתפקו בפעם בחודש, כך יהיה באמת מספיק זמן לזעוק את זעקת החלשים ולהעמיד אותה על השולחן בצורות שונות – חקיקה - - - 
       
היו"ר ראובן ריבלין:
       
       לכל חברי הכנסת המתלוננים: על-פי התקנון השר שטרית רשאי לדבר, מה קרה? 
       
משולם נהרי (ש"ס):
       
       זה עניין אחר. 
       
היו"ר ראובן ריבלין:
       
       למה זה עניין אחר?  אני לא נותן תשובות על מה. הוא רצה לדבר. 
       
שר התחבורה מאיר שטרית:
       
       חבר הכנסת נהרי, אתם מחזיקים את הכנסת במשך שעתיים, מהשעה 16:00. אתם רוצים הצעות אי-אמון? בבקשה, גם אנחנו יכולים לדבר. 
       
משולם נהרי (ש"ס):
       
       - - - 
       
יצחק וקנין (ש"ס):
       
       - - - 
       
שר התחבורה מאיר שטרית:
       
       חבר הכנסת נהרי, חבל על זמנכם ועל זמני. לכן, אדוני היושב-ראש, אני חושב, כמובן, שצריך להסיר גם את הצעות האי-אמון האלה מסדר-היום, ואני מבקש להסירן. 
       
היו"ר ראובן ריבלין:
       
       תודה רבה לשר שטרית.
       

דברי יושב-ראש הכנסת לזכרו של חבר הכנסת 
לשעבר אברהם ביטון, זיכרונו לברכה

היו"ר ראובן ריבלין:
       
       רבותי חברי הכנסת, בסוף השבוע הלך לעולמו חבר הכנסת לשעבר אברהם ביטון, זיכרונו לברכה. נכבד את זכרו בקימה. 
       
       (חברי הכנסת מכבדים בקימה את זכרו של המנוח.)
       
היו"ר ראובן ריבלין:
       
       נא לשבת. 
       
       אברהם ביטון היה מבניה הנאמנים של ארץ-ישראל, שהביאו לנו – ולא על מגש של כסף – מדינה. בנעוריו היה פעיל בארגון "ההגנה". עם פרוץ מלחמת העצמאות פיקד על פלוגה בגבעתי והשתתף בקרבות המרים שזומנו לחטיבה. הוא השתחרר כשלכתפיו דרגות רב-סרן. 
       
       אברהם ביטון בא לכנסת מהסדנה. שנים רבות עבד בחברת החשמל, תחילה כפועל ובמרוצת הזמן שימש בתפקיד אחראי להפעלת ציוד טכני. כפעיל המייצג את חבריו העובדים נבחר ביטון לתפקיד יושב-ראש ועד עובדי חברת החשמל.
       
       אברהם ביטון האמין כי הבעיה המרכזית של העובד אינה מתמצה בהבטחת רמת חיים, וכי איכות החיים ותוכן החיים חשובים לא פחות מרמת החיים. 
       
       כחבר ועדת השירותים הציבוריים בכנסת השישית תרם אברהם ביטון רבות לעשייה למען האזרח. גישתו האנושית עוררה הערכה אצל כל מכריו הרבים. כל ימיו היה איש עמל, איש עקרונות ואוהב אדם. 
       
       יהי זכרו ברוך. 
       
       כאמור, חבר הכנסת לשעבר אברהם ביטון היה חבר הכנסת השישית, מטעם סיעת העבודה.
       

הצעות סיעות מפד"ל - האיחוד הלאומי -  ישראל ביתנו וש"ס 
להביע אי-אמון בממשלה בשל:
א. החלטת ראש הממשלה ושר הביטחון שלא 
להאריך את כהונתו של הרמטכ"ל משה יעלון; 
ב. המדיניות הכלכלית של הממשלה בנושא המשכנתאות

היו"ר ראובן ריבלין:
       
       רבותי חברי הכנסת, אנחנו עוברים להצבעה על הצעות האי-אמון. ובכן, הצעת האי-אמון מטעם סיעות מפד"ל – האיחוד הלאומי – ישראל ביתנו בנושא החלטת ראש הממשלה ושר הביטחון שלא להאריך את כהונתו של הרמטכ"ל משה בוגי יעלון. 
       
       רבותי חברי הכנסת, מי בעד הצעת האי-אמון? מי נגד? נא להצביע.
       
הצבעה מס' 1

בעד הצעת סיעות מפד"ל – האיחוד הלאומי – ישראל ביתנו להביע אי-אמון בממשלה – 32
נגד – 49
נמנעים – 7
הצעת סיעות מפד"ל – האיחוד הלאומי – ישראל ביתנו להביע אי-אמון בממשלה לא נתקבלה.
       
היו"ר ראובן ריבלין:
       
       32 בעד, 49 נגד, שבעה נמנעים. אני קובע שהצעת האי-אמון של סיעות מפד"ל והאיחוד הלאומי לא נתקבלה.
       
       רבותי חברי הכנסת, אנחנו עוברים להצבעה על הצעת האי-אמון מטעם סיעת ש"ס, בשל המדיניות הכלכלית של הממשלה בנושא המשכנתאות. רבותי חברי הכנסת, נא להצביע – מי בעד? מי נגד? מי נמנע?  
       
הצבעה מס' 2

בעד הצעת סיעת ש"ס להביע אי-אמון בממשלה – 35
נגד – 48
נמנעים – 4
הצעת סיעת ש"ס להביע אי-אמון בממשלה לא נתקבלה.
       
היו"ר ראובן ריבלין:
       
       35 בעד, 48 נגד, ארבעה נמנעים. אני קובע שהצעת האי-אמון לא נתקבלה. 
       

הצעת חוק נכסים של נספי השואה (השבה ליורשים והקדשה 
למטרות סיוע והנצחה), התשס"ה-2004
       ["דברי הכנסת", חוב' י"ח, עמ' .]
(קריאה ראשונה)
       
היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום: הצעת חוק נכסים של נספי השואה (השבה ליורשים והקדשה למטרות סיוע והנצחה), התשס"ה-2004, שמספרה מ/142.
       
קולט אביטל (העבודה-מימד):
       
       עד כמה שזכור לי, שרת המשפטים היתה צריכה להשיב. 
       
היו"ר ראובן ריבלין:
       
       שרת המשפטים השיבה, רק ההצבעה נדחתה. גברתי שרת המשפטים, אנחנו מדברים על הצעת חוק נכסים של נספי השואה (השבה ליורשים והקדשה למטרות סיוע והנצחה), האם גברתי רוצה להוסיף מלים? 
       
קולט אביטל (העבודה-מימד):
       
       היא היתה צריכה להודיע - - -
       
שרת המשפטים ציפי לבני:
       
       אני מבקשת להבהיר: מאז הדיון בקריאה ראשונה התקיימו כמה דיונים בין חברת הכנסת קולט אביטל לבין יושב-ראש הכנסת, משרד האוצר ומשרד המשפטים, והתבקשתי להבהיר דברים אחדים. האחד – כל הכספים ייועדו לניצולי השואה. הנושא הזה יתוקן במהלך החקיקה. השאלה היא, מה יהיה הארגון – אם תהיה חברה נפרדת או לחלופין יהיה ארגון ממשלתי כלשהו או שהדבר ייעשה במסגרת משרדי הממשלה או משרד המשפטים – גם סוגיה זו תוכרע מאוחר יותר, בהליך הדיון בממשלה. את הוועדה שתקום לצורך קביעת השערוך אני אקים, בהתייעצות עם שר האוצר ונגיד בנק ישראל. תודה. 
       
היו"ר ראובן ריבלין:
       
       ובתנאים אלה את מבקשת שנצביע בעד החוק בקריאה ראשונה. אני מברך את חברת הכנסת קולט אביטל ואת חבר הכנסת לפיד, שגם הם השתתפו בישיבה עם אנשי בנק ישראל, האפוטרופוס הכללי, מנכ"ל משרד המשפטים ומנכ"ל משרד האוצר. 
     
       רבותי חברי הכנסת, הצעת חוק נכסים של נספי השואה (השבה ליורשים והקדשה למטרות סיוע והנצחה), התשס"ה-2004, קריאה ראשונה - נא להצביע. מי בעד? מי נגד? מי נמנע?
       
הצבעה מס' 3
       
בעד ההצעה להעביר את הצעת החוק לוועדה - 62
נגד - אין
נמנעים - אין
ההצעה להעביר את הצעת חוק נכסים של נספי השואה (השבה ליורשים והקדשה למטרות סיוע והנצחה), התשס"ה-2004, לוועדת החוקה, חוק ומשפט נתקבלה.
       
היו"ר ראובן ריבלין:
       
       62 בעד, אין מתנגדים, אין נמנעים. אני קובע שהצעת החוק עברה בקריאה ראשונה. 
       
       חבר הכנסת לפיד, הבטחות מקיימים. 
       
יוסף לפיד (שינוי):
       
       אני מודה לך. 
       
היו"ר ראובן ריבלין:
       
       כל טוב. 
       
גדעון סער (הליכוד):
       
       אני מבקש שהנושא יעבור לוועדת הכספים. 
       
היו"ר ראובן ריבלין:
       
       החוק יעבור לוועדה לנספי השואה. 
       
קולט אביטל (העבודה-מימד):
       
       אני מבקשת שהנושא יעבור לוועדת החוקה, חוק ומשפט.
       
היו"ר ראובן ריבלין:
       
       האם אדוני רוצה שהנושא יעבור לוועדת הכספים, כי זה שייך לוועדת החוקה, חוק ומשפט, בלי כל ספק. 
       
גדעון סער (הליכוד):
       
       מקובל עלי שהנושא יעבור לוועדת החוקה. 
       
היו"ר ראובן ריבלין:
       
       ובכן, הנושא יעבור לוועדת החוקה, חוק ומשפט על מנת להכינו לקריאה שנייה ולקריאה שלישית. תודה רבה. 
       
       

הצעת חוק לתיקון פקודת העיריות (מס' 99), התשס"ה-2005
       [מס' כ/67; "דברי הכנסת", חוב' ט"ז, עמ'    ועמ'     ;  נספחות.]
(קריאה שנייה וקריאה שלישית)

היו"ר ראובן ריבלין:
       
       הנושא הבא הוא הצעת חוק לתיקון פקודת העיריות (מס' 99), התשס"ה-2005. יציג את הצעת החוק יושב-ראש ועדת הפנים, חבר הכנסת גאלב מג'אדלה. בבקשה. 
       
גאלב מג'אדלה (יו"ר ועדת הפנים ואיכות הסביבה):
       
       אדוני היושב-ראש, חברי חברי הכנסת, אני מתכבד להביא בפני הכנסת לקריאה שנייה ולקריאה שלישית את הצעת חוק לתיקון פקודת העיריות (מס' 99), התשס"ה-2005. 
       
       מטרתה העיקרית של הצעת חוק זו היא לחייב הקמת ועדה למאבק בנגע הסמים בכל רשות מקומית. תפקיד הוועדה יהיה ליזום ולתכנן פעילות לקידום טיפול מקיף במאבק בנגע הסמים המסוכנים, לגבי מניעה, שיקום, טיפול, חינוך והסברה. הוועדה תגיש לאישור המועצה את תוכניותיה ותעקוב אחר ביצוע התוכניות המאושרות. 
       
       בוועדה יהיו חברים עד שלושה חברי מועצה, שאחד מהם יהיה היושב-ראש. שאר חברי הוועדה יהיו מנהל אגף הרווחה, מנהל מחלקת החינוך, שני נציגי ציבור שיבחר ראש העירייה באישור המועצה, מנהל בית-ספר תיכון בתחום העירייה ונציג הרשות הלאומית למלחמה בסמים. בכל מקרה, מספר חברי המועצה החברים בוועדה ייקבע כך שמספר חברי הוועדה הכולל יהיה אי-זוגי. 
       
       עוד מוצע לקבוע, כי מועצת הרשות המקומית תהיה רשאית לכלול בתקציבה סעיף מאבק בנגע הסמים. 
       
       להצעה זו הוגשו הסתייגויות. אבקש מחברי הכנסת לדחות את ההסתייגויות ולאשר את הצעת החוק בקריאה שנייה ובקריאה שלישית. תודה לאדוני היושב-ראש. 
       
היו"ר יולי-יואל אדלשטיין:
       
       אני מודה מאוד ליושב-ראש ועדת הפנים ואיכות הסביבה. לחוק יש הסתייגות של חבר הכנסת עמרם מצנע. 
       
עמרם מצנע (העבודה-מימד):
       
       אני מוריד. 
       
היו"ר יולי-יואל אדלשטיין:
       
       חבר הכנסת מצנע מודיע לי שהוא מוריד את ההסתייגות, ולכן, חברי הכנסת, אנחנו נוכל לעבור להצבעה. 
       
       הצעת חוק לתיקון פקודת העיריות (מס' 99), התשס"ה-2005. אנחנו מצביעים בקריאה שנייה בהצבעה אחת על כל הסעיפים. מי בעד? מי נגד? נא להצביע. 
       
הצבעה מס' 4
       
בעד סעיפים 1-3 – 34
נגד – אין
נמנעים – אין
סעיפים 1-3 נתקבלו. 
       
היו"ר יולי-יואל אדלשטיין:
       
       34 בעד, אין מתנגדים ואין נמנעים. החוק התקבל בקריאה שנייה ללא הסתייגויות. 
       
       לכן אנחנו יכולים לעבור להצבעה בקריאה שלישית. 
       
       הצבעה מס' 5
       
יגאל יאסינוב (שינוי):
       
       אדוני היושב-ראש, על לוח ההצבעות היה כתוב תיקון מס' 96.
       
היו"ר יולי-יואל אדלשטיין:
       
       הודעתי לפרוטוקול שמדובר בתיקון מס' 99, חוק לתיקון פקודת העיריות. אני מבטל את ההצבעה ואני מבקש לא להפריע בעת ההצבעה. 
       
       מי בעד? מי נגד? קריאה שלישית, נא להצביע. 
       
הצבעה מס' 6
       
בעד החוק – 27
נגד – אין
נמנעים – אין
חוק לתיקון פקודת העיריות (מס' 99), התשס"ה-2005, נתקבל. 
       
       
היו"ר יולי-יואל אדלשטיין:
       
       27 בעד, אין מתנגדים ואין נמנעים. החוק התקבל בשלוש קריאות. 
       
       אני מזמין את חברת הכנסת גילה גמליאל להודות בשם ועדת הפנים לכל העוסקים במלאכה. היא גם בוודאי יוזמת החוק. 
       
גילה גמליאל (הליכוד):
       
       אדוני היושב-ראש, כבוד השרים, חברי וחברות הכנסת, ראשית אני רוצה להודות לבית הזה על עצם העברת החוק בקריאה שנייה ובקריאה שלישית, במיוחד לאור המקרים האחרונים שראינו סביב עניין ה"חגיגת" וכל מה שקשור לילדים ששואפים ממזגנים, ובכלל, מקרים קשים של סמים. היתה חשיבות עליונה שהמערכת המוניציפלית תעסוק במאבק בנגע הסמים בצורה יותר יסודית. מכיוון שכך, אני רוצה להודות לכולם. 
       
       בראש ובראשונה אני רוצה להודות למפנה אלי את הבקשה, לסגן ראש עיריית קריית-ביאליק, אלי דוקורסקי; ליושב-ראש הוועדה, גאלב מג'אדלה, שקידם את החוק בצורה טובה, וגם ליושב-ראש הקודם, יורי שטרן. אני רוצה להודות לכל הנוגעים בדבר, ליועצת המשפטית של הוועדה ולכל החברים, וכן לחבר הכנסת אחמד טיבי, שלקח חלק פעיל ביוזמת החוק, ולכל חברי וחברות הבית הזה – למען עתיד טוב יותר לנוער ולצעירים ולכולם. תודה רבה. 
       
היו"ר יולי-יואל אדלשטיין:
       
       תודה ליוזמת החוק, חברת הכנסת גילה גמליאל, ויישר כוח על העברתו. 

       
הצעת חוק העמותות (תיקון מס' 5), התשס"ה-2005
       [מס' כ/55; "דברי הכנסת", חוב' ה, עמ' ;  נספחות.]
הצעת חוק העמותות (תיקון מס' 6), התשס"ה-2005
       [מס' כ/63; "דברי הכנסת", חוב' ט"ו, עמ' ;  נספחות.]
(קריאה שנייה וקריאה שלישית)

היו"ר יולי-יואל אדלשטיין:
       
       אנחנו עוברים לנושא הבא: הצעת חוק העמותות (תיקון מס' 5), התשס"ה-2005, קריאה שנייה וקריאה שלישית. יציג את החוק יושב-ראש ועדת החוקה, חוק ומשפט, בבקשה. 
       
דני יתום (העבודה-מימד):
       
       יש הסתייגויות?
       
היו"ר יולי-יואל אדלשטיין:
       
       אם אתה שואל אותי שאלה תיאורטית, אז כן. אם אתה שואל אותי שאלה מעשית, אני לא רואה אותן. 
       
דני יתום (העבודה-מימד):
       
       שאלה מעשית. 
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, "עמותות" הוא מושג שהפך להיות מאוד טעון בפוליטיקה הישראלית, אבל אני יכול להבטיח לכם, חברי הכנסת - - - 
       
גדעון סער (הליכוד):
       
       אתה שמעת איך אהוד ברק מטיף מוסר בנושא הזה, אדוני היושב-ראש?
       
היו"ר יולי-יואל אדלשטיין:
       
       למי אתה קורא "אדוני היושב-ראש", חבר הכנסת סער?
       
גדעון סער (הליכוד):
       
       
       בנושא הזה אני מתכוון ליושב-ראש ועדת החוקה, בנושא עמותות ברק. 
       
מיכאל איתן (יו"ר ועדת החוקה, חוק ומשפט):
       
       כשאני דיברתי על המושג הטעון, אני רוצה לפחות לומר, שצריך להציל את כבודן של אלפי עמותות שבהן ציבור אזרחים מתאגד על מנת לקדם מטרות חיוביות, והרוב המכריע מופעל על-ידי מתנדבים, אנשים טובים, ולצערנו הרב כמה גורמים מושחתים במערכת הפוליטית הוציאו שם רע למושג הזה - עמותות. אנחנו לא מטפלים בנושא הזה עכשיו. 
       
       אנחנו כן מטפלים ביוזמה של חברת הכנסת גילה פינקלשטיין. היוזמה של חברת הכנסת גילה פינקלשטיין היתה מכוונת להצעיר את הגיל של החברים בעמותות. אני רוצה לברר, יש לי שני תיקונים - - - 

היו"ר יולי-יואל אדלשטיין:
       
       תיקון מס' 5, תיקון מס' 6, אתה רוצה להציג את שניהם יחד? 

מיכאל איתן (יו"ר ועדת החוקה, חוק ומשפט):
       
       כן, אני אציג את שניהם יחד. חברת הכנסת גילה פינקלשטיין ביקשה להכניס תיקון על מנת שגם אזרחים צעירים יוכלו להיות חברים בעמותות. מלכתחילה היא חשבה, שאפשר יהיה להבדיל אולי בין עמותות שבהן יכולים להיות צעירים, ובין עמותות אחרות, שלא תהיה בהן מגבלה כזאת. אבל תוך כדי הדיונים ותוך כדי עיון ביכולות הפיקוח, אילו עמותות עוסקות במה ומה הם התחומים, הגענו למסקנה, שיהיה קשה מאוד להבחין בין סוגי העמותות ולפקח על כך שאכן הן פועלות אך ורק בתחום מטרותיהן. 
       
       לכן, ככלל ראשון קבענו, שאנחנו הולכים להצערת הגיל. מצד שני, לא רצינו שאזרחים צעירים יישאו באחריות, כמי שמפעילים עמותות, ושינינו את הצעת החוק כך שיהיו בה חברים צעירים, אבל הם לא יוכלו לשאת תפקידים שדורשים אחריות, כמו חברי ועד, יושבי-ראש עמותה, עד שיגיעו לגיל של האחריות המשפטית, עד שיגיעו לגיל 18. 
       
       לסיכום ההצעה הזאת, מדובר בהצעת חוק שמאפשרת לכל קטין שמלאו לו 17 שנים להיות חבר בעמותה, ובלבד שלא יהיה חבר במוסדות הוועד המנהל או בוועדת הביקורת של העמותה. על-ידי כך אנחנו גם מאפשרים איזה חריג בכלל המשפטי שמסדיר את הכשרות של קטין לפעולות משפטיות, מאחר שאנחנו מאפשרים להם להיות חברים בעמותה. 
       
       למליאה מוגשת הצעת הוועדה בשתי גרסאות, גרסה אחת מדברת על כך שגיל הקטין יהיה 17 שנים. הגרסה השנייה, שהציע חבר הכנסת יצחק לוי, מדברת על גיל קטין של 16 שנים. אני מבקש מחברי הכנסת הנוכחים ואמורים להצביע - זה לא כמנהגי, אבל אני אגיד בקצרה, כדי שתדעו על מה עומדים להצביע. הצערת גיל חברים בעמותות - גרסה א' מדברת על קטינים מגיל 17. גרסה ב' מדברת על קטינים מגיל 16. 
       
רוני בריזון (שינוי):
       
       מה עמדתך? 
       
מיכאל איתן (יו"ר ועדת החוקה, חוק ומשפט):
       
       לא חשוב מה עמדתי, כל אחד יצביע לפי מה שהוא מבין. 

רוני בריזון (שינוי):
       
       מה לא חשוב, אנחנו מאוד מחשיבים את עמדתך, אדוני. 
       
מיכאל איתן (יו"ר ועדת החוקה, חוק ומשפט):
       
       אני לא מתבייש בעמדתי, אבל אני חושב שכל אחד צריך לשקול. הבעיה כאן פשוטה. מי שמוכן להיות יותר מרחיק לכת בשילוב צעירים בהחלטות של עמותות, יכול להצביע על גיל 16. מי שאומר, אנחנו עושים דבר חדשני, נותנים אחריות משפטית לצעירים מתחת לגיל הכשרות המשפטית, ויגיד אנחנו הולכים במשורה, נלך צעד – יצביע על גיל 17. אלה שתי הגרסאות לגבי הגיל. בהתאם לכך אנחנו קובעים גם את הכשרות המשפטית. 
       
       יש הצעה של חבר הכנסת לוי. הוא מציע הצעה, שלפיה יגבילו את מספר הקטינים בעמותה. כלומר, לפי הצעתו, בכל עת נתונה רק שליש מחברי העמותה יהיו מגיל 16 ועד גיל 18. ההצעה השנייה מדברת על כך, שיהיו מגיל 17, ללא הגבלה, יותר פשוט ופחות קיצוני מבחינת הגיל. 
       
       החוק השני מתקן גם הוא את חוק העמותות. היוזמה של החוק השני היא של חבר הכנסת בריזון וחבר הכנסת רשף חן. בהצעת החוק הזאת מדובר על כך, שבדרך כלל, לרשם העמותות יש אפשרות, במקרים שבהם הוא מוצא שיש בעיות בעמותה, כחלק מסמכויות הפיקוח של רשם העמותות, למנות חוקר לעמותה. יש איזה שריד היסטורי שאומר, שכאשר העמותה עוסקת בעניינים דתיים, צריך הסכמה של מנכ"ל משרד הדתות. למה? ככה. מה ההבדל? לא ברור. למה דווקא מנכ"ל משרד הדתות, אף אחד לא יודע להשיב על זה. 
       
מאיר פרוש (אגודת ישראל - יהדות התורה והשבת):
       
       אין כבר משרד כזה. 
       
מיכאל איתן (יו"ר ועדת החוקה, חוק ומשפט):
       
       אין כבר משרד הדתות ואין מנכ"ל משרד הדתות. אז נראה לי שהתיקון הוא תיקון טכני, שמבקש למחוק את ההתניה הזאת. 
       
       אני מבקש לאשר את שני החוקים, שני חוקים שונים, שניהם מתקנים את חוק העמותות. תודה. 
       
היו"ר יולי-יואל אדלשטיין:
       
       תודה רבה לחבר הכנסת מיכאל איתן, יושב-ראש ועדת החוקה, חוק ומשפט, שהציג לנו את שתי ההצעות לתיקון חוק העמותות. ודאי שעכשיו נפריד ביניהן ונעבור להצבעה על הצעת חוק העמותות (תיקון מס' 5), התשס"ה-2005. לחוק הזה יש הסתייגויות, אך אין מסתייגים באולם. לכן, חברי הכנסת עזמי בשארה, ג'מאל זחאלקה וואסל טאהא לא יוכלו לנמק את ההסתייגות ומטבע הדברים גם לא נצביע עליה. אבל, שימו לב, לשם החוק אין הסתייגויות, לסעיף 1 אין הסתייגויות, לכן נצביע כנוסח הוועדה. 
       
       מי בעד, מי נגד - נא להצביע. 
       
הצבעה מס' 7
       
בעד סעיף 1 - 21
נגד - אין
נמנעים - אין 
סעיף 1 נתקבל. 

היו"ר יולי-יואל אדלשטיין:
       
       בעד - 21, אין נמנעים או מתנגדים. שם החוק וסעיף 1 התקבלו כהצעת הוועדה. 
       
       שימו לב, חברי הכנסת, בסעיף 2 מופיעות שתי גרסאות. בפסקה (1), גרסה א': "שמלאו לו שבע-עשרה שנים", או גרסה ב': "שמלאו לו שש עשרה שנים". מי שבעד גרסה א' יצביע בעד, מי שבעד גרסה ב' מצביע נגד. נא להצביע. 
       
נסים זאב (ש"ס):
       
       ומי שמתנגד לשתי הגרסאות? 
       
אלי בן-מנחם (העבודה-מימד):
       
       יוצא מהמליאה. 

דני יתום (העבודה-מימד):
       
       יצביע נמנע. 

היו"ר יולי-יואל אדלשטיין:
       
       מי בעד - גרסה א', מי נגד - גרסה ב', מי שמתנגד לשתי הגרסאות יכול להצביע נגד הסעיף כשנצביע עליו בנפרד. 
       
הצבעה מס' 8
       
בעד סעיף 2(1) בגרסה א' - 23
בעד סעיף 2(1) בגרסה ב' - אין
נמנעים - אין
סעיף 2(1), בגרסה א', נתקבל.  
       
       
היו"ר יולי-יואל אדלשטיין:
       
       בעד - 23, אין מתנגדים או נמנעים, גרסה א' התקבלה כגרסה הקובעת. 
       
       עוד פעם, שימו לב, באותו סעיף, פסקה (2), גרסה א' מול גרסה ב', נא להצביע. גרסה א' - ההצבעה בעד; מי שבעד גרסה ב' יצביע נגד. ההצבעה החלה, עדיין באותו סעיף, עוד הפעם בשתי גרסאות, בעד - גרסה א', נגד - גרסה ב'. נא להצביע. 
       
הצבעה מס' 9
       
בעד סעיף 2(2) בגרסה א' - 20
בעד סעיף 2(2) בגרסה ב' - אין
נמנעים - אין
סעיף 2(2), בגרסה א', נתקבל. 
       
היו"ר יולי-יואל אדלשטיין:
       
       בעד - 20, אין מתנגדים או נמנעים. נתקבלה גרסה א'. 

היו"ר יולי-יואל אדלשטיין:
       
       נתקבלה גרסה א'.
       
       עכשיו שימו לב: נצביע בקריאה שנייה על סעיף 2, עם הגרסאות שנתקבלו. מי ששאל, כמו חבר הכנסת נסים זאב, אם אני נגד שתי הגרסאות - יכול להצביע נגד עכשיו. נתקבלו גרסאות, עכשיו מצביעים על סעיף 2 בקריאה שנייה.
       
הצבעה מס' 10
       
בעד סעיף 2, כהצעת הוועדה, לפי גרסה א' - 23
נגד - 1
נמנעים - אין
סעיף 2, כהצעת הוועדה, לפי גרסה א', נתקבל.
       
היו"ר יולי-יואל אדלשטיין:
       
       חברי הכנסת, בעד - 23, מתנגד אחד, אין נמנעים. גם סעיף 2 אושר בקריאה שנייה. לכן כל הסעיפים ושם החוק אושרו בקריאה שנייה ללא הסתייגויות, לפי הגרסאות שנתקבלו. 
       
       אנו עוברים להצבעה בקריאה שלישית על הצעת חוק העמותות (תיקון מס' 5). קריאה שלישית. נא להצביע - מי בעד, מי נגד, מי נמנע?
       
הצבעה מס' 11
       
בעד החוק - 25
נגד - 1
נמנעים - אין
חוק העמותות (תיקון מס' 5), התשס"ה-2005, נתקבל.

היו"ר יולי-יואל אדלשטיין:
       
       בעד - 25, נגד - 1, אין נמנעים. תיקון מס' 5 לחוק העמותות אושר בשלוש קריאות. 
       
       חברי הכנסת, אנחנו עוברים לתיקון מס' 6 לחוק העמותות. אין מסתייגים, אין הסתייגויות. לכן אנחנו מצביעים בקריאה שנייה.
       
       
הצבעה מס' 12
       
בעד  סעיף 1 - 22
נגד - 1
נמנעים - אין
סעיף 1 נתקבל.
       
היו"ר יולי-יואל אדלשטיין:
       
       בעד - 22, נגד - 1, אין נמנעים. תיקון מס' 6 לחוק העמותות אושר בקריאה שנייה. 
       
       אנחנו עוברים להצבעה בקריאה שלישית. 
       
הצבעה מס' 13
       
בעד החוק - 24
נגד - 1
נמנעים - אין
חוק העמותות (תיקון מס' 6), התשס"ה-2005, נתקבל.
       
היו"ר יולי-יואל אדלשטיין:

       בעד - 24, מתנגד אחד, אין נמנעים. תיקון מס' 6 לחוק העמותות אושר בשלוש קריאות. 
       
       אני מזמין את חברת הכנסת גילה פינקלשטיין, יוזמת החוק, להודות לאלה שעסקו במלאכה. בבקשה, גברתי. חברת הכנסת גילה פינקלשטיין, את מעכבת את אלה שבקוצר רוח רוצים לשמוע את התשובות של שר התשתיות על השאילתות שלהם.

גילה פינקלשטיין (מפד"ל):

       אדוני היושב-ראש, כנסת נכבדה, קיבלנו זה עתה חוק בעל חשיבות עצומה לחיזוק הזכויות של הילדים במדינת ישראל. ההצעה הזאת מחויבת המציאות, בעיקר לנוכח ריבוי העמותות במקומותינו, שבמסגרת הפעילות שלהן הן עוסקות בקידום נושאים חינוכיים וחברתיים, שנוגעים בעצם במישרין לגורלם ולחייהם של הילדים. 
       
       אין עוררין על כך שזכותו של הילד לביטוי ומקום בחברה. ההצעה הזאת בעצם מגלמת את אחד היסודות המשמעותיים לפיתוח אחריות ומנהיגות בקרב בני-הנוער. תכונות מסוג זה לא תתפתחנה אם לא תופקד בידי בני-הנוער החובה להחליט ולהשפיע על עתידם ועל גורלם. 
       
       ככל הניתן ובמסגרת מגבלות הסביר, עלינו לשלב את הדור הצעיר בהובלת מהלכים חברתיים, במיוחד כשהדבר אמור בהם, בילדים עצמם, בחייהם. מובן שיש להטיל שיקול דעת, אך המגבלה הגורפת שהיתה עד כה בחוק איננה סבירה, ויש להגמיש אותה במידה רבה. כמו כן, יש ערך רב במסר שמקרינה ההצעה, שעל-פיו איננו רואים בילד מטרד, חלילה, אלא רואים בו שותף לכל דבר ועניין, ואנחנו מצהירים על זה ופועלים לשם כך.

	אני מבקשת להודות למועצה לשלום הילד, שהיתה שותפה למהלך החקיקה מאז הנחת החוק, דרך קידומו בוועדות ובהצבעות. אני מודה לוועדת החוקה שקיימה את הדיונים בהליך החקיקה; ליושב-ראש הוועדה, חבר הכנסת מיקי איתן, שניהל את הדיונים בטוב טעם ודעת, וליתר חברי הוועדה; ליועצת המשפטית של הוועדה  וליתר אנשי הלשכה המשפטית.

	כיושבת-ראש השדולה למען הילד אני שמחה כפליים, כי הצלחנו להביא לידי גמר את התיקון, ומקווה כי הוא יהיה סימן לבאות. תודה. 

היו"ר יולי-יואל אדלשטיין:
       
       תודה לחברת הכנסת גילה פינקלשטיין. אני מזמין את שר התשתיות הלאומית, חבר הכנסת בנימין בן-אליעזר, הלוא הוא פואד.
       
רוני בריזון (שינוי):
       
       אדוני, יורשה לי להודות בקצרה, כי הרי גם חוק שלי עבר עכשיו.
       
היו"ר יולי-יואל אדלשטיין:
       
       חבר הכנסת בריזון, אבל בקצרה.
       
רוני בריזון (שינוי):
       
       בקצרה מאוד, מן הלב ומן הצד. יבואו על הברכה כל העוסקים במלאכה, ראש וראשון להם חבר הכנסת מיכאל-מיקי איתן, יושב-ראש הוועדה, והעוזרים לידו, דורית ואג, סיגל קוגוט, וכל מי שעזר וסייע - יבורך. תודה.



שאילתות ותשובות

היו"ר יולי-יואל אדלשטיין:
       
       שר התשתיות הלאומיות ישיב על שאילתות.
       
2095. מערכת הולכת השפכים משפרעם
       
חברת הכנסת נעמי בלומנטל שאלה את שר התשתיות הלאומיות
       ביום ה' בחשוון התשס"ה (20 באוקטובר 2004):
       
       
     מערכת הולכת השפכים משפרעם למתקן טיהור שפכים עברה את שיא קיבולתה, ושפכים זולגים ממנה באופן הפוגע בתושבי קריית-ביאליק. נטען, כי תגבור הקו מתעכב בגינם של חילוקי דעות בסוגיית המימון בין איגוד ערים חיפה לביוב ועיריית שפרעם.
       
       רצוני לשאול:
       
       1. מה יעשה משרדך לפתרון הבעיה?
       
       2. האם יסייע משרדך בעניין לעיריית קריית-ביאליק?
       
       3. אם לא – מדוע?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1. אדוני היושב-ראש, חברות וחברי הכנסת, מוסכם על כל הגורמים המקצועיים במשרדי הממשלה שיש להקים קו ביוב נוסף משפרעם למכון הטיהור בחיפה. משרד התשתיות הלאומיות פועל בשיתוף עם משרד הפנים וחברי איגוד ערים חיפה לביוב ואיכות סביבה על מנת לבצע את הפרויקט.
       
       2-3. חשוב לציין, כי לפי חוק הביוב, האחריות לסילוק ולטיפול בשפכים היא של הרשות המקומית. עם זאת, משרד התשתיות הלאומיות מסייע לרשויות מקומיות באמצעות הלוואות ומענקים להקמתן של מערכות לאיסוף השפכים ולטיפול בהם. המשרד יסייע לרשויות המקומיות לאחר שהן יסדירו את הנדרש מהן כתנאים לסיוע.
       
       משרד התשתיות הלאומיות פועל באופן אקטיבי לתאם ולגשר בין ראשי הרשויות ומשרד הפנים על מנת לקדם את הפרויקט.
       
2308. תחנת הכוח הפחמית באשקלון
       
חבר הכנסת עמרי שרון שאל את שר התשתיות הלאומיות
       ביום י"ח בכסליו התשס"ה (1 בדצמבר 2004):
       
       ב-4 בנובמבר 2004 צוטט מנכ"ל משרדך כמאשר שתחנת הכוח הפחמית החדשה באשקלון לא תחל באספקת חשמל לפני שנת 2012.
       
       רצוני לשאול:
       
       האם נדחתה הקמתה של תחנת הכוח הפחמית, ואם כן – מדוע?
       
שר התשתיות הלאומיות בנימין בן-אליעזר:
       
       אדוני היושב-ראש, חברי כנסת נכבדים, הקמת תחנת הכוח הפחמית החדשה, הקרויה "פרויקט D", לא נדחתה בתוכנית הפיתוח של חברת החשמל, שאושרה על-ידי שר התשתיות הלאומיות. 
       
       עם זאת, אני מודה שנגרמו עיכובים בשל התארכות ההליכים התכנוניים-הסטטוטוריים וכן בגלל התארכות ההליכים המשפטיים. עיכובים אלו יביאו, ככל הנראה, ולצערי, לדחייה בהקמת תחנת הכוח מעבר למועד הקבוע בתוכנית הפיתוח, 2008-2009, כנראה לשנת 2012.

היו"ר יולי-יואל אדלשטיין:
       
       האם לחבר הכנסת עמרי שרון יש שאלה נוספת לשר? אין. הוא מסתפק בתשובת השר.
       
2328. תחנת הכוח הפחמית באשקלון 
       
חברת הכנסת מרינה סולודקין שאלה את שר התשתיות הלאומיות
       ביום כ"ה בכסליו התשס"ה (8 בדצמבר 2004):
       
       בימים אלה נבחנת במשרד לתשתיות הלאומיות תוכנית הבנייה של התחנה הפחמית באשקלון.
       
       רצוני לשאול:
       
       1. האם נשמע קולו של הציבור המתנגד לתוכנית, והמיוצג על-ידי חברי כנסת, ארגונים סביבתיים וראשי רשויות מקומיות, ואם לא – מדוע?
       
       2. האם, במסגרת בחינה זו, מובאת בחשבון הכפלת מחירי הפחם בשנה האחרונה?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1. חברת הכנסת מרינה סולודקין התעניינה בבחינה מחודשת של הקמת התחנה הפחמית באשקלון ובשיח הציבורי בעניין. ובכן, במהלכם של ההליכים התכנוניים-הסטטוטוריים מתקיים דיון ציבורי במסגרת הוועדה לתכנון ובנייה של תשתיות לאומיות.
       
       זאת ועוד, יש לזכור כי תחנת הכוח כוללת רכיבים להפחתת הזיהום, והיא בנויה בטכנולוגיה על-קריטית שמפחיתה משמעותית את הזיהום ביחס לתחנות כוח פחמיות אחרות. 
       
       כמו כן, משרד התשתיות בדעה שאין להסתמך על משאב אנרגיה אחד בלבד, דהיינו גז טבעי, וכי כדי להבטיח אספקה יעילה וסדירה של משאבי האנרגיה גם בעתיד יש לבזר את מקורות האנרגיה במשק.
       
       2. לגבי מחירי הפחם, תוכנית הפיתוח של משק החשמל מבוססת על בחינה משוכללת של פרמטרים רבים, לרבות עלות הדלקים. יצוין, כי עליית המחירים אפיינה בשנה האחרונה את כל הדלקים, ובכללם הפחם.

2360. שאיבת מים על-ידי פלסטינים בצפון השומרון
       
חבר הכנסת ניסן סלומינסקי שאל את שר התשתיות הלאומיות
       ביום כ"ה בכסליו התשס"ה (8 בדצמבר 2004):
       
       על-פי הדיווחים בתקשורת, יש מאות קידוחי מים לא חוקיים של פלסטינים בצפון השומרון, אזור המיועד להתנתקות. הערכת מערכת הביטחון היא, שלאחר ההתנתקות תוגבר שאיבת המים באזור על-ידי פלסטינים.
       
       רצוני לשאול:
       
       1. האם הדיווחים נכונים? 
       
       2. אם כן – מה הוא הנזק שנגרם לאקוויפר הדרום-מזרחי עד כה?
       
       3. אילו צעדים ננקטים היום נגד השאיבות הלא-חוקיות?
       
       4. כיצד תתבצע האכיפה לאחר ההתנתקות?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-3. אדוני היושב-ראש, חברי הכנסת, קיימים כ-250 קידוחים פיראטיים, בעיקר בצפון השומרון. רוב הקידוחים רדודים מאוד ושואבים מים משכבות שעונות ולא מגופי המים העיקריים. לצורך קידוחים עמוקים נדרשות מכונות שאיבה גדולות שאינן נמצאות כיום בידי הפלסטינים. ההערכה שלנו היא, כי כמויות המים שנשאבות מקידוחים אלה רובן לצורכי חקלאות.
       
       הרשות הפלסטינית לא אכפה עד כה את האיסור על קידוחים אלה. צה"ל אפשר לנציבות המים ולצוותי הפיקוח והאכיפה להחרים את הציוד בכמה בארות, אך לא לפגוע בבארות עצמן.
       
       עם זאת, בתקופה האחרונה נחתם פרוטוקול של ועדת משנה המשותפת לענייני פיקוח ואכיפה, שבו שני הצדדים אישרו לראשונה הריסת תשעה קידוחים פיראטיים. מאז הפעילות המחודשת של צוותי הפיקוח והאכיפה ביו"ש, נבלמו במידה ניכרת קידוחים פיראטיים נוספים.
       
       4. אנו סבורים כי יש לשמור על ההסדר הקיים או להגיע להסדר ביניים אחר עם הפלסטינים לאחר תוכנית ההתנתקות.
       
       
2374. רשת החשמל בהר-הזיתים
       
חבר הכנסת עמרי שרון שאל את שר התשתיות הלאומיות
       ביום ג' בטבת התשס"ה (15 בדצמבר 2004):
       
       
       בשנת 1999 החליט משרד התשתיות לחבר את שכונת מעלה-זיתים לרשת חברת החשמל הארצית ולא לחברת חשמל מחוז ירושלים (חמ"י) . למרות זאת, עד היום דבר זה לא נעשה.
       
       רצוני לשאול:
       
       מדוע לא חוברה השכונה בהר-הזיתים לחברת החשמל הישראלית?
       
שר התשתיות הלאומיות בנימין בן-אליעזר:

       אדוני היושב-ראש, חברי הבית, לשאלת חברי, חבר הכנסת עמרי שרון, מדוע לא חוברה השכונה בהר-הזיתים לחברת החשמל הישראלית, אבקש להשיב, כי חברת החשמל החלה בעבודות לחיבור שכונת מעלה-זיתים לרשת החשמל שלה על-פי החלטת שר התשתיות הלאומיות משנת 1999. בהתאם לתכנון, החיבור אמור להתבצע באמצעות כבל תת-קרקעי מעיר-דוד עד לגבול בית-הקברות בהר-הזיתים, ומנקודה זו אמור לעבור קו עילי בשולי בית-הקברות עד לשכונה.
       
       הכבל התת-קרקעי כבר הונח עד לבית-הקברות, אך חברת "אתרא קדישא" מסרבת להתיר העברת הקו העילי בשולי בית-קברות. נבדקו חלופות לתוואי האמור אך עדיין לא נמצא פתרון שיאפשר חיבור השכונה.
       
       בעקבות ישיבה משותפת של נציגי התושבים, היזמים וחברת החשמל לישראל, בראשות מנכ"ל משרד התשתיות הלאומיות, בוצע חיבור זמני באמצעות רשת החשמל של חברת החשמל למזרח-ירושלים, כאשר חברת החשמל לישראל אחראית לאספקת החשמל ולחלוקת החשבונות לתושבים. במקביל נעשה מאמץ לקדם חיבור של קבע לרשת של חברת החשמל לישראל.
       
היו"ר יולי-יואל אדלשטיין:
       
       האם לאדוני יש שאלה נוספת? אכן כן. חבר הכנסת עמרי שרון, בבקשה.

עמרי שרון (הליכוד):
       
       אדוני השר, ההחלטה היא משנת 1999, אולי אפילו קודם. זה משך זמן ארוך מאוד. השאלה  היא אם יודעים בדיוק מתי זה הולך להגיע לידי ביצוע, כי יש פה חשמל לשכונה שמוקמת באזור מאוד רגיש, יש שם משחק עם אספקת החשמל ממקורות אחרים, ויש חוסר עקביות וחוסר ודאות בעניין הזה, וזה גם מסוכן וגם לא תקין. יש החלטה ולא נעשה דבר. יש הערכת זמנים לעניין הזה? 

שר התשתיות הלאומיות בנימין בן-אליעזר:
       
       אמרתי שמי שעיכב את כל הדבר הזה היה "אתרא קדישא". זו הסיבה העיקרית. אם היא היתה מתירה את העברת הקו העילי בשולי בית-הקברות, כל הבעיה היתה נפתרת. ברגע שקיבלתי את השאילתא הזאת ביקשתי ממנכ"ל משרדי לעשות את כל אשר לאל ידו כדי להביא לזירוז התהליכים. אני מקווה שבתוך תקופה קצרה תהיה לי תשובה למסור לך. ברגע שיהיו לי מועד מדויק או תשובה אחרת, אשמח להודיע לך על כך. 
       
היו"ר יולי-יואל אדלשטיין:
       
       תודה לשר התשתיות על התשובות עד כה. שאילתא מס' 2397, של חבר הכנסת נסים דהן – איננו נוכח, לפרוטוקול.
       
2397. מחירי הגז הביתי באלעד
       
חבר הכנסת נסים דהן שאל את שר התשתיות הלאומיות
       ביום ג' בטבת התשס"ה (15 בדצמבר 2004):
       
       פורסם כי מחיר הגז לתושבי אלעד נע בין 8.29 ש"ח לקוב ל-23 ש"ח לקוב, לפי חברת הגז שהדירה מחוברת אליה, וכי כ-50 משפחות לא התחברו עקב דרישות מופקעות של החברה שהן נאלצות להתחבר אליה בשנה הראשונה.
       
       רצוני לשאול:
       
       1. האם הידיעה נכונה? 
       
       2. אם כן – מה עושה משרדך להסדרת הנושא?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-2. אדוני היושב-ראש, חברי חברי הכנסת, הפיקוח על מחירי הגז הוסר בשנת 1995, וכיום אין גוף שמפקח על מחיר זה. משרד התשתיות הלאומיות אחראי לפיקוח בתחום בטיחות הגז מכוח חוק הגז (בטיחות ורישוי), התשמ"ט-1989.
       
       כיום יש יותר מ-20 ספקי גז מורשים, והצרכנים רשאים לערוך סקר שוק ולהשוות את מחירי הגז בטרם יחליטו על החלפת ספק הגז. את הרשימה המעודכנת של ספקי הגז אפשר לראות באתר האינטרנט של משרד התשתיות הלאומיות.
       
       משרד התשתיות הלאומיות מודע לבעיות בתחום התחרות בענף הגז, ולפיכך הפיץ לפני כמה חודשים תזכיר חוק שמטרתו הקלת האפשרות להחליף את ספק הגז. בכך נקל על הצרכנים שירצו להחליף ספק גז, נקדם את התחרות בתחום הגז ונעודד שירות טוב יותר ובטיחותי יותר במחירים נוחים יותר לצרכנים.
       
היו"ר יולי-יואל אדלשטיין:
       
       שאילתא מס' 2437, של חבר הכנסת אליהו ישי – אותו דין, לפרוטוקול.
       
2437. מחירי הגז הביתי באלעד 
       
חבר הכנסת אליהו ישי שאל את שר התשתיות הלאומיות
       ביום י' בטבת התשס"ה (22 בדצמבר 2004):
       
       פורסם כי כ-50 מתושבי שכונת רמת-מאיר באלעד מסרבים להתחבר לרשת הגז בשל מחיר החיבור הגבוה – 1,570 ש"ח – שהם נדרשים לשלם לחברת "גז רם". כמו כן הם נדרשים לחתום על התחייבות שלא יעברו לחברה אחרת במשך חמש שנים. 
       
       רצוני לשאול:
       
       1. מי מפקח על מחירי החיבור והתשלום החודשי?
       
       2. האם ייבדק מקרה זה?
       
תשובת שר התשתיות הלאומיות בנימין בן-אליעזר:
(לא נקראה, נמסרה לפרוטוקול)
       
       1-2. אדוני היושב-ראש, חברי חברי הכנסת, משרד התשתיות הלאומיות אחראי לפיקוח בתחום בטיחות הגז מכוח חוק הגז (בטיחות ורישוי), התשמ"ט-1989, אולם אין גוף שמפקח על המחירים בתחום זה, שכן הפיקוח על מחירי הגז לצרכן הוסר בשנת 1995.
       
       כיום יש יותר מ-20 ספקי גז, ויש הבדלים מהותיים בענף זה בין ספק גז אחד למשנהו. את הרשימה המעודכנת של ספקי הגז המורשים אפשר לראות באתר האינטרנט של משרד התשתיות הלאומיות, ובאתר זה אפשר לעיין גם בהוראות המפורטות בכל הקשור להחלפת ספק הגז.
       
       לעניין התניית השירות בהתחייבות שלא לעבור לחברה אחרת במשך חמש שנים – בשנת 1989 קיבלה הכנסת את חוק ההסדרים, שלפיו נפתח שוק הגפ"מ – גז הבישול – לתחרות. מכוח החוק הותקנו גם תקנות הסדרים במשק המדינה בשנת 1991, ואלה מסדירות את החלפת ספק הגז על-ידי קביעת פרוצדורה ונוהל החלפה. סעיף 17 לחוק אוסר על ספק גז לאכוף על צרכן גז להמשיך לרכוש ממנו גז אם הצרכן הודיע על רצונו לסיים את החוזה ביניהם. החוק מעניק לצרכן זכות ברורה ומלאה לבטל באופן חד-צדדי את החוזה ולהביא את ההתקשרות לידי גמר.
       
היו"ר יולי-יואל אדלשטיין:
       
       תודה רבה לשר התשתיות, חבר הכנסת בנימין בן-אליעזר. סגן שר הבינוי והשיכון, חבר הכנסת אלי בן-מנחם, ישיב על כמה שאילתות. שאילתא מס' 2125, של חברת הכנסת נעמי בלומנטל  – אינה נוכחת, לפרוטוקול.
       
2125. דרישת חברה משכנת לתשלום כפול על הוצאות משפטיות
       
חברת הכנסת נעמי בלומנטל שאלה את שרת הבינוי והשיכון
       ביום י"ב בחשוון התשס"ה (27 באוקטובר 2004):
       
       בפניית ציבור שהובאה לפני נטען, כי חברה משכנת אשר הגיעה להסדר פשרה עם דיירת בהליך שיפוטי דורשת ממנה שכר טרחת עורך-דין נוסף על ההוצאות שפסק בית-המשפט.
       
       רצוני לשאול:
       
       האם דרישה זו מקובלת על משרדך?
       
תשובת סגן שר הבינוי והשיכון אלי בן-מנחם:
(לא נקראה, נמסרה לפרוטוקול)
       
       לא ברור לנו מתוכן השאילתא מהו סלע המחלוקת בין האזרח לבין החברה המשכנת ומהו התשלום הכפול. בדרך כלל בית-המשפט פוסק גם לגבי חלוקת שכר הטרחה. אם יועבר אלינו חומר רלוונטי נוכל לברר את מהות הדרישה.
       
היו"ר יולי-יואל אדלשטיין:
       
	שאילתא מס' 2140, של אותה חברת הכנסת – אותו הדין. 

2140. הכללת רנטות בחישוב שיעור שכר הדירה בדיור מוגן
       
חברת הכנסת נעמי בלומנטל שאלה את שרת הבינוי והשיכון
        ביום י"א בכסליו התשס"ה (24 בנובמבר 2004):
        
       בפניית ציבור שהובאה לפני נטען, כי רנטות מחושבות כהכנסה לשם גביית אחוזים בעבור תשלום שכר דירה בדיור מוגן. לית מאן דפליג כי רנטה אינה הכנסה רגילה, אלא סיוע הומניטרי המשמש כיום בעיקר לרכישת תרופות.
       
       רצוני לשאול:
       
       האם תוכר רנטה כפטורה מחישוב כהכנסה לשם גביית אחוזים בעבור תשלום שכר דירה בדיור מוגן, ואם לא – מדוע?
       
תשובת סגן שר הבינוי והשיכון אלי בן-מנחם:
(לא נקראה, נמסרה לפרוטוקול)
       
       לפי סעיף 2(5) לפקודת מס הכנסה, כל קצבה היא הכנסה. לנוכח הגדרה זו, כספי הפיצויים מגרמניה המשולמים כקצבה חודשית הם הכנסה. 
       
       המשרד גובה מדיירי הדיור המוגן 8% מכלל ההכנסה, לרבות קצבאות ביטוח לאומי ולרבות רנטות. יש לציין כי גבייה זו היא בעבור שירותים מיוחדים הניתנים במסגרת הדיור המוגן בתחום הפיזי והחברתי.
       
היו"ר יולי-יואל אדלשטיין:
       
       שאילתא מס' 2258, של חבר הכנסת נסים זאב, שוודאי נמצא אתנו: סיוע בבניית בית-כנסת ברמת-דניה בירושלים. בבקשה, אדוני סגן השר.
       
       
2258. סיוע בבניית בית-כנסת ברמת-דניה בירושלים
       
חבר הכנסת נסים זאב שאל את שרת הבינוי והשיכון
       ביום י"א בכסליו התשס"ה (24 בנובמבר 2004):
       
       ועדת-ברודט מתקצבת בניית בתי-כנסת ומסייעת בבניית בתי-כנסת נוספים בשכונות חדשות, אך לא בשכונות ותיקות שאין בהן בתי-כנסת. ברמת-דניה בירושלים אין בית-כנסת; תושביה מתפללים בשכונות סמוכות, והמבוגרים מתפללים בבית. רוב תושבי השכונה דורשים הקמת בית-כנסת, אולם המדינה אינה מסייעת בבנייתו.
       
       רצוני לשאול:
       
       1. מה ההיגיון בקריטריונים לסיוע, והאם רמת-דניה עומדת בהם? 
       
       2. האם יישקל סיוע לבניית בית-כנסת ברמת-דניה?
       
סגן שר הבינוי והשיכון אלי בן-מנחם:
       
       אדוני היושב-ראש, חבר הכנסת נסים זאב - 1. בימים אלה מגבשת הוועדה לפיתוח מבני דת תבחינים לחלוקת התקציב לבניית מקוואות ובתי-כנסת. מייד ובסמוך לעבודת הגיבוש יפרסם המשרד מועד להגשת בקשות, שבו תוכל עיריית ירושלים להגיש את בקשתה לבניית בית-כנסת בשכונת רמת-דניה. 
       
       2. אם תעמוד הבקשה בתבחינים שקבעה הוועדה, היא תתוקצב בהתאם לכך. המשרד יעשה את מיטב המאמצים לסייע לעיריית ירושלים בנושא זה, והכול בהתאם לתבחינים ולתקציב שיעמוד לרשות הוועדה לחלוקה. 
       
היו"ר יולי-יואל אדלשטיין:

       שאלה נוספת לחבר הכנסת נסים זאב.
       
       
נסים זאב (ש"ס):
       
       אדוני היושב-ראש, אדוני סגן השר, ליוויתי את הנושא הזה של הקצאת השטח עוד בהיותי בעיריית ירושלים. יש שם קהילה גדולה, אבל אין לה יכולת להרים את הפרויקט הזה. אנשים מוכנים להשתתף בכך. המדיניות בעבר היתה שנותנים הקצבה, והעמותה משתתפת. היה שינוי בתוכנית המקורית, והמינהלת למבני דת אמרה שהיא בונה הכול יחד עם משרד השיכון. במצב שנוצר, אף שהעמותה יכולה להרים את הפרויקט בשיתוף עם גורמים ממשלתיים, הפרויקט נעצר לחלוטין, כי אין שום השתתפות ממשלתית. כאן הבעיה. 
       
סגן שר הבינוי והשיכון אלי בן-מנחם:
       
       חבר הכנסת נסים זאב, אומר לך את זה מאוד בעדינות. כל נושא בתי-הכנסת והמקוואות עומד עתה לבדיקה במשרד המשפטים. אנחנו בונים קריטריונים כדי שהכול יהיה על-פי חוק ועל-פי דין. אני מבטיח לך שכאשר הקריטריונים האלה ייקבעו, הנושא יטופל. 
       
היו"ר יולי-יואל אדלשטיין:
       
       אני מודה לסגן שר השיכון על תשובותיו. שאילתא מס' 2261, של חברת הכנסת גילה גמליאל – אינה נוכחת, לפרוטוקול. 
       
2261. סיום בניית מקוואות ובתי-כנסת 
       
חברת הכנסת גילה גמליאל שאלה את שרת הבינוי והשיכון
       ביום י"א בכסליו התשס"ה (24 בנובמבר 2004):
       
       הגיעו אלי תלונות רבות מרשויות מקומיות, ממועצות דתיות ומאזרחים שונים על כך שהחשב אינו מאשר תשלומים לרשויות בגין סיום בניית בתי-כנסת ומקוואות, למרות התחייבות של משרד הדתות לתשלום.
       
       רצוני לשאול:
       
       1. האם יש כספים לתשלומים בגין סיום בניית בתי-כנסת ומקוואות?
       
       2. אם כן – מדוע אין הם מועברים לרשויות?
       
תשובת סגן שר הבינוי והשיכון אלי בן-מנחם:
(לא נקראה, נמסרה לפרוטוקול)
       
       1. כן, הכספים לתשלומים בגין סיום בניית בתי-כנסת ומקוואות נמצאים במשרד הבינוי והשיכון.
       
       2. אנו ממתינים לקבלת אישור ממשרד המשפטים להעברת התשלומים.
       
היו"ר יולי-יואל אדלשטיין:
       
       שאילתא מס' 2288, של חבר הכנסת עמרם מצנע - לפרוטוקול. 
       
2288. גביית דמי גינון מדיירי חברת "עמידר"
       
חבר הכנסת עמרם מצנע שאל את שרת הבינוי והשיכון
       ביום י"ח בכסליו התשס"ה (1 בדצמבר 2004):
       
       חברת "עמידר" גובה דמי גינון מדייריה בסך 35 ש"ח בחודש.
       
       רצוני לשאול:
       
       1. מה היא הסמכות החוקית של "עמידר" לגבות כספים?
       
       2. מה היא מחויבות הגינון של "עמידר" כלפי המשלמים?
       
       3. מדוע נדרשים דיירים הזכאים לדיור ציבורי לשלם דמי גינון, שעה שתשלום זה מגולם בארנונה של בעלי הדירות?
       
תשובת סגן שר הבינוי והשיכון אלי בן-מנחם:
(לא נקראה, נמסרה לפרוטוקול)
       
       1. כדי לשמור על איכות הסביבה של דייריה, חברת "עמידר" מטפחת, באמצעות קבלנים, את הגינות בחצרות הבתים שרוב דייריהם משוכנים בידי "עמידר" בשכירות חודשית. חברת "עמידר" מאפשרת ואף מעודדת התארגנות של ועדי בתים לניהול עצמי של הרכוש המשותף, לרבות תחזוקת הגינה, במקום קבלן מטעמה. החיוב בהוצאות אחזקת הגינה מעוגן בחוזה השכירות של הדיירים.
       
       2. במסגרת שירותי הגינון מבצעים קבלנים שמעסיקה חברת "עמידר" תחזוקה כללית של הגינה בתדירות של פעמיים בחודש. בשירותי הגינון נכללים: ניקיון החצר, גיזום שיחים, טיפוח מדשאה, תחזוקת מערכת השקיה, הפעלת השקיה וכדומה. 
       
       3. שירותי גינון וניקיון אינן כלולים בזכאות לדיור ציבורי, וארנונה אינה תשלום בעבור אחזקת גינות בחצרות בתים. 
       
היו"ר יולי-יואל אדלשטיין:
       
       שאילתא מס' 2290, של חבר הכנסת עסאם מח'ול – אפילו הוא אינו נוכח, לפרוטוקול. 
       
2290. מדיניות רשם הקבלנים
       
חבר הכנסת עסאם מח'ול שאל את שרת הבינוי והשיכון
       ביום י"ח בכסליו התשס"ה (1 בדצמבר 2004):
       
       מתלונות קבלנים שהגיעו אל שולחני מתעורר החשד, שרשם הקבלנים במשרדך, בבואו לדחות רישום קבלנים, פועל בניגוד לסעיף 7(ב), המחייב התייעצות בוועדה מייעצת שתמנה השרה. 
       
       רצוני לשאול:
       
       1. האם הטענות ידועות למשרדך?
       
       2. כמה בקשות רישום הוגשו לרשם מאז ינואר 2000? כמה מהן הגישו קבלנים ערבים, וכמה מאלה נדחו?
       
       3. באילו מהבקשות התקיימה התייעצות על-פי סעיף 7(ב) לחוק?
       
       4. אילו צעדים יינקטו בנדון?
       
תשובת סגן שר הבינוי והשיכון אלי בן-מנחם:
(לא נקראה, נמסרה לפרוטוקול)
       
       1. הטענות ידועות, אף שאין בהן ממש. הן אף נדונו בבית-המשפט, ופרקליטות המדינה דנה בהן,  ומצורפת בזה התייחסותם.
       
       2–3. אין אפשרות להשיב על השאלה, שכן המשרד אינו נוהג לסווג את הבקשות שמגיעות אליו לפי דתו, עדתו או מוצאו של המבקש. מכל מקום, הפרטים הרשומים בפנקס הקבלנים הם אלה: מספר תעודת זהות, שם, כתובת ומספר קבלן רשום הניתן במשרדנו. הטיפול בפניות נעשה על-פי סדר הגעתן ולא על-פי מוצאו, עדתו או דתו של המבקש.
       
       4. לנוכח האמור לעיל, ומכיוון שרשם הקבלנים נוהג על-פי הדין, לא יינקטו צעדים מכל סוג שהוא בעניין זה.
       	
היו"ר יולי-יואל אדלשטיין:
       
       אני מודה מאוד לסגן שר השיכון על תשובותיו.
       
       
שאילתות בעל-פה
       
היו"ר יולי-יואל אדלשטיין:
       
       אנחנו עוברים לשאילתא בעל-פה של חבר הכנסת נסים זאב בנושא העלייה במספר העובדים הזרים והעובדים מהשטחים. השאילתא מופנית לשר התעשייה, המסחר והתעסוקה, חבר הכנסת אהוד אולמרט.

237. עלייה במספר העובדים הזרים והעובדים מהשטחים
       
נסים זאב (ש"ס):
       
       אדוני השר, אדוני היושב-ראש, ביום כ"ט בשבט התשס"ה, 8 בפברואר 2005, פורסם כי לפי סקירת ההתפתחויות הכלכליות שפרסם בנק ישראל, גדל מספר העובדים הזרים והעובדים מהשטחים במשק, בניגוד למדיניות הממשלה. 
       
       ברצוני לשאול:
       
       1. כמה עובדים זרים ועובדים מהשטחים הועסקו במשק הישראלי בשנים 2002, 2003 ו-2004, ובאילו ענפים?
       
       2. כמה עובדים זרים לא חוקיים גורשו מאז כינון הממשלה?
       
היו"ר יולי-יואל אדלשטיין:
       
       תודה לחבר הכנסת נסים זאב. אדוני השר, בבקשה.
       
שר התעשייה, המסחר והתעסוקה אהוד אולמרט:
       
       אדוני היושב-ראש, חברי הכנסת, לעניין סעיף 1 - הנתונים הם לפי מגזרים: עובדי בנייה – בשנת 2002 ניתנו 27,158 היתרים; בשנת 2003 – 27,793; בשנת 2004 – 19,711. כלומר ירידה של כמעט 35%. עובדי חקלאות – בשנת 2002 ניתנו 27,924 היתרים; בשנת 2003 – 27,919; בשנת 2004 – 25,983. גם כאן יש ירידה, אם כי יותר מתונה. עובדים בתחום הסיעוד – בשנת 2002 ניתנו 39,438 היתרים; בשנת 2003 – 37,369; בשנת 2004 – 28,572, ירידה של כ-28%. עובדי תעשייה – בשנת 2002 ניתנו 1,429 היתרים; בשנת 2003 – 2,438; בשנת 2004 – 1,845. 
       
       מספר ההיתרים שניתנו בסך הכול: בשנת 2002 - 95,949, בשנת 2003 - 95,519, ובשנת 2004 – 76,111 היתרים. כלומר, יש ירידה מובהקת, ניכרת, שתואמת את ההודעות שלנו, את העמדות שלנו ואת ההתחייבויות שלנו בכל הקשור למדיניות הממשלה בנושא זה.
       
       עובדים מהשטחים: בבנייה – בשנת 2002 ניתנו 9,500 היתרים; בשנת 2003 – 11,200;                בשנת 2004 – 11,500. בחקלאות – בשנת 2002 ניתנו 5,900 היתרים; בשנת 2003 – 2,300; בשנת 2004 – 2,000. בתעשייה - בשנת 2002 ניתנו 1,300 היתרים; בשנת 2003 – 1,050; בשנת 2004 – 900. עובדי שירותים - בשנת 2002 ניתנו 870 היתרים; בשנת 2003 – 800; בשנת 2004 – 
700.
       
       מספר ההיתרים שניתנו בסך הכול: בשנת 2002 - 17,570; בשנת 2003 – 15,350; בשנת 2004 – 15,100. זאת המכסה שסיכמנו עליה – כ-15,000 – כך שעמדנו במכסה, בגלישה של כמה עובדים.
       
       2. על-פי נתוני משטרת ההגירה, בשנת 2004 הורחקו מהארץ 44,588 עובדים. 
       
       אלה הנתונים שביקש חבר הכנסת הנכבד. אני מודה לך, אדוני חבר הכנסת נסים זאב, על שאלותיך.
       
היו"ר יולי-יואל אדלשטיין:
       
       רק שנייה. לחבר הכנסת נסים זאב יש זכות לשאול שאלה נוספת. 

שר התעשייה, המסחר והתעסוקה אהוד אולמרט:
       
       אין אדם שיודע לממש את זכויותיו יותר טוב מחבר הכנסת נסים זאב. 
       
היו"ר יולי-יואל אדלשטיין:
       
       לכן, בלי לשאול אותו אם הוא מעוניין, אנחנו מתירים לו לשאול שאלה נוספת.
       
נסים זאב (ש"ס):
       
       אדוני היושב-ראש, אני מקבל את הנתונים שנמסרו. בשורה התחתונה השר אמר שכ-44,800 עובדים גורשו בשנת 2004 בלבד. אם אני קורא נכון את המפה, רוב העובדים היו לא חוקיים. כל הרשימה שאדוני הזכיר היא על-פי מדיניות הממשלה. באופן מעשי יש יותר עובדים לא חוקיים מאשר עובדים חוקיים. זה עדיין קורה במדינת ישראל. אם גורשו 44,000 עובדים, ואנחנו רואים שהמספרים הם כמעט אותו הדבר, הנתונים בשטח הם קצת שונים.
       
היו"ר יולי-יואל אדלשטיין:
       
       סימן שאלה. 
       
שר התעשייה, המסחר והתעסוקה אהוד אולמרט:

	כבוד חבר הכנסת - - - 

היו"ר יולי-יואל אדלשטיין:
       
       רק שנייה. כידוע לכבוד השר, בשאילתות בעל-פה גם חברי כנסת נוספים יכולים לבקש לשאול שאלה. 
       
שר התעשייה, המסחר והתעסוקה אהוד אולמרט:
       
       הייתי שמח מאוד אם הם היו מוותרים על זכותם, כי לפי דעתי חבר הכנסת זאב מיצה את הנושא הזה בצורה מופלאה.
       
רוני בריזון (שינוי):
       
       אני מסכים אתך; מעולם לא ראיתי מועט שמכיל את המרובה כמו בשאלה האחרונה של חבר הכנסת נסים זאב. 

שר התעשייה, המסחר והתעסוקה אהוד אולמרט:
       
       נכון, בעיקר כשהיא מבוססת על בלבול מהותי בהבנת הנתונים, אבל זה תיכף יתוקן.

היו"ר יולי-יואל אדלשטיין:
       
       חבר הכנסת בריזון, אתה מפריע לחברך לסיעה.

אילן שלגי (שינוי):
       
       אדוני השר, אדוני היושב-ראש, חברי הכנסת, אני מבקש לשאול באשר להיבט האחר של אותה סוגיה: עד כמה משרדך עושה כדי לעודד בעיקר צעירים ישראלים, וישראלים בכלל, לחזור לשוק העבודה, ובמיוחד לאותן נישות ולאותם תחומים שבהם מועסקים הרבה עובדים זרים? אני מתכוון לבניין, לחקלאות, ובמובן מסוים גם לסיעוד. תודה רבה.

היו"ר יולי-יואל אדלשטיין:
       
       תודה רבה לחבר הכנסת אילן שלגי. עכשיו השר יכול להשיב.

שר התעשייה, המסחר והתעסוקה אהוד אולמרט:
       
       אני מאוד מודה לך, אדוני היושב-ראש. כבוד חבר הכנסת הנכבד הרב נסים זאב, שיש לו ביוגרפיה מאוד עשירה - אדוני היושב-ראש, עוד בטרם היה לחבר כנסת, הוא כבר מילא תפקידים בכירים ביותר בהיותו סגן ראש עיריית ירושלים, שתי קדנציות. לתפארת ירושלים.
       
נסים זאב (ש"ס):
       
       שלוש קדנציות.
       
שר התעשייה, המסחר והתעסוקה אהוד אולמרט:
       
       אני מבקש סליחה, אדוני. מסתבר שזה עוד יותר לתפארת ירושלים.
       
היו"ר יולי-יואל אדלשטיין:
       
       אדוני טרם הגיע לעיריית ירושלים כשחבר הכנסת זאב כבר היה שם.

שר התעשייה, המסחר והתעסוקה אהוד אולמרט:
       
       כן. זאת אומרת שהיתה היסטוריה לעיריית ירושלים עוד טרם בואי לשם. 
       
       אדוני טועה בין שני מסדי נתונים: במדינת ישראל היו הרבה מאוד עובדים זרים בלתי חוקיים, שבמשך השנתיים האחרונות גורשו במספרים גדולים מאוד. אני חושב שמספר המגורשים בוודאי הגיע ל-100,000. בשנת 2004 - 45,000, ובשנה הקודמת קצת יותר, בסך הכול – כ-100,000. מספר העובדים הבלתי-חוקיים שהיום עדיין שוהים בארץ לפי דעתי הוא כבר הרבה פחות מ-100,000. כך שאינני בטוח שאתה צודק לגבי ההנחה שלך. מכל מקום, ה-77,000 נמצאים בהיתרים, ולכן השהות שלהם חוקית ואין קושי לגבי הנוכחות שלהם. כך שעל סמך הנתונים שמסרתי לא יכולת להגיע למסקנה שרוב העובדים שנמצאים בארץ הם בלתי חוקיים.
       
נסים זאב (ש"ס):
       
       - - -

שר התעשייה, המסחר והתעסוקה אהוד אולמרט:
       
       לא, אמרת שרובם. אז אמרתי לגבי זה, זה נראה מוזר. 
       
       חבר הכנסת שלגי, אני יכול לומר לך, שאנחנו עושים מאמצים גדולים. גם כל התוכניות שאנחנו עכשיו מפעילים, לרבות תוכנית ויסקונסין, מיועדות להכניס בין היתר גם את אלה שהם מהגורמים הצעירים לתוך שוק העבודה, וגם באמצעות הכשרה מקצועית אנחנו משתדלים לכוון לאוכלוסיות הללו, כדי למצוא להן תעסוקה וגם להכשיר אותן לתעסוקה שאפשר למצוא להם בתחומי הבנייה וגם במקצועות שונים אחרים שרלוונטיים לנושאים הללו של בנייה, כמו רתכים ופחחים וכדומה. אנחנו משתדלים, ובאמת זה תהליך שנעשה במערכת רב-זרועית. יש גם הנושא של הכשרה מקצועית, גם הנושא של שירות התעסוקה וגם תוכנית ויסקונסין. וכמובן, גם תוכניות ספציפיות לאוכלוסיות ממוקדות, הנשים החד-הוריות וכדומה. מובן שהמצב הכלכלי בכלל, המדיניות הכלכלית של הממשלה, גם היא אמורה ליצור יותר מקומות תעסוקה שיעודדו ביקושים לכוחות עבודה שכרגע לא עובדים.
       
       אדוני היושב-ראש, אני מודה לחברי הכנסת השואלים. תודה רבה.

היו"ר יולי-יואל אדלשטיין:
       
       אנחנו מאוד מודים לשר התמ"ת והמשנה לראש הממשלה, חבר הכנסת אהוד אולמרט.

שר התעשייה, המסחר והתעסוקה אהוד אולמרט:
       
       לא, אני אינני משנה לראש הממשלה, זה מישהו אחר.

היו"ר יולי-יואל אדלשטיין:
       
       ממלא-מקום ראש הממשלה, אני מקבל את התיקון.
       

מסמכים שהונחו על שולחן הכנסת
       
היו"ר יולי-יואל אדלשטיין:
       
       הודעה למזכיר הכנסת.

מזכיר הכנסת אריה האן:
       
       ברשות היושב-ראש, הנני מתכבד להודיע, כי הונחו על שולחן הכנסת – 
       
       לקריאה ראשונה, מטעם חברי הכנסת: הצעת חוק-יסוד: משק המדינה (תיקון מס' 7) (ביטול הוועדה המשותפת של ועדת הכספים וועדת החוץ והביטחון); הצעת חוק יסודות התקציב (תיקון מס' 33) (העברת סמכויות לוועדת החוץ והביטחון של הכנסת), התשס"ה-2005; הצעת חוק הכנסת (תיקון מס' 21) (זימון ראש המטה הכללי לוועדת החוץ והביטחון של הכנסת), התשס"ה-2005; הצעת חוק הרשויות המקומיות (מימון בחירות) (תיקון מס' 6) (הארכת מועדים בבחירות מיוחדות – הוראת שעה), התשס"ה-2005. תודה רבה.

היו"ר יולי-יואל אדלשטיין:
       
       תודה למזכיר הכנסת.  


הצעת חוק לתיקון פקודת מחלות בעלי-חיים 
[נוסח חדש] (מס' 4), התשס"ה-2005
       [רשומות (הצעות חוק, חוב' מ/157).]
(קריאה ראשונה)

היו"ר יולי-יואל אדלשטיין:
       
       אנחנו עוברים להצעת חוק לתיקון פקודת מחלות בעלי-חיים [נוסח חדש] (מס' 4), התשס"ה-2005, קריאה ראשונה. יציג את החוק שר החקלאות ופיתוח הכפר, חבר הכנסת ישראל כץ. 
       
שר החקלאות ופיתוח הכפר ישראל כץ:
       
       אדוני היושב-ראש, חברי חברי הכנסת, הצעת חוק לתיקון פקודת מחלות בעלי-חיים. כבוד היושב-ראש, חברי הכנסת הנכבדים, הצעת החוק היא הצעה ממשלתית שהוכנה ביוזמת משרדי.
       
       פקודת מחלות בעלי חיים [נוסח חדש], התשמ"ה-1985, מסדירה מניעת הפצת מחלות בעלי-חיים באדם ובחי. לפי הפקודה ניתנו כלים וסמכויות פיקוח, שמאפשרים הגשמת מטרותיה. הפקודה נתונה לאחריותי ומיושמת על-ידי השירותים הווטרינריים במשרדי.
       
       לפי ההסכם בדבר רצועת-עזה ואזור יריחו, שנחתם בקהיר במאי 1994, הובלה של בעלי-חיים ועופות, מוצרים מן החי ומוצרים ביולוגיים המיועדים לישראל משטחי הרשות הפלסטינית ובכיוון ההפוך תהיה כפופה להיתרים וטרינריים שיונפקו על-ידי השירותים הווטרינריים הרשמיים של הצד המקבל. הוראות זהות מצויות גם בהסכם הביניים הישראלי-הפלסטיני, שנחתם בוושינגטון בספטמבר 1995. 
       
       בעקבות הסכמים אלה נחקק חוק יישום ההסכם בדבר רצועת-עזה ואזור יריחו (הסדרים כלכליים והוראות שונות) (תיקוני חקיקה), התשנ"ה-1994, שמטרתו היתה ליישם את ההסדרים הכלכליים האמורים. החוק קבע, בין היתר, כי הכנסת בעלי-חיים, מוצרים מן החי וכל טובין אשר ייבואם מוסדר לפי הפקודה משטחי עזה ויריחו לישראל טעונה היתר מאת מנהל השירותים הווטרינריים במשרדי. תוקף הוראה זו הסתיים והפיקוח הווטרינרי על טובין כאמור לעיל נמשך בהתאם להוראות הקיימות בישראל – לפי הפקודה.
       
       הצעת החוק נועדה להבהיר במפורש, בפקודה, כי הבאה או גרם הבאה לישראל של בעלי-חיים, תוצרתם וכל טובין אחרים אשר ייבואם מוסדר לפי הפקודה מהאזור או משטחי הרשות הפלסטינית, טעונים היתר לפי הפקודה. 
       
       בהתחשב בייצור הקיים ביישובים הנתונים, כדין, לפיקוח מנהל השירותים הווטרינריים, מוצע לקבוע, כי ההוראה האמורה לא תחול לגבי בעלי-חיים, תוצרת בעלי-חיים או טובין אחרים שגודלו או שיוצרו כדין ונמצאו בשטחי אותם יישובים כל העת, עד למועד הבאתם לישראל.
       
       בגין האמור לעיל אבקש את תמיכתכם בהצעת החוק. תודה.

היו"ר יולי-יואל אדלשטיין:
       
       אני מודה מאוד לחבר הכנסת ישראל כץ, שר החקלאות ופיתוח הכפר. כאמור, מדובר בקריאה ראשונה, ולכן יש דוברים אחדים שרוצים לדון בחוק. בבקשה. חבר הכנסת אברהם רביץ – אינו נוכח. חבר הכנסת משה גפני, בבקשה. אדוני, חבר הכנסת גפני יהיה ראשון הדוברים.

משה גפני (דגל התורה):
       
       אדוני היושב-ראש, רבותי חברי הכנסת, אדוני שר החקלאות, אני כמובן אתמוך בחוק הזה. אני חושב שזה מסדיר גם את ההסכם עם הרשות הפלסטינית לגבי הנושא עצמו. החוק מסדיר את זה.
       
שר החקלאות ופיתוח הכפר ישראל כץ:
       
       - - -

משה גפני (דגל התורה):
       
       אני סבור שהחוק טוב ואני אתמוך בו. אני מבקש, אדוני היושב-ראש, מכיוון שאני חושב שכל הסדר שאפשר להגיע אליו עם הפלסטינים, צריך להגיע אליו, אני מתאר לעצמי שגם אנשי שינוי סבורים כמוני בעניין הזה - נכון? - שצריך להגיע להסדר וזה דבר מאוד חשוב. אני רוצה לשאול אתכם, אז למה פרשתם מהקואליציה? אתם תומכים - - -

אילן שלגי (שינוי):
       
       - - -

היו"ר יולי-יואל אדלשטיין:
       
       זאת היתה שאלה רטורית, חבר הכנסת שלגי. אני מבקש לא לענות.
       
משה גפני (דגל התורה):
       
       לא, תחשבו פעם, מה יש? אתם לא צריכים לדבר בלי לחשוב. תחשבו.
       
       הרי הממשלה הזאת הולכת עם תוכנית, אני לא מביע עמדה על ההתנתקות, הסדר צריך לעשות, ודאי שהסדר צריך לעשות, כולם רוצים למנוע שפיכות דמים. אבל אתם אמרתם שאתם בעד ההתנתקות, שזה באמת אחד הדברים הגורליים למדינת ישראל. 
       
       אמרתם שהתוכנית הכלכלית היא מהפכה, הפרטת הנמלים, הפרטת החברות הגדולות, השינוי בנושא הקצבאות, בקיצור מהפכת סדום ועמורה, שאתם כמובן תולים אותה בכם; מה שלא היה ולא נברא. אין לכם חלק בעניין הזה, זה הכול שר האוצר. כשאתם בחוץ הוא נוקט אותה מדיניות, אין ויכוח לגבי העניין הזה. אבל אתם אומרים שזה אתם. אז למה פרשתם מהקואליציה? 
       
       עכשיו, מה יקרה? טומי לפיד, מועצת גדולי התורה שלכם, סליחה, יושב-ראש המפלגה שלכם, נפגש עם ראש הממשלה. ראש הממשלה ביקש ממנו שיתמוך בתקציב. אין גדלותי מגיעה לגדלותו של יושב-ראש שינוי טומי לפיד - - -
       
רוני בריזון (שינוי):
       
       אתה עוד צעיר. 
       
משה גפני (דגל התורה):
       
       נכון, אני כל הזמן מתפלל שלא אגיע לרמת המשכל הזאת. אבל, חבר הכנסת בריזון, בוא נדבר בהיגיון, אף אחד לא שומע. אחד הדברים הגורליים למדינת ישראל, שאתם אומרים, הוא תוכנית ההתנתקות, היציאה מעזה, מצפון השומרון. 
       
יגאל יאסינוב (שינוי):
       
       - - -
       
משה גפני (דגל התורה):
       
       לא אתה, חבר הכנסת יאסינוב, אני לא מדבר אתך עכשיו. אתך נדבר בצד. אני יודע שאתה לא מסכים, אבל אתה לא מעז להגיד את זה בגלל טומי לפיד. 
       
יגאל יאסינוב (שינוי):
       
       - - -

משה גפני (דגל התורה):
       
       בצד, מפני שהוא לא מייצג את עמדת המפלגה בעניין הזה. חבר הכנסת יאסינוב הוא חבר כנסת מאוד מכובד, הוא לא מייצג את עמדת המפלגה בעניין הזה. נכון? בסדר. אז זה אחד הדברים הגורליים, המרכזיים של מדינת ישראל, שאמרתם שאתם שותפים לו. 
       
היו"ר יולי-יואל אדלשטיין:
       
       הגיע הזמן שתדבר עם חבר הכנסת יאסינוב בצד. 
       
משה גפני (דגל התורה):
       
       לא ייאמן. בסדר, אדוני היושב-ראש. התוכנית הכלכלית - אתם עומדים מאחוריה. עכשיו לא תצביעו בעד התקציב, הממשלה תיפול. מישהו יאמין לכם שלא נפלתם למלכודת של ראש הממשלה? הרי יצאתם מהממשלה הזאת על כורחכם. אם יצאתם באמת מרצונכם, אני לא אצביע יותר שינוי. 
       
היו"ר יולי-יואל אדלשטיין:
       
       תודה לחבר הכנסת משה גפני. נתת הרבה חומר למחשבה לחברי שינוי. חבר הכנסת עסאם מח'ול - בבקשה, אדוני. 
       
רוני בריזון (שינוי):
       
       - - -
       
היו"ר יולי-יואל אדלשטיין:
       
       בבקשה, אדוני, שלוש דקות לרשותך. אני מקווה שחברי הכנסת של שינוי ואגודת ישראל יאפשרו לך לדבר. 
       
אילן שלגי (שינוי):
       
       - - -
       
היו"ר יולי-יואל אדלשטיין:
       
       חבר הכנסת שלגי, אתה יכול להזמין אותו לשבת לידך, כי אתה צועק.
       
רוני בריזון (שינוי):
       
       געוואלד, הוא נגד.
       
היו"ר יולי-יואל אדלשטיין:
       
       בבקשה, אדוני.
       
עסאם מח'ול (חד"ש-תע"ל):
       
       אדוני היושב-ראש, אדוני השר, חברי הכנסת, יש כמה תחומים שאי-אפשר לנהל אותם בלי שיתוף פעולה ותיאום בין הרשויות בישראל והרשויות הפלסטיניות. החקלאות, פקודת מחלות בעלי-חיים, מה שמובא כאן, היא אחת הדוגמאות, שאם לא יהיה שיתוף פעולה, אז אין מנוס, גם מחלות כאלה יכולות לעבור גבול, ולא תעזור שום גדר במקרה הזה. ותחומים כמו איכות סביבה, כמו איכות מים, מים, חלוקת המים - דברים כאלה, שבסופו של דבר הם לפחות מחברים את הארץ הזאת שבה אנחנו צריכים להתפתח בשתי מדינות, זו לצד זו, לפחות עד שלא יחליטו שני העמים שהם רוצים לחיות במדינה אחת. 
       
       אני חושב שיש צורך לפתח את שיתוף הפעולה ואת התיאום עם הרשות הפלסטינית בכל מה שנוגע לחקלאות, ובסופו של דבר זה האינטרס המשותף של שני העמים, של שתי המדינות, של הציבור בשתיהן. וצריך לתת עדיפות לתוצר חקלאי פלסטיני בכל מה שנוגע לחילופין בין השוק הישראלי לשווקים האחרים, לתת עדיפות לשוק הפלסטיני, כי כל התפתחות וכל פיקוח וכל דאגה לאינטרס של הרשות הפלסטינית, בסופו של דבר ייטיבו וימנעו פגיעה גם בחקלאות בישראל. במקרה הזה מדובר על דוגמה מובהקת, שפיקוח כזה הוא חיוני לשני הצדדים. 
       
       מה שאני מציע הוא לנצל את ההפוגה, שאני מקווה מאוד שהיא תהפוך לתנופה לתהליך מדיני אמיתי, דו-צדדי, כדי לפתח את שיתוף הפעולה בתחום החקלאות, כדי לקלוט בישראל תוצרת חקלאית פלסטינית, אם זה בעלי-חיים, אם זה תוצר של בעלי-חיים ואם זה ירקות, דבר שבסופו של דבר יקל ויהיה אולי יותר זול לשוק הישראלי, אבל גם יאפשר חיים בצד השני של הגבול, ואני חושב שחייבים למצוא את הדרך לפתח את התחום הזה של שיתוף הפעולה מעבר למה שמתקדמים בו בתהליכים מדיניים כאלה ואחרים. תודה. 
       
היו"ר יולי-יואל אדלשטיין:
       
       תודה רבה לחבר הכנסת עסאם מח'ול. חבר הכנסת אבשלום וילן – אינו נוכח. חבר הכנסת מאיר פרוש, ואחריו - חבר הכנסת עבד-אלמאלכ דהאמשה. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, חברי הכנסת, אני כמובן אתמוך בחוק, אבל אני רוצה לנצל את ההזדמנות הזאת כדי דווקא להתייחס למה שלא התייחסתי אליו כאשר היה פה הדיון על האי-אמון. ואני רוצה לומר לך, אדוני היושב-ראש, את הדחת הרמטכ"ל יש לראות על רקע ההתפתחות המדינית והצבאית. 
       
       ראש הממשלה אמר ערב ההצבעה בממשלה על תוכנית ההתנתקות, כי זו ההחלטה הקשה בחייו. ואני רוצה להזכיר, אני זוכר שמר שרון הכריז לפני שנים, כי פעולתו האקטיבית להריסת ימית היתה שגיאה קשה. אני בטוח שיבוא יום והוא יכריז כי תוכנית ההתנתקות גם היא היתה שגיאה. ערב הריסת ימית שרון לא ראה את השגיאה, והיום, ערב ביצוע תוכנית ההתנתקות, הוא גם לא רואה את השגיאה, ואני קורא לזה שגיאה בתוך שגיאה. גם התוואי המתוקן שאושר אתמול הוא שגיאה. אומנם הוא מכניס את מעלה-אדומים וההתנחלויות הסמוכות לה לתוך התוואי, אבל התוואי החדש מתקרב לקווי 1967, וזה דווקא מתפרש בעולם כי ישראל מכינה את עצמה לאט לאט לחזרה לגבולות שהוגדרו על-ידי אבא אבן כ"גבולות אושוויץ". 
       
       אדוני היושב-ראש, ואני אומר את זה לשר החקלאות, והוא היחיד אולי בממשלה שיודע את זה - ממשלת שרון היא ממשלת השגיאות, וכך היא גם תירשם בהיסטוריה. היא שוגה בגדר, היא שוגה בהתנתקות. 
       
       הממשלה הזאת גורמת לנו אפילו להתגעגע לממשלת אוסלו, כי גם בהשוואה לחטאי אוסלו, השגיאות דהיום הן יותר גדולות, למרבה הצער. בהסכמי אוסלו לא נכתב שתקום מדינה פלסטינית, וממשלה זו הסכימה למעשה מראש שההתנתקות תשולב במפת הדרכים, הקובעת בפירוש שתוקם מדינה פלסטינית. 
       
       בהסכמי אוסלו לא נגעו כלל בהתנחלויות, אלא נקבע שנושא זה יידון במסגרת המשא-ומתן על הסדרי קבע, אך בתוכנית ההתנתקות עוקרים יישובים, מבצעים טרנספר של יהודים, ללא משא-ומתן וללא הסכם, וקובעים מראש שישיבתנו בארץ-ישראל היא "כיבוש", ואנחנו "שולטים בעם אחר ככובשים", ולא מתוקף זכותנו האלוקית על ארץ-ישראל. 
       
       בהסכמי אוסלו היתה גם כוונה לבצע את הסעיפים בהדרגה, ואנחנו גילינו שהפלסטינים שיקרו ורימו אותנו לאורך כל הקו. עכשיו ממשלת השגיאות חותמת ברוחב לב על שטרות, עוד לפני שקיבלנו את ה"סחורה". משליכים את ה"תקווה" על אבו-מאזן. ואני כבר אמרתי בשבוע שעבר, שאין הבדל בין אבו-מאזן לערפאת, אולי באסטרטגיה, אבל ההבדל הוא בטקטיקה.
       
       על רקע השגיאות המדיניות אנחנו גם עדים לכשלים על רקע חברתי-כלכלי. זה כמובן לאחר שהממשלה הזאת שגתה, ובראש ובראשונה השגיאה שלה היתה בזה שהיא פגעה בשירותי הדת; היא פגעה בשירותי הדת ועקרה אותם. והבעיה היא בנושא החברתי-הכלכלי. היא לא רק ברבבות נוטלי משכנתה שאינם עומדים, לדאבוננו, בתשלומים החודשיים. הבעיה היא שהבנק למשכנתאות הרחיב את מספר הנדחים מבין המבקשים ליטול משכנתאות, והבעיה היא שזוגות צעירים ממשפחות ברוכות ילדים מתייאשים מהשגת דירה ומרכישת קורת-גג. הבעיה ביסודה היא שפירות הצמיחה התחלקו באופן לא שוויוני, רק שכבה דקה יחסית של ישראלים ידעה גידול בהכנסות וברמת החיים, בעוד מרבית הישראלים נהנו פחות מן הצמיחה, וחלקם אף חווה נסיגה יחסית ברמת החיים.
       
       עמיתי חברי הכנסת, זו ממשלת השגיאות במישור היהודי-הדתי; זו ממשלת השגיאות במישור המדיני; זו ממשלת השגיאות גם בנושא החברתי-כלכלי. אבל כיהודים מאמינים אנחנו רוצים לתת לה צ'אנס, כי לאחרונה, אחרי ששינוי עזבה את הממשלה, יש אמירות ודיבורים שאולי הממשלה הזאת רוצה לחזור בה מהשגיאות הקשות, ולכן, עם האמונה הזאת, אנחנו עדיין נותנים תקווה. תודה רבה.
       
היו"ר יולי-יואל אדלשטיין:
       
       תודה לחבר הכנסת מאיר פרוש. חבר הכנסת עבד-אלמאלכ דהאמשה, בבקשה. 
       
אילן שלגי (שינוי):
       
       ראוי שהממשלה תבדוק מה קרה ב"ביקור חולים".
       
מאיר פרוש (אגודת ישראל - יהדות התורה והשבת):
       
       חבר הכנסת שלגי, מה שלומך?
       
היו"ר יולי-יואל אדלשטיין:
       
       בבקשה, אדוני, שלוש דקות לרשותך.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אני חושב שהחוק יכול להיות חוק טוב ומועיל, השאלה היא אם באמת ישתמשו בו למטרות ענייניות ולמטרות האלה בלבד, או שכמו חוקים רבים אחרים, שלפעמים גם יודעים איך לפרש אותם ואיך להשתמש בהם גם למטרות לא להן – בלשון המעטה, הייתי אומר. הצדק הוא ביישום הדברים האלה בצורה צודקת, ולא באות היבשה של המלים. 
       
       בכל אופן, הייתי רוצה לדבר על הפגישה שהיתה לי עכשיו, יחד עם חברי טלב אלסאנע, עם ראש הממשלה. אני באתי משם לפני דקות אחדות, וכמובן, ראש הממשלה דיבר על הנושא המדיני. אגב, כל השיחות היו על דברים עקרוניים. מן הסתם שואלים: תקציב, הוא דיבר על התקציב? המלה תקציב עלתה רק בהקשר אחד, שהישיבה הזאת איננה נוגעת לשום דבר שנקרא תקציב או הצבעה על תקציב; לעניין התקציב יש ישיבות אחרות ודברים אחרים. אנחנו ישבנו עם משרד ראש הממשלה בעניין התקציב בקריאה הראשונה, והיו לנו דרישות ברורות. לא אטמנו את הדלת, אנחנו עדיין יכולים לדבר על התקציב אם ירצו לדבר אתנו בנושא הזה, ואפשר יהיה אולי לראות דברים אם ייענו לדרישות שלנו. הדרישות כולן, אגב, הן למגזר שאנחנו מייצגים בעניין של כפרים בלתי מוכרים, בעניין של הריסת בתים, בעניין של תקציבים לחינוך ותקציבים לרשויות המקומיות ודברים כאלה. הדברים האלה, מקומם ושעתם – אם תבוא, תהיה במקום אחר. 
       
       בישיבה הזאת נדונו רק דברים עקרוניים, ובין היתר אמר ראש הממשלה, שהוא נחוש בדרכו ובהחלטתו בתוכנית ההתנתקות שהוא הולך בה, והוא כמובן היה מעדיף ועדיין מצפה שאפשר יהיה לעשות את זה בתיאום עם הצד הפלסטיני. אני אמרתי לו – ואני אומר לו גם עכשיו – שהעניין הזה יכול באמת להיות מתואם, יכול להיות טוב לשני הצדדים. אבל אם ממשלת ישראל תמשיך בדרך של צעד אחד קדימה ושני צעדים אחורה, וכפי שראיתי עכשיו באינטרנט ממש מולי, אדוני היושב-ראש, היה היום מעצר של פעיל "חמאס" בשכם, באוניברסיטת אל-נג'אח, נכנסו לשם. אני לא יודע איך אפשר לחשוב שמצד אחד ניתן ללכת בתיאום עם הפלסטינים ולדבר על שלום ועל יישוב הסכסוך ועל גמר הסכסוך סביב שולחן הדיונים ועל-ידי משא ומתן, ובו-זמנית ממשלת ישראל ממשיכה בשלה כאילו שום דבר לא קרה, ולפלסטינים אין חסינות, ואין זכות לחיות, ואין בית, ואין אוניברסיטה, והצבא יכול להיכנס ולעשות מה שהוא רוצה מתי שהוא רוצה כאילו אין דין ואין דיין. אי-אפשר לאחוז את המקל בשני הקצוות - - -
       
היו"ר יולי-יואל אדלשטיין:
       
       תודה.
       
עבד-אלמאלכ דהאמשה (רע"ם):
       
       אני יודע שזמני תם, אדוני, אני אסיים תיכף. 
       
       אי-אפשר גם לכבוש את הפלסטינים, גם לשעבד אותם לתכתיבים וגם לכפות עליהם מה שרוצים, ואחר כך לקרוא לזה שלום בר-קיימא או תוכנית מדינית וכיוצא בכך. 
       
       אני אמרתי, ואני אומר דבר אחד: בעניין הזה שני הצדדים משולבים כולם בספינה אחת. הספינה יכולה להגיע לחוף מבטחים לטובת כל הנמצאים בתוכה, והיא יכולה להגיע לחוף סיכונים, או, חס וחלילה, אפילו לטביעה ולבעיות קשות ביותר. גם במקרה הזה זה יהיה על שני הצדדים, או כל היושבים בתוכה. אי-אפשר להיחלץ מהסכסוך הזה, מהאזור הזה, מהמצב הזה כאשר אחד מרוויח ואחד מפסיד, אלא שני הצדדים חייבים להגיע לאיזה איזון, ותמיד אפשר למצוא את האיזון ואת הדרך הצודקת והנכונה. תודה רבה, אדוני היושב-ראש.
       
היו"ר יולי-יואל אדלשטיין:
       
       תודה לחבר הכנסת עבד-אלמאלכ דהאמשה. חבר הכנסת מגלי והבה – אינו נוכח. חבר הכנסת חיים אורון – אינו נוכח. חבר הכנסת עזמי בשארה. חבר הכנסת ג'מאל זחאלקה. חבר הכנסת ואסל טאהא. חבר הכנסת איוב קרא, בבקשה, אדוני, שלוש דקות לרשותך.
       
איוב קרא (הליכוד):
       
       אדוני היושב-ראש, חברי חברי הכנסת, כבוד שר החקלאות, אני חושב שהצעת החוק הזאת היא מחויבת המציאות. אני חושב שיש לפקח וטרינרית וגם בכל הקשר על הנושא שמדובר בו בחוק, ואני חושב שזה דבר נכון. במקום שאין פיקוח וטרינרי, לדעתי, יש בעיה קשה גם של כשרות, גם בעיה של היגיינה. בכלל, כל הנושא הזה לוקה בחסר. לדעתי, הצעת החוק מתקנת מצב אבסורדי, אף שלפי הדעה שלי צריך לפתוח יותר את נושא שוק הבשר, למשל, וצריך לעשות רפורמה בנושא הזה. 
       
       אבל אני מנצל את הבמה הזאת כדי לומר, שהיום היו כל מיני שמועות וכל מיני דברים סביב נושא התקציב והישיבה שהיתה במשרדנו עם כל החברים הנאמנים לדרכו של הליכוד. נושא התקציב הוא נושא מאוד קרדינלי, הוא אחד החוקים החשובים שמחוקקים אותם במשך השנה. אבל מאחר שאנחנו נמצאים בסיטואציה ובסוגיה מאוד חשובה בהקשר של הנושא המדיני, אני חושב שכמו שהלכנו למשאל מתפקדי הליכוד בתיווכו או במשב רוח מאוד עז מצדו של ראש הממשלה - משאל מתפקדי הליכוד אמר חד-משמעית לראש הממשלה לא ללכת על התוכנית הזאת, ומישהו יעץ לו, לרבות בתוכנו, לצפצף על המשאל הזה, ולא לתת לגיטימציה למהלך הזה, ולא לגבות, ולא לתת גושפנקה לדבר הזה. 
       
       אותם גורמים מצפים היום שאנחנו נקבל כמובן מאליו את כל מה שהיה פה בקשר לנושא הזה, אף שזו סוגיה מאוד חשובה וגם הבסיס של ראש הממשלה הזאת שדיבר על שלום, אבל לא בהקשר של יציאה חד-צדדית, אלא דיבר על שלום של משא-ומתן, על שלום של לשאת ולתת. הלכו לשארם-א-שיח' והיתה שם פסגה, והיה צריך לדבר שלום. לדעתי, זה הדבר הנכון לעשותו, אבל אנחנו רואים שממשיכים אותו מהלך, אף שהיתה פסגה, אז המהלך המדיני שאנחנו הולכים בו היום בעצם סותר את כל מה שנעשה בפסגה הזאת. זו סטירת לחי גם לפסגה הזאת. 
       
       לכן, אדוני היושב-ראש, אלה שאומרים שאנחנו עושים דבר לא יפה, שישאלו את עצמם מדוע לא צייתו לפקודתם או להוראתם של מתפקדי הליכוד, והם עושים כל דבר כלאחר יד, כאילו מובן מאליו - -
       
אילן שלגי (שינוי):
       
       תציע אי-אמון.                                          
     
איוב קרא (הליכוד):
       
       אנו חושבים שמי שמצפצף על משאל מתפקדי הליכוד, או מי שמקבל הכרעות גורליות כאלה בהדחה של אנשים, זה לא לגיטימי. לכן אנו גם לא מגבים את המהלך הזה. אנו ילדים טובים, אנו מריונטה של הליכוד, מוכנים לעשות כל דבר, אבל הליכוד גם שלח אותנו לשמור על העקרונות ועל האידיאולוגיה שלו, וכך נעשה גם בהמשך.
       
היו"ר יולי-יואל אדלשטיין:
       
       תודה לחבר הכנסת איוב קרא. חבר הכנסת נסים זאב - בבקשה, אדוני. אחריו - חבר הכנסת אילן שלגי, אחרון הדוברים בנושא הזה.
       
נסים זאב (ש"ס):
       
       אדוני היושב בראש, כנסת נכבדה, החוק לתיקון פקודת מחלות בעלי-חיים בא למנוע אפשרות שבעלי-חיים, גוויותיהם של אותם בעלי-חיים יובאו משטחי הרשות הפלסטינית לישראל בצורה מופקרת ללא פיקוח, לכן דינם כדין ייבוא, והחוק מסתמך על אותו הסכם אומלל שהיה במאי 1994, כולנו זוכרים - עזה ויריחו תחילה, שנחתם בקהיר; על-פי אותו הסכם יש למנוע גם אפשרות שבעלי-חיים יובאו מהרשות הפלסטינית. לכן אי-אפשר גם ייבוא וגם ייצוא. 
       
       אני רוצה להעיר את תשומת לב כבוד השר לביצים הנגועות שבאות, לצערי הרב, באלפים או ברבבות של קרטונים. אני אומר את זה דווקא עכשיו - בעקבות ההתנתקות שתהיה. אני יודע שיותר ויותר פלסטינים גם ייכנסו לעבודה וגם יהיה מצב שיבריחו הרבה מוצרים של בעלי-חיים. לכן, יש הרבה מה לעשות.
       
       אתמול הייתי בשא-נור ובחומש וראיתי, גוררים כמעט כל כמה דקות איזה רכב ישראלי, נמצא על איזה גרר, ואני לא יודע לאן הוא הולך – לפירוק והרכבה או באמת לתיקון של מכוניות. אני יודע שלא מזמן המשטרה שמה עין, ובתוך אולי שעות מספר תפסו כמעט 30 מכוניות שיצאו משטחי ישראל לכיוון שכם או לכיוון השטחים. אני אומר לך, אדוני השר, המצב פשוט מופקר. אני חושב שאותן מכוניות, הגרר אולי עובר את הביקורת ואת הבדיקה, אבל המכונית שנישאת על אותו גרר, לא בהכרח בודקים אותה. אני חושב שאפשר להעביר שם אפילו אמל"ח בקלות. אני אומר את זה כי זו ביקורת - ראיתי שהתושבים באמת חשים סכנה בעניין הזה, שיש אולי חוסר עירנות מצד שלטונות הצבא בעניין הזה.
       
       אך כאשר מדברים על אותם בעלי-חיים חולים שלא רוצים שיבואו למדינת ישראל, אנו לא יכולים לקחת אנשים חיים במקומות כאלה ולהפוך אותם לחולים. מה שאני רואה כאן, המדיניות של הממשלה, היא פוגעת באנשים בריאים, שלמים, שהקימו בית, הקימו את ביתם באזורים האלה, והופכת אותם לאנשים חולים. אז כאשר הממשלה כל כך חסה על אותם בעלי-חיים חולים שלא יגיעו, לפחות לא להפוך את אותם אנשים חיים לחולים.
       
היו"ר יולי-יואל אדלשטיין:
       
       תודה. חבר הכנסת אילן שלגי, ואחרון הדוברים - חבר הכנסת טלב אלסאנע. 
       
אילן שלגי (שינוי):
       
       חברות וחברי הכנסת, אין פה רבים כל כך, המליאה אינה מליאה, אולי נתנצל בפני הצופים בנו. אני סבור שהצעת החוק היא בהחלט ראויה. טוב שהגענו בשעתו להסדרים עם הפלסטינים, אני מקווה שגם בקרוב נצליח להגיע אתם להסדרים כדי שאחרי שנסיים את ההתנתקות נוכל להמשיך ולצאת משטחים לא לנו, אך בהסדר.
       
       החוק שמדבר על ייבוא תוצרת חקלאית לא רק מן הפלסטינים אלא גם מן האזור, טוב שיחול גם על מוצרים מההתנחלויות הישראליות, וכל עוד הן שם, אנו צריכים בהחלט לאפשר לתושבים להתפרנס גם ממוצרי חקלאות. אני לא כולל בראייה החיובית שלי את המאחזים הבלתי-חוקיים או הבלתי-מורשים, כלשונה החדשה של מערכת הביטחון בתקופה האחרונה. 
       
       רק לאחרונה שמענו, כי הודלף לעיתונות הדוח של הפרקליטה, עורכת-הדין טליה ששון, שמשום-מה דלף לעיתונות, אבל משרדי הממשלה מעבירים אותו ביניהם, ומתוך מבוכה אינם מפרסמים אותו בצורה מסודרת, כי אין ספק - הוא יוצר מבוכה גדולה במשרדי הממשלה. מסתבר שבמשך לפחות עשר השנים האחרונות אנו רימינו את כל העולם וגם את עצמנו. ואם על-פי הדוח הזה אומנם כ-120 מאחזים בלתי חוקיים נמצאים על הגבעות, זה לא רק אי-ציות לחוק, זה הפרת חוק על-ידי ממשלת ישראל ברשות ובראשות ולא רק בעצימת עין. זה אנו שמטיפים לשלטון החוק, ל-rule of the law, ל-law and order, פשוט צריכים להיות נבוכים, שלא לדבר על כך שגם הפרנו, גם בשנים האחרונות, כל מיני התחייבויות שלנו כלפי האמריקנים, וזה בוודאי מביך. 
       
       אני מאוד מקווה שמייד לאחר ההתנתקות, וזאת גם עמדת שינוי - את המאחזים הבלתי-חוקיים יהיה צורך להוריד מייד, ולא לאפשר את שהותם על הגבעות, שלא לדבר על כך שהבנים שלנו בסדיר ובמילואים הולכים לשמור על אותם פורעי חוק שהתיישבו על הגבעות, ולפעמים גם הם עצמם פועלים נגד החיילים גם באלימות, לא רק כשבאים לפנות אותם, בכלל זה בניקוב צמיגים של ג'יפים. כפיות טובה ממש משוועת כאשר מדובר באלה שבאים לשם כדי לשמור עליהם. זה בהחלט מצב מאוד מתסכל.
       
       אנו דנו פה היום בהצעת האי-אמון שהתייחסה לסיום כהונתו של הרמטכ"ל. הייתי מבקש לומר בהקשר זה - החוק נכון להיום, חוק-יסוד: הצבא, אינו קוצב את תקופת כהונתו של הרמטכ"ל. אנוכי וחברי לסיעה, חבר הכנסת אהוד רצאבי, הגשנו הצעת חוק שמציעה שכהונתו של הרמטכ"ל תהיה למשך ארבע שנים, לא חמש, כפי שזה לגבי ראש השב"כ או בתפקידים אחרים, וגם לא שלוש, כפי שהוא הנוהג היום. עם זה, כאשר התקופה תהיה ארבע שנים, זו תקופה ארוכה מספיק כדי שהרמטכ"ל יוכל להוביל את הצבא, להטביע את חותמו, לא יהיה נתון לטובות של אחרים; גם לא ראוי שתהיה מין אופציה בחוק, כפי שהיא קיימת לגבי ראש השב"כ, להארכה נוספת של שנה בחוק עצמו, משום שזה יוצר מראית עין או חשש שמא בעל התפקיד יפעל באופן שיישא חן בעיני ההנהגה המדינית כדי שיזכה להערכה. הדברים האלה צריכים להיות קבועים. צריכה להיות איזו זכות לממשלה במקרים מאוד קיצוניים גם להדיח בעל תפקיד, אבל החוק בעיקרון צריך לקבוע תקופה. 
       
       אני רוצה לומר שוב בהקשר זה לשר הביטחון, אני מאוד מצטער לומר את זה: יש ביקורת קשה, גם בארץ וגם בחו"ל, ואני מקווה, אדוני סגן שר הביטחון, חבר הכנסת בוים, שתעביר לשר הביטחון את דברי בהקשר זה - הביקורת של האמריקנים על משרד הביטחון, ובעיקר מנכ"ל משרד הביטחון, בנושא עסקת המזל"טים עם סין, ההטעיה כלפי האמריקנים, אי-אמירת האמת, האשמה אישית קשה מאוד מול המנכ"ל של משרד הביטחון, כתוצאה מזה משלחות אמריקניות סירבו לבוא לכאן. 
       
זאב בוים (הליכוד):
       
       - - - את העניין הזה בשתי ידיים - - -

היו"ר נסים דהן:
       
       נא לסיים. נא לא להפריע, הוא צריך לסיים. 

זאב בוים (הליכוד):
       
       - - -

אילן שלגי (שינוי):
       
       מה לעשות, אני נוטה להאמין לאמריקנים בסיפור הזה.

היו"ר נסים דהן:
       
       אתה צריך לסיים. נא לא להפריע. תודה רבה. 

אילן שלגי (שינוי):
       
       אדוני, משפט אחרון. כאשר שר הביטחון מהסס ואינו נוקט צעדים מול - - - 
       
זאב בוים (הליכוד):

       אתה לא יודע במה מדובר - - - 
       
היו"ר נסים דהן:
       
       סגן שר הביטחון חבר הכנסת זאב בוים, עוד מעט התור שלך לעלות לדוכן ולומר את מה שאתה רוצה. אל תפריע. חבר הכנסת זאב בוים, אתה נקרא לסדר פעם ראשונה.  
       
אילן שלגי (שינוי):
       
       חבר הכנסת בוים, אני מרשה לעצמי להסתמך על מקורות אמריקניים, ובכללם ה"וושינגטון פוסט". אני חושב שעיתון רציני, אם הוא מביא כאלה גרסאות – אין עשן בלי אש. ושר הביטחון, שהיסס יותר מדי מול מנכ"ל משרד הביטחון, דווקא מול הרמטכ"ל שהשמיע כמה דעות שלא היו אהודות על השר, דווקא פה הוא היה נחוש, יצא גבר-גבר. תודה רבה. 


היו"ר נסים דהן:
       
       תודה. חבר הכנסת טלב אלסאנע.

זאב בוים (הליכוד):
       
       איזה סלט אתה עושה. תשאל קודם - - - 

היו"ר נסים דהן:
       
       חבר הכנסת טלב אלסאנע – אינו נוכח. חבר הכנסת אלסאנע, מי שתורו לדבר צריך להיות באולם. 

זאב בוים (הליכוד):
       
       - - -  אולי תבדוק מי מממן שם, מי כותב שם - - -

היו"ר נסים דהן:
       
       חבר הכנסת זאב בוים. 

זאב בוים (הליכוד):
       
       קצת רצינות, חבר הכנסת שלגי. 

היו"ר נסים דהן:
       
       סגן השר וחבר הכנסת זאב בוים, אתה מפריע. 

מאיר פרוש (אגודת ישראל - יהדות התורה והשבת):
       
       ממתי בשינוי בודקים? - - -

היו"ר נסים דהן:
       
       לרשותך שלוש דקות.

טלב אלסאנע (רע"ם):
       
       אדוני היושב-ראש, חברי הכנסת, כבוד שר החקלאות, אני רוצה לציין שבמסגרת החוק הזה – ואני אשמח אם אתה תתקן אותי – הוקמה יחידת הפיקוח על הצומח ועל החי, ובמסגרת ההגבלות על הובלת בעלי-חיים מוטלים בדרך כלל קנסות בסכומים אסטרונומיים. לא פעם קורה שמישהו – למשל בנגב יש המנהג שאנשים מביאים לחתן כבש. זה ידוע לך. לא באים עם כסף בתוך מעטפה, או שיק, אלא על-פי המסורת המתנה היא כבשים. תופסים את האנשים האלה בכביש, ומונעים מהם להשתתף בשמחה. אבל איזה קנס מטילים? לא מחרימים את הכבש, אלא מטילים על אותו אדם פי-עשרה – 9,000 ש"ח, ובמקרים מסוימים 15,000 ש"ח. איזה היגיון יש בזה? 
       
       לכן, לדעתי צריך לנקוט מדיניות אחרת, מדיניות שיש בה היגיון. מה גם שלא פעם קורה שאנשים מביאים כבשים לווטרינר, ואם אין להם האישורים להובלת בעלי-חיים, מחרימים את בעלי-החיים וגם מטילים קנסות. צריכה להיות פרופורציה בין העבירה לבין הקנס. צריך לפתח מנגנון בקרה ופיקוח, ושהוא לא יהיה אדמיניסטרטיבי באופן מוחלט. 
       
       אבל, נוסף על זה, ובהזדמנות זו, הייתי רוצה לשמוע ממך על שיתוף הפעולה בין משרד החקלאות הישראלי לבין החקלאים הפלסטינים ומשרד החקלאות הפלסטיני, באיזו מידה הוא מתקיים, כי לדעתי יש צורך ויש אינטרס לאפשר לחקלאים הפלסטינים לשווק את הסחורה שלהם וגם לשפר את רמת החיים שלהם. 
       
       אני רוצה לציין, שהמשרד שאתה עומד בראשו יכול לתרום רבות לקידום החקלאות במגזר הערבי. רק לאחרונה השתתפתי בכנס של החקלאים הערבים במדינת ישראל, ואיני רואה שום סיבה שלא לשלב אותם בארגונים של מדינת ישראל, אם זה התאחדות האיכרים או ארגון מגדלי ההדרים, ולשלב אותם כדי לפתח את התעסוקה החקלאית וגם את התעשייה החקלאית, שתספק תעסוקה רצינית במקום האבטלה המשוועת בציבור הערבי. תודה רבה.  
       
היו"ר נסים דהן:
       
       תודה רבה. השר רוצה להשיב? לא. 
       
       עוברים להצבעה. הצעת חוק לתיקון פקודת מחלות בעלי-חיים, קריאה ראשונה - ההצבעה החלה. מי בעד? מי נגד? 
       
הצבעה מס' 14 

בעד ההצעה להעביר את הצעת החוק לוועדה – 16 
נגד – אין
נמנעים – אין
ההצעה להעביר את הצעת חוק לתיקון פקודת מחלות בעלי-חיים [נוסח חדש]
(מס' 4), התשס"ה-2005, לוועדת הכלכלה נתקבלה. 
       
היו"ר נסים דהן:
       
       בעד - 16, אין מתנגדים, אין נמנעים. הצעת החוק התקבלה בקריאה ראשונה ותעבור לוועדה. 
       
       איזו ועדה מטפלת בזה, כבוד השר? 


שר החקלאות ופיתוח הכפר ישראל כץ:
       
       ועדת הכלכלה. 
       
היו"ר נסים דהן:
       
       ההצעה עוברת לוועדת הכלכלה להמשך החקיקה. 
       
איוב קרא (הליכוד):
       
       אדוני היושב-ראש, תוסיף אותי כי זה לא נקלט. 
       
היו"ר נסים דהן:
       
       אוסיף את קולו של חבר הכנסת איוב קרא לפרוטוקול. 
       

הצעת חוק השיפוט הצבאי (תיקון מס' 52), התשס"ה-2005
       [רשומות (הצעות חוק, חוב' מ/159).]
(קריאה ראשונה)                     
        

היו"ר נסים דהן:
       
       אנחנו ממשיכים בסדר-היום: הצעת חוק השיפוט צבאי (תיקון מס' 52), קריאה ראשונה. יציג את הצעת החוק סגן שר הביטחון זאב בוים. זו גם ההזדמנות שלך לענות על מה שרצית, לא היית צריך להפריע קודם. תודה רבה.   

סגן שר הביטחון זאב בוים:
       
       אדוני היושב-ראש, חברי הכנסת, אני אכן מאמץ את המלצתו של היושב-ראש, ולפני שאציג את הצעת החוק אני רוצה להעיר, שאני פשוט מתפלא על חבר הכנסת אילן שלגי, בדרך כלל חבר כנסת רציני, איך הוא עולה כאן על הבמה, מתגולל על מנכ"ל משרד הביטחון, מאמץ אל חיקו גרסה אמריקנית באיזו מחלוקת קיימת, שהיא מחלוקת, ולמחלוקת הזאת יש שני צדדים, ודווקא חבר הכנסת של מדינת ישראל מוצא לנכון, ללא כל בדיקה, ללא כל עיון, ללא איזה סימן שאלה, לאמץ את הגרסה דווקא של צד אחד, דווקא של הצד האמריקני. משמיץ, פשוט משמיץ פה בלי שהוא יודע על מה מדובר, ועל מי? על משרת ציבור שעושה משהו למען מדינת ישראל עכשיו, ועשה בעבר לא מעט. ואני לא מבין את זה. יש לך כלים פרלמנטריים, חבר הכנסת אילן שלגי, לבוא, לשאול ולחקור בשאילתא, בהצעה דחופה לסדר, בהצעה רגילה לסדר, בוועדות שאתה יושב בהן, ויש כמה שאפשר לבדוק. באמת, איזה מין צורה זאת? 
       
 היו"ר נסים דהן:
       
       עכשיו לנושא שלנו, בבקשה. 

אילן שלגי (שינוי):
       
       האמריקנים יודעים מה שהם אומרים - - -

היו"ר נסים דהן:
       
       חבר הכנסת אילן שלגי, תודה רבה. 

סגן שר הביטחון זאב בוים:
       
       אתה לא יודע על מה אתה מדבר. אל תהיה משוכנע, לך לשאול קודם. את זה מותר לבקש מאדם אינטליגנטי כמוך. 

אילן שלגי (שינוי):
       
       בבקשה, תשיב. בבקשה.

סגן שר הביטחון זאב בוים:
       
       תתבייש. 

היו"ר נסים דהן:
       
       חבר הכנסת וסגן השר, אתה לא עלית כדי לעשות ויכוח אלא רק לענות. נא להמשיך לעצם הנושא - הצעת חוק השיפוט הצבאי. נא להציג את החוק.
        
סגן שר הביטחון זאב בוים:
       
       אדוני היושב-ראש, חברי הכנסת, אני מתכבד להביא לאישור הכנסת בקריאה ראשונה את הצעת חוק השיפוט הצבאי (תיקון מס' 52), התשס"ה-2005. 
       
       הצעת החוק מבקשת לערוך כמה תיקונים בנושאים שונים בחוק השיפוט הצבאי, התשט"ו–1955, ואלה הם: 
       
       מוצע להרחיב את המבחנים לביטולו של פסק שניתן בדין משמעתי ולקבוע, כי פסק כאמור יבוטל אם הפרקליט הצבאי הראשי או פרקליט צבאי נוכחו שהנאשם אינו נושא באחריות לעבירה שבה הורשע. 
       
       כמו כן מוצע לקבוע, שהפרקליט הצבאי הראשי רשאי לבטל פסק שניתן בדין משמעתי, אם סבר כי קיים חשש של ממש לעיוות דין אם לא יעשה כן. 
       
       מוצע לאפשר מינויו של שופט צבאי משפטאי עמית בבית-הדין הצבאי לערעורים ובבית-הדין הצבאי המיוחד. כך יוכל לשבת בדין במסגרת שירות מילואים גם מי שכיהן כשופט צבאי משפטאי והפסיק לכהן בשל יציאתו לקצבה או פרישתו מהכוחות הסדירים של הצבא או מכהונתו כשופט לפי חוק בתי-המשפט או לפי חוק בית-הדין לעבודה. בדרך זו יוכלו אותם שופטים שיצאו לקצבה או שפרשו לתרום למערכת השיפוטית הצבאית מידיעותיהם ומניסיונם המשפטי רב השנים. 
       
       כמו כן מוצע לאפשר ייצוג על-ידי מתמחים בבית-הדין הצבאי, בדומה להסדר הקבוע בסעיף 37 לחוק לשכת עורכי-הדין לעניין ייצוג בפני בית-המשפט בידי מתמחים.
       
       מוצע לקבוע, כי גם במקרה שבו התנהלה לגבי חייל בדיקה או חקירה, יותנה ייצוגו של החייל בעניין הנוגע למעצרו או לבקשה הקשורה בטיפול בעניינו בכך שעורך-הדין אושר לשמש סניגור לפני בתי-הדין הצבאיים.
       
       מוצע להעניק סמכות לדחות ביצועו של עונש שהוטל על-ידי בית-דין צבאי, לאחר שכבר נקבע מועד לביצועו, גם לאב בית-הדין הצבאי ולנשיא בית-הדין הצבאי. 
       
       אשר על כן, אני מבקש ממליאת הכנסת לאשר את הצעת החוק ולהעביר אותה להכנה לקריאה שנייה ושלישית לוועדת החוץ והביטחון. 
       
היו"ר נסים דהן:
       
       תודה רבה. ראשון המתדיינים, חבר הכנסת אברהם רביץ - אינו נוכח. חבר הכנסת משה גפני - אינו נוכח. חבר הכנסת עסאם מח'ול, בבקשה. לא מדובר בהסתייגויות אלא בהתדיינות לחוק. אחריו - חבר הכנסת אבשלום וילן, ואם לא יהיה נוכח - חבר הכנסת מאיר פרוש.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, היום התפרסם בעיתון "הארץ" ריאיון עם ראש מח"ש. הריאיון הזה צריך להדאיג כל אדם שאכפת לו משלטון החוק, כאשר מדובר בכוחות ביטחון הפנים, כאשר מדובר במשטרה ובמשמר הגבול - בהתנהגות שלהם ובשימוש שלהם בעוצמה שמופקדת בידיהם נגד ומול האזרחים, מול האזרח הקטן. 
       
       המוטו של הכתבה מתייחס לכך שמח"ש איננה מסוגלת להביא לתוצאות כאשר יש תלונות על התנהגותם של אנשי משטרה ואנשי משמר הגבול - ובמקרים אחרים סוהרים - מאחר שמתפתחת נורמה בוטה של ניסיון לחפות איש משטרה על רעהו, כאשר יש התנכלות והתעללות באזרחים או פגיעה בהם. אני חושב שההתפתחות הזאת היא אחת המסוכנות, אשר מדרדרות את הדמוקרטיה הישראלית ואת שלטון החוק בה. 
       
היו"ר נסים דהן:
       
       כבוד סגן השר, קולך נשמע עד לכאן, וזה מפריע גם לדובר וגם למליאה. או לצאת בחוץ להמשך ההתדיינות, או להוריד את הקול. כדאי גם לשבת כשנמצאים במליאה.
       
עסאם מח'ול (חד"ש-תע"ל):
       
       אני חושב שהאי-נכונות של מי שיושב במשרד לביטחון פנים או במשרד הביטחון לשמוע ולהאזין היא חלק מהמצב. זה חלק מהאטימות שאופפת את התופעה הזאת. אנחנו מדברים על התגברות האלימות כלפי האזרחים. זה מתחיל קודם בהתגברות האלימות ובחיפוי על אלימות - פושעת לא פעם - נגד תושבים פלסטינים בשטחים הכבושים; חיפוי של איש צבא על רעהו, חיפוי של איש משמר הגבול על רעהו, חיפוי של איש משטרה על רעהו. במקומות מסוימים זה מגיע לתוקפנות בלתי נסבלת. רק במקרה שבו יש גורם שלישי שצילם, תיעד או העיד, נחשפת המפלצת הזאת של נכונותם של אנשי ביטחון להשתמש בעוצמה ובכוח שיש בידיהם נגד קורבנות חסרי ישע, שאין להם כל דרך להתגונן, והם מוציאים עליהם את כל התסכולים שלהם.
       
       אני חושב שהחברה הישראלית, אחרי 37 שנות כיבוש, חולה, וחולה בצורה קשה. הציבור כולו - החברה הזאת תשלם את המחיר אם היא לא תתעשת כיום ותשים מעצורים לכל התנהגות בלתי מרוסנת כזאת. די לנו במה ששמענו אפילו עכשיו, בשבוע שעבר, בכפר מע'אר על אנשי משטרה שלקחו חלק פעיל בפוגרום שהיה בכפר.
       
       אני חושב שזה מסימני הדור, ולדור הזה אין הרבה במה להתגאות כאשר מגיעים לתפקודם, להתנהגותם ולהתנהלותם של כוחות הביטחון.
       
היו"ר נסים דהן:
       
       תודה רבה. חבר הכנסת אבשלום וילן - אינו נוכח. חבר הכנסת מאיר פרוש. אחריו - חבר הכנסת עבד-אלמאלכ דהאמשה, אחריו - חבר הכנסת מגלי והבה, ואחריו - חבר הכנסת חיים אורון. 
       
מאיר פרוש (אגודת ישראל - יהדות התורה והשבת):
       
       אדוני היושב-ראש, חברי הכנסת, מכובדי סגן שר הביטחון, מובן שכל מי שנמצא כאן במליאה ירצה לתמוך, לחזק ולהצביע בעד החוק, מה גם שמדובר בהסמכת פרקליט צבאי לבטל פסק-דין משמעתי, ולאפשר מינוי של מי שכיהן כשופט צבאי; בקיצור - לעשות סדר בעניינים, מה שנקרא.
       
היו"ר נסים דהן:
       
       סגן השר, מבקשים את תשומת לבך.
       
מאיר פרוש (אגודת ישראל - יהדות התורה והשבת):
       
       
       אדוני סגן השר, אני מבין שהחוק הזה בא לעשות קצת סדר בבלגן שעלול להיווצר. 
       
       איך זה שלא נשאל אותך - ואולי זו ההזדמנות, ולא נחכה עד יום רביעי - בצדק תקפת קשות את חבר הכנסת שלגי משינוי על כך שהוא מדבר ופותח את הפה - הוא פותח את הפה בכל הזדמנות, העיקר שהוא פותח. אני שואל אותך: האם אתה חושב שהמעשה שנעשה על-ידי השר בכך שהוא פיטר את הרמטכ"ל משדר משהו טוב במדינת ישראל? אתה חושב לרגע שעם ישראל לא זכאי לקבל תשובות על מה שקורה בעניין הזה? הרי הדבר הזה לא היה כמעט - או מאז שנהוג שהרמטכ"ל מכהן שלוש שנים פלוס שנה נוספות, ואולי היו לפעמים כאלה שגם חרגו בכמה חודשים נוספים. מה קרה? 
       
       במיוחד כאשר מדובר, שייתכן מאוד שיש חילוקי דעות בין הרמטכ"ל, שמהרגע הראשון סבר שאין זו הדרך הנכונה לבצע את ההתנתקות; אחרי שהוא ביטא ואמר בפומבי את מה שהוא אמר, הוא קיבל את הנזיפה או את הריחוק מראש הממשלה. כלומר, ודאי שכל חייל בצבא-הגנה לישראל יכול לחשוב - מדוע פיטרו את הרמטכ"ל? משום שהוא סבור שאסור לבצע את ההתנתקות. 
       
אילן שלגי (שינוי):
       
       - - - 
       
היו"ר נסים דהן:
       
       חבר הכנסת שלגי, תודה. לא להפריע. 
       
מאיר פרוש (אגודת ישראל - יהדות התורה והשבת):
       
       סגן שר הביטחון, אתה שם לב שחבר הכנסת שלגי צועק בכל הזדמנות, זה לא משנה. גם אם הוא חושב שאני צודק - הוא צועק. גם הוא חושב שאתה צודק - הוא צועק. צועק. 
       
       לכן אני שואל אותך, אדוני סגן השר: המעשה הזה של פיטורי הרמטכ"ל - למעשה, הדחתו של הרמטכ"ל - משדר לכולם, שההחלטה על ההתנתקות היא החלטה לא נכונה, כי אי-אפשר להסתדר עם רמטכ"ל שהוא נגד ההתנתקות. אז מה עושים עם אחד כזה, שעומד בראש הפירמידה של הצבא? מדיחים אותו. מזיזים אותו הצדה. זה מה שזה משדר. אתה כסגן שר הביטחון צריך למצוא את ההזדמנות איך לעלות כאן לדוכן. אני כבר לא מדבר על כך שאתה לא צריך להתייחס לדברים שאומר חבר הכנסת שלגי. אתה צריך להתייחס למה שכל העם מדבר: מהי המשמעות של הדחת הרמטכ"ל אם לא שהרמטכ"ל נגד ההתנתקות, ושר הביטחון לא מסתדר אתו, והוא מפחד שעצם היותו רמטכ"ל בתקופת ההתנתקות יביא אולי לכך שעוד ועוד חיילים יסרבו לקיים פקודה?
       

אילן שלגי (שינוי):
       
       חבר הכנסת פרוש, מה אכפת לך מהחיילים - - - 
       
היו"ר נסים דהן:
       
       נא לא להפריע. 
       
מאיר פרוש (אגודת ישראל - יהדות התורה והשבת):
       
       לכך אתה צריך לעמוד כאן ולהתייחס. זהו הנושא הבוער, לא מה שחבר הכנסת שלגי מבלבל בראש.
       
היו"ר נסים דהן:
       
       תודה רבה. חבר הכנסת עבד-אלמאלכ דהאמשה - אינו נוכח, לשם שינוי. חבר הכנסת מגלי והבה - אינו נוכח. חבר הכנסת חיים אורון - אינו נוכח. חבר הכנסת עזמי בשארה - אינו נוכח. חבר הכנסת ג'מאל זחאלקה - אינו נוכח. חבר הכנסת ואסל טאהא - אינו נוכח. חבר הכנסת איוב קרא.
       
אילן שלגי (שינוי):
       
       - - - 
       
מאיר פרוש (אגודת ישראל - יהדות התורה והשבת):
       
       סגור את הפה.
       
אילן שלגי (שינוי):
       
       - - - 
       
מאיר פרוש (אגודת ישראל - יהדות התורה והשבת):
       
       סגור את הפה. 
       
אילן שלגי (שינוי):
       
       איפה הכסף מ"ביקור חולים"? מי גנב אותו?

היו"ר נסים דהן:
       
       חבר הכנסת אילן שלגי, אתה מפריע.
       
מאיר פרוש (אגודת ישראל - יהדות התורה והשבת):
       
       אצל העמותות של פורז.
       
היו"ר נסים דהן:
       
       חבר הכנסת פרוש, אתה מפריע. חבר הכנסת שלגי, עכשיו רק הדובר, חבר הכנסת איוב קרא בלבד. שלוש דקות, אדוני. אני בטוח שתעשה את זה נכון. 
       
איוב קרא (הליכוד):
       
       אדוני היושב-ראש, חברי חברי הכנסת, כמי שהיה קצין שיפוט זוטר במהלך שירותו הצבאי, אני חושב שהצעת החוק הזאת היא נכונה וטובה. אין לי ספק שהסמכות שניתנת לקצינים היא סמכות מאוד רצינית, מאוד חשובה, אבל גם צריך שיהיה לה בלם. מאחר שמדובר בסמכות רצינית של קצינים, שיכולים לגזור דינם של חיילים לעשרות ימי מחבוש, מן הראוי שיהיו בקרה ובלם סביב הנושא הזה. אני חושב שזה מאוד חשוב, בהתחשב בעובדה שלא פעם גוזרים את דינם של הרבה אנשים חפים מפשע. אנחנו רואים את זה יום-יום, שעה-שעה. 
       
       רק לפני כמה ימים ראינו את מה שהיה עם מ"פ גבעתי, סרן ר', כאשר הוכח מעל לכל ספק כמה איום ונורא היה להתנפל עליו, להלום בו, לעשות "עליהום" עליו. עמדתי פה ואמרתי, שאין אפילו שמץ של אמת בכל הפרשה הזאת, אלא בסך הכול היא באה לרצות בזמנו תרנגול הודו. כל פעם שיש ועדת חוץ וביטחון, הוא עושה קוקוריקו, וכל המדינה עומדת דום. בשביל זה צריך למצוא שעיר לעזאזל בתוך הצבא. הדבר הזה צריך להדיר שינה מעינינו. אני מעריך את הרמטכ"ל, היו לי אתו שיחות בשבוע שעבר, והוא הורה להחזיר אותו ליחידתו. 
       
       אדוני היושב-ראש, כשאני רואה כמה אומללים חיילים או קציני צה"ל בשפיטה - לפעמים זאת זילות בלתי נסבלת. הם ממש עומדים חסרי אונים לפעמים וחסרי ישע. כשיש ביקורת כזאת או בלם כזה, אני חושב שזה דבר מחויב המציאות. אני חושב שאנחנו מדברים על מצבים שבהם אין דרך חזרה, ובתיקון החוק הזה יהיה בלם, תהיה צנזורה למצבים שאנשים הופכים להיות שעירים לעזאזל, נשפטים בצורה זו או אחרת, ומישהו צריך להציל אותם. 
       
       אני חושב שהמקרה של מ"פ גבעתי הוא אות קלון ואות שאין לי מלים להגדיר אותה לצבא. קריסת כתב האישום לפני כמה ימים מחייבת את המערכת לבדוק את עצמה. צריך לשפוט את אותם חיילים ששיקרו. צריך בריש גלי להעניק צל"ש לאותו קצין. אין מלים בפי לפגוע באותם אנשים שקראו לי בכל מיני קריאות גנאי בעקבות כך שקראתי תיגר על הפרשה הזאת. הגיע הזמן שאותם אנשים יתנצלו וירימו את הכפפה לגבות ולחזק ולעשות הכול כדי שמקרים כאלה לא יישנו ולא יהיו בתוך הצבא. 
       
היו"ר נסים דהן:
       
       תודה רבה. חבר הכנסת נסים זאב, בבקשה. אחריו – חבר הכנסת גדעון סער, אחריו – חבר הכנסת עבד-אלמאלכ דהאמשה, ובסוף הצבעה. 
       
טלב אלסאנע (רע"ם):
       
       השם שלי מופיע. 
       
היו"ר נסים דהן:
       
       השם שלך עבר. 
       
טלב אלסאנע (רע"ם):
       
       הוא לא עבר, אני אחרי נסים זאב. אני נמצא במחשב, אני עוקב, אדוני היושב-ראש. 
       
היו"ר נסים דהן:
       
       אצלי אתה לא רשום. עכשיו רשמו אותך. 
       
טלב אלסאנע (רע"ם):
       
       אני לא אחראי למחשב. 
       
היו"ר נסים דהן:
       
       תתפלא לשמוע שאני הולך רק לפי הרשימה שיש לי. עוד מלה אחת, אתה תצא החוצה, כי אתה מפריע למליאה. 
       
טלב אלסאנע (רע"ם):
       
       אני הולך לפי הרשימה. 
       
היו"ר נסים דהן:
       
       חבר הכנסת טלב אלסאנע, אתה נקרא לסדר. 
       
טלב אלסאנע (רע"ם):
       
       - - - 
       
היו"ר נסים דהן:
       
       פעם שנייה. 
       
נסים זאב (ש"ס):
       
       אדוני היושב-ראש, הייתי מוציא אותו כבר בפעם הראשונה, הנושא חמור מדי. 
       
       אדוני היושב-ראש, חוק השיפוט הצבאי בא לתת סמכות לפרקליט הצבאי הראשי או לפרקליט צבאי לבטל או לשנות פסק-דין או עונש, אם שוכנע שהנאשם שעשה את העבירה והורשע – אין בו מידה של עבירה. לצערי הרב, הרבה פעמים ראינו שפסקי-דין שניתנו לחיילים הם קשים מאוד, ומובן שמדובר בדין משמעתי על ימי מחבוש - ל-21 יום ואפילו הרבה מעבר לזה. ההתמרמרות  והמרירות שנשארים אצל אותם חיילים יש בהן כדי לפגוע במוטיבציה ובאמון שהם נותנים במערכת הצבאית. לכן, אדוני היושב-ראש, חשוב שתהיה בקרה נוספת ושיהיה אפשר לערער או לפנות לגורם צבאי בכיר, שיוכל לאפשר לאותו חייל להביע את תחושותיו בדבר העוול שנעשה לו. 
       
היו"ר נסים דהן:
       
       הרשימה סגורה. 
       
נסים זאב (ש"ס):
       
       אדוני היושב-ראש, מדובר בעשרות ואולי במאות חיילים כאלה, שהצעת החוק באה להגן עליהם. גם כשהייתי במילואים וגם כשהייתי בצבא הסדיר ראיתי את פסקי-הדין, איך היו חורצים דין כלפי חיילים. חייל נכנס לפחות מדקה או דקתיים, וכבר היו פוסקים את דינו. לכן לא תמיד זה נעשה כל כך בשיקול דעת. 
       
       אדוני סגן השר, אני יודע שעורכי-דין מגויסים למילואים כדי להיות שופטים צבאיים. לכן, כאשר מדובר בשופט צבאי שסיים את שירותו הצבאי, ואפילו שהיה בשירות קבע ועכשיו הוא בפנסיה, אפשר להשתמש בו הרבה יותר מאשר באותם שופטים טירונים שרק מתחילים את עבודתם. עדיף שאותם מתחילים יהיו בקבוצה של אנשים שכבר התנסו במלאכה הזאת והיו שופטים במשך שנים. זה הרבה יותר רציני, בעניין הכרעה בנושאים כל כך קשים וכואבים של חיילים, שלפחות כאשר ממצים את הדין, תהיה תחושה של החייל שזה לא נעשה כלאחר יד, אלא בכובד ראש.
       
       אתמול הייתי בחומש, באותו מקום שראש הממשלה היה נוהג להביא אליו אוטובוסים ולהראות לעם ישראל שחומש, גם אם לא היה קיים, היו צריכים להמציא אותו, כי הוא מקום אסטרטגי. אתמול החליטה הממשלה, בין היישובים שצריכים לפנות, לפנות את היישוב חומש, שהוא אסטרטגי, ובעצם ניתן לפלסטינים שעדיין אין לנו אתם לא הסכם שלום ולא הסכם של הפסקת אש - מפקירים שטח אסטרטגי ממדרגה ראשונה. וזה ראש הממשלה שהוא בעצמו כמעט בכל שבוע היה מגיע למקום הזה ואומר, איך אפשר לוותר על מקום כזה, והיה יוצא בתעמולה נרחבת מול המועמדות של ברק, שרוצה להחזיר את אותו שטח. היום נאמר לראש הממשלה: טול קורה מבין עיניך. 

היו"ר נסים דהן:
       
       תודה רבה. חבר הכנסת גדעון סער - אינו נוכח. חבר הכנסת טלב אלסאנע. חבר הכנסת רשף חן, אחרון הדוברים. 

גדעון סער (הליכוד):
       
       איך זה שהוא מדבר לפני? 

היו"ר נסים דהן:
       
       לא היית במליאה. 

גדעון סער (הליכוד):
       
       אתה נותן למי שהיה אחרי? 

היו"ר נסים דהן:
       
       לא היית במליאה. 

גדעון סער (הליכוד):
       
       אבל טלב אלסאנע - - - 

היו"ר נסים דהן:
       
       היה אחריך ברשימה. 

רשף חן (שינוי):
       
       אדוני היושב-ראש, תן לו לדבר. 

היו"ר נסים דהן:
       
       הוא ידבר בסוף. 

גדעון סער (הליכוד):
       
       לא רוצה, תודה. 
       
היו"ר נסים דהן:
       
       אתה לא יכול לדבר כשמישהו נמצא על הדוכן, אתה יכול לדבר בסוף. 
       
טלב אלסאנע (רע"ם):
       
       אדוני היושב-ראש, חברי הכנסת, אני רוצה להתייחס לשיפוט בבתי-הדין הצבאיים. אני סבור שבתי-הדין הצבאיים מוציאים שם רע למערכת בתי-המשפט. זה בכל הנוגע לצדק שאמור למצוא את ביטויו במערכת המשפט. כאשר במערכת המשפט הצבאית מובאים מאות אסירים, שופטים עובדים כקבלנים ועובדים באופן  אוטומטי, הדיון איננו דיון וסדרי הדין, האמורים להבטיח עשיית צדק, אינם נשמרים. לכן בית-המשפט הופך להיות בגדר חותמת, לאשר שלילת חירותם של אסירים רבים שנופלים בין הכיסאות, במיוחד כאשר הם אינם מיוצגים. 
       
       לכן זה לא מקרי שאנחנו עדים למקרים רבים שיש בהם חריגות.  יש מעשים נפשעים שנעשו במהלך המבצעים הצבאיים האחרונים. מתוך מאות ילדים שנהרגו, מקרים בודדים מובאים לבית-המשפט. מקרים רבים יותר של מורשעים, לגבי המורשעים מקרב החיילים, גוזרים עליהם פסקי-דין, תקופות מאסר מצחיקות של חודשים מספר לאלה שהרגו נער או אשה. מצד שני, על אלה שסירבו לשרת מטעמי מצפון גוזרים תקופות מאסר של חודשים מספר - חוסר פרופורציה, ולכן זה בגדר עוול ועיוות דין. 

	אדוני היושב-ראש, אני סבור, שמבחינת זכותם של מתמחים להופיע בפני בית-הדין בששת החודשים האחרונים, זאת הצעה מוצדקת ונכונה, אבל צריך לעשות רפורמה מקיפה בכל מערכת המשפט הצבאית, בכל הדיון, אם זה בקרב התביעה, הפרקליטות, וגם בקרב השיפוט וההרכב שיושב בבתי-הדין,  גם מבחינת העומס וגם מבחינת הייצוג וזכות הנאשמים לייצוג משפטי. 
 
היו"ר נסים דהן:
       
       תודה רבה. חבר הכנסת גדעון סער, אני רוצה להסביר לך את מה שקורה כאן, בשביל הפרוטוקול. אני מקבל רשימה מהמזכירות, היא מופיעה כאן בפני, קראתי לפי הרשימה שמונחת בפני. אני קורא אותה שוב: חבר הכנסת נסים זאב דיבר. אחריו - חבר הכנסת גדעון סער, לא היה במליאה כשקראנו את שמו. אחריו - חבר הכנסת טלב אלסאנע, שהיה במליאה ולכן דיבר. ועכשיו לפי הרשימה חבר הכנסת רשף חן. חבר הכנסת גדעון סער, אם תרצה לדבר - בסוף. 

רשף חן (שינוי):
       
       אדוני היושב-ראש, חברי חברי הכנסת, אני חושב שהצעת החוק היא הצעה טובה, כמובן נדון בה בוועדה ונלמד את כל פרטיה, במקרה הצורך גם יהיו שינויים. 
       
       אני רוצה לנצל את ההזדמנות כדי  להעלות נושא קשור, שמטריד אותי זה זמן רב בכל הקשור לחוק השיפוט הצבאי. יש מצב שבו אדם עושה עבירה פלילית כנגד אדם אחר. אם אותו אדם הוא אזרח רגיל, נניח העבירה נעשית במקום עבודה אזרחי, לצורך העניין, התעשייה הצבאית, הוא נשפט בפני שופט על-פי המערכת הפלילית הרגילה והמוכרת במדינת ישראל, ונענש או לא נענש ככל אדם. אם אותו אדם משרת בצבא במסגרת של שירות סדיר, פתאום הוא נשפט במסגרת אחרת, מערכת אחרת, שופטים אחרים, הכשרות אחרות, פרוצדורה אחרת. אני שואל: למה? אני בהחלט יכול להבין ולקבל, ששיפוט משמעתי צבאי ייעשה בצבא, זה ברור לגמרי. אבל כאשר נעברת עבירה פלילית, תקיפה, הריגה, אונס, הטרדה מינית, מה הרבותא בכך שהעבירה הזאת נעשית בצבא על-ידי חייל או לא בצבא אלא על-ידי אזרח, מה זה משנה בכלל? ברגע שיש מצב כזה, לטעמי, המשטרה הכחולה הרגילה צריכה לחקור את העניין. במקרה שנעברה עבירה, יעמוד אותו אדם לדין ככל האזרחים. הלוא אנחנו אומרים בצדק, שהצבא שלנו הוא צבא העם, זה באמת המצב. אני לא מצליח להבין את ההיגיון. 
       
       אני חושב שייבאנו  בעניין הזה איזו נורמה ממדינות אחרות, מדינות מערביות, ששם הצבא היה לו איזה  אינטרס לשמור על אנשיו מפני אי-אלו התערבויות חיצוניות. אני חושב שזה לחלוטין לא מתאים אצלנו. הייתי שמח מאוד אם היו שוקלים, לפחות בעבירות רציניות, להוציא את הנושא הזה מידי הצבא ולהעביר אותו לרשויות האזרחיות. נדמה לי שכך ייטב. תודה. 

היו"ר נסים דהן:
       
       תודה רבה. חבר הכנסת גדעון סער. 
       
גדעון סער (הליכוד):
       
       מוותר. 

היו"ר נסים דהן:
       
       מוותר. אנחנו עוברים להצבעה. 
       
עבד-אלמאלכ דהאמשה (רע"ם):
       
       אדוני היושב-ראש, שכחת אותי. 
       
היו"ר נסים דהן:
       
       נכון, חבר הכנסת עבד-אלמאלכ דהאמשה, אחרון הדוברים. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, דיברתי בנושא הקודם, גם בנושא הזה - כדי לחסוך זמן ולא להאריך אני אומר כמה דברים בשפה הערבית לצופינו הערבים לגבי פגישתנו עם ראש הממשלה. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בכל מקום, לפני זמן קצר נפגשנו, חברי הכנסת של הרשימה הערבית המאוחדת, טלב אלסאנע ואני, עם ראש הממשלה. דיברנו על הנושאים המדיניים ועל העניינים שמעסיקים את דעת הקהל בימים אלה. בתחילת הפגישה ראש הממשלה עדכן אותנו במצב המדיני. הוא אמר לנו, שמפת הדרכים תאפשר לממש את השלום עם הפלסטינים, ושהוא מעדיף שהנסיגה תתבצע בתיאום עם הצד הפלסטיני והשלטון הפלסטיני, ולא באופן חד-צדדי. זהו שינוי מהותי ביחס לכל מה שהועלה בעבר. 
       
       דיברנו על בעיות חשובות שמעסיקות את המגזר הערבי - הכפרים הלא-מוכרים, מדיניות הרס הבתים והצורך להפסיקה, וכן על אודות העניינים הנוגעים לווקפים, למסגדים, לבית-הקברות "אל-אסתקלאל" בחיפה המוצע למכירה ולבית-הקברות הממלוכי ביפו. התייחסנו למסגד אל-אקצא המבורך ולסכנה הנשקפת לו, כפי שהודו אנשי המודיעין וראשי מנגנוני המודיעין במדינה זו. דיברנו על הצורך לאפשר לכל מסגד למנות אימאמים, מואזינים ושמשים למשרות מלאות ובשכר מלא ועל כך שלא יהיה מצב שבחצי ממסגדים אלה לא ישלמו שכר לבעלי התפקידים האלה. 
       
       דיברנו על עניינים נוספים. מובן מאליו שנושא התקציב הועלה בישיבה, אבל סיכמנו שבראש ובראשונה נדון בישיבה זו בעניינים עקרוניים. אם לממשלה יש בקשות מאתנו הנוגעות לתקציב, הן יועלו במועד אחר. הזכרנו דרישות ספציפיות הנוגעות למגזר הערבי, לעניין ההצבעה על התקציב ולדרכים להשגת תיאום והסכמה בנושאים אלה. אנו נדון בנושאים אלה בישיבת המשך. הכדור נמצא בידי ראש הממשלה, ואם הוא רוצה להעביר את התקציב, עליו לדבר אתנו על דרישותינו בישיבה מיוחדת, וייתכן שנגיע להסכמה על חלק מהן. תודה רבה. תודה, יושב-ראש הישיבה.)

היו"ר נסים דהן:
       
       תודה רבה.

עבד-אלמאלכ דהאמשה (רע"ם):

       תודה רבה. 

קריאה:
       
       כמה מלים בעברית.

עבד-אלמאלכ דהאמשה (רע"ם):
       
       דיברתי קודם בעברית. אל תדאג.

צבי הנדל (האיחוד הלאומי - ישראל ביתנו):
       
       אדוני היושב-ראש, צריך להנהיג תרגום או להפסיק את הנאומים האלה.

היו"ר נסים דהן:
       
       הערבית היא שפה מדוברת, חוקית במדינת ישראל, וכמו שלא צריך תרגום לעברית - - - 
       
       אנחנו עוברים להצבעה. מי בעד, מי נגד הצעת חוק השיפוט הצבאי (תיקון מס' 52)? 
       
הצבעה מס' 15
       
בעד ההצעה להעביר את הצעת החוק לוועדה - 15
נגד - אין
נמנעים - 1
ההצעה להעביר את הצעת חוק השיפוט הצבאי (תיקון מס' 52), 
התשס"ה-2005, לוועדת החוץ והביטחון נתקבלה.

היו"ר נסים דהן:
       
       בעד - 15, נגד - אין, נמנע אחד. הצעת החוק נתקבלה בקריאה ראשונה ותעבור לוועדת החוץ והביטחון להמשך החקיקה.
       
       
שאילתות ותשובות

היו"ר נסים דהן:
       
       אנחנו עוברים לנושא האחרון בסדר-היום: שאילתות ותשובות לסגן השר מיכאל מלכיאור. סגן השר, בבקשה. 
       
2105. המתנ"סים בירושלים
       
חבר הכנסת משולם נהרי שאל את שרת החינוך, התרבות והספורט
       ביום י"ב בחשוון התשס"ה (27 באוקטובר 2004):
       
       בשכונות ירושלים פועלים מתנ"סים. בשכונות רבות טענו ראשי השכונה כי הציבור החרדי היה מיעוט, ולפיכך המתנ"ס נשלט ופעולותיו נקבעו על-ידי מנהליו החילונים. אלא שבמרבית השכונות, גם אלה שבהן רוב חרדי, מסרבים ראשי המתנ"סים להמשיך גישה זו ודורשים קיום שני מתנ"סים. 
       
       רצוני לשאול:
       
       1. כמה מתנ"סים פועלים בירושלים?
       
       2. באילו שכונות יש מתנ"סים, ומי הם המנהלים בכל מתנ"ס?
       
       3. מה הוא תקציב כל מתנ"ס בירושלים?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)

       1. החברה הירושלמית למתנ"סים, שהיא חברה-בת של חברת המתנ"סים, מפעילה 28 מתנ"סים/מרכזים קהילתיים.
       
       2-3. את רשימת השכונות שבהן פועלים המתנ"סים ותקציבם השנתי אשלח אליך בנפרד. 
       
       ברצוני להבהיר, כי משרד החינוך מתקצב את כל המתנ"סים באופן שוויוני; התקצוב מבוסס על תשלום שכר המנהל וכן על שירותי הדרכה, הנחיה, מחשוב וכדומה, הניתנים על-ידי מטה החברה. שאר תקציב המתנ"ס מבוסס על תקצוב של העירייה ותשלומים של המשתתפים בפעילות, בהתאם ליוזמות ופעולות מקומיות, שמתווה המנהל, על-פי אופי המתנ"ס ומספר התושבים בשכונה. חלק מן המתנ"סים, למשל, מפעילים מרכזי ספורט, שהם מקור הכנסה נכבד, ויש כמובן הבדל גם בפעילות שוטפת, הנגזרת ממספר תושבי השכונה ומחתך הגילאים בה.
       
       בנוסף, יש פרויקטים ארציים המבוצעים על-ידי החברה למתנ"סים עבור משרד החינוך, או משרדי ממשלה אחרים, וגם במקרה זה הפעולה מתקיימת במקומות שבהם קיים צורך, ולא בהכרח בכל המתנ"סים - כיתות להכשרת מובטלים, ילדי צד"ל וכדומה.
       
       להלן נתוני הביצוע לשנת 2003: מינהל קהילתי א-טור: המנהל - נזי אנסארי; ביצוע בפועל - 1,374,100 ש"ח. מינהל קהילתי בוכרים: המנהל - יחזקאל רוזנבלום; ביצוע בפועל - 1,511,600 ש"ח. מינהל קהילתי בית-דוד: המנהל - האלה עאמס; ביצוע בפועל - 1,850,800 ש"ח. מינהל קהילתי בית-הכרם: המנהל - רפי אבידן; ביצוע בפועל - 8,940,000 ש"ח. מינהל קהילתי בית-הנוער: המנהלת - אביבה שוקר; ביצוע בפועל - 6,130,400 ש"ח. מינהל קהילתי בית-חנינא: המנהל - הוסט ווטר; ביצוע בפועל - 3,780,600 ש"ח. מינהל קהילתי בית-צפאפא: המנהל - עלי איוב; ביצוע בפועל - 2,463,700 ש"ח. מינהל קהילתי בקעה: המנהל - יחיאל לוי; ביצוע בפועל - 6,791,000 ש"ח. מינהל קהילתי גבעת-שאול: המנהל - איציק ליפצין; ביצוע בפועל - 2,522,400 ש"ח. מינהל קהילתי הגבעה-הצרפתית: המנהל - יוחנן בכלר; ביצוע בפועל - 3,659,700 ש"ח. מינהל קהילתי גוננים: המנהל - אבי נוריאל; ביצוע בפועל - 2,342,900 ש"ח. מינהל קהילתי גילה: המנהל - שלמה תורג'מן; ביצוע בפועל - 11,347,600 ש"ח. מינהל קהילתי הר-נוף: המנהל - אמנון רז; ביצוע בפועל - 2,706,000 ש"ח. מינהל קהילתי לב העיר: המנהל - אורי עמרי; ביצוע בפועל - 3,994,200 ש"ח. מינהל קהילתי מורשה: המנהל - שלום אמויאל; ביצוע בפועל - 1,937,400 ש"ח. מינהל קהילתי נווה-יעקב: המנהלת - לאה בלס; ביצוע בפועל - 12,900,400 ש"ח. מרכז תרבות עמים לנוער: המנהל - שייקה אל-עמי; ביצוע בפועל - 5,003,400 ש"ח. מינהל קהילתי פסגת-זאב: המנהל - חגי עטיה; ביצוע בפועל - 12,409,200 ש"ח. מינהל קהילתי קטמון ח'-ט: המנהל - מיקי הכהן; ביצוע בפועל - 2,973,400 ש"ח. מינהל קהילתי קריית-יובל: המנהל - מיכאל בן-אבי; ביצוע בפועל - 16,140,700 ש"ח. מינהל קהילתי קריית-מנחם: המנהל - בני לוי; ביצוע בפועל - 2,623,800 ש"ח. מינהל קהילתי הרובע היהודי: המנהלת - פנינה דרור; ביצוע בפועל - 918,800 ש"ח. מינהל קהילתי רוממה: המנהל - אילן שרפי; ביצוע בפועל - 5,852,900 ש"ח. מינהל קהילתי רמות-אלון: המנהל - עמי שגב; ביצוע בפועל - 10,128,800 ש"ח. מינהל קהילתי רמת-שלמה: המנהל - עזרא ברגר; ביצוע בפועל - 1,087,500 ש"ח. מינהל קהילתי שמואל-הנביא: המנהלת - טלי אברג'יל; ביצוע בפועל - 1,748,200 ש"ח. מינהל קהילתי שטרן: המנהל - מיכאל בן-אבי; ביצוע בפועל - 2,069,400 ש"ח. מינהל קהילתי תלפיות-מזרח: המנהל - אביטוב זלקין; ביצוע בפועל - 3,209,900 ש"ח. סך הכול - 137,419,400 ש"ח.
       
       
2107. המתנ"ס בשכונת גבעת-שאול בירושלים
       
חבר הכנסת שלמה בניזרי שאל את שרת החינוך, התרבות והספורט
       ביום י"ב בחשוון התשס"ה (27 באוקטובר 2004):
       
       
       בשכונת גבעת-שאול, שרוב רובה חרדית, פועל מתנ"ס המשרת ברובו את תושבי קריית-משה הלא-חרדים. גם מנהלי המתנ"ס אינם מאוכלוסיית גבעת-שאול החרדית.
       
       רצוני לשאול:
       
       1. מה הוא תקציב המתנ"ס בגבעת-שאול?
       
       2. מדוע מנהליו אינם מהמגזר החרדי, המהווה רוב תושבי השכונה?
       
       3. אילו פעולות מקיימים במתנ"ס לציבור הדתי-לאומי ואילו לציבור החרדי?
       
       4. מדוע לא ייבחרו נציגים חרדים לניהול המתנ"ס?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)

       1. תקציב המתנ"ס בגבעת שאול הוא כ- 2.5 מיליוני ש"ח.
       
       2. מנהל המתנ"ס נבחר על-פי קריטריונים, ותהליך המיון נערך על-ידי החברה למתנ"סים ועל-ידי ההנהלה המקומית. שאלת הרוב אינה רלוונטית, הגם שיש מאמץ להתאים את מנהל המתנ"ס לאופי השכונה, ובעיקר בשכונה כמו גבעת-שאול, המהווה מיקרוקוסמוס של כל הציבורים המאפיינים את הפרופיל הירושלמי. בשכונות חרדיות מובהקות, דוגמת רכס-שלמה, בוכרים/בית-ישראל, פועלים מנהלים חרדים, שעברו את תהליך המיון. 
       
       3. המתנ"ס מקיים קשת של פעולות למגוון האוכלוסיות בשכונה, תוך התאמות ייחודיות לאוכלוסיות השונות. במקרים רבים, לדוגמה, קיימת הפרדה בין בנים לבנות וכך הלאה. המתנ"ס יוזם פעילות בתחומי הגיל הרך, מבוגרים, נוער, ספרייה וכו'. לציבור החרדי מתקיימות פעולות ייחודיות, הקשורות להנחיית הורים, תרבות תורנית, משחקיות, הרצאות וכו'. 
       
       בימים אלה שוקדת החברה למתנ"סים על עיבוי העבודה בקרב הציבור החרדי במתנ"סים, וכן דואגת לאיתור מבנה מתאים וכו'. 
       
       4. בזמנו נעשה ניסיון לצרף נציגות חרדית להנהלת המתנ"ס בגבעת-שאול, אך הדבר לא צלח. החברה למתנ"סים תשמח לחדש את הדיאלוג בנושא. 
       
       
2326. סגירת מתנ"ס מרום-הגליל
       
חבר הכנסת יחיאל חזן שאל את שרת החינוך, התרבות והספורט
       ביום כ"ה בכסליו התשס"ה (8 בדצמבר 2004):
       
       נודע לי, כי ראש המועצה האזורית מרום-גליל, המונה 24 יישובים, ביניהם עשרה בקו העימות, החליט לסגור את המתנ"ס היחיד באזור, על אף חשיבותו החברתית, ללא עירוב גורם מקצועי.
       
       רצוני לשאול:
       
       1. האם הידיעה נכונה? 
       
       2. אם כן – האם הובאו בחשבון השלכותיה החברתיות של הסגירה?
       
       3. האם יפעל משרדך לביטול המהלך או להשהייתו, ואם כן – כיצד?
       
       4. האם ימונה גורם חיצוני לבדיקת הנושא?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)
       
       1. ככל הידוע לנו, אין מדובר בסגירת המתנ"ס, אלא בהפסקת ההתקשרות ושיתוף הפעולה של המועצה האזורית מרום-הגליל עם החברה למתנ"סים.
       
       2. נמסר לי שהחברה למתנ"סים ניסתה ככל יכולתה לשנות את עמדת ראש המועצה. בפגישות שקיימה עמו הביעה החברה למתנ"סים את רצונה בהמשך שיתוף הפעולה, וכמו כן הודגשה תרומת החברה לשותפות. מאמצים אלו לא נשאו פרי, וראש הרשות נשאר איתן בעמדתו.
       
       3. הואיל וההחלטה בדבר הפעלת המתנ"ס היא החלטה מקומית של היישוב והרשות, אין זה בסמכות משרד החינוך להתערב בנושא. אני מציע שתפנה בעניין לראש הרשות.

2367. הנפקת אישור רשמי של ציוני בגרות לשם קבלה לאוניברסיטה
       
חברת הכנסת מל פולישוק-בלוך שאלה את שרת החינוך, התרבות והספורט
       ביום ג' בטבת התשס"ה (15 בדצמבר 2004):
       
       סטודנטים שלא עלה בידם להשיג אישורים רשמיים של ציוני הבגרות נאלצו לשלם בגין הרשמה מאוחרת לאוניברסיטאות ו/או לשאת בדמי ביטול ההרשמה. 
       
       רצוני לשאול:
       
       1. מדוע אישורי הציונים של הבגרויות מונפקים רק בחודש ספטמבר, אף-על-פי שהציונים מתפרסמים זמן רב קודם לכן?
       
       2. מדוע אין תיאום בין מועד מסירת ציוני הבגרות לבין מועדי ההרשמה לאוניברסיטאות?
       
סגן שרת החינוך, התרבות והספורט מיכאל מלכיאור:
       	
       לחברת הכנסת מל פולישוק-בלוך, יושבת-ראש ועדת החינוך המכובדת:
       
       1. משרד החינוך מייחס חשיבות רבה מאוד לאיכות השירות שהוא מעניק לבוגרים, שכן הוא מודע לכך שלתעודת הבגרות משמעות רבה להמשך הלימודים ולניעות חברתית.
       
       עם זאת, טרם שליחת הציונים, נערכות בדיקות קפדניות באגף הבחינות וביחידת המיכון במשרד, שמטרתן למנוע כל טעות אפשרית בתהליך הנפקת הציונים. יש גם תהליכים של ערעור שיש להם השלכות על ממוצע של בית-הספר, ודברים שחייבים להשלים. זאת אומרת, מפרסמים את הציונים, אבל לפני שאפשר להנפיק את התעודות. התהליך הזה מורכב מאוד, ולכן ציוני הבחינות נשלחים במהלך חודש ספטמבר, אף שהציונים מתפרסמים זמן מה קודם לכן.
       
       2. מדוע אין תיאום בין מועד מסירת הציונים לבין מועדי ההרשמה באוניברסיטה: לצערנו, או למזלנו, המוסדות להשכלה גבוהה הם עצמאים לגמרי, יש להם לוחות הזמנים שלהם, והם יודעים היטב מה לוח הזמנים שהמשרד עובד על-פיו, ואכן לפעמים זה לא מסתדר ביחד, וזו באמת בעיה לאנשים. אבל אין לנו אפשרות במשרד - בדקתי את זה גם אחר כך בעקבות שאלה מאוד הגיונית ששאלת - אין אצלנו אפשרות לשנות את הנוהל, והאוניברסיטאות עצמאיות.

היו"ר נסים דהן:
       
       שאלה נוספת לחברת הכנסת מל פולישוק-בלוך. 

מל פולישוק-בלוך (שינוי):
       
       שתי השאלות נשאלו משום שפונים אלי מדי פעם סטודנטים שטוענים שבהפרש של ימים מספר, לא מדובר בכמה חודשים - אם זה היה כמה חודשים בין מתן התוצאה הסופית, האישור, לבין הרישום, ניחא. מדובר לפעמים בכמה ימים, והקשיחות של הביורוקרטיה במשרד החינוך היא פשוט בלתי נסבלת. לכן אני מבקשת - זו לא שאילתא, אני פונה אליך משום שאתה שם - תנסו ללכת לקראת סטודנטים. מדובר לא בחודשים, לא בשבועות אפילו, לפעמים בימים ספורים. אפשר להתחשב גם בסטודנטים במדינת ישראל. 

היו"ר נסים דהן:
       
       תודה רבה.

סגן שרת החינוך, התרבות והספורט מיכאל מלכיאור:
       
       אני בכל זאת אענה. אנחנו נבדוק את העניין עוד פעם. היום ביקשתי בדיקה נוספת בנושא, והסבירו לי למה זה בלתי אפשרי. צריך לדעת שלתהליך הערעור, למשל, דרוש זמן, ומאוד קשה לקצר אותו, כי אז לא נותנים מספיק אפשרות לתלמידים או לבתי-ספר או למנהלים להגיש ערעור. דרוש לזה זמן. אבל אנחנו נבדוק את זה, ואם מדובר על ימים אחדים, יכול להיות שניתן, ונביא את הדבר לבדיקה נוספת.
       
היו"ר נסים דהן:
       
       תודה רבה. 
       
       
2385. נגישות לנכים בקריית החינוך "אורט" בקריית-ביאליק
       
חבר הכנסת יחיאל חזן שאל את שרת החינוך, התרבות והספורט
       ביום ג' בטבת התשס"ה (15 בדצמבר 2004):
       
       אולם ההתכנסויות בקרית החינוך "אורט" בקריית-ביאליק אינו נגיש לנכים.
       
       רצוני לשאול:
       
       1. מה ייעשה להנגשת האולם הנ"ל?
       
       2. האם קיימת במשרדך תוכנית להפיכת בתי-הספר במדינה לנגישים לנכים?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)

       1. מבנה בית-הספר "אורט" בקריית-ביאליק, לרבות אולם ההתכנסות, שאינו כלול בשטח הפרוגרמה החינוכית והפיזית לתכנון מוסדות חינוך על-יסודיים, הוא משנות ה-60, ותקנות ההנגשה לנכים לא הובאו אז בחשבון. עם זאת, בכוונת משרד החינוך להיענות לבקשת הרשות המקומית בקריית-ביאליק ולסייע בהנגשת המוסד, על-פי הנוהל הקיים בנושא.
       
       2. בשל עלויות העתק הנדרשות ליישום תוכנית-אב להנגשת כל מוסדות החינוך לאוכלוסיית הנכים  - להערכת האוצר מדובר ב-3 מיליארדי ש"ח - הדבר לצערי אינו בר-יישום בעת של קיצוצים קשים. עם זאת ימשיך משרד החינוך, מתוך מודעות ומחויבות לכל התלמידים במערכת, לקדם את הנושא באופן נקודתי.
       
       
2412. הכשרת מורים
       
חברת הכנסת מל פולישוק-בלוך שאלה את שרת החינוך, התרבות והספורט
       ביום י' בטבת התשס"ה (22 בדצמבר 2004):
       
       הובא לידיעתי, כי משרדך מתקצב יותר מ-700 מיליון ש"ח להכשרת מורים, אף-על-פי שאלפי מורים שהוכשרו אינם משתלבים במערכת החינוך ואחוז ניכר מהם עובדי מדינה המקבלים משכורת. 
       
       רצוני לשאול:
       
       1. האם הידיעות נכונות? 
       
       2. אם כן – מדוע משרדך מקצה סכום כה גבוה להכשרת מורים, אף-על-פי שידוע כי מרביתם לא יגיעו למערכת החינוך?
       
סגן שרת החינוך, התרבות והספורט מיכאל מלכיאור:
       
       השאלה היתה על תקצוב מאוד גדול של הכשרת מורים במשרד, אף-על-פי שאלפי מורים שמוכשרים לא משתלבים אחר כך במערכת החינוך. השאלה היתה, קודם כול, אם זה נכון. זה נכון חלקית. לפי הנתונים שקיבלתי במשרד, תקציב הכשרת מורים לשנת 2004 עומד על 782 מיליון שקל, וזה נכון לפי השאלה. היה קיצוץ של כ-6% לעומת 2003 - כ-50 מיליון שקל. בעיקר השתמשו בקיצוץ כדי להפחית במכסות הלומדים במערכת ההכשרה להוראה, ולכן, וזו כבר התשובה על השאלה הבאה - למה אנחנו מתקצבים סכום כל כך גדול, אף-על-פי שמרביתם לא יגיעו למערכת החינוך: אלו לא הנתונים כפי שיש לנו עכשיו.
       
       מכסות הלומדים בשנה א' בשנה הנוכחית, תשס"ה, עומדות על 4,500, להוציא את הלומדים במוסדות ההכשרה במגזר החרדי. המכסות הללו תואמות בדיוק את ההיקף הנדרש להכשרה במכללות, על-פי תחזית הלשכה המרכזית לסטטיסטיקה, לצורכי מערכת החינוך, כמובן לפני היישום בפועל של דוח-דברת. זאת אומרת, יש התאמה בין מספר הלומדים לבין הצורך של המערכת לקלוט אותם. 

היו"ר נסים דהן:
       
       שאלה נוספת לחברת הכנסת מל פולישוק-בלוך.

מל פולישוק-בלוך (שינוי):
       
       אני לא יודעת אם העובדות שנתנו לך נכונות, כי אני קיבלתי מספרים אחרים לגמרי, שלפחות מחצית אלה שמסיימים לא נקלטים במערכת החינוך, כי לא צריך אותם. חלקם גם לא רוצים - אולי הם לומדים בשביל הלימודים, אבל הם לא מגיעים למערכת החינוך. אני מציעה לבדוק את העובדות עוד פעם, כי מהשטח אני שומעת נתונים אחרים. 
       
       אבל מעבר לזה, תקציב של 718 מיליון שקלים, תקציב 2005, הוא תקציב גבוה מדי, גם לפי הנתונים שאתה נותן, ונוכח כל המצוקות שאנחנו שומעים בוועדת החינוך, אני חושבת שהגיע הזמן, אדוני הסגן, שתיקחו 300 מיליון ותקצו אותם כמו שצריך.
       
היו"ר נסים דהן:
       
       זו הערה, אתה לא חייב לענות.
       
סגן שרת החינוך, התרבות והספורט מיכאל מלכיאור:
       
       כבוד היושב-ראש, אני בכל זאת רוצה לענות. אלו הנתונים שקיבלתי. עשיתי בדיקה חוזרת של הנתונים. אם הם לא נכונים, מאוד יכול להיות שאת צודקת. אם הנתונים האלו נכונים, אני חושב שזה בלתי אחראי בעליל שנכשיר רק חצי מהאנשים שהמערכת צריכה. זה דבר בלתי אחראי, ואני לא חושב שצריך לתת יד לדבר כזה.
       
מל פולישוק-בלוך (שינוי):
       
       לפי דוח-דברת הולכים לפטר.
       
סגן שרת החינוך, התרבות והספורט מיכאל מלכיאור:
       
	זו שאלה אחרת. אבל לא את המורים החדשים, שוודאי יקבלו הכשרה כמו שצריך. אחרי דוח-דברת יהיה אחרת. 
       
2456. תהליך גיבוש המסקנות בוועדת-דברת
       
חבר הכנסת עזמי בשארה שאל את שרת החינוך, התרבות והספורט
       ביום י"ז בטבת התשס"ה (29 בדצמבר 2004):
       
       מסקנות ועדת-דברת יוגשו לאחר שוועדות המשנה המקצועיות יגישו את מסקנותיהן המגובשות לוועדת המליאה לתמצות. חברי ועדות משנה שהתפטרו טענו, שמסקנות הוועדה נקבעות על-ידי המליאה ללא דיון ציבורי, לפני שהוועדה המקצועית גיבשה את מסקנותיה. עוד נטען, שנושאים מהותיים לא נדונו בוועדה.
       
       רצוני לשאול:
       
       1. האם טענות אלו נכונות?
       
       2. מה ידוע למשרדך על תפקוד הוועדה, והאם יש מנגנון מעקב וביקורת עליה?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)

       1-2. לטענות שציינת בשאילתא אין יסוד. ועדת-דברת – כוח המשימה הלאומי לקידום החינוך – כללה מליאה בת 18 חברים ו-12 ועדות משנה, שכללו כ-100 חברים.
       
       המליאה היתה סוברנית להחליט אילו המלצות של ועדות המשנה לקבל ושיקוליה היו - התאמה לעקרונות המרכזיים של הדוח והמלצות עקביות.
       
       יתירה מזו, הוועדה פרסמה דוח ביניים במטרה לפתוח בדיון ציבורי נרחב במסקנותיה ודיווחה באופן שוטף על פעילותיה למשרד החינוך.
       
       הדוח המלא של הוועדה פורסם, כידוע, בתחילת חודש ינואר 2005, ופרק הנספחים, הכולל את כל ההמלצות של ועדות המשנה, יפורסם בהמשך.
       
היו"ר נסים דהן:
       
       שאילתא מס' 2494, של חבר הכנסת גדעון סער, בעניין גביית תשלומים מתלמידים.
       
       
2494. גביית תשלומים מתלמידים
       
חבר הכנסת גדעון סער שאל את שרת החינוך, התרבות והספורט
       ביום כ"ד בטבת התשס"ה (5 בינואר 2005):
       
       ב-30 בספטמבר 2004 פורסם ב"מידע 8", כי בית-הספר "הגומא" בכפר-בלום גובה תשלומים גבוהים, דבר הנוגד את נוהלי משרד החינוך ויוצר אי-שוויון בין התלמידים. 
       
       רצוני לשאול:
       
       1. האם הדברים נכונים? 
       
       2. אם כן – כיצד יפעל המשרד לתיקון המצב? 
       
סגן שרת החינוך, התרבות והספורט מיכאל מלכיאור:
       
       זו שאילתא על בית-ספר מסוים שגבה תשלומים בניגוד לנהלים של משרד החינוך, והדבר יוצר אי-שוויון בין התלמידים. לצערי, אני מוכרח לומר לחבר הכנסת גדעון סער, שהדברים אכן נכונים ובית-הספר פעל בניגוד לנהלים. הנושא כולו נמצא עתה בטיפולו של מנהל המחוז שמופקד על בית-ספר זה.
       
       לגבי השאלה איך המשרד יפעל לתיקון - משרד החינוך עושה מאמצים גדולים כדי לאכוף את הנהלים שהתפרסמו בנושא ולמנוע גביית תשלומים חריגים מההורים. בכל מחוז מונה רפרנט מרכזי לטיפול בתלונות לגבי חריגה בנושא גביית התשלומים. 
       
אילן שלגי (שינוי):
       
       לפני שנה הבטחתם - - - 
       
היו"ר נסים דהן:
       
       חבר הכנסת שלגי, תודה. 
       
סגן שרת החינוך, התרבות והספורט מיכאל מלכיאור:
       
       לרשותו של אותו רפרנט עומדים אמצעי אכיפה שונים, החל מדרישה ממנהל בית-הספר לתיקון המעוות ועד לנקיטת אמצעים משמעתיים נגדו, לרבות העמדתו לדין משמעתי ועריכה של בדיקה מקפת על עמידת מוסד החינוך בתנאי הרישוי של מוסדות החינוך, אפילו עד לשלילת רשיון בית-הספר במקרה של עבירה. 
       
       בנוסף, נמצאת בשלבי ניסוי במשרד החינוך מערכת ממוחשבת לביצוע תשלומי הורים, שתאפשר איסוף מידע ואכיפה משופרת של הנהלים בנושא. היום זה בניסוי ואנחנו מקווים שהדבר יגיע לידי מיצוי. 
       
       אני מאוד מקווה שהמאמצים האלה, כולם וביחד, יביאו לצמצום משמעותי, עד לביטולה של התופעה הפסולה הזאת שאנחנו רואים בה תופעה חמורה ביותר. 
       
היו"ר נסים דהן:
       
       תודה רבה. חבר הכנסת גדעון סער, שאלה נוספת.
       
גדעון סער (הליכוד):
       
       מאחר שאדוני בעצם הודה בתשובתו שבית-הספר חרג מהנהלים, האם תוכל לפרט יותר בנושא הזה מבחינת גובה התשלומים ביחס לנהלים לפי הממצאים שיש בידיכם?

סגן שרת החינוך, התרבות והספורט מיכאל מלכיאור:
       
       אין לי פירוט יתר, אבל אני אשמח מאוד להעביר לך את הנתונים המדויקים לגבי כמה הם גבו וגם מה עשה מנהל המחוז.

גדעון סער (הליכוד):
       
       מה המשמעות של הפרת חוק חינוך חובה חינם בראייה המשפטית שלכם?
       
סגן שרת החינוך, התרבות והספורט מיכאל מלכיאור:
       
       בזה בדיוק מטפל מנהל המחוז. אני אבדוק את זה ואשמח להעביר לך את הנתונים. אני יכול לומר לך בצורה חד-משמעית, שבמשרד רואים את זה כהפרה בוטה, ויש כל האמצעים מסביב כדי לא לאפשר לבתי-הספר - לא בצורה ישירה וגם לא בצורה עקיפה - לעבור על חוק חינוך חינם.
       
גדעון סער (הליכוד):
       
       אני מבקש לקבל עדכון על תוצאות הטיפול המשפטי.
       
סגן שרת החינוך, התרבות והספורט מיכאל מלכיאור:
       
       נשמח להעביר לך.
       
היו"ר נסים דהן:
       
       תודה. חבר הכנסת אילן שלגי, שאילתא מס' 2495: שבוע האיידס הבין-לאומי.
       
2495. שבוע האיידס הבין-לאומי
       
חבר הכנסת אילן שלגי שאל את שרת החינוך, התרבות והספורט
       ביום כ"ד בטבת התשס"ה (5 בינואר 2005):
       
       בתחילת חודש דצמבר חל שבוע האיידס הבין-לאומי.
       
       רצוני לשאול:
       
       1. האם צוין השבוע במערכת החינוך, ואם כן – כיצד?
       
       2. האם היתה התייחסות לנושא בחינוך הממלכתי-דתי?
       
סגן שרת החינוך, התרבות והספורט מיכאל מלכיאור:
       
       השאלה היא אם שבוע האיידס הבין-לאומי צוין במערכת החינוך בכלל, וספציפית - אם היתה התייחסות לנושא בחינוך הממלכתי-דתי.
       
       1. במסגרת ציון שבוע האיידס במערכת החינוך נערך כנס מקצועי בין-משרדי ובין-ארגוני בנושא "איידס והתנהגויות מיניות של בני נוער". בכינוס הוצגו נתונים עדכניים של מחקרים שונים שנערכו על-ידי משרד הבריאות, אנשי אקדמיה ואנשי שדה, והוצגו תוכניות חינוכיות המופעלות במערכת החינוך. התכנים שהועלו בכינוס ישמשו בסיס לגיבוש תוכנית עדכנית נוספת במשרד החינוך בשיתוף צוות בין-משרדי בנושא התנהגות מינית של בני נוער.
       
       במקביל מתקיימת במערכת החינוך פעילות שוטפת בנושא חינוך מיני, הכוללת הקניית ידע על אודות מחלת האיידס ומחלות מין נוספות, ונעשית עבודה על פיתוח כישורים להתנהגות מינית אחראית.
       
        אני יכול להוסיף שיום האיידס אכן צוין בבתי-הספר, אבל זה בא כדבר נוסף לפעילות שוטפת העוסקת בהתנהגות מינית אחראית הנעשית במהלך השנה.
       
       2. עשיתי בדיקות מקיפות בשאלה הזאת. בחינוך הממלכתי-דתי בכיתות ז'--י"ב יש הכנה להפעלת תוכנית חדשנית שנקראת "המשפחה הדתית – חינוך להתמודדות בעולם משתנה". התוכנית הזאת הוכנה במשך תקופה ארוכה, ורבים השתתפו בכתיבתה. התוכנית הזאת מוכנה להפעלה ונמצאת בדפוס. התוכנית הזאת כוללת גם הקניה של ידע ופיתוח של כישורים בתחומים של התבגרות, חברות, הקמת משפחה. בתוכנית יש גם פרק חשוב על מחלת האיידס. בימים אלה עוברים מורים בחינוך הממלכתי-דתי השתלמויות כדי שיוכלו להעביר את התוכנית החדשה הזאת. הכוונה היא שבתי-הספר יתייחסו לכל נושאי המשפחה והמין, וגם לנושא האיידס, אם כי איני חושב שזה יקרה דווקא בשבוע האיידס הבין-לאומי.
       
היו"ר נסים דהן:
       
       חבר הכנסת שלגי, שאלה נוספת. 
       
אילן שלגי (שינוי):
       
       אדוני סגן השר, לשאלה אם היתה התייחסות בחינוך הממלכתי-דתי לשבוע האיידס - אני מבין מתשובתך שלא היתה התייחסות, כי אתה אומר שמכינים תוכנית שנמצאת עתה בדפוס. 
       
סגן שרת החינוך, התרבות והספורט מיכאל מלכיאור:
       
       אכן כך. אני גם לא בטוח שגם אחרי שהתוכנית הזאת תהיה, שזה יהיה קשור לשבוע האיידס הבין-לאומי.
       
אילן שלגי (שינוי):
       
       השאלה שלי היא, מדוע אתם ממדרים את התלמידים במערכת החינוך הממלכתי-דתי מנושאים חשובים בתחום ההתנהגות המינית. בשנה שעברה היה דיון בוועדת החינוך והתרבות שבו הסתבר, מפי אנשי מערכת החינוך הממלכתי-דתי, שלמשל הנושא של ההומוסקסואלים, הלסביות - יחסי מין בין בני אותו מין - שמערכת החינוך הכללית מתייחסת אליו, גם מבחינת תלמידים ששייכים לקהילה הזאת וגם מבחינת ההסברה איך להתייחס לתופעה, במערכת החינוך הדתי מתעלמים מהנושא לחלוטין. לכאורה הנושא איננו קיים, לא בין התלמידים ובכלל גם לא בחברה. השאלה היא, מדוע אתם, משרד החינוך, ממדרים את בני- הנוער במערכת החינוך הממלכתי-דתי בנושא ההתנהגות המינית של האדם?
       
היו"ר נסים דהן:
       
       תודה. השאלה מובנת.
       

צבי הנדל (האיחוד הלאומי - ישראל ביתנו):
       
       אתה לא חייב לענות.
       
סגן שרת החינוך, התרבות והספורט מיכאל מלכיאור:
       
       אני חושב שחבר הכנסת אילן שלגי מכיר את הנושא היטב, כמי שהיה יושב-ראש ועדת החינוך והתרבות. הוא יודע שיש עצמאות מוחלטת לחינוך הממלכתי-דתי. בשאלה הזאת אני אפגש עם שמעון אדלר, שעומד בראש החינוך הממלכתי-דתי, ואני אעלה בפניו את התהיות שלך.
       
היו"ר נסים דהן:
       
       תודה. חבר הכנסת דוד טל - איננו נוכח. שאילתא מס' 2509 - לפרוטוקול.
       
2509. אלימות תלמידים כלפי מורים 
       
חבר הכנסת דוד טל שאל את שרת החינוך, התרבות והספורט
       ביום כ"ד בטבת התשס"ה (5 בינואר 2005):
       
       פורסם, כי תלמידי בית-ספר תיכון ברחובות חבטו בראשה של מורה בין כותלי בית-הספר.
       
       רצוני לשאול:
       
       1. האם הידיעה נכונה? 
       
       2. אם כן – כמה מקרי אלימות כלפי מורים אירעו בשנתיים האחרונות?
       
       3. אילו צעדים ינקוט משרדך כדי למגר את תופעת האלימות בבתי-הספר?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)
       
       1. הידיעה, לצערי, אכן נכונה.
       
       2-3. ראוי לציין שמשרד החינוך העמיד את המאבק באלימות ובניית אקלים בטוח בבתי-הספר בראש סדר העדיפויות של פעולתו. בתי-ספר מקיימים פעילויות מערכתיות מתמשכות, המלוות בהערכה, תוך גיוס שותפים בקהילה ושיתוף התלמידים בתהליכי הבנייה של אקלים בית-ספרי חיובי. עם זאת, מדובר בתהליך ארוך טווח, ועל אף הפעולות הנמרצות הננקטות בהווה מתרחשים אירועי אלימות חריגים במערכת, וביניהם גם אלימות תלמידים כלפי מורים. 
       
       עמדתנו העקרונית היא ברורה וחד-משמעית – אין לנקוט גישה סלחנית, וכל אירוע של אלימות ראוי לגינוי גורף. במקרה של אירוע אלימות חריג, ממליץ המשרד לבתי-הספר לעצור את השגרה ולעסוק בנושא האלימות, תוך הדגשת המותר והאסור ותוך נקיטת עמדה תקיפה בגנות האלימות.
       
       לאור העלייה בדיווחים על אלימות כלפי מורים, הוקמה במשרד ועדה לרענון ולחידוש הנהלים בסוגיה של אלימות כלפי מורים. מסקנותיה והמלצותיה יפורסמו בקרוב ויועברו למערכת החינוך כולה.
       
       צריך לזכור, שתהליך חינוכי להפחתת אלימות הוא מאמץ יומיומי מתמשך וארוך טווח, ואין לבעיה קשה זו פתרונות קסם. בשנת הלימודים תשנ"ט הזמין משרד החינוך אצל פרופסור רמי בנבנישתי מן האוניברסיטה העברית בירושלים סקר מקיף: "אלימות במערכת החינוך, תשנ"ט", שמדד והעריך את רמת האלימות במערכת החינוך. סקר זהה הוזמן בשנת הלימודים תשס"ב, ובו נצפתה ירידה קטנה אך מובהקת ברמת האלימות במערכת החינוך, יחסית לסקר הראשון. בכוונתנו לקיים סקר דומה גם בשנת הלימודים תשס"ה, ולבחון באמצעותו את האפקטיביות של התהליכים המתבצעים במערכת. 
       
       בימים אלה עוברת מערכת החינוך לפעולה מונחית מדדים - סטנדרטים. לצד מדדים בתחומי הידע השונים, פותחו מדדים לאקלים בית-ספרי והוחל בהטמעתם. תוכניות תקשורת בין-אישית ו"כישורי חיים" מהוות חלק בלתי נפרד מתוכנית הלימודים, והעיסוק סביב אקלים רצוי, כמקדם הישגים וכחלק מן ההכנה לחיים, מתרחב והולך.
       
       אשר למספר מקרי אלימות כלפי מורים – אין בידי המשרד מאגר נתונים מרכזי בנושא, שכן הנושא הוא בתחום טיפולו של המשרד לביטחון פנים. מדיווחיו עולה, כי מתחילת השנה נפתחו כ-40 תיקים על פגיעות בגוף או ברכוש של עובדי הוראה.
       
היו"ר נסים דהן:
       
       חבר הכנסת מיכאל איתן, שאילתא מס'  2515: אלימות כלפי מורים במערכת החינוך. 
       
2515. התמודדות משרד החינוך עם תופעת אלימות התלמידים 
       
חבר הכנסת מיכאל איתן שאל את שרת החינוך, התרבות והספורט
       ביום כ"ד בטבת התשס"ה (5 בינואר 2005):
       
       לאור התגברות מקרי האלימות כלפי מורים המדווחים בכלי התקשורת, וכן אלימות של תלמידים כלפי חבריהם לספסל הלימודים – רצוני לשאול:
       
       1. כיצד פועלת מערכת החינוך למיגור תופעה זו?
       
       2. האם פעולות ההסברה שנעשו עד כה תרמו להפחתת מספר המקרים האלו?
       
       3. האם מערכת החינוך פועלת לשילוב הסברה זו בתכנים הלימודיים, כך שאלו יהפכו לחלק בלתי נפרד מתוכנית הלימודים?
       
סגן שרת החינוך, התרבות והספורט מיכאל מלכיאור:
       
       זו שאלה מאוד כבדה ורצינית. חבר הכנסת מיקי איתן שאל אם הידיעה נכונה, כמה מקרי אלימות יש, ואילו צעדים ינקוט המשרד כדי לטפל בתופעה.

       קודם כול, הידיעה נכונה. במשרד החינוך אנחנו אכן מעמידים את המאבק באלימות ובניית אקלים בטוח בבתי-הספר ממש בראש סדר העדיפויות של פעולתנו. האמת היא, שבאווירה של אלימות אי-אפשר לנהל לימודים כמו שצריך, אי-אפשר להקנות ערכים, לא לימודים, לא הישגים ולא שום דבר. בתי-הספר מקיימים פעילויות מערכתיות מתמשכות, תוך גיוס שותפים בקהילה ושיתוף תלמידים בתהליכי הבנייה של אקלים בית-ספר חיובי. עם זאת, מדובר בתהליך ארוך טווח, ועל אף הפעולות הנמרצות שננקטות היום בבתי-הספר, מתרחשים אירועי אלימות חריגים יותר מדי במערכת, וביניהם גם אלימות תלמידים כלפי המורים. 
       
       עמדתנו העקרונית ברורה וחד-משמעית.

היו"ר נסים דהן:
       
       חבר הכנסת שלגי, אתה מפנה את גבך לדובר.

סגן שרת החינוך, התרבות והספורט מיכאל מלכיאור:
       
       אין לנקוט גישה סלחנית, וכל אירוע של אלימות ראוי לגינוי גורף. במקרה של אירוע אלימות חריג, ממליץ המשרד לבית-הספר לעצור את השגרה ולעסוק בנושא האלימות, תוך הדגשת המותר והאסור ותוך נקיטת עמדה תקיפה בגנות האלימות.
       
       לאור העלייה בדיווחים על אלימות כלפי מורים, הוקמה במשרד ועדה מיוחדת לרענון ולחידוש הנהלים בסוגיה של אלימות כלפי מורים. מסקנותיה והמלצותיה יפורסמו בקרוב ויובאו למערכת החינוך כולה, ומובן שנשמח גם להעביר אליך את ההמלצות של העבודה המיוחדת הזאת.
       
       צריך לזכור, שתהליך חינוכי להפחתת האלימות הוא מאמץ יומיומי מתמשך וארוך טווח. אין לבעיה קשה זו פתרונות קסם. בשנת הלימודים תשנ"ט הזמין משרד החינוך אצל פרופסור רמי בנבנישתי מהאוניברסיטה העברית בירושלים סקר מקיף: "אלימות במערכת החינוך, תשנ"ט", שמדד והעריך את רמת האלימות במערכת החינוך. סקר זהה הוזמן בשנת הלימודים תשס"ב, וברובו נצפתה ירידה קטנה, אבל מובהקת, ברמת האלימות בכלל מערכת החינוך, יחסית לסקר הראשון. בכוונתנו לקיים עכשיו סקר דומה, בשנת הלימודים הנוכחית, ולבחון באמצעותו את האפקטיביות של התהליכים וכל הדברים שמתבצעים במערכת.
       
       בימים אלה עוברת מערכת החינוך לפעולה במונחים של מדדים, סטנדרטים, בכל מיני תחומים. לצד המדדים בתחומי הידע השונים פותחו מדדים לאקלים בית-ספרי והוחל בהטמעתם. תוכניות תקשורת בין-אישית ו"כישורי חיים" מהוות חלק בלתי נפרד מתוכנית הלימודים, והעיסוק סביב אקלים רצוי, כמקדם הישגים וכחלק מן ההכנה לחיים, מתרחב והולך. 
       
       אשר למספר מקרי אלימות כלפי מורים, אין בידי המשרד מאגר נתונים ספציפי על הנושא הזה, שכן הנושא הזה הוא בתחום טיפולו של המשרד לביטחון פנים. מדיווחיו עולה, כי מתחילת השנה, מה שיכולנו לבדוק, נפתחו כ-40 תיקים של פגיעות בגוף או ברכוש של עובדי הוראה.

היו"ר נסים דהן:
       
       תודה. חבר הכנסת מיכאל איתן, שאלה נוספת.

מיכאל איתן (הליכוד):
       
       שתי שאלות קצרות: כשאמרת 40 תיקים נגד עובדי הוראה - - -

סגן שרת החינוך, התרבות והספורט מיכאל מלכיאור:
       
       לא, נגד תלמידים שאיכשהו פגעו או בעובדי הוראה או ברכושם או במשהו אחר.

מיכאל איתן (הליכוד):
       
       לזה התכוונתי, שהתלמידים פגעו בעובדי הוראה. ומה עם קרובי משפחה של התלמידים ואחרים? האם הנתון הזה כולל אותם או שזה רק תלמידים שפגעו במורים? אני מבין שצריך לברר את זה.

סגן שרת החינוך, התרבות והספורט מיכאל מלכיאור:
       
       נכון.

מיכאל איתן (הליכוד):
       
       שאלה יותר קצרה: אתה מרוצה?

סגן שרת החינוך, התרבות והספורט מיכאל מלכיאור:
       
       זו שאלה פילוסופית.

היו"ר נסים דהן:
       
       הוא יענה לך בכתב.

סגן שרת החינוך, התרבות והספורט מיכאל מלכיאור:
       
       רוצים ללכת הביתה?

מיכאל איתן (הליכוד):
       
       אני רוצה לקבל תשובה.

היו"ר נסים דהן:
       
       כן, אבל אם הוא מרוצה, זה בסדר. השאלה יפה.

סגן שרת החינוך, התרבות והספורט מיכאל מלכיאור:
       
       אני אגיד לך, אני חושב שזה באמת אחד הדברים החמורים ביותר שיש לנו במערכת החינוך. הבעיה היא, שזה לא רק תלוי במשרד החינוך. זה תלוי במסרים של חברה, של כנסת, של טלוויזיה, של אתרי אינטרנט, בדברים שהולכים מסביב ומאוד משפיעים. רמת האלימות בחברה הישראלית היא בעלייה, בכל המישורים, במיוחד בין בני-הנוער. זה תלוי בהשקעה שהחברה והממשלה משקיעות בבני-הנוער ובטיפול במה עושים בני-הנוער אחרי בית-הספר. אי-אפשר להפריד רק את האקלים התוך-בית-ספרי, אף-על-פי שזו האחריות שלנו. הייתי רוצה לראות - וזה אחד הדברים שאני מאוד מקווה לתרום לו - אסטרטגיית נוער כוללת לגבי החברה הישראלית, שאומנם לא תפתור את כל הבעיות, אבל ודאי וודאי שהדבר הזה חמור ביותר וכך אנחנו רואים אותו.
       
היו"ר נסים דהן:
       
       תודה לחבר הכנסת איתן. חבר הכנסת יורי שטרן - אינו נוכח. 
       
2528. מענה לפונים למשרד החינוך
       
חבר הכנסת יורי שטרן שאל את שרת החינוך, התרבות והספורט
       ביום ב' בשבט התשס"ה (12 בינואר 2005):
       
       ב"מעריב" מ-27 בדצמבר 2004 פורסם, כי יש מקרים שבהם הפונים לדרג הפקידות במשרד החינוך נאלצים להמתין זמן ממושך עד לקבלת מענה. 
       
       רצוני לשאול:
       
       1. האם נכון הדבר? 
       
       2. אם כן – מה ייעשה לתיקון המצב? 
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)
       
       אני מודה לחבר הכנסת שטרן על השאילתא. זו הזדמנות נוספת עבורי לשבח את העבודה המסורה והמקצועית הנעשית על-ידי עובדי משרד החינוך.
       
       אינני מקל ראש ואינני מתעלם מכך שלעתים יש תקלות, והפונים נאלצים להמתין פרק זמן בלתי סביר לקבלת מענה. מתוך מחויבות למתן שירות ראוי, מקפידה מנכ"לית המשרד להנחות מעת לעת את אנשי המקצוע במשרד בעניין הצורך להשיב על פניות בפרק הזמן שנקבע בהוראות התקשי"ר, ולהשיב בתשובת ביניים על פניות שבדיקתן מצריכה פרק זמן נוסף. 
       
       המקרים מובאים בכתבה הם כלליים ואינם מאפשרים התייחסות עניינית ופרטנית.
       
       אשר לפניית יושב-ראש המועצה לשלום הילד, אכן היתה תקלה. אף שמדובר בחיפוש אחר פסק-דין שטרם פורסם, מחובתה של הלשכה המשפטית להשיב על פנייה בפרק זמן סביר יותר. ההערה הועברה לתיקו האישי של הנוגע בדבר.
       
       הניסיון להציג תמונה, שכביכול יש איפה ואיפה במתן מענה על פניות ציבור ושחברי מרכז הליכוד מועדפים על פני פונים אחרים, משולל כל יסוד ומקומם.

היו"ר נסים דהן:
       
       חבר הכנסת דני יתום אינו נוכח - לפרוטוקול; חבר הכנסת אילן ליבוביץ אינו נוכח - לפרוטוקול.

2529, 2551. השתתפות תלמידי החינוך החרדי במבחני המיצ"ב
       
חבר הכנסת דני יתום שאל את שרת החינוך, התרבות והספורט
       ביום ב' בשבט התשס"ה (12 בינואר 2005):
       
       בחודשים הקרובים אמורים להיערך מבחני המיצ"ב - מדדי יעילות וצמיחה בית-ספרית - בנושאי ציונות, דמוקרטיה ומורשת. בתקשורת נמסר, כי תלמידי המגזר החרדי לא ייבחנו השנה במבחני המיצ"ב בתוכנית זו לאחר שמשרד החינוך לא הצליח להגיע להבנות עם נציגי המגזר. 
       
       רצוני לשאול:
       
       1. האם המידע נכון?
       
       2. אם כן – כיצד מאפשר משרד החינוך למגזר החרדי שלא להשתתף במבחנים, בייחוד לאור העובדה כי המבחנים עוסקים השנה במושגי יסוד בציונות, דמוקרטיה ומורשת?
       
חבר הכנסת אילן ליבוביץ שאל את שרת החינוך, התרבות והספורט
       ביום ט' בשבט התשס"ה (19 בינואר 2005):
       
       תלמידי החינוך החרדי לא ייבחנו השנה במבחני המיצ"ב - מדדי יעילות וצמיחה בית-ספרית - בתוכנית "מאה מושגים בציונות, דמוקרטיה ומורשת", לאחר שמשרד החינוך לא הצליח להגיע להבנות עם נציגי המגזר.
       
       רצוני לשאול:
       
       1. מדוע הוחלט שלא לחייב מגזר זה בלימוד ציונות ודמוקרטיה כפי שמחייבים את מערכת החינוך הממלכתית בלימוד מורשת ויהדות? 
       
       2. האם יפסיק משרדך את תקצוב החינוך החרדי, ואם לא – מדוע?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)
       
       המידע מופרך מעיקרו. על-פי הסיכום עם המגזר החרדי, נבחנו במבחני המיצ"ב רק תלמידי כיתות ה'. המבחן במורשת הוא לתלמידי כיתות ח'.
       
       כל בתי-הספר היסודיים במגזר החרדי השתתפו במיצ"ב - חציים בתשס"ד וחציים בתשס"ה, ואינני רואה נימוק להפסיק את תקצוב החינוך החרדי בשל כך.
       
היו"ר נסים דהן:
       
       חבר הכנסת עבד-אלמאלכ דהאמשה נוכח. תעודת בגרות בשפה הערבית - שאילתא מס' 2553, בבקשה.

2553. תעודות בגרות בשפה הערבית
       
חבר הכנסת עבד-אלמאלכ דהאמשה שאל את שרת החינוך, התרבות והספורט
       ביום ט' בשבט התשס"ה (19 בינואר 2005):
       
       השפה הערבית היא שפה רשמית במדינת ישראל. הערבים מהווים כ-20% מהאוכלוסייה, והתלמידים הערבים - כ-24% מכלל התלמידים במדינה. הנפקת תעודת בגרות בשפה הערבית חיונית לתלמידים הרבים המבקשים להמשיך את לימודיהם באוניברסיטאות שבהן שפת ההוראה היא ערבית. 
       
       רצוני לשאול:
       
       1. מדוע אין מנפיקים תעודות בגרות בערבית?
       
       2. האם תוסף השפה הערבית לתעודות בגרות? 
       
       3. מה היא מדיניות משרדך בנדון?

סגן שרת החינוך, התרבות והספורט מיכאל מלכיאור:
       
       העניין הוא כך: הוספת השפה הערבית בתעודת הבגרות נבחנה בשנים 1999-2000, ועלו קשיים רבים כדי ליישם דבר שהיה רצוי לעשותו. הסיבה שהעלו אז היתה, שאין נתונים מוסמכים בשפה הערבית, שכן מצבת התלמידים ברישומי משרד החינוך מתבססת על נתוני מרשם האוכלוסין והמרשם מופיע בשפה העברית בלבד. ללא הסתמכות עליו, קיים קושי בהתאמה מוסמכת של כתיב, במיוחד השמות בשתי השפות. 
       
       עם זאת, הועלתה הצעה להדפיס גלופה של התעודה שבה יופיעו בערבית ובעברית גם המלים מדינת ישראל, משרד החינוך ושמות המקצועות, ואם יעשו זאת, חוץ מהשם של התלמיד, בעצם כל הדברים המשמעותיים, כל המקצועות והציון שכל תלמיד יקבל, הכול יהיה גם בערבית. כך שהתלמיד יוכל, אם הוא צריך להשתמש בתעודה באוניברסיטה ערבית - אני מבין שבשביל זה שאלת -  יכולים לראות בערבית את כל הדברים המשמעותיים שיש בתעודה.

היו"ר נסים דהן:
       
       חבר הכנסת דהאמשה, שאלה נוספת.

עבד-אלמאלכ דהאמשה (רע"ם):
       
       כבוד היושב-ראש, מכובדי סגן השר, אינני יורד לסוף דעתך. מה, קשה לרשום את השמות בערבית? זאת הבעיה? אם התעודה יכולה להיות על כל צדדיה והכול יכול להיות בערבית ובעברית ומתכוונים לעשות את זה, אני שמח לשמוע, והבנתי שעושים את זה, אז הבעיה נשארה איך לרשום את השמות בשפה הערבית?

סגן שרת החינוך, התרבות והספורט מיכאל מלכיאור:
       
       אני אגיד לך ככה: אני מאוד שמחתי, אחרי דיונים, שהגענו לכך שיופיעו גם בערבית וגם בעברית כל המקצועות. לגבי השם, אמרו לי שאחרי בדיקה מקיפה של העניין, מאחר שמקבלים את השם ממרשם האוכלוסין, אין אפשרות לכתוב את זה. אני מוכן לעשות בדיקה נוספת בעניין - - -

עבד-אלמאלכ דהאמשה (רע"ם):
       
       אם פותרים את הבעיה כולה, זה עניין קטן.

היו"ר נסים דהן:
       
       תודה רבה. קיבלת תשובה, כבוד סגן השר ימשיך לבדוק. 
       
סגן שרת החינוך, התרבות והספורט מיכאל מלכיאור:
       
       שוב - - -

עסאם מח'ול (חד"ש-תע"ל):
       
       - - -

היו"ר נסים דהן:
       
       חבר הכנסת עסאם מח'ול, שאלתם, קיבלתם תשובה. סגן השר אומר בהגינות שהוא ימשיך לבדוק. תמתינו. לא להפריע.

סגן שרת החינוך, התרבות והספורט מיכאל מלכיאור:
       
       אני בטוח שחבר הכנסת עסאם מח'ול המום באותה מידה מזה שיש התקדמות טובה בנושא.
       
היו"ר נסים דהן:
       
       אנחנו ממשיכים בסדר-היום. חבר הכנסת אלי ישי  אינו נוכח - לפרוטוקול.

2572. קיצוץ בהבטחת הכנסה לאברכים
       
חבר הכנסת אליהו ישי שאל את שרת החינוך, התרבות והספורט
       ביום ט' בשבט התשס"ה (19 בינואר 2005):
       
       פורסם שתקוצץ שוב קצבת הבטחת הכנסה לאברכים, בעוד קצבה זו לכלל האוכלוסייה, הניתנת על-ידי המוסד לביטוח לאומי, לא תקוצץ.
       
       רצוני לשאול:
       
       1. האם נכון הדבר? 
       
       2. אם כן – מה הוא סכום קצבה זו לאברכים, בכמה היא קוצצה ומדוע?
       
       3. האם תימנע פגיעה נוספת באברכים?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)

       1. בכל הנוגע לקצבת הבטחת הכנסה לאברכים מתקציב משרד החינוך – הדבר נכון, וזאת בעקבות קיצוץ של 8% שהושת על-ידי האוצר על תקציב משרד החינוך.
       
       אשר לגמלת הבטחת הכנסה המשולמת על-ידי הביטוח הלאומי, הפרטים אינם בידי, ויש לפנות לשר הממונה. 
       
       2. בשנת 2004 עמד סכום המלגה על 942 ש"ח. בשנת 2005, בעקבות הקיצוץ שנעשה על-ידי האוצר בתקציב הבטחת הכנסה בשיעור של 8%, כאמור, תעמוד המלגה על 866 ש"ח. 
       
       3. אני מציע שתפנה את השאלה לשר האוצר. 
       
       משרד החינוך מצדו יעשה ככל יכולתו כדי שלא לפגוע בציבור האברכים הזכאים להבטחת הכנסה מתקציבו.

היו"ר נסים דהן:
       
       חבר הכנסת דוד אזולאי אינו נוכח - לפרוטוקול.

2573. לימודי זהירות בדרכים בחינוך החרדי
       
חבר הכנסת דוד אזולאי שאל את שרת החינוך, התרבות והספורט
       ביום ט' בשבט התשס"ה (19 בינואר 2005):
       
       לאחרונה נהרגו בתאונות דרכים שני ילדים מהמגזר החרדי. בעיתונות החרדית נטען, שבקשות ללימודי זהירות בדרכים לילדים במוסדות החרדיים ולמימון חוברת, שהוגשו למשרדך, נענו בשלילה. 
       
       רצוני לשאול:
       
       1. האם נכונות הטענות? 
       
       2. אם כן – מדוע לא מומנה הפצת החוברת?
       
       3. מה הוא התקציב שיועד בשנים 2002-2004 לנושא זה בכלל ולחינוך החרדי בפרט?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)
       
       הטענות כאילו "הבקשות ללימודי זהירות בדרכים לילדים במוסדות החרדיים ולמימון חוברת נענו בשלילה", אינן מדויקות, ולהלן אפרט.
       
       1. משרד החינוך ער ומודע לצרכים של תלמידי החינוך החרדי בנושא החינוך לבטיחות בדרכים. הנהלת התחום במשרד החינוך קיימה מפגשים עם רבנים רבים, ואף התקיימו ימי עיון והרצאות בפורומים שונים, במגמה לשכנע מורים להשתלם בנושא הבטיחות בדרכים וללמד אותו בכיתות, כפי שהוא משולב בבתי-הספר הממלכתיים והממלכתיים-דתיים.
       
       יתירה מזו, לפני למעלה משנה הוחלט, בשיתוף עם צוות הפיקוח של האגף לחינוך מוכר שאינו רשמי במשרד החינוך ועם מנהלי הרשתות החינוך העצמאי, "מעיין החינוך התורני" ואיגוד הת"תים, לקיים השתלמות מיוחדת בנושא למורים בחינוך החרדי. לצערנו, המורים שהיו אמורים להשתלם לא הגיעו. 
       
       משרד החינוך הוסיף ופנה למנהלי הרשתות וביקש לקבוע נציג מטעמם, שיעבוד עם תחום זהירות ובטיחות בדרכים ויסייע לגייס מורים שיוכשרו ושיפתחו חומרי למידה ההולמים את צורכי החינוך החרדי. עד היום בקשותינו לא נענו, למרות פגישות רבות שהתקיימו עם מנהלי הרשתות.
       
       2. לעניין החוברת "שתוליכנו לשלום" – החוברת אכן מוכרת לאנשי התחום במשרד ואף נבדקה על-ידם. לאחרונה הוחלט, בשיתוף עם הרשות הלאומית לבטיחות בדרכים במשרד התחבורה, לבדוק אפשרות למימון החוברת באמצעות תקצוב של הרשות הלאומית לבטיחות בדרכים - ולא מתקציב משרד החינוך, הואיל והמשרד אינו מממן קנייה של חוברות מגורמים פרטיים. 
       
       החוברת נבדקה פעם נוספת והוחלט, שעל מנת שהרשות הלאומית תממן את הפקתה וחלוקתה, יש לערוך בה כמה תיקונים, ובכלל זה תיקונים גרפיים, שיאפשרו לילדים צעירים לקרוא את הכתוב.	טרם התקבלה הסכמה חיובית מהמוציאים לאור לביצוע התיקונים הנדרשים.
       
       3. בשנים 2002-2003 הקצה משרד החינוך כ-10 מיליוני ש"ח לחינוך לבטיחות בדרכים, ובשנת 2004 - כ-9 מיליוני ש"ח. מתקציב זה ממומנות גם כל הפעילויות בנושא החינוך לבטיחות בדרכים במגזר החרדי. התקציב מיועד להשתלמויות של גננות.
       
       ראוי לציין, שגננות רבות במגזר החרדי אכן משתלמות בחינוך לבטיחות בדרכים ומלמדות את הנושא בגני-ילדים. בשנת הלימודים תשס"ד השתלמו 3,003 גננות, וב-521 גני-ילדים נלמדה תוכנית החינוך לבטיחות בדרכים בצורה מסודרת וקבועה.
       
       כמו כן התקיימה פעילות ב-202 כיתות א'--ו' ב-25 בתי-ספר בבני-ברק, במודיעין-עילית ובירושלים. זה מעט ולא מספיק, ועל כן אנו פועלים נמרצות מול מנהלי הרשתות והרבנים בניסיון לשכנע מורים להשתלם בנושא הבטיחות בדרכים וללמד אותו בכיתות.
       
       אשר לתקציב, חשוב להבהיר, שמרבית התקציב שמקצה משרד החינוך לחינוך לבטיחות בדרכים מיועד לנושאים שאינם מקובלים בחינוך החרדי, כמו התנסות ברכיבה על אופניים, הוראת החינוך לבטיחות בדרכים בכיתות ט'-י', הוראת החינוך התעבורתי בכיתות י"א והכשרת נהגים צעירים. 
       
       בחינוך היסודי, שיש לגביו הסכמה של החינוך החרדי לשילוב החינוך לבטיחות בדרכים, מוקצות השעות, על-פי הוראת מנכ"לית משרד החינוך, מתוך סל השעות של בית-הספר, ואין לכך תקציב חיצוני.
       
       כפי שהדבר נעשה גם בחינוך הממלכתי והממלכתי-דתי, החינוך החרדי חייב לקבל החלטה עקרונית, שהוא מקצה שעות להוראת החינוך לבטיחות בדרכים ושהוא מחייב מורים להשתלם בהוראת התוכניות המתאימות. משרד החינוך יעשה את חלקו באמונה ובמסירות בכל הקשור בהכנת חומרי למידה מתאימים, בהכשרה מקצועית של הגננות והמורים ובהדרכה וסיוע מקצועיים.
       
       נשמח, חבר הכנסת אזולאי, אם תירתם ותסייע בעניין זה.

היו"ר נסים דהן:
       
       אנחנו עוברים לשאילתא מס' 2574, של חבר הכנסת צבי הנדל: אונס קבוצתי במסגרת בית-ספר.
     
2574. אונס קבוצתי במסגרת בית-ספר
       
חבר הכנסת צבי הנדל שאל את שרת החינוך, התרבות והספורט
       ביום ט' בשבט התשס"ה (19 בינואר 2005):
       
       ב"מעריב" מיום כ"ג בטבת תשס"ה, 4 בינואר 2005, פורסם כי שבעה תלמידים בני 15 אנסו בת כיתתם במשך שבעה חודשים והפכו אותה לשפחת מין. 
       
       רצוני לשאול:
       
       1. האם נבדקה הידיעה ונמצאה נכונה? 
       
       2. אם כן – כיצד יפעל משרדך מול צוותי ההוראה בבתי-הספר למניעת מקרים כאלה? 
       
סגן שרת החינוך, התרבות והספורט מיכאל מלכיאור:
       
       חבר הכנסת, סגן שרת החינוך לשעבר שאל על סיפור מאוד קשה, שהופיע גם בעיתון "מעריב" - שבעה תלמידים שאנסו את בת כיתתם במשך תקופה ארוכה ולמעשה הפכו אותה לשפחת מין.

       קודם כול, עיקר הסיפור, כפי שפורסם, נכון, וחבר הכנסת צבי הנדל שואל איך המשרד יעבוד מול צוותי ההוראה בבתי-ספר למניעת מקרים כאלו בכלל. כיוון שחבר הכנסת מכיר את הנתונים היטב, הוא יודע גם שיש מדיניות ברורה מאוד של משרד החינוך בנושא. 
       
       במהדורה הנוכחית זה התחיל עם פרסום חוזר מנכ"ל ב-1999 בנושא "התמודדות מערכת החינוך עם פגיעה מינית של תלמידים בתלמידים". החוזר מתווה עקרונות של המערכת לטיפול בפגיעות מיניות בקרב בני הגיל, וביניהם הפסקת הפגיעה, כמובן הפרדה בין הנפגע לפוגע, דיווח על-פי חוק, ליווי הנפגע ותמיכה בו, העברת מסרים ברורים לפוגעים, תיאום עם פקידי הסעד והמשטרה, עבודה חינוכית עם צוות המורים ועם התלמידים וההורים. החוזר הוטמע בפעולה מעמיקה ורבת היקף בתוך המערכת, בכל רמות הניהול ובכל המסגרות החינוכיות.
       
       הפעלת תוכניות מניעה במסגרת חינוך מיני ומניעת פגיעה - בתוכניות אלה מושם דגש בנושאים כמו חברות, אהבה, הגבול בין חיזור להטרדה מינית, היכרות עם חוק העונשין בנושא של עבירות מין, פיתוח אמפתיה לזולת, מהי "הסכמה" במערכת יחסים וכו'.
       
       חוץ מזה, יש למידה ארגונית מתוך ניתוח מקרים – בשנים האחרונות אנחנו מקפידים להיעזר בניתוח מקרה על מנת להפיק למידה ארגונית לכל בתי-הספר. מקרים של פגיעה מינית בקרב בני הגיל נלמדים לעומק, לצורך הסקת מסקנות והפקת לקחים, ואחר כך אנחנו מפיצים לכלל המערכת את המסקנות בכל מקרה ומקרה שדבר כזה קורה.
       
היו"ר נסים דהן:
       
       שאלה נוספת לחבר הכנסת הנדל. 
       
צבי הנדל (האיחוד הלאומי - ישראל ביתנו):
       
       מכובדי היושב-ראש, תודה לאדוני סגן השר, את הסוגיה שבטיפול בית-הספר הבנתי. יש סוגיה אחת שבעיני כמעט אין חשובה ממנה. אני לא זכיתי להתקדם עם זה הרבה, כי נפל עלי תיק כבד של סגירת משרד הדתות - כל הישיבות שעברו למשרד החינוך בדיוק בתקופתי. 
       
       חייבים לטפל בכל הנושא של התקשורת הפתוחה, דיברנו על זה גם בארבע עיניים, שאין לה אח ורע במדינות הכי פתוחות ומשוחררות, כמו ארצות-הברית, הנגישות לסרטים שהם על גבול הלא-יאה. אני יודע, גם אתה חובש כיפה, גם אני חובש כיפה. בפוליטיקה הישראלית אולי זה לא טוב שחובשי כיפה יובילו את זה. אין לזה ולדת וליהדות שום קשר. יש קשר ודאי, היהדות מחנכת לעניין הזה, אבל אין לי ספק שציבור גדול מאוד, גם בין חברי הכנסת הלא-דתיים, ילכו על מהלך כזה שיעשה סינון. אני מאחל לך מכל לב שתרים את הכפפה הזאת, ואם תוביל אותה, אתה תמצא לך בכנסת הרבה חברים שיתמכו, שיהיה קצת סדר. החופש הוא מוגזם, הוא לא קיים במדינות הכי משוחררות, וזו התוצאה - האונס הקבוצתי ושפחת המין, זו התוצאה של התקשורת. לא המורים אשמים. תודה. 
       
סגן שרת החינוך, התרבות והספורט מיכאל מלכיאור:
       
       כבוד חבר הכנסת, קודם כול, אני חותם על כל מלה שאמרת, בהבדל אחד, אני באמת חושב שזה לא פחות יהודי מהטיפול בישיבות. אני בטוח שאתה גם מסכים אתי בעניין הזה. אני גם מסכים אתך, שלפעמים לא טוב שדווקא חברי כנסת חובשי כיפה מובילים את הנושא. 
       
       אני מתכוון גם אולי ליזום, עכשיו דיברתי עם יושבת-ראש ועדת החינוך ואחרים, שיהיו לנו דיונים מקיפים בנושא הזה ביחד, ואני מקווה שנוכל להביא - שהליברליזם המוחלט, אין ספק שמביא לפגיעה מאוד מאוד גדולה, במיוחד בילדים. אני יכול להגיד לך, שאפילו במדינות שמשם עליתי לארץ, מדינות שנחשבות למאוד חופשיות בתחום הליברליזם, גם המיני, לא מאפשרים; בנורבגיה, שבה הייתי רב, לא מאפשרים להראות בטלוויזיה את התוכניות שמראים במדינת העם היהודי. העניין הוא שם לעשות את הקואליציות הנכונות הערכיות, ולפעמים, בגלל השסעים בין דתיים וחילונים, אנחנו לא מסוגלים להגיע לקואליציות ערכיות, ואני מאוד אשמח לשתף פעולה אתך ועם חברי כנסת שהם לא חובשי כיפה, כדי שנוכל לשנות דברים מאוד חשובים בחברה הישראלית. 
       
היו"ר נסים דהן:
       
       חבר הכנסת אהוד רצאבי, שאילתא מס' 2581: השתתפות תלמידים בהפגנות. 
       
2581. השתתפות תלמידים בהפגנות
       
חבר הכנסת אהוד רצאבי שאל את שרת החינוך, התרבות והספורט
       ביום ט' בשבט התשס"ה (19 בינואר 2005):
       
       בני נוער רבים משתתפים במחאת הימין נגד ההתנתקות בשעות הלימודים. 
       
       רצוני לשאול:
       
       1. האם משרדך מתיר היעדרות מלימודים כדי להשתתף בהפגנות, ואם לא – כיצד תימנע התופעה?
       
       2. האם התלמידים הללו מבוטחים?
       
סגן שרת החינוך, התרבות והספורט מיכאל מלכיאור:
       
       1. על-פי הנחיות חוזר מנכ"ל, חל איסור מוחלט על יציאת כיתות ומוריהן מבתי-הספר בשעות הלימודים לצורך השתתפות בהפגנות פוליטיות כלשהן. נגד העוברים על הוראה זו יינקטו אמצעים משמעתיים. היעדרות של תלמידים, זאת אומרת, לא כיתות ומוריהן, אלא תלמידים בודדים מבית-הספר, לשם השתתפות בהפגנות, ביוזמתם או בגיבוי הוריהם, מטופלת כבעיה משמעתית של היעדרות ללא רשות.
       
       2. התשובה היא כן. רשות מקומית מחויבת בביטוח תלמידיה בביטוח תאונות אישיות. על-פי תנאי הפוליסה, שהוכתבו על-ידי משרד החינוך, מכסה הביטוח את התלמיד בכל שטח של מדינת ישראל, וזה כולל גם את יהודה, שומרון ועזה, וכל מקום אחר בעולם, בכל שעה משעות היממה, בין  שהתאונה אירעה בקשר לפעילותו של המוסד החינוכי שבו לומד התלמיד ובין שלא. הפוליסה אינה מכסה פגיעות בתאונות דרכים ובפעולות איבה.
       
היו"ר נסים דהן:
       
       תודה. חבר הכנסת רצאבי, שאלה נוספת. 
       
אהוד רצאבי (שינוי):
       
       תודה על תשובתך, אבל מתשובתך לא הבנתי אם המשרד כבר נקט - ההפגנות האלה היו כאן, ליד הכנסת, חודשים מספר, ולדעתי אלה היו הפגנות מאורגנות, כיוון שהן באו בהסעה מאזור מגוריהם באוטובוסים מסוימים, אולי אפילו יחד עם מוריהם. השאלה היא מה עשה המשרד.
       
סגן שרת החינוך, התרבות והספורט מיכאל מלכיאור:
       
       אני משוכנע שהמשרד כבר נקט את כל הפעולות הנדרשות, אבל אני אשמח לבדוק את זה. 
       
אהוד רצאבי (שינוי):
       
       הייתי רוצה לקבל תשובה - כמובן בכתב - מה הצעדים שנעשו ומה מתכוונים לעשות כדי למנוע הישנות של דברים כאלה, על חשבון חינוך הילדים.
       
היו"ר נסים דהן:
       
       חבר הכנסת משה כחלון - אינו נוכח; לפרוטוקול. 
       
2582. הקמת בית-ספר יסודי נוצרי אורתודוקסי בכפר-יאסיף
       
חבר הכנסת משה כחלון שאל את שרת החינוך, התרבות והספורט
       ביום ט' בשבט התשס"ה (19 בינואר 2005):
       
       העדה הנוצרית האורתודוקסית בכפר-יאסיף, המונה כ-4,500 איש, טוענת כי משרדך אינו מאשר את פתיחת בית-הספר "מאר-ג'רייס". בתי-הספר נוצריים נבנו, בין היתר, ביפו, בחיפה, בנצרת, ברמלה, בעכו, בראמה ובשפרעם.
       
       רצוני לשאול:
       
       1. מדוע משרדך אינו מאשר את פתיחת בית-הספר? 
       
       2. האם תיבחן הבקשה מחדש?
       
       3. האם, כפי שמשרדך מפקח על בתי-ספר מוכרים שאינם ממלכתיים, ניתן ליישם זאת גם בכפר-יאסיף?
       
תשובת סגן שרת החינוך, התרבות והספורט מיכאל מלכיאור:
(לא נקראה, נמסרה לפרוטוקול)

       1. החלטת המשרד מבוססת על המלצות של דיון מקצועי, שהתקיים אצל מנהל מחוז הצפון, בהשתתפות כל הגורמים הנוגעים לנושא: הבעלות על בית-הספר, המועצה המקומית, הפיקוח המחוזי והפיקוח על בתי-הספר העדתיים - מוכר שאינו רשמי.
       
       2. התשובה היא לא. שכן, ביישוב כפר-יאסיף פועלת מערכת חינוך ממלכתית מסודרת - שני בתי-ספר יסודיים, חטיבת ביניים ותיכון - הנותנת מענה ראוי והולם על צורכי הילדים ביישוב.
       
       3. אין להחלטה כל קשר לסוגיית הפיקוח. המועצה המקומית בכפר-יאסיף מביעה התנגדות לפתיחת בית-ספר יסודי פרטי ביישוב, מחשש שהדבר יביא לזעזועים ולהפרת האיזון במערכת הממלכתית, והמשרד תומך בעמדתה זו.
       
היו"ר נסים דהן:
       
       חבר הכנסת איוב קרא, שאילתא מס' 2600: הכרה בוותק פנסיוני למורים חיילים. 
       
2600. הכרה בוותק פנסיוני למורים חיילים
       
חבר הכנסת איוב קרא שאל את שרת החינוך, התרבות והספורט
       ביום ט"ז בשבט התשס"ה (26 בינואר 2005):
       
       משרד החינוך אינו מכיר בוותק פנסיוני למורים חיילים. חיילים בני העדה הדרוזית, אשר שירתו כמורים עקב מחסור בבני העדה במקצועות ההוראה, אינם מקבלים הכרה בוותק אף הם. 
       
       רצוני לשאול:
       
       מדוע משרד החינוך אינו מכיר בוותק פנסיוני למורים חיילים?
       
סגן שרת החינוך, התרבות והספורט מיכאל מלכיאור:

       משרד החינוך פועל בנושא הוותק הפנסיוני למורים חיילים על-פי חוק חיילים משוחררים (החזרה לעבודה), התש"ט-1949, סעיפים 4 ו-12. על-פי הוראות אלה, שירות סדיר בצה"ל יוכר לצורך פנסיה, בתנאי שקדמה לשירות עבודה של שישה חודשים רצופים לפחות, והעובד שב אחר כך למקום עבודתו, או לכל בית-ספר אחר, אבל אחר כך הוא ממשיך באותו מקצוע במערכת החינוך, מייד עם סיום השירות הסדיר בצה"ל.
       
היו"ר נסים דהן:
       
       תודה. חבר הכנסת איוב קרא, שאלה נוספת. 
       
איוב קרא (הליכוד):
       
       אדוני סגן שר החינוך, אני חושב שההגדרה שלכם בכל הסוגיה הזאת לא נכונה, כיוון שמדובר בחיילים שבעצם מסיימים את האקדמיה. הם מוכשרים ללמד שלוש שנים במקום שירות צבאי בפריפריה, ולפעמים הם בעצם ממשיכים באותו מקום, וזה לא נחשב להם ותק. זה אבסורד. על השאלה הזאת, למה אנשים - - -
       
סגן שרת החינוך, התרבות והספורט מיכאל מלכיאור:
       
       התשובה היא בסיסית, אתה בטח מבין את זה. התשובה הבסיסית, שבזמן שאדם עושה שירות בצה"ל, כמו כל אדם אחר שעושה שירות בצבא, הדבר לא נחשב לו כוותק. אדם הוא נהג בצבא, אז הוא לא מקבל שלוש שנות ותק על התקופה הזאת. 
       
איוב קרא (הליכוד):
       
       אדוני היושב-ראש, זה לא נהג, זה מורה באותו בית-ספר, שממשיך ותק שלוש שנים באותו בית-ספר, עד הפנסיה. 
       
איתן כבל (העבודה-מימד):
       
       אין הבדל. 
       
איוב קרא (הליכוד):
       
       אני לא מבין למה שזה לא ייחשב לו ותק. 
       
איתן כבל (העבודה-מימד):
       
       למה ללוחם קרבי לא יהיה - - -
       
היו"ר נסים דהן:
       
       - - - שאלת אותה בעל-פה, סגן השר ענה, זה לא דין ודברים עכשיו. אתה יכול שלא להיות מאושר מהתשובה, תכתוב עוד מכתב לשרת החינוך. 
       
       אנחנו ממשיכים בסדר-היום. חבר הכנסת רשף חן וחבר הכנסת נסים דהן, עבדכם הנאמן, שאלו את אותה שאלה – אותה תשובה.
       
2601, 2602. הימורים בקרב תלמידים
       
חבר הכנסת רשף חן שאל את שרת החינוך, התרבות והספורט
       ביום ט"ז בשבט התשס"ה (26 בינואר 2005):
       
       פורסם לאחרונה, כי 40% מתלמידי ישראל מהמרים בקביעות. 
       
       רצוני לשאול:
       
       1. מה היא עמדת משרדך בנושא?
       
       2. האם נבדקו הגורמים לתופעה, ואם כן – מה הם? 
       
       3. איזה סכום מוצא בשנה על פרסומת להימורים על-ידי מפעל הפיס והמועצה להימורים בספורט?
       
       4. האם נבדק הקשר בין הפרסומת להימורים לבין תופעת ההימורים בקרב בני-הנוער, ואם כן – מה הן תוצאות הבדיקה? 
       
       
חבר הכנסת נסים דהן שאל את שרת החינוך, התרבות והספורט
       ביום ט"ז בשבט התשס"ה (26 בינואר 2005):
       
       פורסם, כי לפי סקר שנערך בקרב 81 מנהלי חטיבות-ביניים ובתי-ספר תיכוניים בתל-אביב ובאזור השרון, 45% מהתלמידים מהמרים בכסף, או רוכשים – בניגוד לחוק – כרטיסי זכייה בקיוסקים. 
       
       רצוני לשאול:
       
       1. האם ממצאי הסקר ידועים למשרדך?
       
       2. האם זו תמונת המצב ביתר אזורי הארץ?
       
       3. מה עושה משרדך בנושא?
       
סגן שרת החינוך, התרבות והספורט מיכאל מלכיאור:
       
       השאלה היתה די זהה, היו קצת נתונים שונים שאתם גיבשתם בשאילתות - - -
       
היו"ר נסים דהן:
       
       אני אסתפק אם התשובה תתאים לנתונים שלך, חבר הכנסת רשף חן.
       
סגן שרת החינוך, התרבות והספורט מיכאל מלכיאור:
       
       
       זה בסדר, הנתונים היו מספיק חמורים בשני המקרים. 
       
       יש פה התייחסות רחבה, ברשות היושב-ראש, כי זאת שאלה מאוד רצינית – נושא ההימורים בקרב תלמידים. 
       
       ממצאי הסקר לא היו ידועים למשרד החינוך, שכן לא דובר על סקר מדעי או אקדמי, אלא בשאלון שחובר על-ידי סטודנטית ממכללת דרבי והועבר בקרב מורים וסטודנטים הלומדים במכללה זו. זאת אומרת, לא הכרנו את זה. 
       
       לגופו של עניין, למשרד החינוך כמו למשטרת ישראל אין מידע מספק בסוגיית ההימורים בכלל והימורי הספורט בפרט בקרב בני-הנוער בארץ. מסקירת מחקרים שנערכו בישראל נמצאו שתי עבודות בלבד לתואר שני – כל מה שיכולנו למצוא – ושתיהן עוסקות בתופעת ההימורים בקרב מבוגרים. ההתעניינות המוגבלת של החוקרים בנושא של בני-הנוער, אני לא יודע אם זה מעיד משהו על ממדיה של התופעה בישראל. 
       
       ממחקרים שנערכו בקרב בני נוער באירופה ובארצות-הברית עולה, כי בני נוער מתייחסים להיבטים החברתיים של התופעה כאל בילוי בשעות הפנאי, והימורים אינם נתפסים בהכרח כתופעה שלילית. עם זאת, חשוב שנבהיר כי גם משרד החינוך וגם המועצה להימורים בספורט רואים חשיבות רבה בצמצום התופעה. אף שהימורים כאלה אינם מנועים בחוק, נטלה על עצמה המועצה להימורים מרצון מגבלות שונות בנושא. המועצה יזמה הקמת ועדה ציבורית בראשות השופט בדימוס עזרא קמא לגיבוש קוד אתי לפעולתה, והיא שומעת עדויות רבות של אנשי ציבור, אקדמיה וגם המועצה לשלום הילד, והכינה כבר בסוף שנת 2003 קוד אתי מחייב שאומץ ככתבו וכלשונו על-ידי המועצה.
       
       סעיף 22 בהמלצות קובע, בין היתר, כי אין מקום לאסור איסור כולל וגורף של הימורי קטינים בכל הנוגע להימורי ספורט. האיסור צריך לחול רק על מי שלא מלאו לו 16 שנים. האיסור מובלט בפרסומי המועצה בכל התחנות ברחבי הארץ, ומפעילי התחנות מתבקשים למנוע ככל האפשר הימורים של קטינים מתחת לגיל שנקבע. המועצה מרעננת הנחיה זו למפעילים לעתים קרובות. על אף הקושי באכיפת ההוראה, מפעילה המועצה חברת חקירה לביצוע בדיקות ומעקבים. מפעילים שאינם מקפידים על קיום ההנחיות מוזמנים להליך משמעתי.
       
       זאת ועוד, המועצה מקפידה שלא לשתף בני נוער בפרסומות הנוגעות להימורים, ואינה משבצת פרסומות בתוכניות ובאירועים ייחודיים לבני נוער. אתר הימורי האינטרנט של המועצה מופעל באמצעות כרטיסי אשראי, וההשתתפות מחייבת זיהוי מוחלט, לרבות גיל. כל פנייה לאתר של בני נוער מתחת לגיל 16 נדחית אפוא על הסף.
       
       להערכת המועצה, הימורים של קטינים בתחום הספורט הם בעיקרם בתחום ההימורים הלא-חוקיים, המתרחשים לעתים גם בתוך תחומי בית-הספר. לתופעה השלכות חברתיות קשות, אולם מניעתה היא בידי רשויות אכיפת החוק. בתחומי תחנות הטוטו התופעה שולית, לפי הנחת המשרד והבדיקה, הודות לצעדי המנע שהמועצה אכן הנהיגה.
       
       תקציב השיווק והפרסום של המועצה להימורים ב-2004 הסתכם ב-29 מיליון ש"ח, מתוכם כ-20 מיליון ש"ח כפרסום ישיר באמצעי התקשורת השונים.
       
רשף חן (שינוי):
       
       שאלתי על מפעל הפיס ועל המועצה.
       
סגן שרת החינוך, התרבות והספורט מיכאל מלכיאור:
       
       אני לא יודע.
       
היו"ר נסים דהן:
       
       אין תשובה.
       
סגן שרת החינוך, התרבות והספורט מיכאל מלכיאור:
       
       ככל הידוע לי, נוקטת המועצה להימורים את כל הצעדים ההכרחיים למניעת זיקה ישירה בין הפרסומות שמפרסמת המועצה לבין בני נוער, ובאופן עקרוני ומעשי היא פועלת נגד הימורים בקרב בני נוער. 
       
       גם מערכת החינוך נרתמה לנושא: השירות הפסיכולוגי-הייעוצי – שפ"י – במשרד החינוך הכין מקראה בשם "משחקי הימורים של ילדים ובני נוער", והיא מספקת חומר רקע והכוונה בנושא ליועצים החינוכיים ולפסיכולוגים בבתי-הספר וברשויות המקומיות. 
       
       הכוונה ליצור איזון הולם בין שתי מגמות: מחד גיסא, לא ליצור דרמטיזיציה לתופעות מסוימות כמו הימורים, שיש בהן בעיקר חיקוי של התנהגות המבוגרים. זאת אומרת, זה בעיקר בנושאים של מפעל הפיס. ומאידך גיסא, לגלות רגישות ולתפוס את החריגויות המסתתרות מאחורי  מה שנקרא "תרבות הנוער", ובגישה דיאגנוסטית מקצועית, זהירה ואחראית לאסוף נתונים, לזהות, לאבחן ולטפל במתבגרים שהתנהגותם חריגה ומצויים בסיכון גבוה. הידע ושיקול הדעת המקצועי ולא אופנה תקשורתית אקראית הם שצריכים ליצור את האיזון ההולם בין שתי המגמות הללו. 
       
       בימים אלו נערך במסגרת בית-הספר לעבודה סוציאלית באוניברסיטת תל-אביב מחקר ראשון רחב היקף, על-ידי פרופסור מאיר טייכמן, פרופסור גיורא רהב והדוקטורנטית בל פריד, על הימורים של בני נוער בישראל. זו הפעם הראשונה שיש מחקר רציני. החוקרים בודקים את השפעת החשיפה לפרסומת על תופעת ההימורים בקרב בני נוער, וכן משתני אישיות הקשורים בנטייה של בני נוער להתמכר להימורים. ממצאי המחקר ודאי יסייעו לנו לעצב מדיניות להתמודדות עם התופעה, ואנחנו אכן מתכוונים לקחת את הדבר הזה מאוד ברצינות, כי בגדול זו תופעה לא רצויה ושלילית.
       
היו"ר נסים דהן:
       
       חבר הכנסת רשף חן רוצה שאלה נוספת, בבקשה.
       
רשף חן (שינוי):
       
       אדוני סגן השר, אתה לא מרגיש שיש כאן סיטואציה קלאסית של לתת לחתול לשמור על השמנת? אנחנו מבקשים בדיוק מהגוף שהנהלתו ואנשיו מתפרנסים מההימורים האלה לומר לנו אם זה בסדר או לא בסדר לפרסם את ההימורים. הלוא לא צריך להיות עובד סוציאלי או גאון גדול כדי להבין שהפרסומת עובדת, אחרת לא היו משקיעים בזה 20 מיליון שקל בשנה – וזה רק הטוטו.
       
היו"ר נסים דהן:
       
       תודה.
       
רשף חן (שינוי):

	
	סליחה, רגע אחד, אני מייד מסיים.


	קשה לי עם זה שמשרד החינוך לא לוקח על עצמו את האחריות בעניין הזה ועושה את הבדיקות האלה בעצמו, לא משאיר את זה לגופים האלה - ולא מבין שאנחנו כאן באמצעות הפרסומות האלה, שבהן "צריך פיס בחיים", "מה יהיה? יהיה טוטו", יוצרים אווירה שבה במדינת ישראל זה פשוט נתפס כנורמטיבי, לגיטימי לחלוטין להמר. מה הפלא שאחרי זה הילד בן ה-15-16 הולך ומהמר? כי יום-יום אנחנו אומרים לו בטלוויזיה: זה בסדר להמר, זה טוב להמר, זה חכם להמר, זה נחמד להמר. הרעיון הזה, ההתחכמות הזאת שהם אומרים שאין ילד בפרסומות - הילד לא רוצה להיות ילד, הילד רוצה להיות מבוגר. בזה שאתה שם בפרסומת מבוגר זה לא משנה - - -

היו"ר נסים דהן:
       
       שאלה.
       
רשף חן (שינוי):
       
       האם נכון שכאשר אתה שם בפרסומת מבוגר, הילד רוצה להיות כמו המבוגר הזה? זה נראה לו נחמד, לגיטימי, שמח – הוא יהמר. מה ההפתעה הגדולה? 
       
היו"ר נסים דהן:
       
       תודה. אני מבקש תשובה קצרה על נאום ארוך.
       
סגן שרת החינוך, התרבות והספורט מיכאל מלכיאור:
       
       בגדול אני מסכים אתך, אבל זה חלק מהנורמות החברתיות שאנחנו בונים גם בבית הזה. הרי כל העניין של טוטו ומועצת הימורים זה דבר שאנחנו מעודדים, כי אנחנו רוצים לחסוך כסף מקופת המדינה, ואנחנו יוצרים במו-ידינו את הנורמות האלו - -
       
רשף חן (שינוי):
       
       יש הבדל בין - - -
       
סגן שרת החינוך, התרבות והספורט מיכאל מלכיאור:
       
       - - ואחר כך לא ניתן לבוא בטענה. זה לא עניין של משרד החינוך; משרד החינוך יכול לטפל במסגרת משרד החינוך, ואני מקווה מאוד שכתוצאה מהמחקר הזה אנחנו נפעל. אם אתה חושב שזה דבר פסול, אני חושב שיש אפשרות לחקיקה ולקביעת תקנות של כנסת ישראל – אני אשמח להיות חלק מזה, אני לא חושב שהימורים זה דבר חשוב בחיים. אדם שעוסק בהימורים בקביעות פסול לעדות - -
       
היו"ר נסים דהן:
       
       תודה רבה.
       
רשף חן (שינוי):
       
       - - - 
       
סגן שרת החינוך, התרבות והספורט מיכאל מלכיאור:
       
       - - ואני מסכים אתך, אבל זו חברת מבוגרים שמעודדת ונותנת את הטון הזה, אז אתה לא יכול לצפות למשהו אחר מהילדים. 
       
רשף חן (שינוי):
       
       נכון, זה מה שאני אומר.
       
היו"ר נסים דהן:
       
       חבר הכנסת רשף חן, הכדור אצלי ואצלך כמחוקקים - - -
       
רשף חן (שינוי):
       
       אדוני היושב-ראש, אני רק רוצה לומר, בשבוע שעבר הצבענו כאן על הצעת החוק - - -
       
סגן שרת החינוך, התרבות והספורט מיכאל מלכיאור:
       
       לאסור את מה? את כל הטוטו? 
       
רשף חן (שינוי):
       
       את הפרסומת.
       
סגן שרת החינוך, התרבות והספורט מיכאל מלכיאור:
       
       כל הפרסומת על הטוטו ועל הלוטו?
       
היו"ר נסים דהן:
       
       תודה. עכשיו זה לא הוויכוח. 
       
רשף חן (שינוי):
       
       - - -
       
היו"ר נסים דהן:
       
       בסדר, אבל הרי אתם לא יכולים לפתור את הבעיה במסגרת שאילתא לסגן השר. תודה רבה.

       אנו ממשיכים בדיון. חבר הכנסת איתן כבל: משקל חריג של ילקוטי התלמידים. מה כל כך מטריד אותך? יש לך ילד בכיתה א'?
       
איתן כבל (העבודה-מימד):
       
       יש לי. 
       
       
2616. משקל חריג של ילקוטי התלמידים
       
חבר הכנסת איתן כבל שאל את שרת החינוך, התרבות והספורט
       ביום ט"ז בשבט התשס"ה (26 בינואר 2005):
       
       מחקרים מוכיחים, כי נשיאת תיקים כבדים על גבם של תלמידים היא גורם משמעותי להתפתחות כאבי גב. לפי התקן שקבע משרדך, משקל התיק לא יעלה על 10% ממשקל התלמיד. 
       
       רצוני לשאול:
       
       1. האם משרדך מעביר הנחיות לבתי-ספר בנושא?
       
       2. אילו צעדים ננקטים כנגד בתי-ספר החורגים מהתקן?
       
סגן שרת החינוך, התרבות והספורט מיכאל מלכיאור:
       
       חבר הכנסת איתן כבל, זה דבר שטיפלתי בו לא מעט גם במסגרת הוועדה לזכויות הילד. אתן לך את תשובת המשרד. שאלת אם המשרד מעביר הנחיות לבית-הספר. אכן כן, חד-משמעית. חוזר מנכ"ל מתשס"ג מנחה את בתי-הספר בכל ההיבטים הקשורים בילקוטי התלמידים, לרבות הפניית תשומת לב ההורים לחשיבות איכות הילקוט - התפקיד של בית-הספר להעביר להורים - אופן נשיאתו וארגון הלמידה בבית-הספר כדי להקל את משקל הילקוט שהתלמיד נושא ומניעת נזקים גופניים. מדובר בסוגיה המחייבת שיתוף פעולה של כל הגורמים – בית-הספר, ההורים, הרשות המקומית, ומודעות הולכת וגוברת, אני חושב, והדבר מוצא ביטוי מפורט בחוזר המנכ"ל. 
       
       אני רוצה להוסיף על זה, שבתקופה האחרונה המשרד מאוד מעודד - וזה היה גם חלק מהתוצאה שקיבלנו בדיון בוועדה לזכויות הילד - את הפתרון של ארוניות אחסון בבתי-הספר. התארגנויות על-ידי הורים ברשויות המקומיות הביאו את הדבר הזה לפתרון בהרבה מאוד בתי-ספר. למשל פה, בירושלים, אני יודע שלרוב בתי-הספר יש ארוניות אחסון, ואני חושב שאנו צריכים לעודד שהדבר הזה יהיה בכל בתי-הספר.
       
       לשאלה השנייה, אילו צעדים ננקטים נגד בתי-ספר החורגים מהתקן: המשרד כל הזמן מרענן את ההנחיות, שב ומעיר את תשומת לב מנהלי בתי-הספר לחשיבות הנושא. אין למשרד החינוך כל כך אמצעים לאכוף מעבר לכך על בתי-הספר.
       
היו"ר נסים דהן:
       
       תודה. חבר הכנסת איתן כבל.
       
איתן כבל (העבודה-מימד):
       
       אדוני היושב-ראש, אדוני סגן השר, אני לא מבין. מה אתה מצפה מתלמידים, אם המנהלים והמורים לא אוכפים את החוק, על-פי חוזר מנכ"ל; שם המקום שאתה מחנך לפעול על-פי הדרך הזאת. אתה מכיר את זה מקרוב. אני אומר לך: פגשתי תלמידים וקיבלתי המון תלונות של הורים שהם צריכים ללכת עם סמיטריילר כדי לסחוב תיק. זה עסק לא כל כך פשוט, העניין הזה. צריך להוציא הנחיה ברורה, לעשות בדיקות מדגמיות, יש כלים להתמודד עם זה.
       
סגן שרת החינוך, התרבות והספורט מיכאל מלכיאור:
       
       ההנחיות מאוד ברורות וחד-משמעיות. אנו צריכים לעזור לבתי-הספר. אני רוצה להיות פרקטי, הרי לא יעמדו עם משקל בפתח בתי-הספר. אנו יודעים, גם נעשו הרבה בדיקות רפואיות, מה האחוז מול משקל הגוף. הבעיה היא גם, למשל, שיש כיתות שיש בהן תלמידים ששוקלים יותר ופחות וגבוהים יותר ופחות. לכן, יצאו הנחיות חד-משמעיות. אני חושב להיות פרקטי, ואומר שהארוניות הן פתרון הרבה יותר טוב.
       
איתן כבל (העבודה-מימד):
       
       זה כסף.
       
סגן שרת החינוך, התרבות והספורט מיכאל מלכיאור:
       
       נכון. לכן לאט לאט נכניס את זה לכל בתי-הספר, אך נרענן את ההוראות וננסה גם להגיע לאכיפת הדבר, כדי שאנשים יהיו מודעים לכך שזה חשוב.

היו"ר נסים דהן:
       
       תודה. חבר הכנסת עסאם מח'ול, אחרון השואלים, שאילתא מס' 2626: מימון עבודות של רשות העתיקות בכפר-כנא.
       
2626. מימון עבודות של רשות העתיקות בכפר-כנא
       
חבר הכנסת עסאם מח'ול שאל את שרת החינוך, התרבות והספורט
       ביום כ"ג בשבט התשס"ה (2 בפברואר 2005):
       
       תושבי כפר-כנא טוענים, שהם נדרשים לשלם סכומים גדולים למימון חפירות והצלת עתיקות שעורכת רשות העתיקות.
       
       רצוני לשאול:
       
       1. האם נכון הדבר? 
       
       2. אם כן – מדוע נדרשים התושבים לממן עבודות אלה בסכומים כה גדולים?
       
       3. האם מוצעת אדמה חלופית לבעלי האדמות הפרטיות המנועים מלבנות עליהן?
       
סגן שרת החינוך, התרבות והספורט מיכאל מלכיאור:
       
       1-2. השאילתא היתה על כך שתושבי כפר-כנא טוענים, שהם צריכים לשלם סכומים גדולים למימון חפירות והצלת עתיקות שעורכת שם רשות העתיקות, האם הדבר נכון ולמה הם צריכים לשלם סכומים כאלה. 
       
       אסביר מה הנושא. בתחום שטח השיפוט של כפר-כנא מצויים אתרי עתיקות מהתיישבויות קודמות באזור, החל בתקופות הפרהיסטוריות, תקופת הברונזה, הברזל, ועד לתקופות הרומית-ביזנטית. בתחום היישוב מצוי אתר עתיקות, ובשנים האחרונות קיימת בו פעילות אינטנסיבית של בנייה פרטית נרחבת, כשללא התערבות וביצוע חפירות בדיקה והצלה, כפי שנעשה, היתה נמחקת עדות ארכיאולוגית-היסטורית בלי להשאיר תיעוד מדעי לטובת הדורות הבאים. 
       
       באתר "כארם א-ראס", שהינו תל ארכיאולוגי עתיק, בוצעו בשנים 1999–2005 18 חפירות הצלה קטנות. בכל החפירות הללו נתגלו שכבות ארכיאולוגיות המעידות על קיום יישוב בתקופות ההלניסטית, הרומית והביזנטית - המאה השלישית לפסה"נ עד המאה החמישית לסה"נ. חפירה ארכיאולוגית יחידה שנערכה על גבי התל הגבוה חשפה שכבות מתקופת הברזל - המאה התשיעית לפסה"נ - ומהתקופה הפרסית. 
       
       הדרישה לתשלום בגין ביצוע חפירות הצלה נעשית מכוח ובהתאם לקבוע בתקנות העתיקות (אגרות למתן אישור פעולות), התשס"א-2001. סכום האגרה לאזרח פרטי הינו 430 ש"ח לכל מ"ר של חפירה. היקף החפירות הארכיאולוגיות נקבע בהתאם לתוכניות הפיתוח של היזם והיקף השתרעות העתיקות בשטח המיועד לבינוי. אם לאור תוצאות הבדיקות ו/או חפירות ההצלה מחליט המנהל שלא לתת אישור לביצוע פעולות במקרקעין, משיבה הרשות למבקש האישור את האגרות ששילם, לפי תקנת האגרות. 
       
       יש לציין, כי תקנה 5(ב) לתקנות העתיקות (אגרות למתן אישור פעולות), התשס"א-2001, קובעת: "המנהל רשאי - - -  לתת מנימוקים שיירשמו, פטור מלא או חלקי מהאגרה - - -  אם קיימות לדעתו נסיבות המצדיקות זאת, ובכלל אלה היקף החפירות או נסיבותיו האישיות של מבקש האישור". תושבי כפר-כנא מנצלים זכות זו וחלקם קיבלו פטורים מתשלומי האגרה, על-פי החלטת מנהל רשות העתיקות. 
       
       יש לציין, כי על החלטות מנהל רשות העתיקות עומדת זכות ערר בפני ועדת הערר הפועלת על-פי חוק העתיקות, התשל"ח-1978. 
       
       תושבי כפר-כנא, כיתר אזרחי המדינה, אינם נדרשים לשלם סכומים גדולים למימון חפירות הצלה, והחיוב בגין ביצוע חפירות ההצלה נעשה מכוח ובהתאם לתקנות העתיקות, כפי שהבהרתי. 
       
       3. סוגיית החלפת הקרקעות אינה נמצאת בסמכותה של רשות העתיקות. שאלות בעניין זה יש להפנות לשר הממונה על מינהל מקרקעי ישראל.  
       
היו"ר נסים דהן:
       
       תודה. שאלה נוספת, חבר הכנסת עסאם מח'ול.

עסאם מח'ול (חד"ש-תע"ל):
       
       אדוני סגן השר, אני שמח ובטוח שתושבי כפר-כנא שמחים על כך שהם יושבים על עתיקות כאלה בעלות ערך היסטורי, ואני חושב שמברכים על כך. אין כוונה לפגוע בעתיקות. השאלה היא, כאשר אדם קונה חלקה כדי לבנות עליה בית והוא משלם את האגרה כדי לוודא אם יש או אין, ברגע שמגלים שיש עתיקות - כפי שתיארת כאן דברים מהממים בעניין הזה - מהרגע הזה התפקיד וההוצאה על הצלת העתיקות צריכים להיות על המדינה, לא על האזרח, ואם האזרח, אחרי שהוא קנה מכספו את החלקה הזאת, הוא לא יכול לבנות עליה ונוהגים בו סחבת של שנה, שנה וחצי, והוא מחכה, ברגע מסוים מישהו צריך להחזיר לו לא רק את האגרה, אלא גם לתת לו אפשרות לבנות את הבית שלו במקום חלופי.
       
סגן שרת החינוך, התרבות והספורט מיכאל מלכיאור:
       
       מה שנוגע לרשות העתיקות, אכן זה כמו שאתה אומר, אם הוא לא יכול לבנות, הוא מקבל את כל הכסף חזרה. אם לתת לו מקום חלופי, אני פשוט לא מכיר את זה, זה לא קשור לרשות העתיקות, לכן זה לא קשור למשרד החינוך, אלא זה חלק מהטיפול של מינהל מקרקעי ישראל. אני מסכים אתך שזה נשמע הגיוני, אך זה לא בטיפולנו.
       
עסאם מח'ול (חד"ש-תע"ל):
       
       - - -
       
היו"ר נסים דהן:
       
       תודה רבה. שאילתא נוספת בפעם אחרת. זה לא יעזור, הוא אומר שזה לא התחום שלו.
       
עסאם מח'ול (חד"ש-תע"ל):
       
       כאילו יש ויכוח בין רשות העתיקות למינהל מקרקעי ישראל, שהם לא מסכימים - - -
       
סגן שרת החינוך, התרבות והספורט מיכאל מלכיאור:
       
       זה יכול להיות, אך ברור לך גם שמינהל העתיקות, אין לו הסמכות לתת קרקע אחרת. אין לו קרקע אחרת בידיו. אני לא מבין איך מינהל מקרקעי ישראל, כפי שאתה אומר - איך יכולים להפיל את זה על רשות העתיקות, זה לא הגיוני.

היו"ר נסים דהן:
       
       תודה רבה. 
       
       תם סדר-היום. הישיבה הבאה תתקיים, אם ירצה השם, מחר, יום שלישי, י"ג באדר א' התשס"ה, 22 בפברואר 2005 למניינם, בשעה 16:00. ישיבה זו נעולה, תודה לכולם.
       
       הישיבה ננעלה בשעה 21:00.
       
       
     
עמוד 151 מתוך 151

