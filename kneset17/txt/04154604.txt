    תוכן עניינים
דברי יושב-ראש הכנסת	4
מסמכים שהונחו על שולחן הכנסת	5
נאומים בני דקה	6
אתי לבני (שינוי):	6
איתן כבל (העבודה-מימד):	7
אהוד יתום (הליכוד):	7
עזמי בשארה (בל"ד):	7
גילה פינקלשטיין (מפד"ל):	8
אבשלום וילן (יחד):	8
צבי הנדל (האיחוד הלאומי - ישראל ביתנו):	9
גאלב מג'אדלה (העבודה-מימד):	10
מל פולישוק-בלוך (שינוי):	10
עבד-אלמאלכ דהאמשה (רע"ם):	11
ואסל טאהא (בל"ד):	11
אריה אלדד (האיחוד הלאומי - ישראל ביתנו):	11
יעקב מרגי (ש"ס):	12
אליעזר כהן (האיחוד הלאומי - ישראל ביתנו):	12
ג'מאל זחאלקה (בל"ד):	13
נסים זאב (ש"ס):	13
רן כהן (יחד):	14
אחמד טיבי (חד"ש-תע"ל):	14
אורי יהודה אריאל (האיחוד הלאומי - ישראל ביתנו):	15
מוחמד ברכה (חד"ש-תע"ל):	15
עסאם מח'ול (חד"ש-תע"ל):	16
הצעת חוק לתיקון פקודת התעבורה (מס' 65), התשס"ה-2004	17
שר התחבורה מאיר שטרית:	17
הצעת חוק ספנות חופית (היתר לכלי שיט זר), התשס"ה-2004	20
שר התחבורה מאיר שטרית:	20
ישראל אייכלר (יהדות התורה):	22
איוב קרא (הליכוד):	25
משה גפני (יהדות התורה):	26
גילה פינקלשטיין (מפד"ל):	27
אורי יהודה אריאל (האיחוד הלאומי - ישראל ביתנו):	28
נסים זאב (ש"ס):	30
חיים אורון (יחד):	33
חיים אורון (יחד):	33
מל פולישוק-בלוך (שינוי):	37
אחמד טיבי (חד"ש-תע"ל):	38
עבד-אלמאלכ דהאמשה (רע"ם):	40
חמי דורון (שינוי):	41
איתן כבל (העבודה-מימד):	42
שר התחבורה מאיר שטרית:	43
מסמכים שהונחו על שולחן הכנסת	48
סגן מזכיר הכנסת דוד לב:	48
הצעה לסדר-היום	48
תפקוד חסר של מכוני הרדיותרפיה	48
שאול יהלום (מפד"ל):	48
הצעה לסדר-היום	50
שחיקת סל הבריאות	51
חיים אורון (יחד):	51
הצעה לסדר-היום	54
הקמת קופת-חולים חמישית	54
אהוד רצאבי (שינוי):	54
הצעת חוק לתיקון פקודת בריאות הציבור (מזון) (מס' 3), התשס"ה-2004	56
שאול יהלום (יו"ר ועדת העבודה, הרווחה והבריאות):	57
אחמד טיבי (חד"ש-תע"ל):	59
אחמד טיבי (חד"ש-תע"ל):	59
הצעת חוק זכויות התלמיד (תיקון), התשס"ה-2004	59
מל פולישוק-בלוך (יו"ר ועדת החינוך, התרבות והספורט):	60
גילה פינקלשטיין (מפד"ל):	62
הצעת חוק הבטחת הכנסה (תיקון מס' 24)  (הכרה באפוטרופוס כהורה יחיד), התשס"ה-2004	63
מרינה סולודקין (הליכוד):	63
רשף חן (שינוי):	63
איוב קרא (הליכוד):	64
מגלי והבה (הליכוד):	65
יגאל יאסינוב (שינוי):	66
עבד-אלמאלכ דהאמשה (רע"ם):	67
אילן ליבוביץ (שינוי):	68
יוסף פריצקי (שינוי):	68
אריה אלדד (האיחוד הלאומי - ישראל ביתנו):	69
נסים זאב (ש"ס):	70
יעקב מרגי (ש"ס):	72
גילה פינקלשטיין (מפד"ל):	73
ישראל אייכלר (יהדות התורה):	73
ישראל אייכלר (יהדות התורה):	75
הצעת חוק העונשין (תיקון מס' 84) (עבירות מין שנעשו בקטין), התשס"ה-2004	76
גילה פינקלשטיין (מפד"ל):	77
איוב קרא (הליכוד):	78
    
       



חוברת י'
ישיבה קצ"ה













הישיבה המאה-ותשעים-וחמש של הכנסת השש-עשרה
יום שלישי, ב' בטבת התשס"ה (14 בדצמבר 2004)
ירושלים, הכנסת, שעה 13:00

       
דברי יושב-ראש הכנסת

היו"ר ראובן ריבלין:
       
       גבירותי וחברי חברי הכנסת - לראשונה אני יכול לומר, שגבירותי נמצאות ברוב במסגרת הזאת -  היום יום שלישי, ב' בטבת תשס"ה, 14 בדצמבר 2004. אני מתכבד לפתוח את ישיבת הכנסת. 
       
       חבר הכנסת הנדל, כיושב-ראש סיעת האיחוד הלאומי, קיבלתי את מכתבך אתמול. ההחלטה שלי אתמול לא היתה כדי לפגוע בסיעה זו או אחרת, או להתייחס לסיעתך אחרת. כאשר אתה ביקשת לנמק הימנעות בדיון שנערך על-פי הצעה של סיעתך לאי-אמון בממשלה, לאחר שבוועדת הכנסת לא נתבקשה הוועדה להתחשב בכך שאתם מבקשים לקיים דיון נפרד לגבי ההצעה הנפרדת, לא יכולתי לאפשר לסיעה גם להיות שותפה להגשת אי-אמון, שהדיון בה נערך בצוותא חדא ובמשותף עם הצעה של סיעה אחרת להביע אי-אמון בממשלה, מתוך הסכמה שהתקבלה בוועדת הכנסת, ולאחר מכן לאפשר לך להימנע ולנמק את הימנעותך. התנאי הוא קומולטיבי, הוא תנאי מצטבר, גם שאתה לא משתתף בדיון וגם שנמנעת בהצבעה. זה נכון שהתקיים התנאי הראשון, כי בהצבעה הראשונה אתם נמנעתם, אבל לא נתקיים התנאי שלא השתתפתם בדיון. השתתפות בעצם הדיון שבו נציגך פורס בפני המליאה את הצעתו להביע אי-אמון בממשלה, היא השתתפות בדיון. 
       
       ייתכן מאוד שאני טועה, ושצריך להביא את הנושא הזה לוועדת הפירושים. אשמח להביא את הנושא הזה בפני ועדת הפירושים על מנת לראות, אם כאשר סיעה מגישה אי-אמון ונמנעת בהצעת אי-אמון של סיעה אחרת, גם כאשר הדיון הוא דיון משותף והיא לא השתתפה בדיון, היא יכולה להימנע. 
       
       חבר הכנסת אלדד, הייתי רוצה להבהיר בצורה שאינה משתמעת לשתי פנים, שהדיון הסיעתי מצטרף להצעת האי-אמון. הצעת האי-אמון היא חלק בלתי נפרד מהדיון. אם חבר הכנסת סלומינסקי ביקש בשם סיעתכם להביע אי-אמון בממשלה, הוא השתתף בדיון גם בשמכם. אני לא אומר שמדובר באורים ותומים ובתורה שניתנה למשה בסיני, אבל זו הפרשנות  שאני נתתי, לא מתוך התייחסות לסיעתכם הנכבדה, אלא מתוך התייחסות לעבודת הכנסת.

צבי הנדל (האיחוד הלאומי - ישראל ביתנו):
       
       אני מאוד אודה ליושב-ראש אם מכתבי יועבר לוועדת הפירושים. 
       
היו"ר ראובן ריבלין:
       
       בסדר. אני אבקש ממזכיר הכנסת להעביר זאת לוועדת הפירושים. בהחלט ראוי לקיים דיון על נושא זה. 
       
       
מסמכים שהונחו על שולחן הכנסת
       
היו"ר ראובן ריבלין:
       
       רבותי חברי הכנסת, יש הודעה למזכיר הכנסת.

מזכיר הכנסת אריה האן:

       ברשות יושב-ראש הכנסת, הנני מתכבד להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק לתיקון פקודת העיריות (מס' 95), התשס"ה-2004, שהחזירה ועדת הפנים ואיכות הסביבה. 

היו"ר ראובן ריבלין:
       
       תודה רבה. 
       

נאומים בני דקה
       
היו"ר ראובן ריבלין:
       
       רבותי חברי הכנסת, אנחנו עוברים לנאומים בני דקה. אני מבקש מכל אחד מכם להצביע. חבר הכנסת דהאמשה, הצבעת בעד. זה דבר שאדוני עלול להתרגל אליו. הוא עוד יהפוך חלק מהממסד. אני ממשיך להצביע כהרגלי. חברת הכנסת לבני, בבקשה. 

אתי לבני (שינוי):
       
       אדוני היושב-ראש, חברותי וחברי חברי הכנסת, אני רוצה לדבר היום על התרבות הישראלית. אתמול התקיים בוועדת החינוך דיון בנושא של התרבות. חוק שלי נפל לפני יומיים בוועדת השרים, כאשר ביקשתי "לצבוע" סכום מסוים לתרבות הישראלית. מקוצצים תקציבי התרבות ואין מי שידאג לתרבות הישראלית. בין קרנות ההשתלמות ובין הכספים שמוקצים לישיבות, אין מי שיישא את דברה של התרבות הישראלית. אני רוצה לומר לכם, שיש הרבה צרכני תרבות בישראל. יש הרבה אנשים שחלק מהצדקת הקיום שלהם פה זה התרבות הישראלית, התרבות היהודית והתרבות הבין-לאומית.  
       
       זה מוביל אותי לצורך לציין את הביקור המאוד חשוב של כלת פרס נובל, המשוררת ויסלבה שימבורסקה, אשה בת 80, קתולית פולנייה, שבאה לישראל כדי לציין אתנו 700 שנה ליהדות קרקוב ו-1,000 שנה ליהדות פולין. היא משוררת נפלאה, שמשלבת חוכמה גדולה עם שמחת חיים, פשטות ודברים מורכבים. 
       
       אני רוצה לקרוא קטע קטן מתוך שיר שלה. השיר נקרא "ילדי התקופה", מתוך הספר שלה "הסוף וההתחלה": "אנחנו ילדי התקופה, התקופה היא פוליטית. כל המעשים היומיומיים או הליליים שלך, שלנו, שלכם, הם מעשים פוליטיים. תרצה או לא תרצה, לגנים שלך עבר פוליטי, לעור גוון פוליטי" - - -
       
היו"ר ראובן ריבלין:
       
       תודה רבה. 
       
אתי לבני (שינוי):
       
       אתה לא תדע מה הסוף. 
       
היו"ר ראובן ריבלין:
       
       אני יודע, אבל נאום בן דקה הוא נאום בן דקה. חבר הכנסת איתן כבל, בבקשה.
         
       
איתן כבל (העבודה-מימד):
       
       אדוני היושב-ראש, חברי חברי הכנסת, היום התפרסם שוועדת-דברת ממליצה לסגור את המוסדות המסובסדים על-ידי הממשלה, כמו "בצלאל". זה די מדהים. ברור לכולנו מי עלול להיפגע מההחלטה הכל-כך מטופשת הזאת, ויסלחו לי החכמים שיושבים בוועדת-דברת. הייתי מציע להם לסגור את האוניברסיטאות במדינת ישראל, שהן הגוף המסובסד והנטל התקציבי הגדול ביותר על קופת המדינה, ואז יהיה לנו פתרון שלם לכל בעיית החינוך בישראל. 
       
היו"ר ראובן ריבלין:
       
       תודה רבה. חבר הכנסת אהוד יתום, בבקשה.
       
אהוד יתום (הליכוד):
       
        אדוני היושב-ראש, כבוד השר, חברי חברי הכנסת, אני מבקש להשתתף בצערן העמוק של חמש המשפחות של בני המיעוטים שנהרגו בפיגוע הנורא שהיה ברפיח. אתמול מצאתי לנכון לבקר בכפר עין-מאהל אצל משפחת החלל חוסיין אבו-ליל. מצאתי משפחה יוצאת מן הכלל. אני מאוד מקווה שהממשלה שלנו תדע לטפל במגזר הזה, על מנת שירבו משפחות כמו המשפחה הזאת, וכמו המשפחות האחרות, וכמו אלפי החיילים בני המיעוטים שמשרתים בצה"ל. יהי זכרם ברוך. 
       
היו"ר ראובן ריבלין:
       
       תודה רבה. חבר הכנסת בשארה, בבקשה. 
       
עזמי בשארה (בל"ד):
       
       אדוני היושב-ראש, חברי הכנסת, אחרי כמה דיונים פה בכנסת על מה שקורה במחסומים, מעשים שיוחסו לחיילי צה"ל בגדה או ברצועה, היה חשוב לשמוע את נאומו של מופז בכנס הרצלייה, כדי לראות מה הוא מסיק מכל זה. הוא לא מתייחס למוסריות או לביקורת של הבית הזה על מה שנעשה. כל מה שעניין אותו הוא, שכאשר יש בעיות של יציבות ובעיות ביטחון, הציבור נתן תמיכה להסתערות טוטלית, וברגע שיש האטה ושקט, הציבור מבקר מחדש את חיילי צה"ל. הוא אמר שהוא מודאג מהלגיטימציה הציבורית. כל מה שעניין אותו הוא, האם יש תמיכה ציבורית או אין תמיכה ציבורית. אחרי שבועות שלמים של דיונים בבית הזה, כאשר דנו בנושא הזה בצורה הוגנת, השר מופז מודאג מהלגיטימציה הציבורית. הוא לא מודאג מעצם המוסריות של המעשים שנעשים במדים, על-ידי החיילים. תודה רבה. 
       
היו"ר ראובן ריבלין:
       
       תודה רבה. חברת הכנסת פינקלשטיין, בבקשה. 	
     
גילה פינקלשטיין (מפד"ל):
       
       אני רוצה לשתף אתכם במכתב שקיבלתי בתיבת הדואר שלי: "אני אמא יהודייה בת 84 קוראת אליכם, בני עמי: לא תרצח מפעל חיים. חייבים לשקול מחדש את חוק גירוש היהודים מגוש-קטיף וממקומות אחרים בארץ-ישראל. אם נגרש את אחינו מבתיהם, מבחינה מוסרית ונפשית אנחנו כמו גורמים למותם. לאן אנחנו רוצים לשלוח את משפחות המגורשים? ראש הממשלה הודיע, באמצעות התקשורת, שמי שיתנגד לחוק הגירוש יישלח לכלא. זה נוגד לכל מה שיהודי בקרבנו. אי-אפשר לעמוד בזה. הרס וחורבן נחשבים חוקיים, והתנגדות להם – בלתי חוקית. אני פונה אליך, ראש הממשלה, וגם אל חברי הכנסת: חייבים לשקול מחדש את חוק גירוש היהודים מגוש-קטיף. רחל הוק, בית-אל, אסירת אושוויץ לשעבר, נושאת על זרועי המקועקעת את המספר 22964". תודה.
       
היו"ר ראובן ריבלין:
       
       תודה לחברת הכנסת פינקלשטיין. חבר הכנסת וילן, בבקשה. אחריו - חבר הכנסת הנדל.
       
אבשלום וילן (יחד):
       
       אדוני היושב-ראש, רבותי חברי הכנסת, אתמול עמד פה חבר הכנסת יחיאל חזן וקרא בהכללה לערבים "תולעים". הוא קיבל היום תמונה בעיתון וכמה כותרות. אדוני היושב-ראש, אני רוצה לומר לך, שההכללות הגזעניות הללו מוכרחות להיות מוצאות אוטומטית מחוץ לבית הזה. לא צריך לחכות לתלונה לוועדת האתיקה. כאשר חבר כנסת חוטא בכגון אלה ולא בוויכוח פוליטי סוער אלא בהכללות מטורפות - אני לא רוצה להיכנס לזה. חבר הכנסת יתום אמר שחמשת חללי צה"ל שלשום בפיגוע הקשה הם, במקרה, בני מיעוטים ששירתו שם. אז ההכללות על כולם גורפות? ככה מדברים על בני-אדם? 
       
       אני פונה אליך, כיושב-ראש הכנסת, ללא תלונות, לנקוט מייד אמצעים נגד חברי כנסת המשתמשים בביטויים גזעניים שאין להם מקום בבית. 
       
       אני פונה למרכז הליכוד: מתי סוף-סוף תשחררו אותנו מעונשם של כאלה שלא יודעים מהו כבוד הבית?
       
היו"ר ראובן ריבלין:
       
       תודה רבה. חבר הכנסת וילן, לפני שאאשר לחבר הכנסת הנדל לשאת את נאומו, אני רוצה לומר בצורה שאינה משתמעת לשתי פנים, שעמדתי, כיושב-ראש הכנסת - אינני יכול להביע את עמדתי כחבר הליכוד שאליו פנית - היא שגם לעקרון חופש הדיבור הבלתי-מסויג הניתן לכל אחד ואחד מחברי הכנסת להביע את עמדתו ודעתו, על-פי שליחותו כפי שהוא רואה אותה, יש קווים אדומים. במדינת ישראל, שהיא מדינה יהודית דמוקרטית, חיים אתנו יחד, לא רק באספקלריה האוניברסלית, בני העם הערבי, שכולם אזרחים ללא תנאי. אין שום צורך לאפשר להם או לא לאפשר להם. הם אזרחי ישראל שנולדו כאן, ואזרחותם ניתנה להם, ואין אזרחותם נמצאת על תנאי. 
       
       אני חושב שאמירה גורפת כזאת לבן העם היהודי ולכל בן-אנוש היא דבר בלתי ראוי. לו הייתי כאן על הבמה ולו הייתי נוכח, הייתי מעיר זאת על המקום ולאלתר. אני לא חושב שהדבר הזה הוא לכבודו של הדובר, אבל ודאי שלא לכבודה של הכנסת, ולא היה אפשר לעבור לסדר-היום בלי לומר את הדברים שאתה אמרת. אני מצטרף לדבריך. אני בהחלט חושב, שלבוא ולומר דבר כזה כבן לעם אשר נרדף פעמים רבות בצורה כל כך גורפת - כנראה הדבר יצא אצלו מתוך איזו התפרצות שאיננה ראויה. 
       
       אני מוכרח לומר שבפרוטוקול ראיתי שהוא התנצל ואמר שכוונתו היתה רק לאותם מחבלים. אבל אני ראיתי את הפרוטוקול, ואני מציע לו לעיין פעם נוספת בפרוטוקול ולראות עד כמה חמורים דבריו כלפי עצמו יותר מאשר כלפי השומעים והאכסניה, הזירה שאנחנו נמצאים בה.
       
       חבר הכנסת וילן, אני מודה לך. חבר הכנסת הנדל, בבקשה.
       
צבי הנדל (האיחוד הלאומי - ישראל ביתנו):
       
       מכובדי היושב בראש, אדוני השר, חברי חברי הכנסת, מאחר שהזכירו את מרכז הליכוד, רציתי לציין את העירנות הגדולה של משפחת שרון בהצבעות האחרונות במרכז הליכוד. נודע לי רק אתמול, שהעידו אנשים על עצמם שהם נדרשו להצביע שלוש וארבע פעמים בשמות שונים, על מנת שההצלחה תהיה מובטחת. 
       
       לא ראיתי את העירנות הגדולה כל כך, כשיושבים עם צה"ל לתת הנחיות איך לחסל את פצצות המרגמה והטילים על גוש-קטיף. שם יש מין תרדמת כזאת שלא ראיתי אותה: לא בשדרות, שאני חושב שצריך למגר את הטרור, ולא באף מקום אחר. אפילו במנהרות ההנחיות היו מאוד חד-משמעיות. רק המרגמות על מתיישבי גוש-קטיף, שכנראה דמם לא כל כך חשוב, כי ממילא רוצים לגרשם - אז אולי באמצע, בדרך, ביום שישי, כמה ילדים יכולים להיפצע, ואולי ימותו כמה. אולי אז יתעורר ראש הממשלה מהתרדמת הזאת.
       
היו"ר ראובן ריבלין:
       
       תודה לחבר הכנסת הנדל. חבר הכנסת מג'אדלה, בבקשה. אחריו - חברת הכנסת פולישוק-בלוך.
       
גאלב מג'אדלה (העבודה-מימד):
       
       אדוני היושב-ראש, חברי חברי הכנסת, אני רוצה להתייחס לשני דברים חיוביים שקרו בימים האחרונים. שמענו את נציגת תנועת הנשים "מחסום Watch", הגברת מיקי מעיין, שתנועתה עושה עבודה מסורה ונאמנה. נדמה לי שהעבודה המסורה שהם עושים היא דוגמה לחברה בריאה שיש בה אכפתיות לציבור שלה, לחברה שלה ולמה שקורה בחברה שלה.
       
       הדבר הנוסף - ראש המועצה המקומית רמת-השרון נלחם בכל דרך אפשרית וחוקית, בסיוע המשרד לביטחון פנים והשר גדעון עזרא, נגד השימוש באלימות, בכוח ובפשיעה. על כך תודתנו לאנשים כאלה, שנוטלים חלק במה שקורה בחברה הישראלית למען שמה וטובתה.
       

היו"ר ראובן ריבלין:
       
       תודה רבה לחבר הכנסת מג'אדלה. חברת הכנסת מלי פולישוק-בלוך, בבקשה. אחריה - חבר הכנסת דהאמשה.
       
מל פולישוק-בלוך (שינוי):
       
       אדוני היושב-ראש, ההתקפה חסרת הרסן, המופקרת אפילו, של התקשורת ושל מקצת הפוליטיקאים על חיילי צה"ל היא לא רק מדאיגה אלא גם מסוכנת. אם לא יהיו לגיטימציה ותמיכה בציבור כולו לחיילים שלנו, זה יהיה סופו של צבא-ההגנה לישראל. זה לא מפחית כהוא זה מהעובדה שצה"ל חייב לשמור ככל האפשר על מוסריותו וערכיו.
       
       שמעתי ברדיו את דבריו של חייל המלין על תוכנית "עובדה" המעוותת עובדות. העובדות כבר מזמן לא נחלתה של התוכנית הזאת. חיילינו נשלחים לעשות עבודה קשה וכמעט בלתי אפשרית. צריך לאפשר להם לעשות אותה וגם לתת להם את הכלים לחזור הביתה בשלום.
       
היו"ר ראובן ריבלין:
       
       תודה רבה.  חבר הכנסת דהאמשה, בבקשה.  אחריו - חבר הכנסת טאהא.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, זה עתה נכנסנו מהפגנתם של ראשי הרשויות הערביות מול משרד האוצר. אומנם, שר האוצר עסוק בכנס הרצלייה, וכנראה יש עוד עשירים שהוא רוצה לתרום להעשרת קופתם ועוד עניים שהוא רוצה להמשיך לרושש אותם, אבל זה לא פוטר אותו מחובתו הציבורית לתת מענה. 
       
       הרשויות הערביות סובלות מכל הכיוונים. גם אין ארנונה, והעוני במגזר הערבי הוא מעל ומעבר לכל פרופורציה. אין אזורי תעשייה, ואין מאיפה לגבות. גם האוצר מקפח אותם ולא נותן להם תקציבי פיתוח. זה מה שנעשה גם לגבי החינוך במגזר הערבי. אינני יודע איפה במגזר הערבי לא סובלים: אם זה בערים בלתי מוכרות בנגב, בעיירות, ואם זה בחינוך בנגב ואם זה בחינוך בכלל. בישיבה בבוקר עם משרד החינוך גם ראינו, ש-1,700 חדרים חסרים עכשיו, אד-הוק, רק כדי להדביק את הפער. הפער הזה הולך ונעשה הרבה יותר רחב. 
       
       הגיע הזמן שבמקום לדבר על תולעים ועל גזענות יתחילו לתקן, באמת ובפועל, את התקציבים ואת היחס והשוויון במגזר ובמדינה כולה.
       
היו"ר ראובן ריבלין:
       
       תודה רבה.  חבר הכנסת טאהא, בבקשה.  אחריו - חבר הכנסת אלדד.

ואסל טאהא (בל"ד):
       
       אדוני היושב-ראש, השתתפנו בהפגנתם של ראשי הרשויות הערביות מול משרד האוצר בגלל המשבר הכספי הקשה שהן שרויות בו. הם לא יכולים לשרת את מועצותיהם, את  תושביהם ואת אזרחיהם. הם לא יכולים להגיש להם שירותים מוניציפליים חשובים. הפסיקו את השירותים האלה. המצב מאוד קשה. בנוסף, זה הגיע למערכות החינוך, שם הממשלה - משרד החינוך משקיע 860 שקל בתלמיד ערבי, לעומת 4,900 שקל בתלמיד יהודי. זה לא ייתכן, וזה לא מתקבל על הדעת. יש צורך להפסיק את האפליה הזאת. יש צורך לממן את מערכות החינוך בסקטור הערבי. לא ייתכן שבאופן שיטתי שוכחים את הסקטור הערבי ולא מקצים לו כסף. יש לו דרישות אקוטיות מיידיות שלא סובלות דיחוי.
       
היו"ר ראובן ריבלין:
       
       תודה.  חבר הכנסת אלדד, בבקשה. אחריו - חבר הכנסת מרגי.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי הכנסת, בכנסת מתקיימים היום כמה דיונים ממוקדים בנושא הבריאות. בוועדת העבודה והרווחה הוצגו הקריטריונים לעדכון סל הבריאות. מדי שנה מקצה האוצר תוספת מסוימת, והשנה הוקצו 120 מליון שקל לעדכון הסל, מול בקשות לתוספת תרופות וטכנולוגיות בסך 1.5 מיליארד שקלים. במיטת סדום הזאת שולחים חולי סרטן שנאבקים על עוד כמה חודשי חיים להילחם בחולי סוכרת שנלחמים על מניעת קטיעת רגל. סל הבריאות זקוק מדי שנה לתוספת של 2% לצורכי תרופות חדשות וטכנולוגיות, אבל מדי שנה מחזרת מערכת הבריאות על הפתחים, וגם כשמקצים את הכסף, לפעמים לא נותנים אותו. כל זמן שלא תעוגן התוספת בחקיקה – אף שהחקיקה עברה בקריאה טרומית, היום היא נתקעת בוועדות - לא נתקדם. הממשלה מונעת, בכלים לא דמוקרטיים, את המשך החקיקה.
       
היו"ר ראובן ריבלין:
       
       תודה רבה.  חבר הכנסת מרגי, בבקשה. אחריו - חבר הכנסת אליעזר כהן.
       
יעקב מרגי (ש"ס):
       
       אדוני היושב-ראש, חברי חברי הכנסת, בעטיו של המשבר הקואליציוני בממשלה אנחנו ערים למשאים-ומתנים קואליציוניים בין המפלגות. היום עלה בכמה ועדות בכנסת, כפי שהזכיר חברי חבר הכנסת אלדד, נושא עדכון סל התרופות. למשרד הבריאות הוגשו בקשות לעדכון סל התרופות בשווי של כ-4 מיליארדי שקלים, ולתרופות מצילות חיים - כמעט 1.5 מיליארד שקלים. משרד האוצר מקצה לעדכון הסל, כמו שהזכירו, 120 מיליון שקל. לעניין שיפוי מעסיקים, ששר האוצר עקבי וקנאי לו, שלא הוכיח את עצמו בשנתיים האחרונות - שיתכבד ויבטל את תוכניתו לשיפוי המעסיקים ויעדכן את סל הבריאות.
       
היו"ר ראובן ריבלין:
       
       תודה רבה.  חבר הכנסת אליעזר כהן, בבקשה.  אחריו - חבר הכנסת זחאלקה.
       
אליעזר כהן (האיחוד הלאומי - ישראל ביתנו):
       
       זה חודשים רבים יישובים יהודיים רבים בארץ-ישראל מופגזים במרגמות, בטילים ובתותחים. מקבלי ההחלטות יודעים שלצה"ל יש תשובה מלאה, מדויקת ועניינית לתופעה. מקבלי ההחלטות אינם מקבלים את ההחלטות האלה. אני לא מאחל להם שהפגזים ייפלו על ראשם, חס וחלילה - לא ולא. אבל אילו פגז אחד, לא אלפי פגזים כמו שנפלו על היישובים, היה נופל ליד ביתם של מקבלי ההחלטות, אני בטוח שהם היו מאפשרים לצה"ל לפעול אחרת.
       
היו"ר ראובן ריבלין:
       
       תודה רבה. חבר הכנסת זחאלקה, בבקשה. אחריו - חבר הכנסת נסים זאב.
       
ג'מאל זחאלקה (בל"ד):
       
       כבוד היושב-ראש, אנחנו נתקלים בבעיה חמורה כאן בכנסת. יש חבורת חברי כנסת שעשו להם מנהג קבוע לעשות הצגות של גזענות ולהתקיף את הציבור הערבי ואת חברי הכנסת הערבים. אנחנו עושים ככל שביכולתנו לרסן את עצמנו, לא להגיב ולהתעלם מהם, כדי לא לתת להם כותרות. מה הם עושים? הם עולים בסולם ההסתה. אתמול היינו עדים לחיזיון של חבר הכנסת חזן, שאנשים ברמתו אינני יודע מה הם עושים בכנסת, אבל, כבוד היושב-ראש, אני לא יודע מה אפשר לעשות עם אנשים כאלה. אנחנו מנסים להתעלם מהם, כי הם עושים הצגות של גזענות. זו אפילו לא אותה גזענות אותנטית. הם עושים זאת כדי לזכות בפופולריות זולה במרכז הליכוד. הבעיה היא חמורה, והיא לא חזן, אלא האוזן שאליה הוא מפנה את דבריו.
       
היו"ר ראובן ריבלין:
       
       תודה רבה.  חבר הכנסת נסים זאב, בבקשה, דקה ולא ארבע דקות.
       
נסים זאב (ש"ס):
       
       אדוני היושב-ראש, קודם כול, אני מודה לך שנתת לי זכות דיבור בלי שאבקש.

היו"ר ראובן ריבלין:
       
       אדוני נכנס לאולם מזמן, והבנתי.
       
נסים זאב (ש"ס):
       
       זכין לאדם שלא בפניו.
       
היו"ר ראובן ריבלין:
       
       לא. בפניך זיכיתי אותך בלי שתדע. בפניך, אבל בלי ידיעתך.
       
נסים זאב (ש"ס):
       
       היום היה דיון בנושא סוחרי הסמים והנרקומנים באזור מרכז תל-אביב. שמעתי שהיתה אתמול בטלוויזיה איזו תוכנית, ולא ראיתי אותה, לגבי מאות מתקהלים בשכונה מסוימת במרכז תל-אביב. שמענו את הטענות הקשות של אותן משפחות. אדוני היושב-ראש, אם הממשלה, כמו שאמר ראש הממשלה, חושבת שזו מלחמה לאומית, והיא בראש מעייניו של ראש הממשלה - הקטסטרופה הזאת של אנשים שהופכים ממעשנים ונרקומנים לסוחרים זוטרים ואחר כך לסוחרים גדולים, היא דבר שהולך באופן הדרגתי. אין למשטרה שליטה. המשטרה לא פועלת מספיק כי אולי אין לה הכלים וכוח-האדם כדי למגר את התופעה. התופעה מדהימה, וצריך באמת טיפול שורשי ושיקומי. זו חובתה של הממשלה הזאת.
       
היו"ר ראובן ריבלין:
       
       תודה רבה. חבר הכנסת רן כהן, בבקשה. חבר הכנסת אורי אריאל, אשים אותך אחרון. אין לך בעיה, וזה עוד שלוש דקות. וזאת, כדי לעשות גיוון.
       
רן כהן (יחד):
       
       אדוני היושב-ראש, רבותי השרים, חברות וחברי הכנסת, אני באמת חושב שאתה חייב למצוא איזה פתרון לדברי התועבה והנאצה הללו של חבר הכנסת חזן. לדבר על כל הערבים כעל תולעים בכל מצב ובכל שעה - לא יכול להיות באמת שהכנסת הזאת תיהפך למקום של ניאוץ גזעני מסליד בצורה וברמה הזאת. חברי הכנסת ממלאים את תפקידם על-פי הכרתם. ועוד ביום שבו קוברים חמישה חיילי צה"ל ממוצא ערבי חבר הכנסת חזן אומר את הדברים הללו? הרי זה ממש מעורר קבס.
       
       אבל, אדוני היושב-ראש, באתי לומר כאן דבר אחד. אני בא מישיבה משותפת של הוועדה לעובדים זרים וועדת העלייה והקליטה. אני מאוד שמח שהשר שרנסקי כאן. קיימת בעיה קשה ביותר של כ-200,000 לא אזרחים, אלא אנשים שנמצאים בארץ הזאת - כ-100,000 נלווים לעלייה מחבר המדינות ועוד כ-100,000 אנשים שאין להם מעמד ואין להם זהות וקיום. יש כ-80,000 ילדים ויש עשרות אלפי קשישים. הממשלה חייבת למצוא מעמד לבני-אדם שלא יכולים לרחף באוויר ולהיות לא יציבים בחייהם כאן. תודה רבה.
       
היו"ר ראובן ריבלין:
       
       תודה רבה.  חבר הכנסת אחמד טיבי, בבקשה. אחריו - חבר הכנסת אורי אריאל. האחרון הוא חבר הכנסת ברכה. אדוני לא נרשם, והוא בא באיחור אחרי שנסגרה הרשימה. אם הוא ירצה, יש לי עוד זמן. יש לי עוד שלוש דקות.
       
אחמד טיבי (חד"ש-תע"ל):
       
       אדוני היושב-ראש, אני לא שותף לניסיון להעניש את חבר הכנסת חזן. מדובר בגזען קטן, ואני מציע ללכת דווקא על הגדולים. היסטורית, הרב עובדיה יוסף אמר "נחשים", רפול אמר "ג'וקים מסוממים", ואהוד ברק אמר על הפלסטינים שהם כמו תנינים, וחזן הוא תלמיד בבית-הספר הזה. לכן, ההתנפלות התקשורתית דווקא על חזן באה כדי לעשות איזה מין מנגנון הגנה של היטהרות עצמית. מדובר כביכול בחריג. לא מדובר בחריג. מדובר ב-mainstream ובתופעה. מי שצריך להיות מוענש זה אלה ששותקים ולא מגיבים. 
       
       אני רוצה להצביע באופן כפול על חבר הכנסת חזן: חזן חזן - גזען גזען. תודה רבה.
       
היו"ר ראובן ריבלין:
       
       חבר הכנסת אורי אריאל, ואחריו - חבר הכנסת מוחמד ברכה. בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, חנוכה שמח. 
       
       ראשית, תנחומי למשפחות הנופלים. 
       
       בימים אלה, כמו גם בימים אחרים, צריך לחזק את חיילי צה"ל, את כולם ללא יוצא מן הכלל. צריך לחזק יחד אתם את התושבים הנמצאים בקווי העימות, בעיקר את תושבי גוש-קטיף, ש"חוטפים" כל יום, כמעט כל שעה, ואני מצטרף לחברי שתובעים תשובות מראש הממשלה. או שאתה מסביר או שאתה מצליח - לצערי, בעניין הזה ראש הממשלה כל הזמן על תקן של מסביר. 
       
       אני עובר לנושא השני. עמדנו היום בכותל המערבי, שריד לבית-מקדשנו, והיתה שם פתיחה של מירוץ הלפיד לזכרו של חברנו, השר רחבעם זאבי, גנדי, השם ייקום דמו. המירוץ הוא לאנדרטת הבקעה, שבה שימש גנדי כאלוף פיקוד ובתפקידים אחרים. בדרך עוברים ליד יריחו, שם יושבים הרוצחים ומתהוללים, לדברי בכירים במערכת הביטחון, ואף נותנים פקודות לטרור. צריך לטפל גם בעניין הזה. תודה. 
       
היו"ר ראובן ריבלין:
       
       תודה רבה. חבר הכנסת מוחמד ברכה. אחרון הדוברים שנרשם, חבר הכנסת מח'ול, עדיין יש זמן אז הוא יכול לדבר. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, בעוד כחצי שעה יתקיים באודיטוריום בכנסת כנס תחת הכותרת: תקציב המדינה וחלקם של האזרחים הערבים. הכנס הזה מתקיים זו השנה השישית ברציפות, אני מקיים אותו בשיתוף עם מרכז "מוסאוא". יהיה לנו זמן להציג את מה שיהיה שם, הדברים מזעזעים על-פי הדוח שהוכן על-ידי "מוסאוא" בכל הקשור לנושא האפליה. 
       
       דווקא רציתי לומר כמה מלים חיוביות ולהודות לאותם אישים שיכבדו את המעמד הזה - פשוט יהיו בו מעט מאוד אנשים - גם יושב-ראש הכנסת, גם השר שטרית, גם יושב-ראש ועדת הכספים, שיכבדו את האירוע בנוכחותם וגם בדבריהם. אבל בעצם אני רוצה להודות לעובדי הכנסת ולמשמר הכנסת, שמאפשרים את הכנס בצורה יפה מאוד. יישר כוח. תודה רבה. 
       
היו"ר ראובן ריבלין:
       
       זה תפקידם. חבר הכנסת מח'ול - בבקשה, אדוני. 
       
עסאם מח'ול (חד"ש-תע"ל):
       
       אדוני היושב-ראש, אין לי טענות ואין לי ציפיות מחבר הכנסת חזן, יש לי ציפיות מהכנסת ומנשיאות הכנסת. הטענות שלי הן ליושב-ראש הישיבה אתמול, חבר הכנסת אדלשטיין, שלא זרק את חבר הכנסת חזן אחרי שאמר את הדברים שאמר מעל הבמה.
       
        אני חושב שיש קשר שתיקה שאי-אפשר לסבול אותו יותר בבית הזה על דברי גזענות, לרבות  של שר שיושב כאן, השר לביטחון פנים, שבריאיון ל"ידיעות אחרונות" אמר, שהאזרחים הערבים הם הצרה הגדולה של המדינה. אלה שעוברים בשתיקה על  אמירות גזענות, אמירה אחר אמירה, הם מייצרים ומעודדים את האווירה שנוצרת ומגיעה לחבר הכנסת חזן. 
       
       מובן שלא אפנה לוועדת האתיקה שבראשה עומד חבר כנסת שדעותיו דומות לדעותיו של חבר הכנסת חזן. 

היו"ר ראובן ריבלין:
       
       אני מוכרח לומר הערה לגבי הערותיכם על יושב-ראש ועדת האתיקה. אני חושב שיושב-ראש ועדת האתיקה ממלא את תפקידו בצורה מכובדת. צר לי שיש כמה חברים, בעיקר מסיעת חד"ש-תע"ל, שלבם מלא על יושב-ראש ועדת האתיקה. אני מוכרח לומר, לאחר שקיבלתי תלונה, התייעצתי עם חברי מכל סיעות הבית, והם גמרו את ההלל על יושרו של חבר הכנסת אלדד, אשר דעותיו ידועות אבל הוא בהחלט מקיים מידה שווה לכל תלונה הבאה מימין ומשמאל. צר לי על ההרגשה הלא-טובה של הסיעה, אבל אני מוכרח לומר - - - 
       
עסאם מח'ול (חד"ש-תע"ל):
       
       יש לו עמדות קשות כמו לחבר הכנסת חזן. הוא מבטא אותן מעל הבמה הזאת. 
       
היו"ר ראובן ריבלין:
       
       יש לו עמדות קשות כלפי אלה שהוא מכנה אותם אויביו. כמובן יש ויכוח; יש כאלה שהם יותר סובלניים בוויכוחים ויש פחות סובלניים, יש כאלה שאוהבים יותר ואוהבים פחות. התייעצתי עם רוב סיעות הבית, גם עם סיעות שאינן דוגלות, בלשון המעטה, בהשקפת העולם שהוא דוגל בה. לכן, הייתי מנסה לקיים איזו שיחת הבהרה על מנת שההרגשה הלא-טובה תרד.  
       
       תם פרק זה בסדר-היום, שהוא נאומים בני דקה. השתתפו 27 חברים וכולם הספיקו לומר דבר. 
       

הצעת חוק לתיקון פקודת התעבורה (מס' 65), התשס"ה-2004
       [רשומות (הצעות חוק, חוב' מ/144).]
(קריאה ראשונה)

היו"ר ראובן ריבלין:
       
       אנחנו עוברים לסדר-היום: הצעות חוק של הממשלה. הצעת חוק לתיקון פקודת התעבורה (מס' 65), התשס"ה-2004, קריאה ראשונה. יציג את החוק כבוד שר התחבורה, השר מאיר שטרית. בבקשה, אדוני, יעלה ויבוא. 
       
       חבר הכנסת ברכה, אני כמובן אצטרף לכנס שלכם מייד לאחר שארד מהדוכן, בשעה 14:30, 14:45. 
       
שר התחבורה מאיר שטרית:
       
       אדוני היושב-ראש, אני מודה לך. אם חברי הכנסת לא יתנגדו, אני רוצה להציע, אני אמור  להציג היום שני חוקים, האחד, חוק לתיקון פקודת התעבורה (מס' 65) - - - 
       
היו"ר ראובן ריבלין:
       
       כבר בדקנו את העניין של דיון משולב. אדוני המזכיר, השר מבקש דיון משולב בשני החוקים, הוא גם יוכל להציג את שניהם. 
       
נסים זאב (ש"ס):
       
       בגלל חנוכה זה אפשר. 
       
היו"ר ראובן ריבלין:
       
       האם חברי הכנסת הנוכחים, שהם 120 נוכחים בצורה תיאורטית ואלה הנמצאים באולם פיזית, מסכימים לכך שהשר יציג את שני החוקים כמקשה אחת? 
       
אחמד טיבי (חד"ש-תע"ל):
       
       פה-אחד. 
       
היו"ר ראובן ריבלין:
       
       תודה. אז אדוני יציג עכשיו את הצעת החוק לתיקון פקודת התעבורה (מס' 65). אחר כך, הצעת חוק ספנות חופית (היתר לכלי שיט זר). בבקשה. 
       
שר התחבורה מאיר שטרית:
       
       הכול בקצרה. 
       
       אדוני היושב-ראש, אני מתכבד להציג פה את הצעת החוק לתיקון פקודת התעבורה (מס' 65), שבעיני היא אחת מהצעות החוק החשובות ביותר למאבק בתאונות הדרכים. 
       
       הצעת החוק לתיקון פקודת התעבורה (מס' 65) עניינה הארכת התקופות שבהן ניתן להטיל הפסקת שימוש ברכב, תוך מסירת הוראה להעמדת הרכבים במגרשים שייקבעו. 
       
       סעיף 3 לפקודת התעבורה קובע כיום את תקופת תוקפו של רשיון רכב. לנוכח קיומם של מצבים שבהם נמנע מבעל הרכב חידוש רשיון, למשל בעת קיום שביתה במשרד, מוצע להסמיך את שר התחבורה להאריך בצו, מטעמים מיוחדים, את תקופות תוקף הרשיון. 
       
       סעיף 57א לפקודת התעבורה, שעניינו איסור מינהלי על שימוש ברכב, קובע ששוטר שתופס עבריין, נהג שעושה עבירת תנועה חמורה, בין העבירות המנויות בפקודה ובחוק -  נסיעה ללא רשיון, נסיעה בשכרות, נסיעה בהשפעת סמים - רשאי לחלט לו את הרכב לתקופה של 30 יום. החוק מציע להגדיל את התקופה ל-60 יום. במקרה כזה הרכב יחולט לאדם, יועמד במגרש שיועמד לצורך כך על-ידי המשרד לביטחון פנים, והאיש יצטרך לשלם את דמי השינוע ודמי האחסון כדי להוציא את הרכב משם. 
       
       אדוני היושב-ראש, רבותי חברי הכנסת, אני רוצה לומר, כאשר בקליפורניה הפעילו את החוק הזה, באמצעות החוק הזה לבדו הצליחו להוריד את מספר תאונות הדרכים ב-50%, כיוון שהעונש הזה הוא עונש מאוד מרתיע. שם שורת העבירות הכלולות בחוק הזה גדולה יותר. אני מקווה שנוכל לבחור עוד עבירה אחת או שתיים מהחמורות, למשל חצייה ברמזור אדום, ולהכניסן במסגרת החוק. נדמה לי שזאת ענישה שיכולה להיות גורם מאוד אפקטיבי במלחמה בתאונות הדרכים. היא יכולה להביא לשינוי מקצה לקצה ביכולת של המשטרה להביא לאכיפה של עבירות חמורות, בניגוד לעבירות קלות, שלפעמים בהן מתרכז עיקר המאמץ. פה אפשר יהיה הלכה למעשה להביא להרתעה משמעותית מאוד בתחום הזה. 
       
       מוצע בהצעת החוק, אדוני היושב-ראש, שבית-המשפט יכול להאריך את תקופת החילוט עד 120 יום, אם יהיה צורך בכך. אני רוצה להסביר את הנקודה הזאת, כי היא הנקודה הכי חשובה בכל העניין הזה. היום כאשר תופסים נהג עבריין ולוקחים לו את הרשיון, לא פתרנו את הבעיה. לצערי הרב, מסתובבים על הכבישים נהגים שיש להם עשרות עבירות ואיבדו את הרשיונות וחלקם גם נוהגים ללא רשיון. 
       
       השתוממתי להיווכח, אדוני היושב-ראש, כאשר הייתי שר המשפטים וטיפלתי בבקשות חנינה, ש-50% מבקשות החנינה היו בענייני תנועה. זה מה שהוביל אותי לבדוק את כל סוגיית הקנסות ולעשות מבצע קנסות. מאחר שהיו מכפילים את הקנסות פעמיים ובכל שנה, הסתבר לי שאנשים הגיעו לסכומים אדירים, שלא יכלו לשלם,  וכשנגמר תוקף הרשיון שלהם, הם היו מאבדים את הרשיון שלהם. לתדהמתי נוכחתי, ש-180,000 איש נסעו אז בישראל ללא רשיון. 
       
היו"ר ראובן ריבלין:
       
       זה מה שאומר, עבירה גוררת עבירה. 
       
שר התחבורה מאיר שטרית:


       הדבר היה תמוה. עשיתי מבצע, דבר שחילץ את רובם הגדול מהמצב הזה. כולם רצו ושילמו את הקנסות שלהם וקיבלו את הרשיונות בחזרה. מה שמוכיח, שאם אתה לוקח רשיון נהיגה למישהו, גם אם זה עונש, האזרח הטוב, המסודר, שומר החוק, מכבד את זה. אין לו רשיון - הוא לא נוהג. אבל מי שמצפצף, נוהג. הדוגמה הבולטת ביותר היתה אותה בחורה צעירה שנסעה כטרמפיסטית מהעבודה לבית עם נהג אופנוע, שהסתבר בדיעבד, אחרי שהוא עשה תאונה ושניהם נהרגו - זה היה לא מזמן, לפני חודשיים - שהאיש בכלל איבד את רשיון הנהיגה שלו מזמן והוא נוהג בלי רשיון. 

	ההבדל הגדול בין המצב הקיים לבין התיקון המוצע הוא, שהפעם אם יתפסו נהג עבריין כזה שעושה עבירה חמורה, ייקחו לו את הרכב ולא את הרשיון, ואז הוא לא יכול לנסוע עוד ברכב. הענישה של לקיחת הרשיון איננה מספקת כדי למנוע מנהגים עבריינים מועדים לנסוע ברכב ולהמשיך ולגרום תאונות גם כשאיבדו את רשיון הנהיגה.

	אני מאמין, אדוני היושב-ראש, בכל לבי - - - 

מל פולישוק-בלוך (שינוי):
       
       הוא לא יוכל להשיג רכב אחר?

שר התחבורה מאיר שטרית:
       
       יהיה הרבה יותר קשה להשיג רכב אחר. 
       
       עוד מוצע בהצעת החוק, כי השר לביטחון פנים, בהסכמת שר התחבורה, יוסמך לקבוע בתקנות הוראות הדרושות לעניין מגרשים שישמשו להעמדת רכב שניתנה לגביו הודעת איסור שימוש, ובין השאר לעניין אופן קביעת המגרשים, מספרם, גודלם, מיקומם והפיקוח של מפעילי המגרשים על כלי הרכב שיועמדו בהם.
       
       כמו כן מוצע לקבוע, כי בעל הרכב שנושא בהוצאות בשל העמדת רכבו, יישא גם בהוצאות שינוע הרכב למגרש שבו יועמד בתקופת איסור השימוש. 
       
       הפסקת השימוש, כאמור, אדוני, היא כלי חשוב מאוד במלחמה בתאונות הדרכים. 
       

הצעת חוק ספנות חופית (היתר לכלי שיט זר), התשס"ה-2004
       [רשומות (הצעות חוק, חוב' מ/141).]
(קריאה ראשונה)

היו"ר ראובן ריבלין:
       
       השר שטרית, בבקשה. 
       
שר התחבורה מאיר שטרית:
       
       ברשותך, אדוני היושב-ראש, אני מתכבד להציג את החוק השני, הצעת חוק ספנות חופית (היתר לכלי שיט זר). 
       
       המגמה של הצעת החוק הזאת, אדוני, היא לגרום לכך שגם במדינת ישראל, כנהוג בעולם, תהיה הגנה על כלי השיט הישראליים ועל בעלי כלי השיט הישראליים, כדי שחופי המדינה לא יהיו הפקר ושכל החפץ לעשות בהם פעילות מסחרית - זה הנהוג היום - עושה זאת בלי שום אישור מאף אחד, ולא כמקובל במדינות אחרות בעולם. 
       
       רוב המדינות הימיות בעולם קבעו מגבלות בדין על פעילות ספנותית למטרות מסחריות בתחומי המים הריבוניים שלהן, או האזור הכלכלי הבלעדי של המדינה – להלן: ספנות חופית -  באמצעות כלי שיט שאינם כלי שיט לאומיים של המדינה. מגבלות אלה נועדו, בין היתר, לאפשר שמירה על קיומה של פעילות ספנות חופית המתבצעת באמצעות כלי השיט של אותה מדינה, וכן הגנה על האינטרסים הכלכליים והביטחוניים שלה, פיקוח על בטיחות השיט בחופי המדינה ובאזור הים הסמוך לה ומניעת זיהום הסביבה הימית מכלי שיט.
       
       למשל, היום יכול, לצערי הרב, אדוני היושב-ראש, על-פי החוק, כלי שיט זר להיכנס לחוף הים של מדינת ישראל ולשפוך פסולת. לכאורה אי-אפשר למנוע את זה ממנו כי מותר לו להיכנס. אז אם הוא יכול לנצל את הלילה או את החשכה ולהיכנס ולשפוך פסולת, הוא עושה את זה ויוצא חזרה, דבר שקשה מאוד לשלוט בו, כי מותר לו להיכנס.
       
       בישראל לא קיימת היום כל מגבלה שבדין על ביצוע פעילות של ספנות חופית באמצעות כלי שיט זרים במימי החופין של ישראל ובאזורים הסמוכים להם, ועקב כך רשאים כלי שיט זרים לפעול בישראל בספנות חופית ללא כל הגבלה, בעוד כלי שיט ישראליים מנועים מלבצע ספנות חופית במרבית המדינות הימיות בעולם בשל המגבלות המוטלות על ביצועה באותה מדינה. 
       
       הצעת חוק ספנות חופית (היתר לכלי שיט זר), אדוני היושב-ראש, חברי הכנסת, המונחת על שולחן חברי הכנסת, קובעת חובת קבלת היתר לשם ביצוע פעילויות של ספנות חופית בישראל באמצעות כלי שיט זר. 
       
       מוצע כי ההיתר יינתן על-ידי מנהל מינהל הספנות והנמלים במשרד התחבורה. ההיתר יכול שיינתן על בסיס של הדדיות עם המדינות המבקשות לבצע ספנות חופית בישראל, ותנאים נוספים למתן ההיתר ייקבעו על-ידי שר התחבורה - להלן: השר - תנאים אשר יאפשרו שמירה על קיומה של תשתית ספנות ישראלית, שימור ידע ימי מקצועי והגנה על תעסוקת ימאים ישראלים, לצד פיקוח בטיחותי על כלי שיט זרים העוסקים בספנות חופית בישראל והגברת השמירה על בטיחות השיט וההגנה על איכות הסביבה הימית בישראל. 
       
       אבקש מחברי הכנסת לאשר את הצעות החוק ולהעבירן לוועדת הכלכלה להכנתן לקריאה שנייה ולקריאה שלישית.

היו"ר ראובן ריבלין:
       
       תודה רבה. רבותי, הואיל וכל חברי הכנסת שהיו נוכחים באולם, שכן כל חברי הכנסת צריכים להיות נוכחים באולם, ויש איזו ידיעה אישית של כל אחד, על כל פנים ידיעה חוקית, שכך מתנהל הדיון, קיבלתי את הסכמת כל החברים הנוכחים, שהדיון יהיה דיון משולב, אף שמדובר בשתי מאטריות שונות והדבר הוא ללא תקדים. אבל, כמובן הסכמתי עקב החנוכה ועקב קיצור השעות שבהן אנחנו יכולים היום לדון בכנסת, שכן בשעה 17:00 אנחנו עוברים להדלקת נרות משותפת לכולנו.
       
       ובכן, אותם חברים, על-פי אותו סדר רץ, נרשמו לשני החוקים. כך שראיתי ובדקתי ואין גם שינוי בסדר הדוברים. ראשון הדוברים, חבר הכנסת אברהם רביץ - אינו נוכח. גם חבר הכנסת חיים אורון אינו נוכח. חבר הכנסת ישראל אייכלר, ואחריו - חבר הכנסת איוב קרא. חבר הכנסת ג'מאל זחאלקה כמובן לפניו, אבל אם הוא לא יהיה, איוב קרא יהיה הדובר. מי שנמצא באולם ולא רשום ורוצה לדבר, יבוא ויירשם, כי עוד מעט אסגור את הרשימה. חבר הכנסת נסים זאב, אתה לא רשום. אה, כבר נרשמת. חברת הכנסת פולישוק, נא לגשת למזכיר להירשם.

ישראל אייכלר (יהדות התורה):
       
       אדוני היושב-ראש, אדוני שר התחבורה, חברי הכנסת, נתמוך בכל חוק שנועד להבטיח את שלום הנוסעים ולהציל חיי אדם. יש עוד הרבה מה לעשות, אבל אני רוצה עכשיו להתייחס לנושא שקשור למשרד התחבורה, קשור לנסיעות וקשור להרבה אזרחים שסובלים, ההפרטה של שירותי התחבורה הציבורית.
       
       הרעיון שבהפרטה הוא חשוב, ואנחנו תומכים בו. אף אחד מאתנו לא רוצה לחזור לימי "המקשר", "אשד", "אגד" ו"דן", שיש להם מונופולים, וה"שופער", הנהג, הוא המלך של השכונה, אם כי היו נהגים מאוד מאוד נחמדים וטובים.

היו"ר ראובן ריבלין:
       
       מה יהיה עם השירות האוניברסלי? אם תהיה הפרטה, מי ייסע למקום שלא יהיה כדאי לו לנסוע? זאת בעיה לא פשוטה בכל נושא ההפרטה. בטח השר יודע איך לתת מענה ותשובה. כי ברגע שעושים הפרטה רק לקווים שהם קווים רווחיים, מי ייתן שירות למקום שאליו לא כדאי להסיע אוטובוס, ובכל זאת החובה של המונופול לבוא ולתת שירות אוניברסלי?

שר התחבורה מאיר שטרית:
       
       "אגד" ו"דן" נותנים שירות, לכן המדינה מסבסדת אותם על קווים לא רווחיים.

היו"ר ראובן ריבלין:
       
       מאה אחוז. זאת אומרת, אלה יסובסדו ואלה לא יסובסדו.

ישראל אייכלר (יהדות התורה):
       
       מה שאמר היושב-ראש הוא נכון וחשוב ואמת ויציב, שהמדינה צריכה לדאוג שכל אזרח, גם אם אין לו רכב פרטי והוא גר במקום מרוחק, תהיה לו תחבורה ציבורית, ולכך נועדה התחבורה הציבורית. אבל, למדנו כבר שהמדינה מסבסדת את "אגד" ו"דן" גם במקומות שמוניות ואנשים פרטיים היו שמחים לקבל בהם את הקו בלי שום סבסוד, ועוד היו מתפרנסים מזה יפה. לכן רעיון ההפרטה במקורו הוא טוב, וצריך לחייב את החברות שנותנים להן את האשכולות, לקבל גם קווים לא כל כך רווחיים.
       
 	מה שלא בסדר, וזה הוכח בכמה השנים האחרונות, שההפרטה ניתנה לחברות קטנות, שעם כל הרצון הטוב שלהן, ויש להן רצון טוב, אין להן מספיק אוטובוסים, בעיקר בשעות שיא, ומשאירים מאחור אלפי אנשים, ילדים וטף. "ביתר תור" בביתר, שהתחילה כחברה טובה, והיתה טובה ל-3,500 נפש, אינה מסוגלת להתמודד עם 25,000 נפש, שרובם תלויים בתחבורה הציבורית כיוון שאין להם רכב פרטי. צריך להביא בחשבון, שהרכב הפרטי מאוד התפתח בארץ, אבל יש אוכלוסיות, ודווקא האוכלוסיות האלה שאין להן רכב פרטי זקוקות לאוטובוס. 

       היום מישהו סיפר לי, שמבית-שמש לירושלים הוא חיכה עשרות דקות לאוטובוס בבוקר, והוא איחר לעבודה. לכן, מה שיצא בסוף הוא, שדווקא ביישובים חרדיים, כמו ביתר, אלעד וקריית-ספר, יש חברות קטנות שלא מתמודדות עם זה. אני מבקש, אדוני השר, או שיאחדו כמה חברות ויהיו חברות גדולות מספיק - אני לא אומר שהן צריכות להיות כמו "אגד", אבל גדולות מספיק כדי לספק את השירות במקסימום האפשרי - או לוותר על ההפרטה עד שתהיה מחשבה מחודשת על רעיון ההפרטה. אי-אפשר להמשיך כך, כי בשעה שאנחנו מדברים אלפי אנשים אין להם פתרון לתחבורה הציבורית. 

       דבר נוסף: יש עלילות מתוזמנות. סיפר חבר מועצת עיר ממפלגה מסוימת, שהוא רצה להגיע  ליונית לוי בערוץ-2 בפריים-טיים, והוא מצא רעיון. בחיים שלו הוא לא היה מגיע לשם. הוא לקח כתב ואמר לו: אתה יודע מה? החרדים מקבלים תעודות זכאות מ"אגד" לנסוע יותר זול. וכבר היה תקציב בערוץ-2 להלביש אותו כמו חרדי ולעשות את כל העלילה, ממש סרט תיעודי. אומרים שאין סרטים תיעודיים, יצירה מקורית. ממש עלילה שלא היתה ולא נבראה ולא משל היתה, כאילו הציבור הכללי מסבסד את החרדים באוטובוסים, בתחבורה הציבורית, בשעה שגם "אגד" מודה שהיום רוב הנוסעים בתחבורה הציבורית הם מהאוכלוסייה החרדית, והם מפרנסים קווים שהם לא רווחיים במקומות אחרים, כי הם תמיד מלאים ועמוסים. 
       
       אלא מה? היתה בעיה ש"אגד" היה צריך להתחרות באשדוד, ואז במקום להוריד את המחיר הם הגישו חשבון לגבי זכאים. אני מבין שהעניין סודר. אבל העלילה כבר נעשתה, ורוב אזרחי ישראל ראו פעם ופעמיים בטלוויזיה שהחרדים נוסעים בזול והחילונים ביוקר. ממש כדאי להיות חרדי. 
       
       בעניין העלילה בתקשורת אמרתי למנכ"ל: אתה לא יודע איזה נזק והסתה זה גורם בציבור כשאתה אומר דבר כזה. אחר כך אותו חבר עירייה התפאר בעיתון ואמר: הגעתי ליונית לוי בפריים-טיים, שבע דקות, בזכות החרדים. הוא חבר מפלגה שאני לא רוצה אפילו להזכיר את שמה. 
       
       נושא נוסף מופיע עכשיו בעמוד האחרון בעיתון: 25% מהחרדיות שנוסעות ב"מהדרין" לא משלמות, פשוט גנבות. אחת מכל ארבע נשים חרדיות היא גנבת. זה התפרסם ב"ידיעות אחרונות" השבוע. 
       
שר התחבורה מאיר שטרית:
       
       נכון. לא העובדה נכונה, את הפרסום ראיתי בעיתון. 
       
ישראל אייכלר (יהדות התורה):
       
       הפרסום היה בעיתון. שאלתי את הכתב אם במקרה שהוא היה כותב שבבאר-שבע נתפסו רבע מנוסעים, העיתון היה מכניס את זה לעמוד האחרון, והוא אמר: איפה, היו מכניסים את זה במדור התחבורה למטה. לדעתי זה גם שקר, מישהו יזם פה עלילה נוספת. אני לא מאמין שאחת מארבע נשים חרדיות עולה לאוטובוס בלי לשלם. אני אבדוק את זה עם מנהל "אגד".
       
היו"ר ראובן ריבלין:
       
       אולי מדובר בילדות, תינוקות של בית-רבן, בנות חצי שנה, שלא חייבות בתשלום. 
       
ישראל אייכלר (יהדות התורה):
       
       יכול להיות שיש הרבה ילדים, וזה החשבון. 
       
היו"ר ראובן ריבלין:
       
       הסטטיסטיקה לא מחשיבה. 
       
שר התחבורה מאיר שטרית:
       
       אדוני היושב-ראש, זה לא סביר. איך מישהו יכול לבדוק שאחד מארבעה לא שילם?
       
ישראל אייכלר (יהדות התורה):
       
       מלבד זה, האם אין פקחים ב"אגד"? יש מדינות שבהן כולם עולים לאוטובוס בלי לשלם במקום, ואחר כך משלמים. 
       
היו"ר ראובן ריבלין:
       
       אדוני מכיר היטב את החוקים שעברו בכנסת. אם יש הוצאת דיבה על ציבור והוצאת שטנה והסתה נגד ציבור, ישתמש אדוני פעם באמצעי זה שהחוק מעניק לו על מנת ללמד את מושכי העט הלכות הסתה. 
       
ישראל אייכלר (יהדות התורה):
       
       אני מקבל את הצעת היושב-ראש, אבל בעניין הזה רק היועץ המשפטי לממשלה יכול להגיש, וכבר קבע היועץ רובינשטיין, שבענייני דיבה הם מאוד זהירים, הם לא עושים את זה, והדבר לא נעשה. 
       
היו"ר ראובן ריבלין:
       
       פה זה לא עניין של דיבה, אלא יש פה אלמנט שהוא בבחינה רבה יכול להיחשב כהסתה כלפי ציבור, הוצאת דיבתו של ציבור. 
       
ישראל אייכלר (יהדות התורה):
       
       אני מוכן לעשות את זה כמבחן, נראה אם היועץ המשפטי לממשלה יגיש, ואני מאוד אשמח.
       
       עוד נקודה אחת. זקן בן 80 שעולה לאוטובוס, אם במקרה אין לו כרטיסיית זקן, נותנים לו לעלות במחיר של זקן. ילד שבא בלי כרטיסיית נוער מפני שהוא איבד אותה, הנהג לא מכיר בזה ומחייב אותו לשלם 5 שקלים. אדוני שר התחבורה, אולי צריך לתקן את הדבר הזה. תודה רבה. 
       
היו"ר ראובן ריבלין:
       
       תודה לחבר הכנסת אייכלר. הבא אחריו, חבר הכנסת ג'מאל זחאלקה - אינו נוכח. חבר הכנסת איוב קרא, יעלה ויבוא. אחריו – חברי הכנסת משה גפני, מוחמד ברכה, עסאם מח'ול, אחמד טיבי, יוסף פריצקי, יעקב מרגי, מאיר פרוש, עבד-אלמאלכ דהאמשה, אילן ליבוביץ, עזמי בשארה, דניאל בנלולו, אופיר פינס, מגלי והבה, צבי הנדל, אבשלום וילן, גילה פינקלשטיין, יצחק לוי, אורי אריאל, נסים זאב  ומלי פולישוק. בבקשה. 
       
איוב קרא (הליכוד):
       
       אדוני היושב-ראש, חברי חברי הכנסת, הצעת החוק שמועלית פה היום היא מאוד חשובה בעיני; גם הצעת חוק הספנות וגם בקשר להארכת מועד הרשיון של כלי רכב. כמו כל החוקים שמביא שר התחבורה, מדובר בחוקים חשובים, טובים, ואני אתמוך בהם. 
       
       בהקשר של נושא הספנות, אדוני השר, אנחנו עדים להיתול במערכת בהקשר של כלי שיט ששטים ליד חופי ישראל, במיוחד באזור אילת. אני עד למצב שיש רמאות לשמה, יום-יום, שעה-שעה, כאשר מנצלים לקזינו פרטי כלי שיט שאין להם היתר על-פי החוק היום, בניסיון להתל במערכת. יום-יום ושעה-שעה שטות ספינות מול חופי אילת, במסווה של כלי שיט זרים, ובפועל מתנהל עליהן קזינו לא חוקי לכל דבר ועניין. אני מקווה שאימוץ הצעת החוק שלך מאז שהיית באופוזיציה, אדוני השר – נוכל לקדם אותה בשבועות הקרובים או בחודשים הקרובים כדי להביא למצב שאולי הכסף הזה ילך לחינוך, במקום שירמו את מדינת ישראל, לא ישלמו מסים וגם יהתלו במערכת וינהלו קזינו לא חוקי על כל ספינה כזאת. אני חושב שהצעת החוק פותרת את הבעיה הזאת, אין לי ספק בזה, ויישר כוח על כך.
       
       בקשר לנושא השני, אני תומך גם בהצעת החוק הזאת. לדעתי, יש כמה דברים שמשרד התחבורה מאמץ אותם והם חשובים ונכונים. יש דברים שיש בהם מעין פריצה ולקונות שצריך אולי לתפור אותן. הסעת נוסעים ברכב פרטי בשכר היא עבירה על-פי החוק, גם אין לה כיסוי בטיחותי.  לדעתי, גם פה צריך השר להיכנס בעובי הקורה, למצוא דרך שחלילה לא יקרו אסונות ומצבים שבהם המערכת תימצא במבוכה. ברכבים עד עשרה נוסעים סידרו את זה, ולדעתי היום משרד התחבורה דואג ויש אכיפה חוקית ונכונה, דבר שלא היה בעבר, כשכל אחד עשה דין לעצמו. כל מי שהיה לו רכב לעשרה נוסעים עשה ככל העולה על רוחו. היום יש ביקורת עניינית, יש חברות שהן מפוקחות על-ידי קציני בטיחות. יש סדר בבלגן, מה שלא היה בעבר. 
       
       בשבוע שעבר או לפני שבועיים תמכנו בחוק בקשר למוניות, שהשאיר את החאפרים מחוץ לתמונה. אבל נושא הרכבים הפרטיים לדעתי עדיין לוקה בחסר, וחשוב מאוד להיכנס לתמונה הזאת. אני עד למצב של הרבה רמאויות סביב הנושא הזה, וחשוב מאוד שבעידנך תמצא דרך כיצד אפשר למגר את התופעה הזאת. תודה. 
       
היו"ר ראובן ריבלין:
       
       תודה לחבר הכנסת איוב קרא. חבר הכנסת משה גפני, בבקשה. 
       
משה גפני (יהדות התורה):
       
       אדוני היושב-ראש, רבותי חברי הכנסת, אדוני השר, אני תומך בהצעת החוק הזאת, אני חושב שהיא הצעת חוק נכונה וראויה, משתי סיבות. האחת, בגלל הדלקת נר שמיני של חנוכה הערב צריך לסיים בזמן, לכן אני מוותר על רשות הדיבור. סיבה נוספת, מכיוון ששר התחבורה, השר שטרית, דיבר פה אתמול במליאת הכנסת, בדיון על האי-אמון, ואני מצטרף לכל מלה שהוא אומר. לכן אני תומך עכשיו בהצעת החוק בשתי ידיים, כיוון שהנאום שלו היה מאוד מאוד חשוב. הוא דיבר אל אנשי שינוי, כדאי שתשמעו ממנו את הנאום שוב. 
       
היו"ר ראובן ריבלין:
       
       האם אדוני מבקש נאום חוזר - -  
       
משה גפני (יהדות התורה):
       
       כן. 
       
היו"ר ראובן ריבלין:
       
       - -  כתנאי להצבעתו, חלילה?
       
       אני חוסך את קריאת השמות של האנשים שאינם נמצאים, כדי לא להלבין פנים של אנשים שנרשמו ואינם נוכחים. הבאה אחריו הנמצאת באולם היא חברת הכנסת גילה פינקלשטיין. בבקשה, גברתי. אחריה – חבר הכנסת אורי יהודה אריאל. 
       
גילה פינקלשטיין (מפד"ל):
       
       אדוני היושב-ראש, שר התחבורה, כנסת נכבדה, שתי ההצעות הן הצעות מאוד מתאימות, וכמובן אתמוך בהן. אני רוצה לדבר על ההצעה הראשונה, שכוללת סעיפים אחדים שנוגעים לענייני תעבורה. אני רוצה להתייחס לאלו המתייחסים להחרמה מינהלית של רכב שעבר עבירות תנועה. 
       
       הזמן והניסיון מלמדים אותנו, שהחמרת צעדי הענישה נגד עברייני תנועה יש בה כדי להרתיע ולהשקיט במעט את האלימות המתחוללת בכבישים. סוגיית המידתיות בנושא הזה, באילו אמצעים ראוי להשתמש כלפי אילו עבירות, חשובה ביותר, אך היא משנית ביחס לעיקרון החשוב של הצלת חיי אדם בכבישים, לא משנה מה יידרש לשם כך. 
       
       עיכוב מינהלי של רכב המעורב בעבירות תנועה חמורות, סביר, ראוי ואפילו מחויב. אדם היוצא לכביש ונוהג בו באופן אלים ומסוכן, יש לעצור אותו מלפגוע בסביבתו, ואף החרמה מינהלית של רכבו היא לגיטימית ונצרכת. 
       
       בשיתוף עם ארגונים למניעת הקטל בדרכים, הנחתי בעבר הצעת חוק המאפשרת לא רק להשבית רכב שעבר עבירות תנועה לכמה חודשים, אלא אף לחלט אותו לטובת אוצר המדינה. ראיתי בצעד קשה זה כלי יעיל לגרום לנהגים עבריינים לחשוב פעמיים לפני שהם משתוללים בכבישי הארץ ומקפחים את חייהם של אזרחים תמימים. 
       
       כבר עמד על כך מבקר המדינה לפני זמן רב, שאומנם הממשלה נוקטת דרכים שונות כדי להילחם בנגע התאונות ולצמצם את מספר הנפגעים בהן, ואפילו משקיעה אמצעים ניכרים בסלילת כבישים ובשיפור בטיחותם, בחינוך, בהסברה ובאכיפת חוקי התעבורה, אולם אין די בכך. גם העונשים של קנסות שונים, וכן שלילת רשיון, כנראה אינם מרתיעים דיים. כן ידועים מקרים שבהם נהגים אשר רשיונם נשלל, כפי שהזכיר השר, ממשיכים לנהוג למרות זאת. הוראה בדבר תפיסת המכונית שבה נעברה העבירה מייד לאחר ביצועה ואפשרות חילוטה או השבתתה עשויות ליצור מהפכה הרתעתית שתשפיע על דפוסי התנהגותו של הנהג הממוצע בכביש. 
       
       גם העברת המכונית למגרש מיוחד, בלי שתעמוד מושבתת לצד ביתו של העבריין, עלולה לחסוך את הפיתוי לעבריין לעשות שימוש למרות האיסור. 
       
       אני מברכת על ההצעה ורואה בה צעד חשוב בדרך לכבישים בטוחים יותר במדינת ישראל. תודה. 
       

היו"ר ראובן ריבלין:
       
       תודה לחברת הכנסת גילה פינקלשטיין. חבר הכנסת אורי אריאל, ואחריו - חבר הכנסת נסים זאב, שאינו נוכח באולם. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ראשית אני רוצה לפנות אליך, זה באמת תקדים לא טוב. אני מציע שתאמר שאין תקדים בצירוף של שתי הצעות חוק - - -
       
היו"ר ראובן ריבלין:
       
       ודאי שלא. יש הנחה משפטית שכל חברי הכנסת נמצאים באולם המליאה, כאשר המליאה מתקיימת. 
       
אורי יהודה אריאל (האיחוד הלאומי - ישראל ביתנו):
       
       כן, זו הנחה ידועה. 
       
היו"ר ראובן ריבלין:
       
       השר ביקש ממני, הייתי צריך לבוא ולשאול את חברי הכנסת. ודאי שאני לא אסכים לכך בימים כתיקונם, אבל מדובר בכל זאת ביום מקוצר. השר ביקש ששני הדברים יידונו, וכל החברים נרשמו על-פי הסדר הרץ לאותם שני חוקים, אבל אני בהחלט חושב שאתה צודק. לא ראוי שיהיה דיון משותף בשני נושאים שאינם ממין אותו עניין. 
       
אורי יהודה אריאל (האיחוד הלאומי - ישראל ביתנו):
       
       אני מודה ליושב-ראש ורוצה להודות לשר התחבורה שהביא את הצעת החוק שמצטרפת לחוקים אחרים במלחמה – זו המלה הנכונה - בנגע תאונות הדרכים. אינני אוהב את המלה הזאת. 
       
היו"ר ראובן ריבלין:
       
       אין דרך אחרת. 
       
אורי יהודה אריאל (האיחוד הלאומי - ישראל ביתנו):
       
       אבל במקרה הזה שבו נהרגים, נפצעים וניזוקים כל כך הרבה אזרחים, מעבר לכל מלחמות ישראל, המלה הנכונה היא בהחלט לצאת למלחמה. נכון עושה וראוי עושה שר התחבורה. 
       
       שר התחבורה הזכיר באחד מנאומיו את פרופסור שיינין; הוא מינה אותו לעמוד בראש צוות מומחים שיציעו הצעה כוללת. אני הייתי שואל את השר אם הוא יכול לתת עדכון ביניים. אדוני שר התחבורה, אני רוצה לבקש, האם תוכל לתת עדכון לכנסת באחת ההזדמנויות, אם יש דוח ביניים של ועדת-שיינין, כי בלי לראות את ההיקף הכולל - - -
       
שר התחבורה מאיר שטרית:
       
       דוח ביניים? אני מיניתי את ועדת-שיינין בשבוע שעבר. 
       
אורי יהודה אריאל (האיחוד הלאומי - ישראל ביתנו):
       
       נדמה לי שהזכרת אותה כבר לפני כמה שבועות, אבל בכל מקרה, אני מציע שאם תוכל, בהזדמנות קרובה תיתן דוח ביניים ותזרז את עבודת הוועדה הזאת, כדי שאכן גם תוכל לפעול להגשמתה, בתקווה שלא תוחלף כשר התחבורה, מספר 11 נדמה לי בשנים האחרונות, שזה דבר בלתי נסבל. אני מאחל לך ולכולנו שתהיה רציפות בעניין הזה ושתוכל להגשים את הדברים. 
       
היו"ר ראובן ריבלין:
       
       יש מספיק מקום באכסדרה של משרד התחבורה לכל התמונות?
       
שר התחבורה מאיר שטרית:
       
       - - - 
       
היו"ר ראובן ריבלין:
       
       אבל המשרד הוא משרד חשוב. 
       
אורי יהודה אריאל (האיחוד הלאומי - ישראל ביתנו):
       
       שר התחבורה, אני רוצה להתייחס לעוד נושא אחד, שגם הוא באחריותך, לתחבורה הציבורית הממוגנת ברחבי יש"ע. צריך לומר שנעשתה פעולה משמעותית כדי לאפשר תחבורה ציבורית הולכת וגוברת, גם מצד הספקת אוטובוסים מוגני ירי וגם במחיר של הנסיעה הזאת, כדי לעודד את האזרחים להשתמש בתחבורה הציבורית ביש"ע, מקום שבו לצערנו יש כל יום ניסיונות פיגוע גם בתחבורה הציבורית. 
       
       זו הזדמנות לשלוח, אני חושב בשם כולנו, ברכה לנהגי "אגד", "דן" והחברות לפיתוח, שכל יום הם בכבישים. אין להם הנחות ואין להם הפסקות, הם נוסעים.
        
       אני חושב שאתה צריך גם משנת 2005, מהשנה הקרובה, לתת עידוד נוסף לתחבורה הציבורית, ובכך להקטין את הסיכון לאזרחים שנמצאים בסכנה כל כך גדולה במשך כל כך הרבה זמן. לצערנו, לא רואים לזה סוף. אני אודה לך אם תוכל להתייחס גם לנקודה זו. חנוכה שמח. 
       
היו"ר ראובן ריבלין:
       
       תודה לחבר הכנסת אורי אריאל. הבא אחריו - חבר הכנסת נסים זאב, ואחריו - חבר הכנסת חיים אורון. חבר הכנסת טיבי, אתה רוצה לחדש את השתתפותך בדיון? כבר קראתי את שמך, אבל מכיוון שזה דיון כפול, אני יכול להוסיף אותך. 
       
אחמד טיבי (חד"ש-תע"ל):
       
       אני מודה לאדוני. 
       
נסים זאב (ש"ס):
       
       אדוני היושב בראש, כנסת נכבדה, החוק מחולק לשניים. יש אפשרות אחת להוריד רכב מהכביש, משום שאין לו רשיון רכב בתוקף. אין פה עניין של טעם מיוחד, כי אין מדובר פה באיזה עבריין או שיכור שנוהג ברכב. יש כאן ענישה כלפי הרבה אנשים שלא שמים לב שפג תוקף רשיונם. לדעתי, אם אדם שהוא לא עבריין תחבורה טעה, לא צריך להעניש אותו במקרה כזה ולהורות על הפסקת השימוש ברכבו ל-30 או ל-60 יום, כי הוא יכול לעשות טסט לרכב באותם הימים ואפשר לתת לו הזדמנות. 
       
       אבל כשמדובר באיסור מינהלי, כשיש בעיה של שכרות או של עבריין תנועה קשה, זאת החלטה של שוטר או של קצין משטרה. לדעתי, צריך להגדיל את היכולת ואת הסמכות של אותו קצין או שוטר. אני לא יודע אם זה נכון לתת אפשרות לשוטר, לא דרך בית-משפט, להחליט להעלות את זה מ-30 ל-60 יום. אדוני השר, אפשר בהחלט לגשת לבית-משפט לאחר 30 יום, לומר שיש פה עבירה חמורה ולקבל אישור של שופט. למה אי-אפשר להכניס את הנושא הזה, כדי שהצדק גם ייראה כלפי אותו עבריין?
       
       אגב, אני רוצה לומר לך, שלא פעם היה לי קשה לראות שנהגים עובדי "אגד", שהיו מואשמים בגרימת מוות של הולכי רגל, בסופו של דבר חזרו לעבודה כאילו לא קרה דבר. מובן שתמיד אפשר ללכת לקולא. פה, במקרה הזה, אנחנו הולכים לחומרא. אני אומר שאולי צריך קצת יותר לחשוב על העניין. 
       
       אני גם תומך בהצעת החוק שהעלה השר, שחובה לקבל היתר לשם ביצוע פעילויות של ספנות חופית בישראל באמצעות כלי שיט זר, ולתת את הסמכות לשר או למנהל החופים, כדי שלא יהיה מצב של הפקר וכל אחד יעשה מה שירצה.
     
       הייתי רוצה להעלות עוד נושא אחד שמפריע לי. רציתי לדעת, אדוני השר, האם יש הסכם הסגרה בין ישראל לארצות-הברית לפחות בנושאים הפליליים? יש מקרה מאוד חמור של צעיר שדרס למוות בסטטן-איילנד בניו-יורק. הוא נסע בשעה 03:00 והרג אדם. זה מקרה חריג ביותר. הוא נידון ל-21 שנות מאסר, מאסר עולם, דבר שאין לו אח ורע בתולדות מדינת ארצות-הברית. אני בדקתי, העבריינים הכי קשים, אלה שנהגו בשכרות, ברשלנות הכי קשה, רשלנות פושעת, קיבלו 15 שנות מאסר. המקרה הזה הוא חריג שבחריגים, הוא קיבל 21 שנות מאסר. 
       
       הבחור הזה ניסה להתאבד בכלא כמה פעמים. אני יודע שיש בקשה והיו פניות רבות לשרים, לחברי כנסת. אם אדוני לא יודע על המקרה, אני רוצה ליידע אותו. חשוב שאדוני ידע שהבחור הזה מנסה בכל רגע להתאבד, כי הוא מעדיף את מותו מחייו. לפחות במצבים כאלה, שאין מדובר בהם באיזו עבירה ביטחונית קשה, מדובר בעבירה פלילית מקסימום - - -
       
היו"ר ראובן ריבלין:
       
       עבירת פגע-וברח היא עבירה חמורה ביותר בארצות-הברית.
       
נסים זאב (ש"ס):

       
       לא היתה עבירה של פגע-וברח. 
       
היו"ר ראובן ריבלין:
       
       הוא לא היה מקבל 21 שנה. 
       
נסים זאב (ש"ס):
       
       21 שנה. גם אם נגיד שזה פגע-וברח, האם אי-אפשר שאדם שכבר נמצא למעלה משנתיים בכלא, ירצה את עונשו בכלא בישראל? זו המשאלה היחידה של המשפחה. 
       
היו"ר ראובן ריבלין:
       
       חבר הכנסת זאב, אתה כחבר ועדת החוקה, חוק ומשפט, יחד אתי העברת חוק של ריצוי מאסרים. יש אפשרות להגיש בקשה. הוא צריך להגיש בקשה בארצות-הברית, היא מועברת למשרד המשפטים, והרשות המוסמכת שהשר שטרית מינה אותה כשר המשפטים, היא, נדמה לי - - -
       
שר התחבורה מאיר שטרית:
       
       שר המשפטים. 
       
היו"ר ראובן ריבלין:
       
       שר המשפטים הוא הרשות המוסמכת, אבל נדמה לי שהוא מינה את פרקליטת המדינה. 

נסים זאב (ש"ס):
       
       אני רוצה לומר לך, שהיו פניות רבות לשר המשפטים שם. אבל אם מדינת ישראל פה לא תתערב, אם שר המשפטים שלנו לא יתערב, אני רוצה לומר לך, אדוני השר - - -
       
היו"ר ראובן ריבלין:
       
       אני כבר אומר לך, הוא צריך להגיש בקשה. 
       
נסים זאב (ש"ס):
       
       היתה בקשה והוגשה בקשה, ואני אעביר אותה לכבוד השר. 
       
היו"ר ראובן ריבלין:
       
       תודה רבה. חבר הכנסת חיים אורון, אחריו - חברת הכנסת מל פולישוק, ואחריה - חבר הכנסת אחמד טיבי. אני מודיע לכם, שחבר הכנסת אחמד טיבי וחבר הכנסת דהאמשה חידשו את רישומם להשתתף בדיון, והם ישולבו מייד בדיון. חבר הכנסת אורון - בבקשה, אדוני. 
       
חיים אורון (יחד):
       
       אדוני היושב-ראש, חברי הכנסת, אני מבין שהכנסת ריקה היום כי כולם מכינים את ה"לאטקעס". 

מל פולישוק-בלוך (שינוי):
       
       כולם במשא-ומתן. 
       
חיים אורון (יחד):
       
       אני אגיע למשא-מתן לאט לאט.

היו"ר ראובן ריבלין:
       
       אני מוכרח לומר לך, שמזמן לא ישבתי עם מספר חברי כנסת כה רב לדיון בקריאה ראשונה של הצעת חוק. קודם כול, כבר משתתפים 14 חברים, ובאולם נמצאים איזה 17-18, לרבות היושב-ראש והשר. זה ברוב עם והדר. 

חיים אורון (יחד):
       
       אז אני חוזר בי. אני מאחל לכולם - - -
       
היו"ר ראובן ריבלין:
       
       זה דיון המוני כמעט בכנסת השש-עשרה. 
       
חיים אורון (יחד):

       אדוני היושב-ראש, אני תומך בשתי הצעות החוק שמופיעות פה, גם בהצעה שמדברת על החמרת הענישה והוספת מרכיבים נוספים בענישה הזאת, כמו תשלום עבור הוצאות שינוע וכו' וכו'. אני חושב שהמהלך הזה הוא במקומו, והוא חלק ממארג שנוגע ביותר מאשר פן אחד של הנושא הקשה מאוד של תאונות דרכים. גם עברנו בסוף השבוע הזה עוד פעם כמה וכמה אירועים קשים. 
       
       אדוני השר, אני שמח שמינית ועדה, ואני גם חושב שבחרת יושב-ראש ראוי. אני כבר אומר לך מה הוא יציע: הוא יציע להשקיע הרבה כסף שלא יהיה לך. גם, לא רק. אני שמעתי לא אחת את דעותיו, ואני מתאר לעצמי שדעתו של יעקב שיינין לא תשתנה כאשר הוא עומד בראש ועדה מטעם. הוא מאלה שחושבים, ואני מוכרח להזדהות עם דעתו, שבצד אכיפה ובצד חינוך ובצד נוכחות רבה של המשטרה וכו' וכו' וכו', יש בעיה חמורה של תשתית. 
       
שר התחבורה מאיר שטרית:

       מאה אחוז. 
       
חיים אורון (יחד):
       
        תשתיות קשורות בכסף. אתה היית השר במשרד האוצר ואמרתם שאתם רוצים ממשלה קטנה ותקציב קטן. אמרתם אז: נעשה BOT, ונעשה PFI, ונעשה כל מיני מלים כאלה שמתחברות, ובסוף יצא מהם מעט מאוד. את הקטע הבא בחוצה-ישראל בינתיים המדינה עושה בעצמה, והקטע הדרומי בחוצה-ישראל תקוע ולא נעשה בו כלום. כל אחד יודע, שאם היו ממשיכים את הקטע בחוצה-ישראל לפחות עד - - - קטע מאוד משמעותי וצפוף בכביש הזה - - -


שר התחבורה מאיר שטרית:

       עובדים עליו. 
       
חיים אורון (יחד):
       
       מדברים על 2008. יש בעיה רק של תקציב. 

שר התחבורה מאיר שטרית:

       2007. 
       
היו"ר ראובן ריבלין:
       
       נדמה לי שהיום כביש 6 הוא אחד מהפרויקטים היותר רווחיים במדינה. אדוני השר, איזה בעיה יש להם?  
       
חיים אורון (יחד):
       
       ההשקעות הן לא מטעם חברת חוצה-ישראל. 

היו"ר ראובן ריבלין:
       
       אני נוסע רבות בכביש 6, ואני מוכרח לומר לך שמלא בכביש 6. 
       
אליעזר כהן (האיחוד הלאומי - ישראל ביתנו):
       
       לא רק ההכנסות גדלות, הקנסות גדולים פי כמה וכמה. 
       
היו"ר ראובן ריבלין:
       
       לא, אני מדבר על ההכנסות. הקנסות, יפשפשו אלה שלא משלמים במעשיהם.
       
שר התחבורה מאיר שטרית:
       
       קטע 19-20 - - - הוראה לחברת כביש חוצה-ישראל לסלול את שני הקטעים הללו. תקציבית, הם עובדים על שני הקטעים. לגבי קטע 18, אני בא עכשיו לכנסת מישיבה עם כל השותפים בעניין. נקווה שעד השבוע הבא - - -
       

היו"ר ראובן ריבלין:
       
       כבוד השר, רושמת הפרוטוקול מתקשה. אדוני ישיב על כביש 6. 
       
חיים אורון (יחד):

       אני אומר את הדבר המהותי. אני אומר, וחוזר ואומר, אדוני השר, אדוני היושב-ראש, אני לא אומר שהכול תשתיות. אנחנו רואים תמונות נוראיות בכבישים שהבעיה שלהם היא לא התשתית, ולא רוחב הפס, ולא רוחב השוליים, ולא שום דבר אחר, אלא זה כרוך בסיבות אחרות. לכן, אני גם לא חושב שזה יהיה נכון להתמודד עם השאלה רק בנקודה אחת. אבל, יש הנקודה הזאת, ואני אתן לך דוגמה, אדוני השר. הבוקר בוועדת הכספים איכשהו עצרנו, אני לא יודע לכמה זמן. ראיתי מהתקציב של משרדך לכבישים בין-עירוניים, 90 מיליון שקל מועברים לכביש שבין ענתות לעזרייה. אני מהבוקר מחפש לדעת מה בדיוק הכביש הזה. אני מתחיל לדעת מה הכביש הזה. 

אורי יהודה אריאל (האיחוד הלאומי - ישראל ביתנו):
       
       זה לערבים.
       
חיים אורון (יחד):
       
       אני יודע, תאמין לי שאני יודע. חברים יקרים, אני יודע שזה לפלסטינים. אבל, זה בשביל להשאיר כבישים אחרים רק ליהודים. הם עכשיו חוגגים, האיחוד הלאומי חוגג שעשינו כביש אפרטהייד.
       
היו"ר ראובן ריבלין:
       
       חבר הכנסת אורון, הרי מבית-מדרשו של השמאל יצאה הקריאה האומרת: הם שם ואנחנו פה, אז הימין לומד מהם שם, הכול פה. אני ואתה תמיד חשבנו שכולם ביחד. 
       
חיים אורון (יחד):
       
       אבל, הימין תמיד לומד לא טוב. עושים שם גם וגם. מערכת כבישים כפולה. 
       
אורי יהודה אריאל (האיחוד הלאומי - ישראל ביתנו):

       זה לא מדויק. 
       
חיים אורון (יחד):
       
       זה בעיקרון מדויק. 
       
היו"ר ראובן ריבלין:
       
       רבותי, זו לא ישיבת ועדה. 
       
חיים אורון (יחד):
       
       תנו לי לסיים. אדוני היושב-ראש, אני כרגע לא עוסק רק בשאלת הכביש ההוא של 90 מיליון השקל. אני שואל אותך, אדוני השר, מאיפה יש בסעיף של כבישים בין-עירוניים עודף של 90 מיליון שקל מתוך 160 מיליון? זה לא מתוך 6 מיליארדים. מתוך סעיף של  158 מיליון, אם אני זוכר בעל-פה במדויק, אני חושב שאני זוכר 160 מיליון,  90 מוציאים. האם אין פרויקטים? אני אתן לך דוגמה רק בקטעים שאני נוסע בהם יום-יום. הכביש הזה בין מסמיה לצומת-נחשון, הרי הכביש הזה הוא נורא. 

אורי יהודה אריאל (האיחוד הלאומי - ישראל ביתנו):
       
        - - - אל תבקש עבורך. 
       
חיים אורון (יחד):
       
       זה עבורי? זה לא נחשב אפילו לניגוד עניינים. אני מייצג את כל תושבי הנגב. 
       
היו"ר ראובן ריבלין:
       
       בוודאי בשביל זה נבחרת. 
       
בנימין אלון (האיחוד הלאומי - ישראל ביתנו):

       שקיבוץ נחשון יפסיקו לדרוש פיצויים מוגזמים. 
       
חיים אורון (יחד):
       
       אדוני השר, אני מאחל לך שתישאר במשרדך, אני יודע שאלה ימים קשים - - -
       
שר התחבורה מאיר שטרית:
       
       לא קשים.
       
חיים אורון (יחד):
       
       - - - לא קשים. דרך החוק הזה מצאתי לנכון להעיר על כמה נושאים. תודה. 
       
היו"ר ראובן ריבלין:
       
       תודה רבה לחבר הכנסת חיים אורון על הדברים החשובים שהעלה. חברת הכנסת מלי פולישוק, ואחריה - חבר הכנסת אחמד טיבי. זה דיון רב משתתפים. אני גאה בכל חברי הכנסת שמשתתפים ועולים האחד אחר השני על מנת להשתתף בדיון. זה בהחלט בסדר. 
       
מל פולישוק-בלוך (שינוי):
       
       אדוני היושב-ראש, כנסת נכבדה, אני שמחה שהצעת החוק הזאת הובאה אלינו עכשיו, כדי שנוכל להתייחס לנושא שהוא מאוד חשוב. אני חושבת שרוב אזרחי מדינת ישראל מודאגים מהנושא הזה לא פחות מהנושא המדיני-הביטחוני, כי הם יודעים שזה עלול להיות סיכון עבורם ועבור בני ביתם, אולי יותר מכל פיגוע אחר. לכן טוב שיש לנו דיון וטוב שאנחנו יכולים להתבטא בנושא. 
       
       לכן, כמובן, אני תומכת בהצעת החוק. הנושא הזה נדון בוועדת הכלכלה, היינו שותפים לדיונים. אין ספק שצריך לחלט רכב של עברייני תעבורה. פגשתי הורים שכולים שבנם נרצח עם עוד שניים מחבריו. נהג משאית פגע בהם מאחור כשחזרו ממילואים בלילה. אתם בוודאי מכירים את הסיפור. העבריין בבית ובנם בבית-הקברות. יש הרבה סיפורים כאלה, יותר מדי. נהגים עבריינים הם רוצחים בפוטנציה. צריך להחמיר בעונשים וצריך להבין שתאונות דרכים אינן גורל. כך טוענת עמותת "אור ירוק", ובצדק. תאונות דרכים הן מחדל, וזה מחדל של הממשלה לאורך השנים, לא רק של זאת, הנוכחית. אנחנו צריכים להחמיר בעונשים, להשקיע יותר בהרתעה ובאכיפה. 
       
       צריך יותר שוטרים - התקציב הזה רוצה לקצץ בשוטרים ובכל פעם אני עולה לכאן ואומרת שצריך יותר שוטרים בדרך. כשנהגים רואים שוטרים בדרך, הם מייד מאטים ונוסעים לפי חוקי התנועה. 
       
       צריך למנוע מפגעים בדרכים. נראה כאילו מע"צ עובדת בכל מקום, אבל מהישיבות בוועדת הכלכלה אנחנו יודעים שמע"צ בעצם משותקת. את הכבישים פותחים בכל מקום כאילו עובדים, וזה מביא לנזק, מביא למפגעים, מביא לתאונות דרכים, מביא לעצבים  של הנהגים שעושים תאונות דרכים. 
       
       בוועדת החינוך קיימנו ישיבה – להזכירכם, זו ועדת החינוך והתרבות - בנושא תרבות הנהיגה וחינוך לנהיגה נכונה. התרבות רחוקה מאוד מאופן הנהיגה של נהגי ישראל. 
       
       הניסיון במדינות אחרות מראה שתוכנית אסטרטגית כוללת למלחמה בנגע תאונות הדרכים נותנת תוצאות מעולות. במקומות אחרים - ואדוני השר יודע - הפחיתו במחצית את תאונות הדרכים. החוק הזה אכן יעזור, אבל הוא לא מספק. התוכנית חייבת להיות כוללת, מערכתית, בחינוך לתרבות נהיגה, בשיפור תשתיות הכבישים, באכיפה מוגברת, בענישה מחמירה, בהקניית מיומנויות נהיגה. רק כל אלה יחד, ולא פסיק פה ופסיק שם, יביאו לשינוי הנחוץ במלחמה הנוראית הזאת בתאונות הדרכים. 
       
       אני מברכת אותך על הבאת החוק ומקווה שיעבור. 
       
היו"ר ראובן ריבלין:
       
       תודה רבה לחברת הכנסת מלי פולישוק. חבר הכנסת אחמד טיבי, ואחריו - חבר הכנסת עבד-אלמאלכ דהאמשה. אחריהם – חברי הכנסת חמי דורון ואיתן כבל. הדיון יסתיים כאשר השר ישיב לכל המשתתפים ולאחר מכן נעבור להצבעה. 
       
אחמד טיבי (חד"ש-תע"ל):
       
       אדוני מכובדי היושב-ראש, אדוני השר, אין ספק שתאונות דרכים הן אחת המכות הקשות שנפלו על החברה התרבותית באשר היא ובעיקר על החברה הישראלית. נשאלת השאלה מה תפקיד הנהג, כגורם אנושי, ומה תפקיד התשתית שהאחריות לה היא בעיקר בידי המדינה, לעתים רחוקות בידי השלטון המקומי; על-פי רוב האחריות היא בידי השלטון המרכזי. 
       
       אני נזכר שגם בכנסת הקודמת וגם בכנסת הזאת, אדוני השר, נאמתי כמה וכמה פעמים, עד שחברי התחילו לקרוא לזה "נאום הרמזור של טייבה". זה כמה שנים אני מתריע על כך.
       
היו"ר ראובן ריבלין:

	הרמזור שם התקלקל?

אחמד טיבי (חד"ש-תע"ל):

       לא היה רמזור בטייבה. זה צומת שנהרגו ונפצעו בו אנשים בתאונות דרכים. פניתי לשר התחבורה דאז, נדמה לי שזה היה אפרים סנה - - -
       
היו"ר ראובן ריבלין:
       
       חבר הכנסת סלומינסקי, הדובר מבקש את תשומת לבו של השר לעניין שהוא מדבר בו.
       
אחמד טיבי (חד"ש-תע"ל):
       
       אדוני, כמועמד פוטנציאלי לראשות הממשלה, ער לעובדה - - -
       
היו"ר ראובן ריבלין:
       
       הוא צריך לחדש את המועמדות שלו, כי היא נפלה בפעם הקודמת. אמונה היא דבר חשוב וגם התמדה. 
       
אחמד טיבי (חד"ש-תע"ל):
       
       יש סיכויים. 
       
       פניתי למע"צ, ונדמה לי שבזמנו פניתי גם לשר יצחק מרדכי, בזמן שהיה שר התחבורה. זה היה בכניסה הדרומית לטייבה, בכניסה לכביש 24. בכל פעם שאני עולה לנאום במסגרת נאומים בני דקה ואין לי משהו אקוטי בראש, אני נואם את  נאום הרמזור. כך לפחות אמר לי חבר הכנסת עסאם מח'ול. אני שואל אותו: על מה נדבר היום? הוא אומר לי: נאום הרמזור של טייבה. לדעתי, נאמתי את נאום הרמזור של טייבה לפחות שבע-שמונה פעמים.
       
שר התחבורה מאיר שטרית:
       
       עוד פעם אחת, שאני אשמע.
       
אחמד טיבי (חד"ש-תע"ל):
       
       עכשיו אתה שר התחבורה וזה נאום הרמזור הראשון בקדנציה שלך. עכשיו יגידו שזה בתכנון. מתכננים. יש תכנון להציב רמזור בכניסה לכביש 24 בטייבה. יש תכנון. תאר לך שבצומת מסוים ברעננה, למשל, נהרגים שלושה אנשים ונפצעים 12 איש במשך תקופה מסוימת. היעלה על הדעת שמחאה של התושבים – דרך אגב, היו הפגנות וגם אני השתתפתי בהפגנות בכביש הזה, כדי לאלץ את מי שנוגע לעניין להציב רמזור ולעשות הכול כדי להפחית את תאונות הדרכים בכביש הזה, שבו נהרגים אנשים בדרכם לעבודה או בחזרה מהעבודה, נוסעים תמימים. 
       
       ועדיין, אדוני שר התחבורה, הרמזור של טייבה, בכניסה לכביש 24, מחכה שיתקינו אותו, אף שאני יודע שיש תכנון. כבר כמה שנים אומרים שיש תכנון. מתחילים קודם מכוכב-יאיר, דרך טירה וכו'. אמרו לי שיגיע תורה של טייבה, אבל עד אז אלוהים יודע כמה אנשים ייפגעו בתאונות דרכים. אני מודה לך, אדוני היושב-ראש. 
       
היו"ר מיכאל נודלמן:
       
       תודה. חבר הכנסת עבד-אלמאלכ דהאמשה. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, הצעת החוק באה לתרום למלחמה בתאונות הדרכים ולתיקון המצב הנוראי בכבישים וכלי הרכב שנוסעים עליהם. אינני בטוח שזהו התיקון הנכון. יכול להיות שזה בכיוון הנכון, אבל זה לא התיקון הנכון. 
       
       אני חס על בעלי רכבים שרכביהם יוחרמו מסיבה כזאת או אחרת. ההצעה מדברת על החרמת הרכבים לא רק ל-60 יום, אלא רוצים להסמיך את בית-המשפט להחרים אותם לתקופה כפולה. אני לא יודע, אדוני השר, אם זו הדרך הנכונה לטפל בבעיה הזאת. כולנו שותפים לדעה שצריך להילחם בתאונות הדרכים, לכלות אותן, לצמצם אותן עד המינימום האפשרי. בזה אין ספק. אבל אין זו הדרך הנכונה והעדיפה לעשות זאת. אדם שרכבו יילקח ממנו לתקופה של ארבעה חודשים, זה כבר מעל ומעבר לכל מידה של ענישה. 
       
       אני חושב שאנו יכולים, מובן שתמיד הסיבה היא תקציבית, אפשר לשפר את התשתיות של הכבישים, ואפשר לעשות כבישים נוספים, ואפשר להפנות כספים. דיברו קודם על כספים שהולכים לכבישים פר-גזע, כבישים לערבים וכבישים למתנחלים בגדה המערבית. מי צריך את זה? שישפרו את התשתית בכלל, אבל לא לעשות כבישים מיוחדים לערבים וכבישים מיוחדים ליהודים. לאן הגענו? מי צריך את זה? במקום לעשות שני כבישים, הכפילות הזאת, אפשר להשקיע בתשתית טובה שתשרת את כולם. 
       
       אני מאמין שהמלחמה לא תימשך לעולם ועד, האינתיפאדה גם לא תימשך בלי סוף, והכיבוש לא יימשך בלי סוף. גם ההתנחלויות לא תישארנה שם. אומנם, יש אומרים שזו דעה פוליטית – בסדר, דעה פוליטית, אבל יש דעות פוליטיות לא רק שלי, שלמצב הזה יש פתרונות אחרים, לא כבישים כפולים.
       
       יש עוד רעיון בעניין הזה, ואמרתי את זה בשעתי באיזו ועדת חקירה, גם כשדנו בזה בוועדת הכלכלה: אנו הולכים עכשיו על הרכבות, שיכולות לחסוך הרבה. אומנם גם הן תעלינה בכסף ותהיה השקעה בתשתיות, אך כאשר אפשר יהיה לנסוע ברכבת מהצפון עד הדרום בין הערים ובתוך הערים, זה יחסוך, כמובן, המון גם בכלי רכב. אני חושב שאדם סביר שיש לו אפשרות להגיע בקלות מאזורו לאזור האחר ברכבת, יעדיף לשים את הרכב בחניון ולנסוע ברכבת. זה גם יותר זול וגם יותר חסכוני, לכל הכיוונים.
       
       לכן, אני מבקש לבדוק פה רעיונות נוספים. יכול להיות שזאת דרך טובה, אבל יש דרכים הרבה יותר טובות כדי לחסוך גם בדם וגם בדמים וגם בתאונות דרכים.

היו"ר מיכאל נודלמן:
       
       תודה רבה. חבר הכנסת חמי דורון, ואחריו - חבר הכנסת איתן כבל.

חמי דורון (שינוי):
       
       אדוני היושב-ראש, חברי חברי הכנסת, אדוני השר, הצעת החוק הזאת ברמה העקרונית היא הצעת חוק טובה. נדמה לי שכל הצעת חוק שבאה ליצור איזו מלחמה במגפה שנקראת תאונות דרכים במדינת ישראל היא ראויה וטובה, בתנאי שהיא תתרום באמת להקטנת מספר הקורבנות והתאונות. 
       
       צריך לזכור דבר אחד: בסטטיסטיקה של תאונות הדרכים, כפי שהן מופיעות היום בנתונים הרשמיים, אדוני השר, מופיעות אך ורק אותן תאונות שיש בהן נפגעי גוף. כל עשרות אלפי, ואני אומר בצורה מפורשת, עשרות אלפי תאונות, מה שאנחנו מגדירים "תאונות פח", לא נכללות בכלל. יותר מזה, תאונות דרכים שיש בהן נפגעים אך האדם לא נפגע קשה, והוא לא הולך לדווח; לפעמים נהג צעיר שכל מה שיש לו זה פגיעה קלה, והוא צריך לשלם 449 ש"ח לבית-חולים, הוא יעדיף לשלם את זה מכיסו ולא לדווח על כך במשטרה פן יישלל רשיונו, כי הוא נמצא בתקופת הביניים – גם זה אינו מדווח למשטרה ולא נכנס לסטטיסטיקה. לכן הסטטיסטיקה של תאונות הדרכים במדינת ישראל היא מעוותת כלפי מטה הרבה יותר מהמתרחש בפועל.
       
       אמר קודם חבר הכנסת נסים זאב, שאולי אנו מחמירים כאן לגבי רכב שלא הוגש לטסט. אני חושב שהוא טועה, ואנו מקלים אפילו, ולמה הכוונה? רכב שלא הוגש לטסט, ואין בעצם אגרת רשיון שהיא בתוקף, אם ביצע תאונה, אין ביטוח – לא ביטוח חובה, ובטח ובטח לא ביטוח רכוש. ואז מי ישלם את הנזקים? מהיכן הם יגיעו? לכן אני חושב שזה נכון, אדם צריך להיות אחראי; בדיוק כמו שהוא אחראי לכך שהוא זה שצריך לדאוג לתעודת חובה בתוקף, כך הוא חייב לדאוג לכך שתהיה לו תעודה עבור הטסט שלו, שתעיד שהרכב אכן עבר טסט כמו שצריך. לכן אני חושב שזה בסדר.
       
       הצעת החוק היא בכיוון הנכון, אדוני השר, ואני מסכים, אני חושב שלא מחמירים מספיק, ואני אומר שלא מחמירים מספיק דווקא מהכיוון של מי שעסק 25 שנה בענף הביטוח, ואני מודע לתאונות ואני מכיר את המספרים אולי יותר טוב מאחרים כאן. אני אומר לך: אדם שנוהג ברכב, בין שהוא שיכור, בין שהוא שתה, בין שהוא מסומם, לא צריך לעצור את הרכב ולהחזיק אותו 60 יום או 120 יום, צריך לחלט את הרכב בצורה קטגורית לאוצר המדינה. נגמר, אין לו יותר אוטו. נסע ב"מרצדס" שעולה מיליון ש"ח, היה שיכור - הלכו מיליון הש"ח. אחרי שניים-שלושה מקרים כאלה ייגמר הסיפור.
       
       אני הגשתי הצעת חוק דומה לחוק שקיים בארצות-הברית, ואני מקווה שהממשלה תאמץ אותה ותתמוך בה. אם אדם נוהג ברכב ובתא הנהג יש בקבוקי משקה או פחיות משקה אלכוהולי, יחול עליו הכלל כאילו הוא נהג בשכרות. בארצות-הברית אסור לנסוע עם בירה בתוך הרכב, ומי שנוסע כשיש בירה בתוך הרכב משלם קנס אדיר, לרבות שלילת רשיון. לכן הגשתי הצעת חוק כזאת, ואני מקווה שהיא תאושר ותיתמך על-ידי הממשלה. צריך להבין דבר אחד: אנו מתייחסים לתאונות הדרכים במידה רבה כמו למזג האוויר – אנו מדברים הרבה על תאונות הדרכים, אנו לא נלחמים באמת ובתמים בתאונות הדרכים. אדוני השר, אני חושב שהצעת החוק הזאת היא אכן הצעת חוק בכיוון הנכון, אך צריך להחמיר בנושאים האלה. תודה רבה.
       
היו"ר מיכאל נודלמן:
       
       חבר הכנסת איתן כבל.
       
איתן כבל (העבודה-מימד):
       
       אדוני היושב-ראש, חברי חברי הכנסת, אדוני השר, אני תומך בהצעת החוק ומקווה שמי שאמון על מימוש החוק, יהיה לו גם שיקול דעת שלא להשתמש יתר על המידה, וזו הרי אחת הבעיות. אתה לא יכול לכתוב שיקול דעת, לקבוע פרמטרים לשיקול דעת בתוך חוק. כולנו מקווים שכך יהיה.
       
       נכון הוא שהצעת החוק הזאת היא חלק מפאזל של מאבק בתאונות הדרכים, שהפך להיות אולי המלחמה הקשה ביותר שיש לפתחנו. אני רוצה לפנות אליך, אדוני השר, לנצל את ההזדמנות הזאת ולהעלות בפניך שתי נקודות שאחת יותר בעייתית מרעותה, ולא צריך לזה תקציבים ולא צריך בשביל זה שום דבר. 
       
       אני מבקש, אדוני, אם יוכל להקשיב לי, אני רוצה שתדע לך, אני מניח שחברי, חבר הכנסת אריאל, מכיר את זה מקרוב, יצא לי לא אחת לשרת בשטחים. אני רוצה לומר לך, אני לא מציע לאף אחד להיתקל באוטובוס שנוסע בכבישים בעיקר בלילה ביהודה ובשומרון. אני מנצל את ההזדמנות הזאת כי הבטחתי לחברי שבהזדמנות הראשונה – ואני מודה שלא עשיתי את זה עד היום - שיתאפשר לי, אני אעלה את העניין הזה בפני מי שאכן אחראי לו. זה פשוט מטורף. אני מבין את זה, יכול להיות שהחשש, הלחץ, אלף ואחת סיבות יכולות לגרום להם לנסוע במהירות מטורפת, וכשקו לבן הוא, למשל, רק עניין של המלצה. אני אומר את זה מניסיון לא של פעם אחת ולא פעמיים, ולא אחת באמצע סיור עמדנו עם הטלפון להתקשר, ואתה מכיר את זה, אומרים: עזוב, הוא כבר נסע.

אורי יהודה אריאל (האיחוד הלאומי - ישראל ביתנו):
       
       זה בגלל הסיורים. החיילים לוחצים עליהם לנסוע מהר.
       
איתן כבל (העבודה-מימד):
       
       אני לא מדבר על סיורים עם ליוויים, אני מדבר אתך, למשל, בגזרת יקיר, בכל האזור ההוא שבו האוטובוסים נוסעים חופשי על הצירים.
       
       אני אומר לך, אדוני השר, זאת פשוט סכנת נפשות מן המדרגה העליונה. זה פשוט מפחיד. 
       
       דבר נוסף שעלה לא פעם, זה הסימונים על הכבישים. בשביל זה לא צריך סעיפים תקציביים. אדוני השר, אני לא יודע אם יצא לך לנהוג לאחרונה בעצמך, אבל אני אומר לך שאין כמעט נהג שלא מתבלבל - מתכוון לנתיב מסוים, ומוצא את עצמו בנתיב אחר. אני לא מדבר על השילוט, אלא על הסימון במקומות שעובדים בהם. הגיעו לירח, כבר נחתו על המאדים, אבל צבע מתאים שיצבע את הסימונים הקודמים עדיין לא הצליחו למצוא. אני לא יודע כמה תאונות או כמעט תאונות היו רק בגלל הסימונים על הכבישים. אני מציע לך לבקש לנהוג במקומות שעובדים בהם. כל יום אנחנו מוצאים את עצמנו בסכנת נפשות בכבישים. לא מדובר בתקציבים או בכסף, אלא בטיפול נאות. תודה.
       
היו"ר מיכאל נודלמן:
       
       על שתי הצעות החוק ישיב שר התחבורה מאיר שטרית. 

שר התחבורה מאיר שטרית:
       
       אדוני היושב-ראש, אני מודה לחברי הכנסת שהשתתפו בדיון. ההשתתפות הערה בדיון של חברי הכנסת מחזקת את ידי בקידום הנושאים הקשורים למלחמה בתאונות הדרכים, ואני מאוד מודה לכם על כך. הכוונה היא באמת להילחם בתאונות הדרכים. 
       
       אני רוצה להתייחס לנקודות אחדות שהחברים העלו. לגבי שיקול הדעת. חבר הכנסת כבל, פה באמת לא ניתן שיקול דעת, כי העבירות נקבעות חד-משמעית. אם אתה נוסע כאשר רמת האלכוהול בדם שלך היא מעל הרמה המותרת, הלך לך האוטו. אם אתה נוסע מסומם, הלך לך האוטו. אם אתה נוסע בלי רשיון, אין מקום לשיקול דעת. העבירות הן חד-משמעיות ואין לשוטר שיקול דעת. הוא לא יכול להחליט אם יש לו רשיון או אין לו רשיון - או שיש לו או שאין לו. 

	כאשר הפעילו את החוק הזה בקליפורניה, הורידו את מספר תאונות הדרכים ב-50%. ארצות-הברית הלכה לטיפול קיצוני ביותר, חבר הכנסת דורון, ואני בעד החמרת הענישה, אף שאני אישית עוד לא הגעתי לנקודה ההיא. ב-40 מדינות בארצות-הברית עבר חוק שאומר, שאם אדם נוסע שיכור או מסומם, כאשר ההגדרה של שיכור על-פי החוק האמריקני היא שיש לאותו אדם אלכוהול בדם מעל הרמה המותרת, והוא עושה תאונה והורג אדם, הוא נשפט לא על תאונה אלא על הריגה מדרגה ראשונה, ואז העונש שלו הוא 25 שנות מאסר. 

       אני יכול להעיד בפני הכנסת, כשר המשפטים שטיפל בבקשות חנינה לתנועה, שראיתי מהי הענישה שבתי-המשפט מטילים על אנשים שנהגו בלי רשיון והרגו בני-אדם. הם קיבלו שנה, שנה וחצי מאסר. זה איום ונורא, אם מסתכלים על משפחתו של הקורבן שנהרסה. כולם ביקשו חנינות, אבל אף אחד לא קיבל. בארצות-הברית עבר חוק ב-40 מדינות, שאדם שנסע שיכור והרג בן-אדם, נשפט על הריגה ולא על תאונה. העונש על כך הוא 25 שנות מאסר. 

	חבר הכנסת זאב, יש הסכם הסגרה בין ישראל לארצות-הברית, אבל כדי שתהיה הסגרה, שתי המדינות צריכות להסכים לכך. האיש הרלוונטי שעליו מדובר צריך לקבל את הסכמת התביעה האמריקנית במדינה שבה הוא נשפט להיות מוסגר לישראל, ואם הוא מקבל את ההסכמה, המשרד לביטחון פנים בארץ צריך לאשר את זה, ואחר כך שר המשפטים צריך לחתום באופן אישי על הסכמת ההסגרה, שהאיש יעבור לרצות את עונשו בארץ. אם אין הסכמה של המדינה שבה הוא נמצא, זה לא יכול להתקיים בכלל. זה המצב הנוכחי, וכדאי לטפל בו. הכתובת הנכונה לעניין היא המחלקה הבין-לאומית במשרד המשפטים, שמטפלת בהסכמי הסגרה ופונה למדינות לברר את גורלו.

נסים זאב (ש"ס):
       
       השאלה שלי היא אם יש הסכם הסגרה.

שר התחבורה מאיר שטרית:
       
       הסכם הסגרה הוא לגבי הסגרת עבריינים. הממשלה יכולה לדרוש להסגיר עבריין שעשה עבירה בארצות-הברית. 
       
נסים זאב (ש"ס):
       
       יש הסכם לגבי ריצוי העונש.
       
שר התחבורה מאיר שטרית:
       
       זה מה שאני אומר לך. זה לא הסכם הסגרה. ההסכם שאתה מדבר עליו הוא הסכם ריצוי עונש. התנאי לקיומו הוא, שהמדינה שבה האיש אסיר צריכה להסכים להעביר אותו. אם היא לא מסכימה לכך, אי-אפשר להסגיר את האסיר. יש מדינות שלא מסכימות לשחרר. אחרת, מה הבעיה להביא את פולארד לארץ. 

נסים זאב (ש"ס):
       
       אבל אם יש הסכם לגבי ריצוי עונש, אז מה הבעיה. 
       
שר התחבורה מאיר שטרית:
       
       מדובר על כך שזה מותנה בהסכמת המדינה. 

נסים זאב (ש"ס):

       האם אי-אפשר לעשות מהלך כזה מצד משרד המשפטים?
       
שר התחבורה מאיר שטרית:
       
       מהלך חד-צדדי?
       
נסים זאב (ש"ס):
       
       כן. לבקש מהלך חד-צדדי. שאנחנו נהיה היוזמים. 
       
שר התחבורה מאיר שטרית:
       
       לבקש אפשר. הכתובת הנכונה לעניין הזה היא המחלקה הבין-לאומית במשרד המשפטים. אני מציע שתפנה אליהם כחבר כנסת. הם יכולים לפנות לתביעה האמריקנית באותה מדינה ולבקש את הסגרתו של האיש. 
       
       העלו פה את הצורך בטיפול בתשתיות ובגורמים אחרים המעורבים בתאונות הדרכים. בשבוע שעבר הוצאתי מינוי ליעקב שיינין, לעמוד בראש ועדה שאמורה להגיש לי המלצות לתוכנית לאומית למלחמה בתאונות הדרכים עד תחילת מאי 2005. הכוונה שלי היא לקבל את התוכנית הזאת, לאשר אותה ולהביא אותה לממשלה לדיון ולהחלטה, כדי לחייב את הממשלה לפעול לאורך טווח של זמן בצורה רצינית, להקצות את תשומת הלב, את המשאבים ואת הזמן הדרוש כדי לטפל בכל המרכיבים של תאונות הדרכים - תשתיות, הסברה, אכיפה, חינוך וכו'. זו תהיה תוכנית של ראיית הבעיה במקרו, לכמה שנים קדימה, כדי שלא כל חצי שנה או שנה יחליפו כיוון. אני מקווה שנצליח לעשות את הדיון הזה בממשלה לפני התקציב של השנה הבאה, כדי לתת לו ביטוי בתקציב של השנה הבאה ולהביא להורדה דרסטית של הקטל האיום הזה בכבישים. 
       
       אני מתכוון בתוכנית הלאומית הזאת לנקוב במספר קונקרטי באחוזים, שבו נתחייב להוריד את אחוזי תאונות הדרכים בתוך זמן מסוים, ונוכל לבדוק את עצמנו אם אנחנו מצליחים או לא מצליחים. אני לא רוצה להגדיר זאת במונחים כלליים ולבדוק רק תשואות. אני רוצה להגדיר זאת במונחים של תפוקות, בכמה אחוזים ירדו תאונות הדרכים בכל שנה. זו המטרה. זו הצלת נפשות ממש. בכל שנה נהרגים למעלה מ-500 איש בישראל, ונפצעים אלפים. מאז קום המדינה ועד היום נהרגו בכבישים בישראל יותר אנשים מאשר בכל המלחמות ופעולות התגמול והטרור ביחד. זה דבר בלתי נסבל. זו אינה מכת טבע. אני מאמין שאפשר להוריד את מספר ההרוגים. אם ירצה השם, נוכיח שאפשר להוריד אותו, אפילו עד תום הקדנציה הזאת. נראה שינוי משמעותי בטיפול בו. החוק הזה הוא אבן אחת בדרך הזאת. 
       
       חברים, אני מודה לכם על התמיכה. אני מקווה שהתמיכה הקולוסלית הזאת תהיה גם בהמשך הדרך בעתיד, בנושאים הבאים שנביא לכנסת. 
       
       אני מבקש מהכנסת לאשר את שני החוקים ולהעביר אותם לוועדת הכלכלה להכנה לקראת קריאה שנייה ושלישית.

איתן כבל (העבודה-מימד):
       
       אדוני השר, לא צריך את דוח ועדת-שיינין כדי שישפרו את הסימונים בכבישים.
       
שר התחבורה מאיר שטרית:
       
       אני לא רק שמעתי, אלא גם הקשבתי. הבעיה מוכרת לי. מסתבר שהצבע השחור, שבו מוחקים, אינו מוחק מספיק טוב. אני אבקש שיביאו מחיקון נורמלי. נחפש מחיקון יותר רטוב.  

חמי דורון (שינוי):
       
       הבעיה היא עם הרשויות. יש כמה סוגים. הכול עניין של מחיר. הרשויות משתמשות בצבע כושל, וככה זה בא לידי ביטוי במעברי חצייה ברשויות מקומיות. 

שר התחבורה מאיר שטרית:
       
       יש תקן לגבי הצבע, ומי שמשתמש בניגוד לתקן, עובר על החוק. אני אבדוק את העניין הזה.  
       
היו"ר מיכאל נודלמן:
       
       תם הדיון על שני החוקים האלה. אנחנו צריכים להצביע עכשיו על כל חוק בנפרד. 
       
       אנחנו נצביע עכשיו על הצעת חוק לתיקון פקודת התעבורה (מס' 65), התשס"ה-2004.
       
הצבעה מס' 2

בעד ההצעה להעביר את הצעת החוק לוועדה – 16
נגד – אין
נמנעים – 1
ההצעה להעביר את הצעת חוק לתיקון פקודת התעבורה (מס' 65), 
התשס"ה-2004, לוועדת הכלכלה נתקבלה.
       
היו"ר מיכאל נודלמן:
       
       16 בעד, אין נגד ואחד נמנע. אני קובע שהצעת חוק לתיקון פקודת התעבורה (מס' 65) עברה בקריאה ראשונה, ותעבור לדיון בוועדת הכלכלה.
       
       אנחנו נעבור להצבעה על הצעת חוק ספנות חופית (היתר לכלי שיט זר), התשס"ה-2004.
       
הצבעה מס' 3
       
בעד ההצעה להעביר את הצעת החוק לוועדה – 16
נגד – אין
נמנעים – אין
ההצעה להעביר את הצעת החוק ספנות חופית (היתר לכלי שיט זר), 
התשס"ה-2004, לוועדת הכלכלה נתקבלה.

היו"ר מיכאל נודלמן:
       
       בעד - 16, אין נגד ואין נמנעים. החוק עבר בקריאה ראשונה, ויועבר לדיון בוועדת כלכלה.
       

מסמכים שהונחו על שולחן הכנסת
       
היו"ר מיכאל נודלמן:
       
       אדוני סגן המזכיר, בבקשה.

סגן מזכיר הכנסת דוד לב:
       
       ברשות היושב-ראש, אני מתכבד להודיע, כי הונחו על שולחן הכנסת מסקנות ועדת המדע והטכנולוגיה בנושא זכייתם של מדענים ישראלים בפרס נובל לכימיה. תודה.
       
       
הצעה לסדר-היום
תפקוד חסר של מכוני הרדיותרפיה

היו"ר מיכאל נודלמן:
       
       אנחנו עוברים להצעות לסדר-היום. ההצעה הראשונה היא הצעה לסדר-היום מס' 5189: תפקוד חסר של מכוני הרדיותרפיה, מאת חבר הכנסת שאול יהלום. 
       
שאול יהלום (מפד"ל):
       
       אדוני היושב-ראש, כנסת נכבדה, אנחנו מעלים ביום הבריאות בכנסת שלוש הצעות לסדר-היום שקשורות בנושאי הבריאות, וזאת מתוך דאגה עמוקה למערכת הבריאות הציבורית במדינת ישראל, שהולכת ונפגעת, הולכת ונחנקת, מאבדת מכוחה; יותר ויותר אנשים אינם מוצאים את מקומם במערכת הבריאות הציבורית. 
       
       לפי מחקר שנערך על-ידי ההסתדרות הרפואית בישראל, 30% מאזרחי מדינת ישראל מבטחים את עצמם בביטוח רפואי פרטי, כי הם אינם סומכים על הביטוח של קופת-החולים, לרבות הביטוח המשלים. לעומת זאת, 20% מהעשירונים הנמוכים אינם מסוגלים לקבל את מה שהרופא רושם להם מתוך סל התרופות, כי אין להם כסף עבור דמי ההשתתפות. 
       
       אני אקדיש את הדקות הספורות שנותרו לי לנושא אחד, מכוני הרדיותרפיה. חולי הסרטן במדינת ישראל, שמספרם מוערך ב-25,000-30,000, יכולים להירפא על-ידי שני מסלולים: המסלול הכימותרפי - הכנסת חומר לגוף כדי לרפא את המחלה; המסלול השני הוא רדיותרפיה, שבאה לרפא ולחסל את הגידול הממאיר. 
       
       הרדיותרפיה התקדמה מאוד בשנים האחרונות, בייחוד בעשור האחרון, והיום הריפוי נעשה ברמה גבוהה. מצד אחד התועלת היא מרובה, ומצד שני יש סכנה רבה שכל טעות בהקרנה תפגע באיברים בריאים. לכן, חשוב מאוד שתהיה מומחיות בנושא הזה, שמצד אחד תרפא ומצד שני לא תביא את החולה לחדר מיון מפני שאיברים אחרים בריאים נהרסו. 
       
       אחרי דיונים רבים בכנסת ובוועדת העבודה, הרווחה והבריאות, הגענו למסקנה שמדינת ישראל אינה נותנת לריפוי באמצעות רדיותרפיה את התקציב הראוי. כל המומחים האונקולוגים הפועלים בתחום הזה, טוענים כי התקציב המועט הניתן למכוני הרדיותרפיה יביא לקריסת הטיפול הרדיותרפי-הקרינתי בתוך זמן קצר. 
       
       נוכח הדברים האלה הוקמה ועדה מיוחדת בראשות ד"ר עומר אנקול, שהגיש את מסקנות הוועדה במאי 2003. מאז לא נעשה דבר לשיפור הנושא. אני אדבר על הדברים שצריכים לשפר, לפי חוות הדעת של גדולי האונקולוגים העוסקים בתחום. 
       
       את הקרינה יוצרים בסיוע מכשיר ההקרנה, הנקרא מאיץ. לפי התקנים הבין-לאומיים, למספר החולים במדינת ישראל יש צורך ב-32 מאיצים, ויש רק 18 כאלה. הדבר מביא לכך ש-20% מהחולים אינם מקבלים טיפול. ועדת-אנקול המליצה להוסיף תשעה מאיצים, שמונה חדשים ואחד שיחליף ישן. שום דבר לא תוקצב מאז. 
       
       היחידה לרדיותרפיה כוללת פיזיקאי רפואי ופיזיקאי העוסק בתכנון ובטיפול, שנקרא דוזימטריסט, וטכנאי נוסף לקרינה ולריפוי. משרד הבריאות לא הגדיר עד היום את היחידות, את הצרכים ואת התקנים לרדיותרפיה. לכן נוצר מצב של ויכוח על התקנים בכל ששת המרכזים, שהצלחתו תלויה במידה שבה ראש המחלקה האונקולוגית רגיש וחזק אל מול מנהל בית-החולים; ולא בתקינה, שהיא התקינה הקבועה שצריכה להיות. המומחים דורשים שיגדירו את היחידות במכונים, כמה ציוד צריך להיות וכמה כוח-אדם.
       
       בנוגע לרופאים, עדיין לא הוגדר המקצוע. לפי דרישת המומחים, המקצוע צריך להיות מוגדר כאונקולוג קרינתי. עד לרגע זה הוא לא הוגדר, אף שמשרד הבריאות התבקש לעשות זאת. יש בסך הכול 15 רופאים מומחים שמטפלים בתחום. אלה 15 רופאים שמטפלים ב-10,000 חולים בערך, שזה שיעור הנמוך ב-20% מהשיעור שצריך להיות. אנחנו מקבלים שרופא אחד מטפל ב-670 חולים. אין שום רופא שיכול לטפל ביעילות ב-670 חולים. לכן, עורכי הדוח מבקשים להוסיף 25 רופאים. כך שרופא יטפל ב-325 חולים, ועדיין מדובר בעומס רב שלא מקובל בעולם. אבל, זה יותר סביר. דבר לא נעשה עד לרגע זה. 

	הפיזיקאים צריכים להיות מוגדרים. המקצוע פיזיקה רפואית לא מוגדר בישראל, ולכן כל פיזיקאי בוגר אוניברסיטה, ללא הכשרה מיוחדת, מתקבל. התוצאה היא שאין טיפול של מומחיות בעניין. אומנם יש פיזיקאים מחוץ-לארץ שעלו למדינת ישראל, ול-12 מהם יש תואר דוקטור, לתשעה תואר .M.A ולשמונה תואר .B.A. זה בסדר, אבל התחלופה שלהם כבר איננה במדינה. בנוסף, הוועדה המליצה על 48 תקנים, חסרים 13. אין הגדרה – אין מספיק פיזיקאים. 
       
       טכנאים שעובדים שם - שוב, המקצוע טכנאי קרינה לריפוי לא הוגדר על-ידי משרד הבריאות. הוועדה  המליצה על הוספת 30 טכנאים ועל קורסים להסבה מקצועית. שני הדברים לא נעשו.
       
       כאשר בדקו את הכול הגיעו למסקנה שייקח לתוכנית חמש שנים כדי לשפר את המכונים, והיא צריכה להינתן בתקצוב של כ-30 מיליון שקלים לשנה, כדי להביא אחרי חמש שנים את המכונים למצב שיהיו ראויים לשמם, ואכן נוכל להתגאות ברפואה מודרנית מצד אחד, ומצד שני תהיה יכולת לרפא את חולי הסרטן שמוגדרים כאלה שהקרינה מתאימה להם. 
       
       אבל, כידוע לכולם, בתקציב לשנה הבאה, למרות ההבטחות שניתנו כאן בכנסת על-ידי מנכ"ל משרד הבריאות, כשנבנתה תוכנית אב שבין 120 מיליון לבין 150 מיליון למשך חמש שנים, שאכן תוכנית האב תיושם – תוכנית האב אינה מיושמת, וכפי הידוע לנו לא תוקצב הסכום הדרוש, 30 מיליון שקלים, לשנה הבאה. על כך דנים כל מומחי האונקולוגיה. הם דנים ופונים למנכ"ל משרד הבריאות, לאנשי האוצר, ותשובה אין. 
       
       מכאן אני אומר, בשם הכנסת, בשם האינפורמציה ובשם חברי מועצת האונקולוגיה, שמכתביהם נמצאים לפני, שאם אנחנו מסתכלים על אותם חולים במחלה חשוכת המרפא, שאפשר לרפא, ויש לנו אפשרות לעשות זאת, הרי שהציווי של נתינת החיים לחולים אלה, הציווי היהודי "וחי בהם", הוא הציווי שצריך להוביל את מערכת התקציב של מדינת ישראל. 
       
       אני קורא לוועדת הכספים, אני קורא לכל הבית הזה שעומד לדון בתקציב 2005, אם וכאשר הוא יובא לכנסת, לא להרפות מהנושא, יחד עם שאר הנושאים הקשורים במערכת הבריאות החנוקה, הנמצאת במצב קשה, לטפל גם במכונים לרדיותרפיה, כדי שנוכל לתת את הטיפול הראוי לחולים הקשים הזקוקים לטיפול זה. תודה רבה, אדוני היושב-ראש.
       
היו"ר מיכאל נודלמן:
       
       תודה. חברי הכנסת, תשובה והצבעה על ההצעות לסדר-היום יהיו ביום רביעי. בכל ההצעות לסדר-היום לא יהיו היום תשובות והצבעות.

       
הצעה לסדר-היום
שחיקת סל הבריאות 

היו"ר מיכאל נודלמן:
       
       ההצעה הבאה לסדר-היום, מס' 5201: שחיקת סל הבריאות, מאת חבר הכנסת חיים אורון. בבקשה.
       
חיים אורון (יחד):
       
       אדוני היושב-ראש, חברי הכנסת, ידידי חבר הכנסת שאול יהלום בחר, במסגרת יום הבריאות שמתקיים היום בכנסת, להציג קטע מסוים, ואני מאוד מזדהה עם התיאור של המקרה הספציפי הזה של רדיותרפיה, גם כשזה מתחבר אל מכלול רחב יותר.
       
       בחרתי לדבר על המכלול, כאשר בפנים נמצא נושא הרדיותרפיה, ולמשל נושא הפגיות, המצב בתחום זה, שאני אעלה מחר בהצעת תיקון לחוק, שיבטיח מימון מתאים לפגיות; וגם הנושא שהכנסת עוסקת בו ללא הפסקה בכל מיני מסגרות, וגם היום, בדיון ממושך שהתקיים בוועדת העבודה, הרווחה והבריאות - סל התרופות; ועוד ועוד נושאים.
       
       אני רוצה לטעון את הטענה, אדוני השר, שמה שקורה היום במערכת הבריאות הוא מהפכה שיש מי שמתכנן אותה, יש מי שרוצה שהיא תתרחש כך ויש מי שהרבה הרבה פחות מזועזע מתוצאותיה.
       
       בפני ועדת העבודה והרווחה והלובי לרפואה הציבורית הונח לפני כמה שעות, על-ידי הר"י, ההסתדרות הרפואית, סקר שמדבר על עמדת הציבור כלפי מערכת הבריאות הציבורית בישראל, והסקר הזה מאוד מאוד קשה, אדוני היושב-ראש. הוא אומר, שאחוזים הולכים וגדלים בציבור הישראלי אינם סומכים על מערכת הבריאות, והם מבטאים את חוסר הביטחון שיש להם כלפי המערכת בשתי צורות: מי שיכול מבטיח את עצמו בדרכים אחרות – בביטוח משלים אחד, ומשלים מושלם, ומושלם על מושלם על מושלם, ויש סט שלם, ויש הרבה משפחות, ויש על כך נתונים – אין לי זמן לפרט את כולם -  שיש להן יותר מאשר ביטוח אחד, ולא הזכרתי ביטוח סיעודי, שמקיף למעלה מ-3 מיליוני תושבי מדינת ישראל; ויש חלק אחר, שמבטא את האי-יכולת שלו לסמוך על המערכת הזאת בדרך של הצבעה ברגליים.
       
       דרך אגב, זה דוח נוסף על דוחות קודמים שיצאו על-ידי מכון ברוקדייל ואחרים בעבר, אבל בכל פעם הבעיה יותר חריפה ומועצמת. 
       
       על-פי הדוח הזה, 20% מהציבור נאלצו לוותר או לצמצם את השימוש בשירותים הרפואיים בשנה האחרונה. 20% - אחד מכל חמישה. 19% מהציבור נאלצו לוותר על רכישת תרופות במרשם; לא שמישהו הלך לבקש לעצמו איזו תרופה, כי הוא שמע בפרסומת ברדיו שיש תרופה חדשה, והוא רוצה אותה, אלא רופא נתן לו מרשם, והוא לא הלך לממש את המרשם, כי אין לו כסף לשלם על התרופות. רופא שלח אותו לרופא מומחה – זה 15%, זאת אומרת, כל חולה שישי – תחשבו על זה – רופא המשפחה אמר לו שילך לרופא עיניים, לרופא אוזניים, אני לא יודע לאיזה רופא, והוא לא מגיע לרופא מומחה, משום שאין לו כסף לשלם לרופא. זה כאילו שהוא הפסיק את הטיפול. זו המשמעות של העניין.
       
       עסקנו הרבה בשבועות האחרונים בעוני בקרב הילדים. 10% מההורים אומרים – צא ולמד, אדוני היושב-ראש, כמה לא אומרים – שהם מנעו מהילדים שלהם תרופות וביקור אצל רופא, כי לא היה להם כסף. הם מודים. הם אומרים. אדוני היושב-ראש, זאת לא היתה התמונה.
       
שאול יהלום (מפד"ל):
       
       צריך להדגיש שזה לא רופא פרטי.
       
חיים אורון (יחד):
       
       זה בתוך הרפואה הציבורית, זה לא שמישהו הלך לרופא ספציאליסט, שמשלמים עליו אני לא יודע כמה כסף. 
       
       יש ויכוח. בשנה הבאה ימלאו עשר שנים לחוק הבריאות. רוב החומר שאני מכיר בנושא הזה, אני לא רוצה להגיד כולו, לפי דעתי רובו הגדול, מסמן את חוק הבריאות כנקודת מפנה חיובית בהתפתחותה של הרפואה הציבורית בארץ. אני אומר, כמי שעמד ליד ערש החוק הזה, מכמה וכמה היבטים, שזאת היתה נקודת מפנה הכרחית, אחרת היתה קורסת המערכת כולה. 
       
       אבל, ראה זה פלא, סקר דומה שנעשה אז על-ידי מכון ברוקדייל, שעוסק בתחום הזה, מה הוא הראה? הוא הראה שב-1995, לפני החוק, היתה רמת שביעות רצון מסוימת, על-פי המדד הזה, של 75%-80%, היא קפצה ל-90%-95% שנתיים אחרי קבלת החוק, ב-1997, וירדה ב-2001 מתחת ל-80%, לשיעורים שהיו לפני החוק. ואני אומר לכם, שאם תכניסו את הסקר הזה לגרפים האלה, תקבלו תוצאות עוד הרבה יותר קשות, כי הסקר נגמר ב-2001, וזה מדבר על 2004. 
       
       האם זה מקרה? זה לא מקרה. איך אני יודע שזה לא מקרה? קודם כול, דיברנו על זה פה כל הזמן, אמרנו שזה מה שיקרה. זה גם לא מקרה, ולא יעזור שום דבר, השר שרנסקי, כי יש רוב בממשלה שבמעשה או במחדל מקבל את התמונה הזאת ופועל על-פיה. איך הוא פועל על-פיה? משנה לשנה שוחקים את סל הבריאות. משנה לשנה לא מגדילים את סל הבריאות, לא על-פי הגידול הטבעי, לא על-פי הזדקנות האוכלוסייה. מעמיסים על הציבור אחוזים יותר גדולים מההוצאה הפרטית, והציבור לא עומד בזה. 
       
       כאשר חוקקו את החוק השתתף הציבור בפחות מרבע, ב-24 אגורות מכל שקל מכסף פרטי. אגב, הרוב הלך למשקפיים, לרפואת שיניים, לטיפולים שלא היו בסל, או אם מישהו רצה מאוד כל מיני טיפולים שלא צריכים להיות בסל, ניתוחים קוסמטיים או ניתוחים מיוחדים. היום אנחנו כבר נמצאים ב-32%-33%. על כל שקל שאתה משלם מס בריאות, בממוצע, כמובן, אתה משלם 33 אגורות במקום אחר, ומי שאין לו, לא משלם. 
       
       כשחוקקו את החוק, אדוני השר, היו כאלה שאמרו שהם רוצים את זה כך, שהם רוצים את הפרופורציה הזאת, זאת הפרופורציה הנכונה. אז הציבור החליט בעצמו על מה הוא מוציא את הכסף. האם אתם זוכרים את הדיבורים על כך שהיה לנו מלאי תרופות בבית, שהיו מספרים שלישראלי יש בנק תרופות בבית, הוא אוסף תרופות. אלה שלא לוקחים את התרופות הם אנשים שהרופא אמר להם לקחת תרופות. הוא לא ויתר על הבנק, הוא ויתר על הקרן, על השקל הראשון שלו כשמדובר בתרופות.
       
       מה קורה? קודם כול, אדוני השר, זה לא צודק, וזה גם לא הוגן כלפי אותו ציבור: אלה משפחות מרובות ילדים, אלה עולים חדשים, זו האוכלוסייה הערבית, אלה שהכי צריכים את זה. שנית, זה בניגוד לחוק. 
       
       אמרתי בדיון קודם, ואני אומר את זה על-פי כתובתך, כי המקום בחוק הישראלי שמופיע בו משפט מהמניפסט הקומוניסטי זה בחוק הבריאות: כל אחד על-פי יכולתו, כל אחד על-פי צרכיו. המשפט הזה מופיע בחוק הזה, כי לא היתה הגישה הזאת שאתה תיתן כמה שאתה יכול ותקבל על-פי מה שאתה צריך. אתה מרוויח הרבה – תשלם יותר, אתה מרוויח מעט – תשלם מעט, אבל אתה ובני-משפחתך מקבלים את מה שקבענו כסל. זה נשחק. זה כבר לא שם, וזה גם לא על-פי החוק. 
       
       אבל זה גם מטומטם. למה זה מטומטם חוץ מזה שזה לא מוסרי? כי בכל הארצות, ויש על זה נתונים מכל העולם, ברגע שרמת האי-שוויון בבריאות הולכת ועולה, סך כל ההוצאה הולך ועולה. כך זה באמריקה וכך זה בארצות במערב-אירופה שבהן יש רפואה ציבורית חלשה, ההוצאה הלאומית בסך הכול הולכת וגדלה. נכון, לא מתקציב המדינה – מי שיש לו, משלם הרבה, מי שאין לו, משלם מעט או לא משלם בכלל, אבל סך כל ההוצאה הולכת וגדלה.
       
       מה קורה אצלנו? אותו ילד שלא קיבל חיסון בטיפת-חלב, כי בטיפת-חלב לא היתה אחות, מה שרוצים עכשיו להעביר, או לא היה מי שיבדוק לו את השיניים בבית-הספר, מגיע אחר כך למערכת הבריאות ומשלם פי-ארבעה או פי-עשרה ופי-מאה, כי הרפואה המונעת היא הכי זולה. כמו שסיפר קודם חבר הכנסת יהלום על הרדיותרפיה, זה גם לא יעיל, החיסכון הזה לא יעיל, מכל הכיוונים הללו אתה יכול לנאום עוד נאום ועוד נאום, ולהגיד: אלוהים אדירים.
       
       אני רוצה לסיים בנקודה אחת. אנחנו, אדוני היושב-ראש, נמצאים אולי ברגעים האחרונים שבהם אפשר עוד להציל את המערכת. בסך הכול יש מערכת של רפואה ציבורית בריאה בארץ, עם רמת רפואה מאוד גבוהה, עם ציבור רופאים מאוד מסור ומאוד מחויב, ואני מברך פה את ההסתדרות הרפואית, שרואה בנושא הזה חלק מהמאבק שלה, לא רק המאבק שבעיני הוא לגיטימי, אתה יודע, כשאיגוד מקצועי נאבק על זכויותיו, בעיני זה לגיטימי, אבל במקרה זה הם לא נאבקים רק כאיגוד מקצועי, הם גם נאבקים את המאבק הכולל, ומגיעות להם על כך כל הברכות. 
       
       התשתית הזאת קיימת, מרכזים רפואיים לתפארת; לא פזורים נכון בכל הארץ, בנגב חסר ובגליל חסר, אבל אני עוזב את הנקודה הזאת. אפשר עוד להציל את זה, ואני לא יודע מה יהיה בעוד חמש שנים. בעוד חמש שנים או שזה יהיה אבוד, או שנצטרך לשלם פי כמה וכמה בשביל איכשהו לצאת מהבור שנוצר פה בשנים האחרונות באופן מכוון, ועל-פי מדיניות מטומטמת, ולחזור למסלול שהיינו בו ב-1996, 1997, 1998. אם היינו נמצאים שם, היו היום במערכת הבריאות עוד 2-3 מיליארדי שקלים, ועם 2-3 מיליארדי שקלים אפשר להמשיך לעשות מערכת בריאות מאוד-מאוד טובה. תודה רבה.
       
היו"ר מיכאל נודלמן:
       
       תודה רבה. אמרתי שתשובה והצבעה בנושא הזה יהיו ביום רביעי.

       
הצעה לסדר-היום
הקמת קופת-חולים חמישית

היו"ר מיכאל נודלמן:
       
       הצעה לסדר-היום מס' 5254: הקמת קופת-חולים חמישית - מאת חבר הכנסת אהוד רצאבי.
       
אהוד רצאבי (שינוי):
       
       אדוני היושב-ראש, חברי הכנסת במליאה, האמת היא שבכל פעם מחדש אני משתאה כשאני עומד מול המליאה, והפעם נדמה לי שאנחנו שבעה, אין אפילו מניין. אני מקווה שהנעדרים – אפרופו יום הבריאות – לא נעדרים בגלל העובדה שהם לא מרגישים טוב.
       
       הנושא שאני רוצה לדבר עליו הוא הקמת קופת-חולים חמישית, שאותה מצאתי באותו חור שחור שנקרא "חוק ההסדרים". אינני יודע אם הדבר הזה, שנקרא "קופת-חולים חמישית", כפי שהוגדר כעסק למטרת רווח, כקופת-חולים למטרת רווח, נעשה גם על דעתו של שר הבריאות וגם על דעתו של משרד הבריאות, או שמא זו אותה גחמה ידועה של משרד האוצר לשכלל את המשק ולהתיר תחרות חופשית ושוק חופשי, הכול מתוך ראייה שזה תמיד נכון. 
       
       ובכן, לא כל דבר הוא כסף. בריאות זה בוודאי לא כסף. אלא אדם בריא בוודאי צריך הרבה כסף.
       
       האם הקמת קופת-חולים חמישית עלתה על סדר-היום שלנו מכיוון שארבע הקופות הקיימות מתפקדות כל כך טוב? האם אנחנו מקבלים את מלוא השירותים, אפרופו נאומו של חבר הכנסת אורון קודם לכן, מסל הבריאות, עד כדי כך שאנחנו צריכים קופת-חולים חמישית שתהיה למטרת רווח? מי יהיו הקליינטים של אותה קופת-חולים חמישית?
       
אילנה כהן (עם אחד):
       
       מי שיעשה ניתוחים פלסטיים.
       
אהוד רצאבי (שינוי):
       
       גם, אף שאת זה אפשר לעשות גם במקומות פרטיים. ברור לי דבר אחד, שזו לא תהיה תושבת אופקים, וודאי שהיא לא תהיה אותה אחת שעלתה לפני שנים ספורות מאתיופיה – פגשתי אחת כזאת אתמול עם משכורת של 3,000 שקלים – היא בוודאי לא תהיה אותה נוהגת 4 על 4, בג'יפ עירוני מרמת-השרון. סליחה, היא כן תהיה זאת. לזה כיוונתי. אילנה כהן, בלבלת אותי עם הניתוחים. היא בוודאי תהיה בהכרח זאת. היא תהיה בהכרח זאת שתהיה מסוגלת לשלם לקופת-החולים, שמטרתה היא רווח, את השכר החודשי או את דמי המנוי החודשיים, שיהיו בוודאי יקרים לאין ערוך, כי הקופה הזאת צריכה להרוויח, היא צריכה לדווח לבעלי המניות שלה, והמנכ"ל צריך לדווח ויושב-ראש הדירקטוריון - לבעלי המניות: רבותי, עשינו כל מאמץ כדי להרוויח.
       
       איזו אוכלוסייה הם ייקחו? הם ייקחו את העשירים ואת העשירות, הם ייקחו בוודאי את הצעירים, כי הצעירים חולים פחות בינתיים. מי יישאר בתור קליינטורה של ארבע הקופות האחרות? מטבע העניין, וכמשלים למה שאמרתי קודם לכן, אדוני היושב-ראש, יישארו כל אותם מוגבלים, כל אותם מעוטי הכנסה, כל מי שהגיעו לגיל מבוגר ואינם מסוגלים לגמור את החודש, מכיוון שהם נשענים על קצבאות שונות ומשונות. הם בדרך כלל אלה שחולים יותר - - -
       
אילנה כהן (עם אחד):
       
       הם גם לא מסוגלים לעשות ביטוח משלים. אלה העניים.
       
אהוד רצאבי (שינוי):
       
       מכאן נוצר מצב שלמעשה מצבן הכלכלי של ארבע הקופות, שגם כך לא נותנות לנו שירות מלא, ילך ויורע עוד יותר. זאת אומרת שיש כאן איזה רעיון שאני לא יודע איך לקרוא לו, מטומטם, אווילי, טיפשי, של מישהו שלא חשב עד הסוף, או אולי מישהו שחשב על מטרה מאוד-מאוד מסוימת, שלי היא לא ברורה לחלוטין.
       
       רבותי, קופת-חולים חמישית, שתעבוד למטרות רווח, תרוקן מתוכנו את כל מה שנקרא חוק ביטוח בריאות, תרוקן את סל הבריאות מתוכנו, היא תהיה קופת-חולים לעשירים, שגם כך יכולים לקנות שירותי בריאות בכספם, שגם כך יש להם. היא בוודאי לא תיתן שירות ל"עמך", ולזה אנחנו מצווים. 
       
       אנחנו, כחברי הכנסת, חייבים לשים לאל את כוונתו של משרד האוצר ואת כוונת הממשלה, שאישרה צעד אווילי זה, להקים קופת-חולים חמישית, ומן הראוי שהנושא הזה ירד מסדר-יומה של הכנסת. 
       
       אם חס ושלום, עקב קוניונקטורות פוליטיות עכשוויות, חוק ההסדרים יעבור בזמן כלשהו, אני אבקש ואדרוש לפצל את הסעיף הטיפשי הזה מחוק ההסדרים, כדי שלפחות נוכל לדון בו בכובד ראש בוועדת הבריאות, בראשותו של חבר הכנסת יהלום. 
       
       כדבר משלים שאני רוצה להעלות, שוב באותו חוק הסדרים מוצע לתת אפשרות לרוקחים לתת מרשמים ללא אישור רופא, אלא על סמך דעתם. פה אני מבקש דבר אחד, לנקוט משנה זהירות. לא שאינני סומך  על רוקחים, אלא בשביל מה יש רופאים. ואם הכוונה היא לפתור את בעיית ההכנסה של אותם רוקחים, שהכנסתם נפגעה עקב האפשרות לקנות תרופות - מה שרק אושר לפני חודשים מספר -  הרי מן הראוי שגם לגבי תרופות אלה תהיה מגבלה - אילו תרופות. רק אתמול שמענו על תינוק שהורעל על-ידי שתיית יתר של "אקמול". גם תרופות אלה חייבות להיות מוגבלות ברשימה סגורה ומהודקת תחת פיקוח. תודה רבה. 
       
היו"ר מיכאל נודלמן:
       
       תודה. בנושא זה תשובה והצבעה במועד אחר. 
	

הצעת חוק לתיקון פקודת בריאות הציבור (מזון) (מס' 3), התשס"ה-2004
       [מס' כ/52; "דברי הכנסת", מושב שני, חוב' ל"ח, עמ' ;  נספחות.]
(קריאה שנייה וקריאה שלישית)

היו"ר מיכאל נודלמן:
       
       אנחנו חוזרים לדיון בהצעת חוק: הצעת חוק לתיקון פקודת בריאות הציבור (מזון) (מס' 3), התשס"ה-2004, קריאה שנייה וקריאה שלישית. יציג את הצעת החוק יושב-ראש ועדת העבודה, הרווחה והבריאות, חבר הכנסת שאול יהלום. 
       
שאול יהלום (יו"ר ועדת העבודה, הרווחה והבריאות):
       
       אדוני היושב-ראש, כנסת נכבדה, אדוני השר, חג שמח. אני מתכבד להביא לקריאה שנייה ולקריאה שלישית הצעת חוק לתיקון פקודת בריאות הציבור (מזון) (מס' 3), התשס"ה-2004. זו הצעת חוק פרטית של חברי הכנסת אחמד טיבי, מוחמד ברכה ועסאם מח'ול. 
       
       הצעת החוק באה ליתן מענה על סכנת החנק בשל אכילת פיצוחים ומזונות אחרים אצל ילדים מתחת לגיל חמש. אצל ילדים בגילים אלה המנגנון המתאם בין בליעה לנשימה אינו מפותח דיו, וכתוצאה מכך מאושפזים מדי שנה בבתי-החולים ילדים בגילים הנמוכים בשל חנק מבליעת סוגי מזון שונים. 
       
       בדיוני ועדת העבודה, הרווחה והבריאות בהצעת החוק התברר כי הרוב המכריע של מקרי האשפוז הם כתוצאה מבליעת פיצוחים או אכילת נקניקיות על-ידי הפעוטות. אומנם המציעים עצמם בהצעתם המקורית לא כללו נקניקיות, אבל לדיון בא פרופסור יונה אמיתי, ראש המחלקה לאם ולילד במשרד הבריאות, ואמר שיש מקרים שבהם ההורים לא מודעים והם חותכים את הנקניקיות לא לאורך אלא לרוחב, והנקניקייה נכנסת לקנה הנשימה; הגודל אותו גודל, וזה נכנס כמו פקק וחונק. משרד הבריאות אמר, שאם מצרפים את הפיצוחים עם הנקניקיות, אנחנו מכסים 90% מהמקרים. לכן כללנו גם את הנקניקיות. 
       
       אדוני היושב-ראש, לאור זאת מוצע לתקן את פקודת בריאות הציבור (מזון) [נוסח חדש], התשמ"ג-1983, ולחייב את שר הבריאות להתקין תקנות בדבר חובת סימון אזהרה. זה מה שיהיה. על השקיות יהיה כתוב, נניח על הנקניקיות: לילדים מתחת לגיל חמש יש לחתוך את הנקניקיות לאורך, לרצועות דקות; סימון אזהרה על גבי אריזות של פיצוחים ושל נקניקיות בשל הסכנה שבנתינתם לפעוטות מתחת לגיל חמש. 
       
       עוד מוצע לחייב הצבת שלטי אזהרה בנדון במקומות הממכר של מוצרי המזון האלה, אם הם נמכרים בתפזורת ולא באריזה. 
       
       אדוני היושב-ראש, רבותי חברי הכנסת, אני מבקש לברך את חברי הכנסת ד"ר אחמד טיבי, מוחמד ברכה ועסאם מח'ול, יוזמי הצעת החוק אשר עשויה להציל חייהם של ילדים רכים בשנים. מובן שאני מברך את כל אלה שהשתתפו בישיבה, משרד הבריאות, וכמובן את כל סגל הוועדה, היועצת המשפטית, המנהלת וכל הסגל של ועדתנו, ועדת העבודה, הרווחה והבריאות. 
       
       ההצעה מוגשת ללא הסתייגויות, ואני מציע לאשר אותה בקריאה שנייה ובקריאה שלישית. תודה. 
       
היו"ר מיכאל נודלמן:
       
       תודה רבה. 
       
       חברי הכנסת, ההצעה מוגשת ללא הסתייגויות ואנחנו עוברים להצבעה על הצעת חוק לתיקון פקודת בריאות הציבור (מזון) (מס' 3) בקריאה שנייה. ההצבעה החלה. 
       
הצבעה מס' 4 
       
בעד סעיפים 1-2 –  8
נגד –  אין 
נמנעים – אין
סעיפים 1-2 נתקבלו.  

היו"ר מיכאל נודלמן:
       
       שמונה בעד, אין מתנגדים, אין נמנעים. אני קובע שהחוק עבר בקריאה שנייה.
       
       אנחנו עוברים לקריאה שלישית על הצעת חוק לתיקון פקודת בריאות הציבור (מזון) (מס' 3), התשס"ה-2004. 
       
       
הצבעה מס' 5
       
בעד החוק – 8 
נגד – אין 
נמנעים – אין 
חוק לתיקון פקודת בריאות הציבור (מזון) (מס' 3), התשס"ה-2004, נתקבל.
       
היו"ר מיכאל נודלמן:
       
       בעד - 8, אין מתנגדים ואין נמנעים. אני קובע שהחוק התקבל ונכנס לספר החוקים של מדינת ישראל. 
       
       חבר הכנסת טיבי, זה אולי החוק הראשון? 
       
אחמד טיבי (חד"ש-תע"ל):
       
       נכון. 
       
היו"ר מיכאל נודלמן:
       
       אני מברך אותך. 
       
אחמד טיבי (חד"ש-תע"ל):
       
       תודה רבה, אדוני. 
       
       אדוני היושב-ראש, זה החוק הראשון שלי שעולה ומתקבל בשלוש קריאות. מדובר בחוק חשוב, אני מקווה גם שהוא ימנע פגיעה בילדים, פגיעה שהגיעה ויכולה להגיע עד כדי מוות מתשניק, מוות מחנק. 
       
       זה המקום להודות ליושב-ראש ועדת העבודה והרווחה, חבר הכנסת שאול יהלום, שהיה לעזר רב בקידום החוק הזה. זה המקום גם להודות למנהלת הוועדה, הגברת וילמה מאור. וגם ליועצת המשפטית, עורכת-הדין ג'ודי וסרמן, תודה רבה. אני גם רוצה להודות לעוזרת הפרלמנטרית המסורה שלי, כיפאח עבד-אלחלים, למנהל הסיעה נאזם באדר ולמזכירת הסיעה דליה בקר, על שעזרו לי, יחד עם שני עמיתי, מוחמד ברכה ועסאם מח'ול. אני מודה לכל חברי הבית אשר תמכו בהצעת החוק הזאת. תודה רבה לך, אדוני היושב-ראש. 
       
היו"ר מיכאל נודלמן:

       תודה רבה. אני מברך אותך שוב על החוק הראשון שלך. 

       
הצעת חוק זכויות התלמיד (תיקון), התשס"ה-2004
       [מס' כ/54; "דברי הכנסת", חוב' ו', עמ' ;  נספחות.]
(קריאה שנייה וקריאה שלישית)
       
היו"ר מיכאל נודלמן:
       
       אנחנו עוברים להצעת חוק זכויות התלמיד (תיקון), התשס"ה-2004. תציג את הצעת החוק יושבת-ראש ועדת החינוך, התרבות והספורט. 
       
מל פולישוק-בלוך (יו"ר ועדת החינוך, התרבות והספורט):
       
       אדוני היושב-ראש, כנסת נכבדה, אני מתכבדת להביא בפני הכנסת לקריאה שנייה ושלישית את הצעת חוק זכויות התלמיד (תיקון), התשס"ה-2004. 
       
       האמת שזאת היתה צריכה להיות הצעת חוק אחרת - חוק זכויות המורה או עובד/ת ההוראה. שמעתי מחברת הכנסת פינקלשטיין שהיא עובדת גם על הצעת חוק כזאת, ואני אשמח מאוד להצטרף לשינוי החקיקה שיהיה גם חוק זכויות עובד ההוראה, כחוק בפני עצמו ולא רק תיקון בחוק אחר. 

	בינתיים הוספנו על הצעת החוק המדוברת, והסיבה לכך היא שבשנים האחרונות, יום-יום בעצם, אנחנו עדים להתגברות האלימות בצורה מאוד חמורה בחברה בכלל, בכל רובדי החיים. קודם דיברנו על האלימות בכבישים. אנחנו רואים מה קורה בבתי-החולים, שמענו על כך השבוע, במגרשי הכדורגל. בדרך לכאן שמעתי עדות של בחורה צעירה, שסיפרה מה קרה לה כשהיא יצאה ממשחק כדורגל. זה פשוט מזעזע שדברים כאלה קורים במדינת ישראל. האלימות קיימת בכל חיינו, ומערכת החינוך, כמראה למה שמתרחש בחברה, גם בה יש מקרי אלימות רבים וקשים. זו אלימות פיזית, אלימות מילולית. היא מופנית, כמובן, כלפי תלמידים, והיא מופנית גם כלפי עובדי ההוראה, המורים והמורות, הגננים והגננות. 
       
       אין ספק שבעיית האלימות היא בעיה כלל-חברתית, שאנחנו חייבים למגר אותה ולהסירה מסדר-יומנו, והיסוד לכל הדברים האלה טמון בחינוך, בדור העתיד, אולי הוא יצליח לתקן מה שפה כבר התקלקל.
       
       חברת הכנסת גילה פינקלשטיין הגישה הצעת חוק לתיקון חוק זכויות התלמיד, כפי שאמרתי, ולפיה הן בסעיף המטרה של החוק, והן בסעיף הקובע כי ההוראות לפי החוק יפורסמו ויובאו לידיעת התלמידים והוריהם, תבוא לידי ביטוי גם השמירה על כבוד עובד ההוראה.

	ועדת החינוך סברה שאכן יש חשיבות שלצד זכויות התלמיד, שאין חולק על קיומן  וחשיבותן, יש לאזכר את הצורך לשמור על כבודם של כל באי המוסד החינוכי. בעמדה זו תמך גם משרד החינוך, התרבות והספורט, ולכן הכינה הוועדה את הצעת החוק לקריאה שנייה ושלישית, כך שהיא כוללת בסעיף המטרה אזכור של שמירה על כבודם של התלמידים, עובדי ההוראה וצוות המוסד החינוכי, והמטרה - עידוד יצירת אקלים של כבוד הדדי בקהילת המוסד החינוכי כולה, הכוללת גם את הורי התלמידים. למעשה, על-ידי התוספת הזאת אנחנו גורמים להשלמת התמונה ולדאגה  למכלול הגורמים שהם חלק מהיבט החינוך.

	תיקון נוסף הוא תיקון סעיף 4 לחוק זכויות התלמיד, כך שיקבע במפורש שהכללים בדבר שמירה על כבוד הדדי, כאמור, וכן כללי המשמעת, לרבות כללים בדבר מניעת אלימות והטיפול בה, יובאו לידיעת התלמידים והוריהם בתחילת כל שנת לימודים. אנחנו בעד שקיפות ובעד הבהרת הדברים בתחילת השנה, ולא רק כשקורה, חלילה, אירוע לא תקין.

	מעציב אותי שצריך חקיקה להקניית ערך בסיסי כל כך, ערך של כבוד הדדי בין בני-אדם. אני חושבת שזה לא היה צריך להיות בחקיקה, אני חושבת שזה היה צריך להיות דבר מובן מאליו, והייתי מסתפקת בעשרת הדיברות, בתורה. אבל, לצערי הרב, המצב בארץ הולך ומידרדר וכל מעשה למיגור האלימות הוא חיוני וחיובי.

       הצעה זו בוודאי אינה ממצה את הדרכים הנדרשות לעידוד הכבוד ההדדי בקרב קהילות מוסדות החינוך ולמיגור תופעת האלימות המתגברת, אך אין ספק שהיא תהווה נדבך נוסף בבניית המודעות לתופעה ובטיפול בה. לכן אני מבקשת מכם, חברי הבית שנוכחים, לאשר בקריאה שנייה ושלישית את הצעת החוק כפי שהוכנה על-ידי הוועדה. תודה רבה. 

היו"ר מיכאל נודלמן:
       
       תודה. חברי הכנסת, הצעת החוק הוגשה ללא הסתייגויות. 
       
       אנחנו עוברים להצבעה בקריאה שנייה על הצעת חוק זכויות התלמיד (תיקון), התשס"ה-2004. נא להצביע.

הצבעה מס' 6

בעד סעיפים 1-3 – 8
נגד – אין
נמנעים – אין
סעיפים 1-3 נתקבלו.

היו"ר מיכאל נודלמן:
       
       בעד - 8, אין נגד ואין נמנעים. אני קובע שהחוק התקבל בקריאה שנייה. 
       
       אנחנו עוברים לקריאה שלישית.

הצבעה מס' 7

בעד החוק – 9
נגד – אין
נמנעים – אין
חוק זכויות התלמיד (תיקון), התשס"ה-2004, נתקבל.

היו"ר מיכאל נודלמן:
       
       בעד - 9, אין נגד ואין נמנעים. החוק התקבל וייכנס לספר החוקים של מדינת ישראל. 
       
       רשות הדיבור לחברת הכנסת גילה פינקלשטיין, יוזמת החוק. 

גילה פינקלשטיין (מפד"ל):
       
       אדוני היושב-ראש, כבוד השר, כנסת נכבדה, קיבלנו זה עתה תיקון שמטרתו ליצור אקלים מיטבי בבית-הספר ושיפור היחסים בין המורים לתלמידים במערכת החינוך. 
       
       עד כה חייב החוק הקיים את בתי-הספר לקרוא באוזני התלמידים בתחילת כל שנה את זכויותיהם. הענקת כבוד למורה, עובד ההוראה, כלל לא מוזכרת בחוק. אט אט הפנים התלמיד הישראלי הממוצע את רשימת זכויותיו, בלי להבין כי חובותיו הן ערובה לזכויותיו. כך התרגל התלמיד לדקלם "מגיע לי", בלי לגלות אחריות גם למוטל עליו כלפי המורים ועובדי ההוראה. 

       ריבוי המקרים שעליהם דיברה חברת הכנסת, יושבת-ראש הוועדה מל פולישוק, שבהם נקלעים מורים ליחס אלים ומשפיל מצד תלמידיהם, מעורר בקרב אנשי חינוך, פסיכולוגים ומומחים תהיות קשות באשר ליחס ולאיזון הנכון בין זכויות התלמיד לחובותיו. עלינו לעצור מייד את המגמות המתחזקות בשנים האחרונות של פריקת עול, של מרידה בסמכות הצוות החינוכי, והביטויים הללו מהדהדים היטב ברחובותינו ומסבים נזק אדיר למערכת החינוך ולהתנהלותם התקינה של בתי-הספר. 

       הדגשת זכויות התלמיד, שהיא בעיקרה חיובית, גימדה בלי משים את חובותיו כלפי עובד ההוראה. עלינו לאזן את המציאות בבתי-הספר, ולשם כך אני יוזמת סדרת חוקים אפקטיביים, שזהו הראשון שבהם. אין לנו הזכות לוותר לתלמיד על חובותיו, כפי שחובה עלינו להגן על זכויותיו. יש לנקוט מכלול של צעדים שיגבירו את המוטיבציה בקרב מורים לחיזוק מעמדם, הן לשיפור ממשי של התנאים שלהם, הן להשבת כבודם למקומו הראוי. לפיכך חובה עלינו לאזן בחקיקה בין זכויות התלמיד לאחריות המוטלת עליו.
       
        אני שמחה שהצלחנו להביא לידי גמר את התיקון בחוק זכויות התלמיד, שבכוחו לחזק את מעמד המורה בישראל, ובצד זה להיטיב עם תלמידיו.

       אני מבקשת להודות לוועדת החינוך, שקיימה את הדיונים בהליך החקיקה, ליושבת-ראש הוועדה, חברתי חברת הכנסת מל פולישוק, שניהלה את הדיונים מתוך אחריות וטוב דעת, וליתר חברי הוועדה, וכן למנהלת הוועדה, יהודית, ליועצת המשפטית, עורכת-הדין מרב ישראלי, וליתר אנשי הלשכה המשפטית. תודה.


הצעת חוק הבטחת הכנסה (תיקון מס' 24) 
(הכרה באפוטרופוס כהורה יחיד), התשס"ה-2004
       [רשומות (הצעות חוק, חוב' כ/59).]
(קריאה ראשונה)
היו"ר מיכאל נודלמן:
       
       אנחנו עוברים להצעת החוק הבאה: חוק הבטחת הכנסה (תיקון מס' 24) (הכרה באפוטרופוס כהורה יחיד), התשס"ה-2004, של חברת הכנסת מרינה סולודקין - קריאה ראשונה. בבקשה.
       
מרינה סולודקין (הליכוד):
       
       אדוני היושב-ראש, כנסת נכבדה, זו הצעת חוק מס' 323, ויש לה היסטוריה. הגשתי את הצעת החוק הזאת בכנסת החמש-עשרה, והיא עברה בקריאה טרומית והיתה מוכנה לקריאה ראשונה, אבל אחרי פיזור הכנסת הייתי צריכה להתחיל מן ההתחלה. עכשיו הצעת חוק הזאת, בנוסח שלה, הגיעה לכנסת השש-עשרה. 
       
       מטרת החוק היא הכרה באפוטרופוס כהורה יחיד. החוק נולד בשטח. יש הרבה הורים שמגיעים לארץ כאפוטרופוס עם קטין, בלי בן-זוג או בת-זוג, או שכאן בארץ קורים אסונות במשפחות של עולים - הורים נפטרים, נעלמים או עוזבים - והאפוטרופוס נשאר עם הקטין. חשוב מאוד שהאפוטרופוס יהיה זכאי לגמלה לפי הבטחת הכנסה, בשיעור שמשתלם להורה יחיד.
       
       אני מאוד מודה לוועדת העבודה והרווחה על כך שהבינה את חשיבות החוק הזה והעבירה את הצעת החוק לקריאה ראשונה. הדבר יפתור בעיה של עשרות משפחות עולים. תודה רבה.
       
היו"ר מיכאל נודלמן:
       
       חבר הכנסת רשף חן, בבקשה. 
       
רשף חן (שינוי):
       
       אדוני היושב-ראש, חברי חברי הכנסת, אני הורה לא-יחיד, וזה full-time job. זו משימה קשה מאוד להיות הורה, וזאת גם כשיש לך מישהו שעוזר לך. הרעיון של אדם שצריך לגדל ילד או ילדים לבד הוא במלוא מובן המלה מעורר פלצות. אני לא יודע איך אנשים מסוגלים להתמודד עם המשימה הזאת. זו משימה כמעט בלתי אפשרית. 
       
       מדינת ישראל עוזרת. האמת היא שהיא לא עוזרת מספיק, והאמת היא שבתוכנית הכלכלית האחרונה פגענו בחד-הוריים בצורה מוגזמת ומצבם קשה מאוד. אבל, נותנים משהו. 
       
       והנה, מתברר שיש אנשים שנסיבות חיים כאלה ואחרות מביאות אותם להיות אפוטרופוסים של ילד, והם יחידים, ולמעשה לכל דבר ועניין הם הורים יחידים. לעתים קרובות זה בהתנדבות, ולעתים קרובות האנשים האלה הם אנשים מבוגרים מאוד, הרבה אחרי הזמן שבו הם חשבו שהם יצטרכו לטפל בילד, וכבר אין להם תמיד הכוחות והכסף. ובשל איזה מצב חוקי מוזר, יותר טעות מכל דבר אחר, האנשים האלה אינם נהנים מאותן זכויות והטבות שמהן נהנים חד-הוריים אחרים במדינת ישראל. 
       
       הצעות החוק של חברת הכנסת סולודקין ושלי באו לתקן את המצב המוזר הזה ולהביא למצב שבו הורה יחיד, בין שהוא הורה ביולוגי בין שלא - כל מי שהוא הורה יחיד באמת והוא אפוטרופוס של ילד והוא לבד, יקבל אותו יחס ממדינת ישראל. אלה חוקים נכונים וטובים, והמצב היה צריך להיות כך גם קודם. בעצם, זה מתקן עוול. תודה רבה.
       
היו"ר מיכאל נודלמן:
       
       יש רשימה ארוכה של דוברים, אבל לא אקרא את כל הרשימה כי אתם רואים שחסרים פה חברי כנסת.  חבר הכנסת איוב קרא, בבקשה.
       
איוב קרא (הליכוד):
       
       אדוני היושב-ראש, חברי חברי הכנסת, הצעת החוק המועלית לפנינו היום היא הצעת חוק טובה, ובעצם היא באה לתקן מצב אבסורדי שבו מי שמאמצת ילד או שיש בחזקתה ילד אינה זכאית לאותן הטבות של חד-הוריים או חד-הוריות. אני חושב שהדבר הזה לא היה צודק. חברי הכנסת סולודקין וחן, אני מברך אתכם על היוזמה.
       
       אני חושב שהדבר הזה חשוב מאוד, אבל בראייה שלי צריך גם להיטיב עוד יותר עם החד-הוריות. הקצבה שמקבלות משפחות חד-הוריות צריך לשמר אותה, ולאפשר להן לפחות גם לקבל את הקצבה בעת שהן לא עובדות, וגם לאפשר להן לעבוד בענפים מסוימים עם הקצבה לפחות בפרק זמן מוגבל. כך אף פעם לא נפגעת הפרנסה שלהן, והן יכולות לשאוף לעצמאות כלכלית. הדבר הזה מחייב. 
       
       מה הועילו חכמים בתקנתם, כאשר אנחנו רק מעודדים ללכת לקצבאות? זה דבר מאוד חשוב לא להשאיר אנשים חסרי כול או חסרי פרנסה, אבל יותר חשוב לעזור להם להיכנס למעגל העבודה, מתוך ראייה שאסור לפגוע בקצבה שלהם, ויש ללכת ולאמץ אותם לתקופה מסוימת כך שיוכלו להשתלב במעגל העבודה עם הקצבה. לדעתי, הדבר הזה צריך להיות על סדר-יומם של האוצר ושל ועדת העבודה והרווחה. אנו יכולים בזה אולי למצוא בשורה, כי מה שקורה בפועל הוא שרוב החד-הוריות לא עובדות ויש להן בעיה גם בקשר לילדיהן. לדעתי, צריך למצוא הסדר שיסייע להן בסוגיה הזאת. אני מציע לחברי הכנסת סולודקין וחן שיחשבו על הנושא הזה. 
       
       לדעתי, צריך לסייע להן להשתלב במעגל העבודה גם במחיר שימשיכו לקבל אותן קצבאות. לא יקרה שום דבר. ממילא הן יקבלו את זה. המקסימום הוא שאנחנו נוכל לקבל אותן אולי במקום אותם עובדים זרים, במקום אנשים שלא צריכים להיות במשק, ובמקום אותם אנשים שמעבירים הון עתק למדינות האם שלהם. כך אנחנו פותרים לפחות חלקית בעיה של מדינת ישראל בקשר לנושא הזה ולסוגיה הזאת. תודה רבה.
       
היו"ר מיכאל נודלמן:
       
       תודה. חבר הכנסת מגלי והבה, בבקשה. אחריו - חברי הכנסת יגאל יאסינוב ועבד-אלמאלכ דהאמשה.
       
מגלי והבה (הליכוד):
       
       אדוני היושב-ראש, חברי הכנסת, זו הפעם הראשונה שיוצא לי לעמוד כאן על הדוכן אחרי הפיגוע שהיה ברצועת-עזה, שבו נפלו חמישה חללים בדואים. מכאן אני רוצה לשלוח את תנחומי לאותן  משפחות של לוחמים אמיצים, אם מהצפון ואם מהנגב. ברגעים כאלה אנחנו עומדים עם המשפחות ומזדהים עם כאבן.
       
       אדוני היושב-ראש, כמי שיוצא לו להסתובב המון בקרב חיילים מהעדה הבדואית, שהם שותפים לגורל ואחים לנשק, אני רואה כמה הם מקופחים בחיי היום-יום שלהם, אם בנגב ואם בצפון. אבל, כפי שאמרתי, ברגעי עצב אנחנו צריכים לעמוד לצדם ולחזק את ידי המשפחות. אני רוצה לקרוא מכאן לממשלת ישראל ולצה"ל לעשות הכול על מנת שמשפחות החללים הבדואים, וכל מי שעושה שירות צבאי, יקבלו את הטיפול הראוי ויהיו שווים לא רק בחובות אלא גם בזכויות.
       
       הצעת החוק שלפנינו היא מסוג הדברים שצריך לעשות אותם, ואפילו אי-אפשר להגיד על כך מלה רעה אחת. אני רוצה באמת להודות כאן למציעים, חברי הכנסת סולודקין וחן. צריך גם לזכור שכשאנחנו מדברים על סדר העדיפויות, אנחנו מדברים על הצעת חוק שיש לה עלות של מיליון שקל. אנחנו יודעים את הקיצוצים שאנחנו רואים בתקציב ואיפה סדר העדיפויות הנכון. אני מניח שההצעה באה באמת להיטיב עם אותם אפוטרופוסים שלקחו על עצמם לגדל עוד ילד, או שלקחו על עצמם מטלה שאינה קלה, אבל אני מקווה שבאמת תהיה להם היכולת לטפל בילד ולפרנס אותו. 
       
       אם בא החוק להיטיב עם הילד במצבנו הכלכלי הקשה, אין לי ברירה אלא לתמוך בו ולסייע לאותו ילד ולאותה משפחה. אבל, אל לנו להפוך למדינה שבה אנחנו מסתמכים רק על קצבאות ורק רוצים שמישהו יפרנס אותנו. אנחנו צריכים לעודד את האנשים לצאת לעבודה. המדינה צריכה לדאוג למקומות העבודה ולעשות סדר נכון של חלוקת האמצעים שיש. 
       
       בכל זאת, אני רואה לעצמי חובה לתמוך בחוק הזה, וההסברים שאנחנו מנסים להסביר במצוקה הכלכלית הקשה לא יעצרו בעדי מלתמוך בחוק. תודה. 
       
היו"ר מיכאל נודלמן:
       
       תודה. חבר הכנסת יגאל יאסינוב, בבקשה. אחריו – חבר הכנסת עבד-אלמאלכ דהמשה. 
       
יגאל יאסינוב (שינוי):
       
       אדוני היושב-ראש, חברי חברי הכנסת והצופים, קודם כול, אני רוצה להגיד חג שמח, כי אנחנו עדיין בחג. החוקים שאנחנו מדברים עליהם כרגע הם מתנה טובה לחג לאותם הורים במשפחות חד-הוריות שמתקשים היום לפרנס את המשפחה לבד. 
       
       אני חושב שאם רוב החוקים היו חוקים כאלה, היתה פה קואליציה מקיר לקיר, בלי חילוקי דעות בין מפלגות, בין חברי כנסת. אבל לא הכול כך. היום מצוין בכנסת יום הבריאות, ומה גילינו היום? היינו בוועדת העבודה, הרווחה והבריאות, יחד עם שדולת הבריאות בכנסת, וכל שנה מתברר במפתיע שאין כסף לדבר הבסיסי - תרופות מצילות חיים. פתאום ראינו שיש עודפים בתקציב המדינה, כמו אותם 290 מיליון שקלים שמקבלת יהדות התורה, ודווקא 290 מיליון שקלים חסרים במערכת הבריאות לתרופות מצילות חיים. אני חוזר: 290 מיליון שקלים חסרים, ו-290 מיליון זורקים. זה אותו סכום כסף, ועכשיו אנחנו יודעים מאיפה הביאו אותו. אז לא יהיו תרופות, לא יהיו טיפולים, לא תהיה התקדמות בטכנולוגיה מדעית. מה יהיה? יהיו יותר אנשים בישיבות, יהיו פחות מתגייסים, יהיו אולי יותר בזבוזים, כי אנחנו יודעים שמזה זה מתחיל, אבל אנחנו לא יודעים לאן זה יוביל אותנו. 
       
       מה שעוד מפתיע היום הוא, שאין אף חבר כנסת ממפלגת העבודה כרגע בדיון על חוקים כאלה חשובים. הם כולם עסוקים בכניסה לקואליציה, לממשלה – 19 או 21 מועמדים להיות שרים וראשי ועדות. הם לא נמצאים פה, זה לא חשוב להם. אני רוצה להגיד להם מכאן, ואולי אותם מצביעי מפלגת העבודה שצופים בטלוויזיה יגידו להם: אתם מנהלים היום משא-ומתן להיכנס לקואליציה. כאשר אנחנו עשינו את זה, דאגנו לכל הציבור, ואתם גם תדאגו. הנה, שייקחו 290 מיליון מיהדות התורה ויחזירו לבריאות – לתרופות, לנזקקים, לאותם חולים שלא יכולים לקבל את הטיפול כיוון שזורקים את הכסף לישיבות. תודה רבה. 
       
נסים זאב (ש"ס):
       
       בתנאי שזה יהיה לחולים של  שינוי. 
       
היו"ר מיכאל נודלמן:
       
       תודה. חבר הכנסת עבד-אלמאלכ דהאמשה, בבקשה. אחריו – חבר הכנסת אילן ליבוביץ.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, עניינה של הצעת החוק הוא לאפשר לאפוטרופוסים של קטינים לקבל יותר כסף מהבטחת הכנסה, כמו שמקבלות משפחות חד-הוריות. נראה שבמדינה הזאת תמיד הכול סובב סביב כסף. אני לא נגד, אני לא פוסל את זה, אבל מעניין לעניין באותו עניין: הסטודנטים הפגינו לפני שעה באוניברסיטה העברית בירושלים בדרישה שלא להעלות את שכר הלימוד. באה המשטרה ועצרה חלק מהם ופיזרה את ההפגנה בכוח. אני שומע פה קריאות, ואנשים  מובאים עכשיו למעצר. 
       
       אני שואל את שר האוצר: למה צריך להביא אותנו למצבים האלה? למה צריך שסטודנטים יפגינו וייעצרו, ובמקום לשבת על ספסל הלימודים, במקום לדאוג ללימודיהם, הם יצטרכו עכשיו לעסוק בשכר לימוד ובהעלאת שכר לימוד ובהפגנות ובדברים שלפחות לכאורה לא להם? לא לזה נועדו הסטודנטים, ולא לזה נועדה האוניברסיטה העברית, אלא כדי שהתלמידים והסטודנטים ישקדו על שולחנם ועל ספריהם ועל תורתם בבית-מדרשם. 
       
       אני קורא לשר לביטחון פנים, עכשיו וכאן, להורות על שחרורם של אלה שנעצרו ולהורות למשטרה שכאשר הסטודנטים מפגינים למען דרישות צודקות ונכונות שלהם, שלא יטפלו בהם בידיים קשות ולא יאסרו אותם. הם לא ראויים להיות מטופלים גם בהליך המשטרתי וגם בהליך הענישתי או הפלילי לכאורה, שמתחיל עכשיו במעצרם. אסור לעצור סטודנטים ואסור למשטרה לטפל בהם כמו בכל מעצר או בכל מי שעובר על החוק. לא זאת מטרתם, בוודאי לא זאת מטרתה של המשטרה, או לא צריכה להיות מטרתה, לטפל באנשים האלה. המשטרה נועדה לטפל בפורעי חוק ובעבריינים ובפושעים, והארץ מלאה באנשים האלה. אבל הסטודנטים שיצאו להפגין למען יזכו באהדה ובהבנה וכדי שהעניין שלהם סוף-סוף יהיה במקום הנכון וייחתך בצורה הנכונה, ולא על-ידי העלאת שכר הלימוד אלא על-ידי הקפאת השכר הזה ועזרה לסטודנטים ללמוד – נדמה לי שזו חובת כולנו, ובין היתר זו חובתה של המשטרה לתת לעניין הזה יד וכתף. 
       
       אל לה, למשטרה, חס וחלילה, להמשיך את המעצר או את הטיפול הפלילי או הענישתי בסטודנטים האלה. כולנו חייבים לאפשר להם ללמוד וגם לאפשר להם למחות נגד העלאת שכר הלימוד, או לא להעלות את השכר בכלל, ואז הם יתפנו רק ללימודים והמשטרה תתפנה לטיפול בעבריינים ובאנשים הנכונים. תודה רבה, אדוני. 
       
היו"ר מיכאל נודלמן:
       
       תודה רבה. חבר הכנסת אילן ליבוביץ, בבקשה. אחריו – חבר הכנסת אהוד רצאבי. 
       
אילן ליבוביץ (שינוי):
       
       אדוני היושב-ראש, חברות וחברי הכנסת, אני רוצה לאחל לכולם חג שמח ולומר כמה מלים, מכיוון שהחוק שעומד לפנינו הוא חוק שראוי שייכלל בספר החוקים. 
       
       אנחנו מדברים על מצב שבו משפחות נקלעות למצוקה כלכלית. רק בשבוע שעבר טיפלתי במקרה שקשור לעניין הזה, מקרה של אם שלא ידעה שהיא זכאית לסכומים מסוימים מהביטוח הלאומי, אם חד-הורית שבעלה נפטר והביטוח הלאומי מתעמר בה בעניין הזה ולא מוכן לתת לה את ההחזרים לאחור. 
       
       המצוקה הכלכלית של רבים במדינה הזאת היא לא סוד, ולכן ההכרה באפוטרופוס כהורה יחיד, שתיתן לו את ההטבות שנדרשות מהבחינה הזאת, היא צעד גדול מאוד ומבורך, לדעתי. אני קורא לכל החברים לתמוך בהצעה הזאת. תודה רבה. 
       
היו"ר מיכאל נודלמן:
       
       תודה. חבר הכנסת אהוד רצאבי - מוותר. חבר הכנסת יוסף פריצקי, בבקשה. אחריו - חבר הכנסת אריה אלדד. 
       
יוסף פריצקי (שינוי):
       
       אדוני היושב-ראש, כנסת נכבדה, הצעת החוק שעומדת כאן לפנינו היא טובה והיא ראויה, ואני אתמוך בה בקריאה ראשונה. היא טובה והיא ראויה, משום שהיא מבקשת ליצור מעמד של שוויון ולהקנות זכויות לאפוטרופוס יחיד כמו להורה יחיד. רעיון השוויון הוא רעיון נשגב, הוא רעיון שהכנסת הזאת צריכה להמשיך ולקדם אותו בכל מיני אופנים ובכל מיני דרכים. כי נכון הדבר, שאם אדם מגדל, למשל, את ילדיו של בן-זוגו או בת-זוגו שהלכו לעולמם - נישואים שניים - ואחד מבני-הזוג, לא עלינו, הולך לעולמו, נהיה בן-הזוג השני הורה יחיד, אפוטרופוס, והוא כמו כל הורה יחיד רגיל. במה ייגרע חלקו או חלקה? לכן ההשוואה הזאת היא השוואה נכונה והיא השוואה ראויה. 
       
       בכלל, אדוני היושב-ראש, כדאי לנו בכנסת הזאת - ועכשיו אני מבין שעם המשא-ומתן הקואליציוני היא עוד תאריך הרבה ימים, וכנראה הבחירות שסברנו שמתקרבות, הולכות ומתרחקות מאתנו, וטוב שכך - לחשוב יותר על הדברים הפוזיטיביים, איך אנחנו יוצרים יותר שוויון, איך אנחנו יוצרים יותר שיתוף, איך אנחנו יוצרים יותר סולידריות. במקום להתווכח על השונה, בואו נחפש את השווה. במקום לריב האחד עם השני - קבוצות של עולים וותיקים, יהודים וערבים, דתיים וחילונים - כשיש בינינו חילוקי דעות לגיטימיים, זה בסדר גמור, מותר ואפילו רצוי שיהיו חילוקי דעות, אבל אפשר למצוא מספיק דרך משותפת שאפשר ללכת בה ביחד. 
       
       הצעת החוק הזאת חוקקה על-ידי חברי לשעבר, או לא לשעבר, כבר אינני בדיוק יודע איך להגדיר את הדבר הזה, על-ידי חברי כנסת מסיעת שינוי, כך נאמר. כמו שאמרתי, ההצעה היא הצעה טובה וראויה. אני רק מציע למציעים שיושבים שם, חבר הכנסת ליבוביץ, אם לא כדאי לשקול בקריאה השנייה להקנות את הזכויות הללו גם למי שעדיין לא הוכר כאפוטרופוס על-ידי בית-המשפט. הרי יש מצבים שבהם, כמו שאמרתי, בן-זוג נפטר או בת-הזוג נפטרת. מוצא אדם את עצמו מטופל - - -
       
מרינה סולודקין (הליכוד):
       
- - -
       
       
יוסף פריצקי (שינוי):
       
       אז אני שמח שכיוונתי לדעת גדולים, ועוד יותר - לדעת גדולות. תודה רבה. 
       
היו"ר מיכאל נודלמן:
       
       תודה. חבר הכנסת אריה אלדד, בבקשה. אחריו - חברי הכנסת נסים זאב ויעקב מרגי. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק ראויה וראוי לתמוך בה. היא באה לפתור מצוקה קשה של יחידים, של בודדים; לא של המונים, אלא של מתי מעט, והיא באה לתקן עיוות ולסתום פרצה - היכולת להבטיח לאפוטרופוס יחיד שמתפקד כהורה יחיד. 
       
       החוק הזה גם לא יעלה הרבה לאוצר, ולכן אולי יש גם סיכוי שיתקבל, ויותר מזה, שהחוק ישרוד, שהתיקון ישרוד, שלא ייכנס לאותו ארון במשרד האוצר שכתוב עליו "לבטל בשנה הבאה", אלא לארון שעליו כתוב "נו, מילא".
       
       התיקון הזה הוא פרי עבודתם של כמה חברי כנסת חרוצים, מחוקקים שזיהו את הכשל הקיים במערכת הנוכחית ועמלו על כך שיוכלו לשכנע את המליאה ואת הוועדה לאשר את החוק. לעתים מדובר בעמל של חודשים ארוכים, ואז, אחת לשנה מגיע האוצר לארון שבו תייק חוקים לביטול בשנה האחרונה, שופך את כולם לשק אחד שכתוב עליו "חוק ההסדרים", ומוחק במחי הרמת יד קואליציה עבודת חקיקה של חודשים ארוכים. כך אירע בשנים האחרונות לחוקים רבים, מהם צודקים וטובים - קצבאות, מענקים שונים, מענקים למשפחות ברוכות ילדים. כך יקרה השנה לסעיפים שונים בחוק ביטוח בריאות ממלכתי. כך יקרה לפטור מהמע"מ באילת, כך יקרה לתיקוני חקיקה רבים שעשתה הכנסת. 
       
       חוק ההסדרים הוא חוק לא דמוקרטי, גם אם באופיו, באופן טכני, הוא בסדר, הוא חוקי, הוא בגדר חוקי המשחק הפוליטי של תן וקח. אנשי העבודה הנעדרים היום מהכנסת הזאת באופן כל כך בולט, כי בוודאי כולם עסוקים במלאכת המרכבה של הקואליציה הבאה, מהווים דוגמה לכך שבמחיר אותם חוקי משחק של תן וקח, כדי להכשיר, לאשר, לבצע את תוכנית ההתנתקות שכל כך יקרה להם, יכשירו כל שרץ חברתי וכלכלי וירימו את ידם לתמוך בחוק ההסדרים בעוד שבועות אחדים. תודה רבה. 
       
היו"ר מיכאל נודלמן:
       
       תודה. חבר הכנסת נסים זאב, בבקשה. אחרון הדוברים - חבר הכנסת יעקב מרגי.  
       
נסים זאב (ש"ס):
       
       אדוני היושב בראש, כנסת נכבדה, לפנינו הצעת חוק הבטחת הכנסה (הכרה באפוטרופוס כהורה יחיד). כולם דיברו כאן על כך שמדובר באיזו אלמנה או איזה אלמן. כמו שצריכים להכיר באדם שיש לו ילד יחיד, גם באפוטרופוס צריכים להכיר, בצדק, ואין לי עם זה שום בעיה. 
       
       אני חושב שהחוק גם מתייחס למצבים אחרים של אימוץ ילדים. הלוא מדובר פה באפוטרופוס שאיננו הורה - - 
       
יוסף פריצקי (שינוי):
       
       זה אימוץ. 
       
נסים זאב (ש"ס):
       
       - - זה אימוץ ילדים. 
       
יעקב מרגי (ש"ס):
       
       אם יש אימוץ בחוק, הוא כבר הורה. 
       
יוסף פריצקי (שינוי):
       
       מדובר כאן במצב שבו בני-זוג המביאים עמם ילדים מנישואים ראשונים חיים יחד, ואחד מהם נפטר. נשאר אחד עם הילדים של בן-זוגו, אם נישאו כדת משה וישראל ואם לא, אבל פרנסתם עליו או עליה. 
       
נסים זאב (ש"ס):
       
       אני מסכים עם ההנחה הזאת, ואין לי בעיה אתה. אני אומר שזה גם כולל - - -
מרינה סולודקין (הליכוד):
       
       רק זה - - -

נסים זאב (ש"ס):
       
       זה רק זה? אז אני רוצה לדבר על אותם אפוטרופוסים, שהם למעשה המאמצים. אני רוצה לומר שהמדיניות של אימוץ ילדים נותנת את התגמול הראוי לאותם ההורים שאינם ביולוגיים, ואין לי עם זה שום בעיה. יש לי בעיה ברמה העקרונית עם תפיסת העולם. ידוע שיש אימוץ פתוח ואימוץ סגור. כאשר הורי הילד בחיים, באימוץ פתוח מתאפשר לילד להיפגש עם הוריו הביולוגיים, ובאימוץ סגור נאסר על הילד להיפגש עם הוריו הביולוגיים. 
       
       אני רוצה לומר שעברנו חוויות קשות של הורים רבים שזעקו פה במשך חודשים רבים, עד שהמשטרה פינתה אותם בכוח. מדובר באלפי ילדים שבית-המשפט פסק נגד הוריהם וקבע שצריך לאמץ את ילדיהם באימוץ סגור. אנחנו יודעים מה זה לקחת תינוק מזרועות אמו. דיברתי עם עובדים סוציאליים שזו עבודתם עשרות שנים. הם אמרו שהם לא מכירים מקרים שלבית-המשפט היה כל כך חשוב להציל את חייו של הילד, כביכול שהילד בסיכון, שלא ניתן רק באימוץ סגור. 
       
       בהזדמנות הזאת אני אומר שצריך לשנות את המדיניות הזאת של אימוץ סגור ולהפוך את זה לאימוץ פתוח, כן לאפשר להורים לדעת מי הבן שלהם, איפה נמצא הבן שלהם. אפשר להגביל את זה כך שלא יהיה מצב שבו כל שני וחמישי אפשר לקחת את הילד, אבל גם זכותו של הילד לדעת מי הוריו הביולוגיים. אני חושב שמבחינה נפשית ייעשו חסד וצדקה עם אותן משפחות.
       
היו"ר מיכאל נודלמן:
       
       חבר הכנסת יעקב מרגי, בבקשה. אחריו - חברת הכנסת גילה פינקלשטיין. 
       
יעקב מרגי (ש"ס):
       
       אדוני היושב-ראש, חברי חברי הכנסת, החוק הוא חוק ראוי, וזה המקום להודות לחברת הכנסת מרינה סולודקין ולחבר הכנסת רשף חן. 
       
       אני רוצה להתייחס לתחילת הקדנציה. כולנו זוכרים את ריצת האמוק עם כינונה של הממשלה הנוכחית. כל דבר שזז, כל דבר חברתי לדרוס, לרמוס, למחוק. עלולים פה לטעות שהנה הניצנים הראשונים מגיעים. רבותי, החוק הוא חיובי וטוב, אבל החוק מדבר על מקרים בודדים. מי שמדבר על הבטחת הכנסה ומדבר על חוק שעלותו כמיליון שקלים, הרי כשהוא יעשה חלוקה לשנה הוא יבין שהמקרים האלה בודדים. לצערנו הרב, בלקונות האלה של הבטחת הכנסה נכללות עוד הרבה קטגוריות של  משפחות שמתמודדות עם קשיים של החברה ושל המשפחה ואין להן מענה. הן מופיעות וצצות מדי פעם בוועדות. אני מקווה שחברת הכנסת מרינה סולודקין תמשיך לדלות אותן אחת-אחת, כמו שהיא יודעת לעשות. 
       
       בהמשך דברי אני רוצה להתייחס למה שהבטיח לנו שר האוצר בנימין נתניהו במשבר של האמהות החד-הוריות לגבי מקורות התעסוקה. כולנו שואפים, ידידי חבר הכנסת מגלי והבה, מי ייתן ויבוא יום שהמוסד לביטוח לאומי יהיה מובטל, שיהיה לו כסף ולא יצטרכו לתת לאף אחד. כולנו שואפים לזה. אנחנו לא מדברים על המקרים שבאמת לא רוצים לצאת לעבודה. כל חברי הכנסת מקבלים  פניות מאקדמאים, מבעלי ניסיון תעסוקתי רב, שמוכנים לעבוד ולהשתכר שכר מינימום פלוס 10% או 20%. זה לא בשמים, לא מדובר בג'ובים, אבל אין להשיג להם. המשק לא נותן להם את זה. 
       
       לכן זו הזדמנות חשובה, כשמעלים את החוק החשוב הזה, להתפלל שהמגמה אכן תמשיך ותתחזק, כי היום כל בעלי המקצוע, אפילו המעסיקים, אפילו אנשי המשק הבכירים, שדגלו בשיטת קיצוץ הקצבאות לסוגיהן, טוענים שלא לזה כיוונו ולא לזה פיללו. 
       
       החברה הישראלית נמצאת בצומת, בפרשת דרכים קשה בין קריסה טוטלית לבין צמיחה, אבל החברה לא יכולה לשאת על גבה את כל תחלואי המשק. לא הגענו לכאן מכל קצות תבל להקים עסק כלכלי, באנו להקים כאן מדינה לעם היהודי. אנחנו עוד צעירים - 56 שנות קיום המדינה, עם כל מה שעברנו במדינה הזאת. לכן שלא תאוץ לאוצר הדרך ולא יצפה לתקן את כל תחלואי המשק והחברה ביעף, בחצי קדנציה, מה גם שהמדיניות של האוצר, החיקוי של האוצר את המדיניות הכלכלית של ארצות-הברית של אמריקה תביא אותנו לאותו דבר. מי שלמד את ההיסטוריה הכלכלית של אמריקה יודע שהיא לא הצליחה להתמודד עם העוני. עד היום היא לא מצליחה להתמודד עם תופעת ההומלסים. אומנם לא הגענו לכך, אבל, לצערנו,  אנחנו מתקרבים לכך. 
       
       המדינה התנערה מהאחריות לדיור הציבורי. היום אין במדינה מלאי של דירות לדיור הציבורי, והמדינה גם לא מעודדת חלופה - דירות להשכרה בשכר דירה סביר, שיהיה רחוק מגובה המשכנתה. כל הנקודות האלה הן נקודות למחשבה לאוצר. אני מקווה שהן ייפלו  על אוזניים כרויות.
       
       בסוף דברי אני רוצה להתייחס למשפחות החללים הבדואים מהנגב ומהצפון ולהשתתף בצערן. לצערנו הרב, ברגעים כאלה אנחנו מרגישים את האחווה בין המיעוטים השונים במדינה, בין האוכלוסיות השונות. זו ההזדמנות לקרוא למדינת ישראל - זו ההזדמנות וזו השנה לתקן עוולות שנעשות כלפי אותם מגזרים שמושיטים יד ונותנים כתף למדינת ישראל בשעות קשות אלה. תודה. 
       
היו"ר מיכאל נודלמן:
       
       תודה. חברת הכנסת גילה פינקלשטיין, בבקשה. אחריה - חבר הכנסת ישראל אייכלר.
       
גילה פינקלשטיין (מפד"ל):
       
       אדוני היושב-ראש, כנסת נכבדה, אני רוצה להודות לחברי, חברת הכנסת מרינה סולודקין וחבר הכנסת רשף חן. זו הצעה טובה, הצעה ראויה. זו הצעה שמבקשת ליצור מעמד שווה לאפוטרופוס יחיד כמו להורה יחיד. היא באה לפתור מצוקות של בודדים, לתקן עיוות, לסתום פרצה. זה תיקון חשוב שמזהה את הכשל הקיים בחברה הישראלית ומהווה מענה ונדבך חשוב לתיקון חברתי נחוץ וראוי. חשוב שהכנסת תמיד תהיה קשובה לבעיות החברתיות השונות ותעשה כמיטב יכולתה למצוא מענה עליהן. תודה רבה. 
       
היו"ר מיכאל נודלמן:
       
       תודה. חבר הכנסת ישראל אייכלר, בבקשה. 


ישראל אייכלר (יהדות התורה):
       
       אדוני היושב-ראש, חברי הכנסת, אני רוצה להצטרף לכל המברכים את חברת הכנסת מרינה סולודקין וחבר הכנסת רשף חן על הצעת החוק הזאת. 
       
       אני מכיר את חברת הכנסת סולודקין בוועדה לפניות הציבור, שם עוסקים בבעיות מיקרו של יחידים, של בודדים, של קבוצות, של אנשים שצריכים עזרה, וחברת הכנסת סולודקין תמיד שם. מתאים לך להגיש הצעת חוק שאינה המונית ואינה נוגעת להרבה אנשים, אבל חשוב מאוד שגם האנשים שאינם רבים, אלא יחידים, לא יירמסו בגלגלי הביורוקרטיה של הרוב. זה מאוד חשוב, כי תפארתה של כל מדינה, בפרט מדינה יהודית, היא בהיותה מדינת רווחה, צדק וצדקה גם לאנשים החולים והחלשים. 
       
       זה סותר את כל התזה של הקדנציה האחרונה של הממשלה הזאת, שהחזק צריך לשלוט, צריך להתחלק בשלל של המסים שהוא גובה גם מהחלשים. לכן העניין של הבטחת הכנסה סותר את כל התזה - אמרו לי, לא שמעתי אותו בקולו - של שר האוצר, שדיבר היום על חיסול כל הקצבאות מכל הסוגים ודיבר הרבה על פרנסה מעבודה. ומי לא בעד העבודה, "רַבּותָה"? הרי כל המהפכה היתה על הרעיון של העבודה. למעשה, יש 300,000 אנשים שמחפשים עבודה ואין להם. יש מאות אלפי עובדים שעובדים קשה ואין להם כדי לפרנס את משפחתם בכבוד בגלל שכר המינימום, שהוא ממש זעום. 
       
       לכן, העניין של הבטחת הכנסה הוא מוסד של כבוד למדינה שנותנת מינימום של מחיה לאנשים שאין להם עבודה או שאינם מסוגלים לעבוד, או השלמת הכנסה שנותנים לאנשים עובדים שלא מגיעים אפילו לשכר המינימום.

	אנחנו יודעים היום שהדיבורים על יציאה לעבודה הם דיבורי שקר וסרק. אני מכיר אלפי אנשים שמוכנים לקבל כל משרה שאחד מהחזקים והשליטים מוכנים לפנות באחת מרשויות השלטון, או אפילו במגזר הפרטי, שבאופן בסיסי לא חייב להעסיק אנשים שהוא לא זקוק להם. אבל, יש היום הרבה עובדים זרים שמורידים את רמת השכר בעבודות קשות, וגם פועלים מהשטחים, וגם אנשים שהולכים לעבוד קשה מאוד לא יכולים לפרנס את המשפחה. 

       מה הפתרון שהייתי קורא לו ברוח השבוע? הפתרון של ההתייוונות, זה מיעוט הילדים. מי שאין לו כסף, שלא יוליד ילדים, ומי שאין לו כסף, אולי שלא יפרנס את הזקנים. ולכן יש גם המתות חסד ויש גם הריגה של אנשים זקנים וסיעודיים בבתי-החולים בשקט בשקט. זאת התייוונות, זאת לא יהדות. 
       
אתי לבני (שינוי):

       יש גם הפלות רחמנא ליצלן.
       
ישראל אייכלר (יהדות התורה):
       
       רחמנא ליצלן, נכון, מסיבות סוציאליות. כל אלה הם דברים מתייוונים שעליהם נלחמו כאן החשמונאים ובזכותם אנחנו פה. 
       
        כאשר אומר שר האוצר "כששני בני-הזוג עובדים אין בעיה של עוני", מה זה שני בני-הזוג עובדים? האם אשה שיש לה ילדים היא לא אשה עובדת? היא לא מייצרת? אם היא עובדת כפקידה במשרד האוצר והיא מגישה תה לשר האוצר, היא כן עובדת, ואם היא מחתלת את הילדים שלה היא  לא עובדת? היא בוודאי אשה עובדת ויצרנית כמו כל אחד אחר. 
       
       אם אומרים ששני בני-הזוג צריכים לעבוד, אולי גם נחזור לעבודת ילדים. היו זמנים שילדים יצאו לעבודה בגיל שבע - בכל ההיסטוריה התעשייתית לפני המהפכה התעשייתית. אולי נחזיר את עבודת הילדים. למה כל הילדים צריכים  ללכת לבית-הספר? האם לא חבל על הזמן? זה לא יצרני.  
       
       עוד מעט יגידו שגם הזקנים יצאו לעבודה עד שייתש כוחם. 
       
       כל התזות האלה הן תזות אנטי-יהודיות. התזה היהודית היא, שמי שיכול שיעבוד ויפרנס את משפחתו.
       
יוסף פריצקי (שינוי):
       
       חייב.
       
ישראל אייכלר (יהדות התורה):
       
       חייב באמת, בוודאי. ומי שלא יכול, אנחנו צריכים לעזור לו. החזקים צריכים לעזור לחלשים, והחברה צריכה לעזור לאנשים חולים גם בגוף ובנפש.
        
חמי דורון (שינוי):

       זה בתנאי שלא יהיו פרזיטים, בתנאי שאנשים יצאו לעבודה. 
       
ישראל אייכלר (יהדות התורה):
       
       אתה יודע, מר דורון, שיש כאלה שטוענים שחברי הכנסת הם פרזיטים מפני שהם יושבים על כיסאות של עור צבי? פרזיטים זה מושג מיוחד, יחסי. אתה יודע שיש 750,000 עובדי המגזר הציבורי ששר האוצר טוען שמחציתם  מיותרים, ויש אנשים במגזר הפרטי שקוראים להם פרזיטים? כל אחד  קורא לשני פרזיט. למשל, יש אלפי סטודנטים שלומדים ופרופסורים שמלמדים. האם אתה תגיד עליהם שהם פרזיטים? לא.    
       
חמי דורון (שינוי):

       לא, אבל - - -
       
ישראל אייכלר (יהדות התורה):
       
       ודאי שלא. אתה רק תגיד על מי שלומד תורה שהוא פרזיט. ואני אומר שמי שלומד תורה הוא גיבור חיל, כי מי שלומד תורה מוותר על מנעמי החיים. מי שלומד תורה הוא אדם שחי בדלות ובעוני, והוא לא מבקש ממך שתפרנס אותו, כי אתה לא מפרנס אותו גם אם אתה נותן לו 10% ממה שאתה נותן לסטודנט. לא לסטודנט - זה לא הולך לסטודנט. זה הולך למרצים באוניברסיטה ולהנהלות האוניברסיטאות.  

חמי דורון (שינוי):

       הרב אייכלר, עיני דומעות. 

ישראל אייכלר (יהדות התורה):
       
       חמי, אנחנו נמשיך את הוויכוח אחר כך, כי היושב-ראש אומר שצריך להדליק נרות חנוכה. אני מאמין שאתה לא רוצה להפר את המצווה של הדלקת נרות חנוכה. תודה רבה. 

היו"ר מיכאל נודלמן:
       
       רשימת הדוברים הסתיימה, ואנחנו צריכים לעבור להצבעה בקריאה ראשונה על הצעת חוק הבטחת הכנסה (תיקון מס' 24) (הכרה באפוטרופוס כהורה יחיד), התשס"ה-2004. בבקשה. 


הצבעה מס' 8

בעד ההצעה להעביר את הצעת החוק לוועדה  – 16
נגד – אין
נמנעים – אין
ההצעה להעביר את הצעת חוק הבטחת הכנסה (תיקון מס' 24) 
(הכרה באפוטרופוס כהורה יחיד), התשס"ה-2004, לוועדת העבודה, הרווחה והבריאות נתקבלה. 

היו"ר מיכאל נודלמן:
       
       16 חברי כנסת בעד, אין נגד, אין נמנעים. אני קובע שהצעת חוק התקבלה בקריאה ראשונה, והיא תעבור לוועדת העבודה, הרווחה והבריאות, ותידון שם. 

       
הצעת חוק העונשין (תיקון מס' 84) (עבירות מין שנעשו בקטין), התשס"ה-2004
       [רשומות (הצעות חוק, חוב' כ/59).]
(קריאה ראשונה)
       
היו"ר מיכאל נודלמן:
       
       אנחנו עוברים להצעת חוק העונשין (תיקון מס' 84) (עבירות מין שנעשו בקטין), התשס"ה-2004, מאת חברת הכנסת גילה פינקלשטיין. בבקשה.
       
גילה פינקלשטיין (מפד"ל):
       
       אדוני היושב-ראש, כנסת נכבדה, הצעת החוק שלפניכם מטרתה עשיית צדק עם נפגעי תקיפה מינית. לצערנו, מספר לא קטן של הקורבנות הם קטינים, שהפושע מנצל את תמימותם ואת חוסר הבנתם על מנת לבצע את זממו. פעמים רבות פוטרת מערכת המשפט את הפושע מעונש, משום שבזמן שעמד הקטין על דעתו והבין את משמעות המעשים שנעשו בו, כבר חלה התיישנות על העבירה ולא ניתן למצות אתו את הדין. 
       
       היום החוק מעניק דחייה בהתיישנות רק בנוגע לעבירות מין בקטין שביצעו בני-משפחתו. הארכת ההתיישנות בתקיפת בן-משפחה נמשכת עד הגיע הקטין לגיל 38. הגבלת החוק אך ורק לפשעים שביצעו בני-משפחה אינה מובנת לי כלל ועיקר, בהתחשב בעובדה ששיעור ניכר מן הפונים למרכזי הסיוע לנפגעי תקיפה מינית עושים זאת שנים רבות לאחר שבגרו והבינו את הנזק הנפשי והפיזי שנגרם להם. בשלב הבוגר של חייהם פנייה למשטרה היא כבר חסרת תועלת בשל ההתיישנות שחלה על העבירה שבוצעה בהם בהיותם קטינים. התוצאה האבסורדית היא, שככל שהקורבן צעיר יותר בעת התקיפה, גדל הסיכוי שתקופת ההתיישנות תסתיים בטרם יגיע לבגרות ותוקפו לא יועמד לדין כלל. 
       
       על כן הצעתי, בתמיכה ובשיתוף המרכז לנפגעי ונפגעות תקיפה מינית, להאריך את תקופת ההתיישנות של עבירות מין בקטינים כך שתקופת ההתיישנות תחל ביום שמלאו לקטין 18 שנים, זאת מתוך הבנה כי כל עוד אדם הוא קטין אין לדרוש ממנו להבין את חומרת המעשים המיניים שנעשו בו. באופן כזה יתאפשר לפתוח בהליך פלילי נגד כל תוקף מסוג זה עד היום שימלאו לקורבן 28 שנים. 
       
       בדיוני ועדת החוקה עלתה דרישה מצד משרד המשפטים, להתנות את הארכת ההתיישנות בחיזוק נוסף, מלבד עדות הנפגע או הנפגעת. בעיני יש למתן הגבלה זו, בייחוד לאור העובדה שהארכת ההתיישנות ממילא צריכה לעבור כמה גדרות. הראשונה שבהן היא חובת אישורו של היועץ המשפטי לממשלה, והשנייה, דרישת ראיות נוספת לעדות הנפגעת מצד בית-המשפט. תוספת החיזוק שמבקש משרד המשפטים היא בבחינת מגבלה מיותרת. היא עלולה למנוע הגשת כתב אישום והרשעה נגד הפושע שימשיך להסתובב כל ימיו חופשי ומסוכן. אני מקווה שבסבב הדיונים הבא בוועדת החוקה נגבש פשרה הולמת שתיתן מענה לשני הצדדים בעניין הזה. 

       כיושבת-ראש השדולה למען הילד, אבקש לגלות את הרגישות הראויה לא רק ביחס למצבם של קטינים קורבנות תקיפה מינית, אלא בכלל ביחס למצבו ולמעמדו של הקטין בישראל. 
       
       אני מבקשת את תמיכתכם בהצעה. תודה.  
       
היו"ר מיכאל נודלמן:
       
       תודה. יש רשימת דוברים. הדובר הראשון הוא חבר הכנסת איוב קרא. אחריו - חברי הכנסת יעקב מרגי, עבד-אלמאלכ דהאמשה ומגלי והבה. 
        
איוב קרא (הליכוד):
       
       אדוני היושב-ראש, חברי חברי הכנסת, הצעת החוק שמעלה היום חברת הכנסת גילה פינקלשטיין נותנת תעודת כבוד לכל מה שקשור לבית-המחוקקים הזה. כמו תמיד, אני רוצה לומר לחברת הכנסת יישר כוח. 
       
       אני רוצה לנצל את הבמה הזאת ולדבר על מה שקרה אתמול עם אילנה דיין ועם רל"שית הרמטכ"ל בקשר להדלפות שהיו בפרשת המ"פ וכל הסוגיה סביב הנושא הזה. בוויכוח שהיה אתמול בין אילנה דיין לרל"שית התברר מעל לכל ספק שמדובר בניסיון לתפור תיק לאותו קצין, וזה מוכח יותר ויותר כל יום. 
       
       אני חושב שצריך לחזק את קציני צה"ל, ואי-אפשר לתת לפצ"ר להיות המפקד של הצבא ולרמטכ"ל להיות היועץ, במקום להיות להיפך. מה שיקרה, אם האינתיפאדה תימשך, אנו נמצא את עצמנו בריצה לתוך בתי-המשפט כל יום כדי להוכיח מי אשם ומי לא אשם, וננהל את הצבא מבין כותלי בית-המשפט. 
       
       רק אתמול הובאו למנוחות חמישה מטובי בנינו בכפרים השונים בצפון ובדרום. בגלל כל מיני דברים שאנו רואים אותם פה עלולה להיות התגובה של חיילי צה"ל לא על-פי מה שנהגנו ולמדנו כאשר כולנו שירתנו, ובעצם יש היום רתיעה מלהתמודד עם הבעיה הזאת, ויש בעיה אמיתית כל יום, שעה-שעה, להתמודד עם הקונספציה שצריך להבדיל בין אויב לחף מפשע. ומאחר שאנחנו נמצאים במין וייטנמיזציה – וייטנם מסוג חדש – אין לי ספק שמי שחוטף במצב הזה, זה מפקדים שצריכים לתת פקודות נכונות וללכת עם המוסר שמוכר בצה"ל, עם האמת של צה"ל, מה שלא היה עד עכשיו.
       
       אני שולח מכאן את תנחומינו למשפחות החיילים שנספו אמש. אני מאחל מכל הלב החלמה לכל הפצועים. אני מקווה בכל מאודי שלא נדע קורבנות, לא בצד הזה ולא בצד השני, אבל קודם כול, הקם להורגך השכם להורגו, ואני חושב שכך מנהלים את העניינים בצבא. אף אחד לא רוצה קורבנות בצד השני, אך גם אי-אפשר שכל מחבל - או מחבלת - מתחת לגיל 18, שבא להרוג חיילים, והוא נתפס, יחשבו שהוא חף מפשע. ראינו כבר מחבלים בני תשע ו-11, והיד עוד נטויה, לצערי הרב. אני מקווה שלא נדע עוד מלחמות. תודה רבה.

היו"ר מיכאל נודלמן:
       
       חבר הכנסת יעקב מרגי. 
       
יעקב מרגי (ש"ס):
       
       יש הסכמה שמוותרים ורק נצביע. יש הדלקת נרות.
       
היו"ר מיכאל נודלמן:
       
	אם כולם מוותרים, נלך להצבעה בקריאה ראשונה על הצעת חוק העונשין (תיקון מס' 84) (עבירות מין שנעשו בקטין), התשס"ה-2004.
       

הצבעה מס' 9
       
בעד ההצעה להעביר את הצעת החוק לוועדה – 8
נגד – אין
נמנעים – 1
ההצעה להעביר את הצעת חוק העונשין (תיקון מס' 84) 
(עבירות מין שנעשו בקטין), התשס"ה-2004, לוועדת החוקה, חוק ומשפט נתקבלה.

היו"ר מיכאל נודלמן:
       
       בעד - 8, אין נגד, ויש נמנע אחד. אני קובע שהחוק נתקבל בקריאה ראשונה, ויעבור לוועדת החוקה, חוק ומשפט.
       
       חברי הכנסת, תם סדר-היום. הישיבה הבאה תתקיים מחר, יום רביעי, ג' בטבת התשס"ה, 15 בדצמבר 2004, בשעה 11:00. ישיבת הכנסת נעולה.

הישיבה ננעלה בשעה  16:34.

     
עמוד 79 מתוך 79

