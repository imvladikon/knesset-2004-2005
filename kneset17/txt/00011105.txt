    תוכן עניינים
דברי יושב-ראש הכנסת	7
ישיבה מיוחדת לזכרו של חבר הכנסת  והשר לשעבר רפאל איתן, זיכרונו לברכה	8
שר התחבורה מאיר שטרית:	9
דני יתום (העבודה-מימד):	13
אליעזר זנדברג (שינוי):	15
אפי איתם (מפד"ל):	17
חילופי גברי בוועדות הכנסת	19
רוני בר-און (יו"ר ועדת הכנסת):	20
הודעת יושב-ראש ועדת הכנסת	20
רוני בר-און (יו"ר ועדת הכנסת):	20
מסמכים שהונחו על שולחן הכנסת	20
מזכיר הכנסת אריה האן:	20
שאילתות בעל-פה	21
223. שירותי התחבורה הציבורית בביתר-עילית	21
אברהם רביץ (יהדות התורה):	21
שר התחבורה מאיר שטרית:	22
אברהם רביץ (יהדות התורה):	23
אורי אריאל (האיחוד הלאומי - ישראל ביתנו):	24
יעקב מרגי (ש"ס):	24
שר התחבורה מאיר שטרית:	25
221. סכנת הסגירה של אגודת הסופרים העבריים	27
זבולון אורלב (מפד"ל):	27
שרת החינוך, התרבות והספורט לימור לבנת:	28
זבולון אורלב (מפד"ל):	28
אליעזר כהן (האיחוד הלאומי - ישראל ביתנו):	29
שרת החינוך, התרבות והספורט לימור לבנת:	29
222. הצבת עץ אשוח בסמינר "אורנים"	30
גילה פינקלשטיין (מפד"ל):	30
שרת החינוך, התרבות והספורט לימור לבנת:	31
גילה פינקלשטיין (מפד"ל):	32
אילן שלגי (שינוי):	32
משה גפני (יהדות התורה):	33
שרת החינוך, התרבות והספורט לימור לבנת:	34
הצעת חוק איסור מימון טרור, התשס"ה-2004	36
מיכאל איתן (יו"ר ועדת החוקה, חוק ומשפט):	36
מיכאל איתן (יו"ר ועדת החוקה, חוק ומשפט):	60
הצעת חוק לתיקון דיני הראיות (הגנת ילדים) (תיקון מס' 11), התשס"ה-2004	61
יצחק לוי (בשם ועדת החוקה, חוק ומשפט):	61
יצחק לוי (בשם ועדת החוקה, חוק ומשפט):	65
הצעת חוק לתיקון פקודת מס הכנסה (מס' 142), התשס"ה-2004	66
חיים אורון (יחד):	66
הצעת חוק לעידוד השקעות הון (תיקון מס' 59), התשס"ה-2004	71
ערעורו של חבר הכנסת עסאם מח'ול על החלטת ועדת האתיקה  לשלול ממנו את רשות הדיבור במליאת הכנסת ובוועדות הכנסת	72
עסאם מח'ול (חד"ש-תע"ל):	73
אריה אלדד (האיחוד הלאומי - ישראל ביתנו):	78
אריה אלדד (יושב-ראש ועדת האתיקה):	81
הודעה אישית של חבר הכנסת יחיאל חזן	83
יחיאל חזן (הליכוד):	84
יחיאל חזן (הליכוד):	85
יוסי שריד (יחד):	86
רוני בר-און (הליכוד):	89
מסמכים שהונחו על שולחן הכנסת	91
מזכיר הכנסת אריה האן:	91
הצעת חוק ההתנתקות, התשס"ד-2004	91
אורי אריאל (האיחוד הלאומי - ישראל ביתנו):	91
שר התחבורה מאיר שטרית:	94
שר התחבורה מאיר שטרית:	95
אורי אריאל (האיחוד הלאומי - ישראל ביתנו):	96
הצעת חוק התקשורת (בזק ושידורים)  (תיקון - חבילת ערוצים בסיסית), התשס"ה-2004	98
אבשלום וילן (יחד):	99
שר התקשורת אהוד אולמרט:	100
אבשלום וילן (יחד):	100
הצעת חוק צער בעלי-חיים (הגנה על בעלי-חיים)  (תיקון - תוספות לעניין החזקה והובלה של בעלי-חיים), התשס"ד-2004	101
אתי לבני (שינוי):	101
שר החקלאות ופיתוח הכפר ישראל כץ:	105
הילדים אוכלים ברחובות והחתולים בבית.	107
אתי לבני (שינוי):	107
הצעת חוק-יסוד: משק המדינה  (תיקון – הקדמת מועדי הנחת הצעת חוק התקציב)	109
אמנון כהן (ש"ס):	109
הצעת חוק-יסוד: מבוא לחוקה	110
אליעזר כהן (האיחוד הלאומי - ישראל ביתנו):	111
הצעת חוק-יסוד: מבוא לחוקה	113
אופיר פינס-פז (העבודה-מימד):	114
שרת המשפטים ציפי לבני:	118
ישראל אייכלר (יהדות התורה):	119
יצחק כהן (ש"ס):	121
עבד-אלמאלכ דהאמשה (רע"ם):	122
הצעת חוק ועדות רפואיות (מזכיר ועדה וחובת גילוי מידע), התשס"ה-2004	127
שאול יהלום (מפד"ל):	127
הצעת חוק שירות המדינה (מינויים) (תיקון - תקופת כהונה), התשס"ה-2004	128
ענבל גבריאלי (הליכוד):	128
אופיר פינס-פז (העבודה-מימד):	129
ענבל גבריאלי (הליכוד):	131
הצעת חוק המקרקעין (תיקון - שיעורו של חלק  מוצמד ברכוש המשותף), התשס"ג-2003	133
חמי דורון (שינוי):	133
קריאה:	134
שר התחבורה מאיר שטרית:	134
רוני בר-און (הליכוד):	134
הצעת חוק המקרקעין (תיקון - פינוי ובינוי), התשס"ד-2004	136
ניסן סלומינסקי (מפד"ל):	137
שרת המשפטים ציפי לבני:	138
טלב אלסאנע (רע"ם):	138
הצעת חוק הבטחת הכנסה (תיקון - פיצוי קורבנות השואה), התשס"ג-2003	140
יורי שטרן (האיחוד הלאומי - ישראל ביתנו):	140
שר התחבורה מאיר שטרית:	140
חמי דורון (שינוי):	141
הצעת חוק זאב ז'בוטינסקי (ציון זכרו ופועלו), התשס"ה-2004	146
רוני בר-און (הליכוד):	146
שר התחבורה מאיר שטרית:	147
שר האוצר בנימין נתניהו:	148
חיים אורון (יחד):	149
הצעת חוק שירות ביטחון (הגבלת קריאה לשירות מילואים  של קצין - הוראת שעה) (תיקון מס' 4), התשס"ה-2004	154
סגן שר הביטחון זאב בוים:	154
אילן שלגי (שינוי):	156
רוני בריזון (שינוי):	159
רשף חן (שינוי):	160
חמי דורון (שינוי):	162
מל פולישוק-בלוך (שינוי):	165
יוסף לפיד (שינוי):	168
אבשלום וילן (יחד):	171
אבשלום וילן (יחד):	171
נסים זאב (ש"ס):	173
גדעון סער (הליכוד):	177
יעקב מרגי (ש"ס):	184
יעקב מרגי (ש"ס):	185
אורי אריאל (האיחוד הלאומי - ישראל ביתנו):	187
אילן ליבוביץ (שינוי):	190
יצחק כהן (ש"ס):	194
יובל שטייניץ (הליכוד):	195
הודעה אישית של חבר הכנסת יוסף לפיד	196
יוסף לפיד (שינוי):	196
הודעה אישית של חבר הכנסת מאיר פרוש	197
מאיר פרוש (יהדות התורה):	197
הודעה אישית של חברת הכנסת מל פולישוק-בלוך	200
מל פולישוק-בלוך (שינוי):	200
הודעת יושב-ראש ועדת הכנסת	202
רוני בר-און (יו"ר ועדת הכנסת):	203
הצעות לסדר-היום	203
העלאת שכר בכירים ברשויות המקומיות	203
חיים אורון (יחד):	203
אתי לבני (שינוי):	207
חיים כץ (הליכוד):	208
מסמכים שהונחו על שולחן הכנסת	209
סגנית מזכיר הכנסת רות קפלן:	209
הצעות לסדר-היום	209
העלאת שכר בכירים ברשויות המקומיות	209
שר התחבורה מאיר שטרית:	209
הצעות לסדר-היום	211
הרעש בדרום-מזרח אסיה ורמת המוכנות לרעידות אדמה בישראל	211
דוד אזולאי (ש"ס):	212
יגאל יאסינוב (שינוי):	213
ניסן סלומינסקי (מפד"ל):	214
עזמי בשארה (בל"ד):	215
עבד-אלמאלכ דהאמשה (רע"ם):	216
נעמי בלומנטל (הליכוד):	217
רן כהן (יחד):	219
שר התחבורה מאיר שטרית:	221
שר התחבורה מאיר שטרית:	225
יעקב מרגי (ש"ס):	226
ג'מאל זחאלקה (בל"ד):	227
מל פולישוק-בלוך (שינוי):	228
ואסל טאהא (בל"ד):	229
נסים זאב (ש"ס):	229
נסים זאב (ש"ס):	230
מסמכים שהונחו על שולחן הכנסת	232
סגנית מזכיר הכנסת רות קפלן:	232
הצעת חוק שירות ביטחון (הגבלות קריאה לשירות מילואים  של קצין - הוראת שעה) (תיקון מס' 3), התשס"ה-2004	233
יובל שטייניץ (יו"ר ועדת החוץ והביטחון):	234
יובל שטייניץ (יו"ר ועדת החוץ והביטחון):	234
הצעות לסדר-היום	236
דברי אבו-מאזן לקראת הבחירות ברשות הפלסטינית	236
יאיר פרץ (ש"ס):	237
יאיר פרץ (ש"ס):	237
חמי דורון (שינוי):	238
חמי דורון (שינוי):	238
אבשלום וילן (יחד):	242
ואסל טאהא (בל"ד):	247
אורי אריאל (האיחוד הלאומי - ישראל ביתנו):	252
שר התחבורה מאיר שטרית:	254
שר התחבורה מאיר שטרית:	255
עבד-אלמאלכ דהאמשה (רע"ם):	259
אילן שלגי (שינוי):	260
ג'מאל זחאלקה (בל"ד):	260
נסים זאב (ש"ס):	261
הצעה לסדר-היום	263
דוח-דברת על מערכת החינוך והשלכותיו	263
מל פולישוק-בלוך (שינוי):	263
הצעת חוק שירות ביטחון (הגבלות קריאה לשירות מילואים  של קצין – הוראת שעה) (תיקון מס' 3), התשס"ה-2004	265
יובל שטייניץ (יו"ר ועדת החוץ והביטחון):	267
אילן שלגי (שינוי):	272
מל פולישוק-בלוך (שינוי):	278
רשף חן (שינוי):	285
רוני בריזון (שינוי):	291
אהוד רצאבי (שינוי):	299
אתי לבני (שינוי):	303
אילן ליבוביץ (שינוי):	313
אבשלום וילן (יחד):	319
יגאל יאסינוב (שינוי):	322
חמי דורון (שינוי):	326
הודעה אישית של חבר הכנסת חמי דורון	330
הצעת חוק שירות ביטחון (הגבלות קריאה לשירות מילואים  של קצין – הוראת שעה) (תיקון מס' 3), התשס"ה-2004	331
רן כהן (יחד):	331
יובל שטייניץ (יו"ר ועדת החוץ והביטחון):	332
רשף חן (שינוי):	336
    
       

       חוב' י"ב
       ישיבה ר"ב
       
       


הישיבה המאתיים-ושתיים של הכנסת השש-עשרה
יום רביעי, י"ז בטבת התשס"ה (29 בדצמבר 2004)
ירושלים, הכנסת, שעה 11:00

       
דברי יושב-ראש הכנסת
       
היו"ר ראובן ריבלין:
       
       גבירותי ורבותי חברי הכנסת, היום יום רביעי, י"ז בטבת התשס"ה, 29 בחודש דצמבר 2004 למניינם. אני מתכבד לפתוח את ישיבת הכנסת.
       
       ישיבת כנסת זו תיפתח בדברים שיאמרו חברי כנסת לזכרו של חבר הכנסת והשר לשעבר רפאל איתן. יהיו כמה שינויים בסדר-היום כתוצאה מבקשת הממשלה, שנעתרנו לה בחלקה, ולכן, רבותי חברי הכנסת, אני מבקש שכולם יהיו ערים לשינויים כאלה או אחרים.
       
קריאה:
       
       לא הבנו כלום.
       
היו"ר ראובן ריבלין:
       
       לאחר הדיון בהצעות החוק הפרטיות תהיה איזו בקשה של הממשלה בהצעת חוק, שהממשלה מביאה, שקיבלה פטור - - -
       
עמיר פרץ (עם אחד):
       
       למה לא נדע עליה עכשיו?
       
היו"ר ראובן ריבלין:
       
       מייד אחרי האזכרה אומר לכם.
       
עמיר פרץ (עם אחד):
       
       שנדע - - -
       
היו"ר ראובן ריבלין:
       
       הדברים אינם דרמטיים. מדובר בהצעת החוק שנפלה אתמול בקריאה שלישית, חוק שירות ביטחון, ושוכנעתי שהממשלה מחויבת להביאה לכנסת, שכן ב-1 בינואר בטל תוקפה, ולכן הם מבקשים להביא אותה היום ולהעבירה בשלוש קריאות. לא הסכמתי לשים זאת בראשית סדר-היום, אבל הסכמתי שלאחר שחברי הכנסת ימלאו את סדר-יומם, אנו נאפשר לממשלה להביא בקריאה ראשונה, ובסוף היום, בשעות הלילה, תבוא הקריאה השנייה והשלישית. אם הכנסת תאשר, היא תאושר, ואם היא לא תאשר, הממשלה תימצא במצב שבו היא צריכה כמובן להביא את חברי הכנסת על מנת שיצביעו ויעקפו כל התנגדות, זו חובתה של הקואליציה ושל הממשלה.

       
ישיבה מיוחדת לזכרו של חבר הכנסת 
והשר לשעבר רפאל איתן, זיכרונו לברכה

היו"ר ראובן ריבלין:
       
       רבותי חברי הכנסת, אנו מקיימים היום ישיבה מיוחדת לזכרו של חבר הכנסת והשר לשעבר רפאל איתן. 
       
       כל ימיו היה רפול חייל, חייל של ארץ-ישראל. חייו חלפו עליו בסערה, ומותו כחייו. סערת מלחמה עם אויב שבשער, וכשפשט את מדיו, סערת מלחמה על דמות החברה הישראלית כחברה איכותית, חברה ישרת דרך ונקיית כפיים. פעמים רבות נאבק רפול עם המוות ויכול לו. גם במותו נלחם, אך הים הכריעו.
       
       רפול, צבר שורשי מוצק, איש אדמה, היה למפקד ולמנהיג. רבים נשבו בקסם אישיותו, הלכו שבי אחרי יושרו והגינותו. חייו מקפלים בתוכם את ימי המדינה. את נעוריו עיצבה ההגנה, ההגנה על עצם החיים. טבעי היה שרפול, נער בן 16, לא היסס והתנדב אז לפלמ"ח. הזמן השריש בו את התודעה הביטחונית. רפול הציל את עם ישראל לא פעם אחת ולא פעמים. דמותו במלחמת יום הכיפורים, ברמת-הגולן בצומת נפח, כשהוא עומד ומצווה על פקודיו: תחזיקו רק עוד חמש דקות. והדקות הללו הצילו את המדינה כולה, ודמותו של רפול המחזיק את לוחמיו בשיניים לא תישכח.
       
       רפול הלוחם היה מיוחד במינו, מעולם לא נשחק. בקרב עמד תמיד איתן כסלע, כשעיניים רבות נישאות אליו. רפול כמפקד בדרגות הבכירות ביותר נהג באנשיו כאחד החיילים מהשורה – אכל אתם וישן עמם, רב-אלוף שהוא טוראי בנשמתו. בשדה הקרב דמותו דחפה את החיילים, דוגמה היה ומופת. כרמטכ"ל הפיח בצה"ל רוח של משמעת ברזל וחתירה לרמה מבצעית גבוהה. נוער השוליים מצא אצלו לב פתוח, כי רפול המפקד הקשוח היה גם מחנך. כמה נערי רפול חייבים לו את השינוי בחייהם, כמה משפחות הציל, כמה עולמות שימר בחוכמתו.
       
       15 שנים היה חבר בבית הזה, כיהן כסגן ראש הממשלה, כשר החקלאות וכשר לאיכות הסביבה. כשנבחר לכנסת, מייד הודיע לחשבות כי הוא תורם חלק משכרו לקרן לב"י בת-טיפוחיו. 
       
       רפול היה אוהבה הגדול של ארץ-ישראל, למענה לחם בחירוף נפש, למענה נתן את כולו. "אני לא רוצה תהילה, אני לא רוצה דפי זהב בהיסטוריה של ישראל, יש לי רק שאיפה אחת – שיזכרו אותי כאדם שהקדיש את כל חייו למען מטרה אחת: שישראל תתקיים לנצח", כך אמר רפול. רעיון ארץ-ישראל השלמה היה אצלו חד וברור. ארץ-ישראל היתה אצלו בסיס, הוא היה ידיד אמת להתיישבות בכל רחבי הארץ. 
       
       כשפרש מהפוליטיקה חזר למחוזות האהובים עליו - הנגרייה, בית-הבד, העשייה והבנייה. לעולם לא התבטל, איש של עמל ואמונה היה. 
       
       מותו של רפול מסמל את קצה של תקופה. בנוף השסוע שלנו הוא יחסר. זמנים השתנו, יסודות מוצקים מתמוטטים לפתע, ועתה, אפילו סלעים נשברים.
       
       אני חושב שרפול העומד ודאי ומביט בנו שלוב זרועות ומחייך שם למעלה, לא היה רוצה שניפרד ממנו בלי חיוך, בלי חמשיר שיזכיר את רפול הזה. ואני הקטן ניסיתי לכתוב את החרוזים הבאים, שכן פעמים הייתי יושב אתו במזנון, והוא היה כותב לי שירים כאלה ואחרים: "מפקד מלידה, מחנך בפקודה,/ כל ימיו הוא נלחם על הבית./ גם אוהב, גם שונא,/ הוא הפשיר בחמשיר,/ ואם לא, אז עם קצת שמן זית".
       
       אני מתכבד להזמין את השר מאיר שטרית לשאת דברים בשם הממשלה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, משפחתו של רפאל איתן, יקיריו ואוהביו שנמצאים אתנו כאן ביציע, אכן יום עצוב, אנו נפרדים מרפול על-פי המסורת של הכנסת. 
       
       כשאני עובר על קורות חייו, ועברתי על קורות חייו מיום היוולדו ועד היום, אם קוראים את קורות חייו, רואים את הביטוי המובהק ביותר למלה "צבר", הביטוי לצבר הישראלי – קוצני מבחוץ, רך ומתוק מבפנים.
       
       רפול נולד ב-11 בינואר 1929 בתל-עדשים בישראל, ומעניין שתמיד הוא ציין כמקצוע שלו בקורות החיים - חקלאי, נגר וטייס, אלה המקצועות שרפול ציין בכתב-ידו בתוך קורות החיים שנשלחו. רמטכ"ל בין השנים 1978 ו-1983; שירת בפלמ"ח ובצה"ל 37 שנים, כמעט כל חייו. היה בכנסת השלוש-עשרה יושב-ראש הוועדה למאבק בנגע הסמים; בכנסת השתים-עשרה היה חבר ועדת הכנסת וחבר ועדת החוץ והביטחון; בכנסת האחת-עשרה היה חבר ועדת החוץ והביטחון וחבר הוועדה לענייני ביקורת המדינה; בכנסת הארבע-עשרה היה בסיעת ליכוד-צומת; בכנסת השלוש-עשרה היה בסיעת צומת – אני הולך קדימה ואחורה – בכנסת השתים-עשרה - סיעת צומת; בכנסת האחת-עשרה היה בסיעת התחיה, חבר כנסת יחיד, רפאל איתן היה בצומת אז במשותף אתם; בכנסת השתים-עשרה היה בממשלה ה-24 עד 31 בדצמבר 1991 כשר החקלאות; בכנסת הארבע-עשרה היה בממשלה ה-27 סגן ראש הממשלה, שר החקלאות ופיתוח הכפר והשר לאיכות הסביבה.
       
       הוא היה הרמטכ"ל ה-11 של צה"ל, חבר הכנסת, שר. אביו היה אליהו קמינסקי, ממייסדי ארגון "השומר" ומהלוחמים הבולטים בשורותיו. ב-1944, בהיותו בן 16, הצטרף רפול לפלמ"ח, וב-1948, עם פרוץ מלחמת העצמאות, הצטרף לחטיבת הראל בתפקידי סמל מחלקה והשתתף בקרבות לשחרור ירושלים. באחד הקרבות על מנזר סן-סימון בירושלים נפצע. בתום מלחמת העצמאות שימש סגן מפקד פלוגה, אף שלא עבר קורס קצינים. לאחר המלחמה חזר לתל-עדשים.
       
       ב-1951 התגייס רפול לצה"ל ושימש קצין המבצעים של חטיבה 9. לאחר מכן התמנה למפקד פלוגת המילואים הראשונה של הצנחנים. ב-28 באוקטובר 1955, בדרגת סרן, השתתף עם לוחמיו בפשיטה על משטרת כונתילה שבסיני, פעולה ראשונה מסוגה בעומק קווי האויב. איתן הסתער בראש הלוחמים דרך מצוק תלול וחיסל עמדת ירי שבלמה את התקדמות הכוח. על פעולה זו זכה בעיטור העוז של צה"ל.
       
       ב-1955 נפצע איתן בפעולת כינרת נגד הסורים. באוקטובר ‎1956, פחות משנה לאחר החלמתו מן הפציעה, פיקד במבצע "קדש" על גדוד ‎890 של הצנחנים. צניחת הגדוד שבפיקודו במעבר המיתלה שבחצי האי סיני היתה הצניחה הקרבית היחידה בתולדות צה"ל, וכל אלה שהשתתפו בה, קינאנו בהם שהיו היחידים שהלכו עם כנפי צניחה עם רקע אדום.
       
       בשנת ‎1964 מונה איתן למפקד חטיבת הצנחנים, וב-‎1967, במלחמת ששת הימים, השתתף בקרבות באזור עזה ונפצע פציעה קשה בראשו. ב-1969, בתחילת מלחמת ההתשה, מונה לקצין צנחנים וחיל רגלים ראשי. בשנת ‎1973, במלחמת יום הכיפורים, היה מפקד האוגדה שלחמה בחזית הסורית. אוגדה זו הביאה לבלימת הכוח הסורי וכבשה מובלעת באזור. בתום המלחמה הועלה איתן לדרגת אלוף ומונה לאלוף פיקוד הצפון, ולאחר מכן לראש אגף המטה, אג"ם.
       
       באפריל‎1978  מינה שר הביטחון דאז, עזר ויצמן, את איתן לרמטכ"ל ה‎-11 של צה"ל. עם מינויו לתפקיד נקט איתן שורת צעדים שנועדו להגביר את המשמעת בצה"ל. בד-בבד עם צעדים אלה הרחיב איתן את אחריות הצבא כלפי אוכלוסיות חלשות, והקים מפקדה לטיפול בחיילים עם נתונים אישיים נמוכים, מה שכינו כולם "נערי רפול". ב-1981, במהלך כהונתו בתפקיד הרמטכ"ל, נהרג בנו יורם, טייס בחיל האוויר, בתאונת אימונים בדרום הארץ.
       
       ב-‎1983 השתחרר איתן מצה"ל ופנה לקריירה פוליטית. הוא הקים את תנועת צומת, אשר פעלה תחילה במסגרת חוג רעיוני של תנועת התחיה, שחבריה פעלו נגד הנסיגה מסיני. בשנת ‎1984  נבחר לכנסת ה-11 מטעם מפלגת התחיה-צומת. שלוש שנים מאוחר יותר הסתיים האיחוד בין שתי התנועות, ובבחירות לכנסת, ב-1988, התמודדה תנועת צומת באופן עצמאי - בהדגשת מחויבותה לשלמות הארץ, לשיפור רמת החינוך ולמינהל תקין - וזכתה בשני מנדטים. 
       
       ביוני 1990 הצטרפה הסיעה לממשלת יצחק שמיר, ורפאל איתן מונה לתפקיד שר החקלאות. סיעת צומת פרשה מן הממשלה בדצמבר ‎1991, על רקע חילוקי דעות בנושא תהליך השלום בעקבות ועידת מדריד ובשל חזרת הליכוד מהסכמתו לאפשר לסיעה חופש הצבעה על הצעת החוק לבחירה ישירה של ראש הממשלה.
       
       בבחירות ‎1992 זכתה תנועת צומת בשמונה מנדטים. איתן בחר להשאיר את סיעתו באופוזיציה לממשלה שהקים יצחק רבין. במהלך התקופה התפוררה הסיעה, וחלק מחבריה פרשו ממנה, הקימו סיעות עצמאיות ותמכו בהסכמי אוסלו בהצבעות בכנסת, בניגוד לדעת התנועה.
       
       ב-‎1996 הכריז איתן על מועמדותו בבחירות לראשות הממשלה, אך הסיר אותה לאחר שצומת הצטרפה לרשימה משותפת עם הליכוד. במסגרת רשימת הליכוד-גשר-צומת זכתה צומת לחמישה מושבים, ובממשלה שהקים בנימין נתניהו מונה איתן לשר החקלאות ואיכות הסביבה ולסגן ראש הממשלה.
       
       בבחירות של שנת ‎1999 לא עברה צומת את אחוז החסימה, ורפאל איתן פרש מן החיים הפוליטיים. בשנתיים האחרונות לחייו היה אחראי לפרויקט הקמת שובר הגלים בנמל היובל באשדוד. רפאל איתן מצא את מותו ב-‎23 בנובמבר, במזג אוויר סוער, כשנסחף לים בנמל אשדוד.
       
       כל אלה מאתנו שהכירו את רפול היו ערים ועדים לישירות שלו, לאמירת הדברים במבט בתוך העיניים ללא שום חיתוך של פינות – ישר, לעניין, קשוח ככל שיהיה, מה שיש לו לומר הוא אמר בצורה הבוטה ביותר האפשרית לאדם, ישירות בפניו, וזה היה כל החן שלו. הציבור אהב אותו בגלל הישירות הזאת, בגלל אמירת הדברים כהווייתם על השולחן, בלי כחל ושרק, בלי ניסיון להרוויח נקודות פוליטיות לכאן ולכאן, אמר תמיד מה שבלבו.
       
       קורות חייו כפי שסיפרתי אותם, אדוני היושב-ראש, מבטאים, כמו שאמרתי בתחילת דברי, את המהות של היות ישראלי. אדם שמיום לידתו נמצא במצב שתמיד צריך להילחם, יום אחר יום, שנה אחר שנה, על קיומה של הארץ הזאת, על קיומו האישי, ולהגן על אחרים, ובשורת התפקידים שהוא מילא הוא אף פעם לא שכח את תחילת הדרך.
       
       היה לי, אדוני היושב-ראש, העונג לעבוד עם רפאל איתן ולפגוש אותו פעמים אחדות בתפקידי כשר התחבורה בהיותו אחראי על בניית שובר הגלים בנמל. רפול היה מגיע לנמל ב-06:00, ראשון, וניהל צוות גדול מאוד של עובדים בנמל. הוא היה מגיע ראשון לעבודה, היה לו צריף לא רחוק מהים, והוא אהב לשבת מול הצריף, להסתכל על העבודה כל יום, לבדוק בעצמו דבר-דבר, את המכונות, את כל המכלול של האמצעים שהיו שם לבניית שובר הגלים. הוא היה מעורב מאוד בענייני עבודה, בנושאים שהוא היה אחראי להם וגם בנושאים שהוא לא היה אחראי להם. 
       
       אדוני היושב-ראש, רפאל איתן ידע על הסערה, כי היתה תחזית שבישרה סערה רצינית ביותר. הוא הורה ערב קודם לכל העובדים ולכל המנהלים שלא לשלוח למחרת את העובדים לעבודה, כי צפויה סערה וגובה גלים של שמונה מטרים. באמת, איש מהם לא בא לעבודה. ערב קודם הם פינו את כל הציוד משובר הגלים, ועל שובר הגלים נשארו רק טנדר, מסוע פלדה כבד מאוד וקרוון, שלא הספיקו לפנות. הטנדר היה "מקולקל". רפול, כהרגלו, הגיע למקום בשעה 06:00, התקדם לכיוון הרציף ונסע לאורך קילומטרים, שלושה קילומטרים, על שובר הגלים כדי להגיע לנקודה הקיצונית ביותר בלב לבה של הסערה. אחרי השעה 07:00 בבוקר הוא דיווח בטלפון למנהל העבודה באתר שהסערה סחפה את הקרוון, סחפה את מסוע הפלדה וסחפה את הטנדר שעמדו על שובר הגלים. הוא דיווח לו שהדברים האלה נעלמו מהרציף בגין הסערה. 
       
       השיחה הטלפונית נותקה לפתע, וכנראה זה היה הרגע שבו גל סחף את רפול לים. מנהל העבודה נזעק לאור העובדה שנותק הקשר הטלפוני. הוא ניסה להתקשר אליו פעמים נוספות, אך לא היתה תשובה. באותו רגע התחילו להזעיק את כוחות הביטחון באזור, אנשי ביטחון של הנמל, משטרת ישראל, חיל הים, והתחילו לחפש את רפול, עד שנמצאה גופתו צפה בבריכה במעגן של הנמל. 
       
       רפול לא ויתר אף פעם לאיתני הטבע. הוא נלחם תמיד נגד איתני הטבע, ותמיד הוא אפילו עמד בפניהם, ובהצלחה. אדוני היושב-ראש, הפעם, לצערי הרב, איתני הטבע דווקא גברו עליו. 
       
       אדוני היושב-ראש, אני חושב שחרף הצער והכאב - ואשתו אמרה את זה - אף אחד לא היה מדמיין את רפול על כיסא גלגלים עם איזו מטפלת פיליפינית, או שוכב בבית-חולים חלש וזקן. אני חושב שאילו הוא יכול היה לבחור כיצד למות, אולי הוא היה בוחר מוות בנשיקה, בבת-אחת, ללא ייסורים של כאב על ערש דווי. אני בטוח שהיכן שהוא נמצא הוא מסתכל עלינו ואומר לעצמו: הנה חברים שלי בכנסת מדברים עלי, מה הם יודעים על מה שקורה פה? אדוני היושב-ראש, אולי גם שם למעלה יש לו איזה צריף קטן שממנו הוא מסתכל על ישראל שאותה הוא כל כך אוהב, והוא שומר עלינו מלמעלה. 
       
       יהי זכרו ברוך. 
       
היו"ר ראובן ריבלין:
       
       תודה רבה לשר מאיר שטרית. אני מתכבד להזמין את חבר הכנסת דני יתום, ואחריו - את חבר הכנסת והשר לשעבר מודי זנדברג, שחייב את שירותו במידה רבה לרפול, אשר הביאו לפוליטיקה ואשר אנחנו זכינו בו בזכותו של רפול. יסיים חבר הכנסת איתם. 
       
דני יתום (העבודה-מימד):
       
       אדוני היושב-ראש, בני משפחת איתן היקרים, רפול, או בשמו המלא רפאל איתן, רמטכ"ל, שר, חייל, מפקד, לוחם אמיץ לב, איש אדמה וארץ-ישראל. רפול חי חיים מלאי עשייה והישגים, פעמים רבות במלחמות ישראל עמד מול סערות האש ותמרות העשן, ורק סערת הרוח והגלים הכריעה אותו ולקחה אותו בטרם עת. 
       
       הכרתי את רפול. ראיתי אותו בפעילות המבצעית. ראיתי אותו במלחמות ישראל. ראיתי אותו בקרבות הקשים. רפול היה אדם מיוחד. בין שהסכמת ובין שהתנגדת לדעותיו, לא יכולת להתעלם מנוכחותו. לא הסכמתי עם דרכו הפוליטית של רפול, אבל תמיד ידעתי, בהכירי את האיש, שרפול בחר בדרך שבה הוא האמין ופעל מתוך שיקולים על-פי ראות עיניו, שבמרכזם עמדה תמיד טובת המדינה ועמדה טובתו של עם ישראל. 
       
       רפול, כבר דובר על כך רבות, שימש דוגמה אישית לחיילים ולמפקדים בצה"ל. הוא שימש דוגמה אישית בכל התפקידים שהוא מילא מאז היה לוחם וסמל ועד אשר נשא את נס הרמטכ"ל. 
       
       רפול הוביל תמיד בראש החיילים. רפול היה מאלה שטבעו את האמירה, שהמפקדים תמיד מובילים בראש, בשעות הקשות ביותר, כאשר הכדורים שורקים, ליד, מעל לראש, מעל לגוף, וכל מה שאתה מחפש זה לשכב על הרצפה, להיצמד אל אמא אדמה. רפול היה זה שהוביל את האמירה, ובמעשיו גם את העשייה, הלכה למעשה: המפקדים הולכים תמיד בראש והם אלה שמובילים את חייליהם. 
       
       רפול נפצע כתוצאה מכך שהיה ראש וראשון למובילים פעמים רבות. הוא נפצע במלחמת השחרור בקרבות סן-סימון. הוא נפצע לאחר מכן בפעולות התגמול. הוא נפצע כאשר הוביל את חטיבת הצנחנים במלחמת ששת הימים. ההתנהגות האמיצה של רפול והתרומה העצומה שלו לביטחון המדינה, יירשמו באותיות ענקיות בתולדות הימים של מדינת ישראל. 
       
       בני הדור שלי ובני הדורות שבאו אחרי התחנכו לאהבת הארץ ואהבת העם, בין היתר על אותם סיפורים: על קרב הגבורה במנזר סן-סימון בירושלים, על פעולות התגמול של חטיבת הצנחנים שרפול גדל בה ושימש בה מ"פ, מג"ד ומפקד החטיבה, על ברכי הסיפורים של הקרבות שניהלה חטיבת הצנחנים תחת פיקודו במלחמת ששת הימים, כאשר היא הובילה את צה"ל בציר הצפוני עד תעלת סואץ, ועל הקרבות הנוראיים של אוגדתו של רפול במלחמת יום הכיפורים ברמת-הגולן. 
       
       באותם קרבות ברמת-הגולן עמדו רפול ולוחמיו כקיר מוצק וצוק איתן, ועצרו ממש בגופם – וזאת לא פרפראזה – את נחשולי הצבא הסורי, נחשולים שהתנפצו על אותם מעטים, שרק עוז רוחם ואומץ לבם היו אבני החומה שהצילה את מדינת ישראל. 
       
       רפול היה קשוב לצורכי החייל הבודד, גם לחסרי ההשכלה ובעלי קושי ההסתגלות לשירות הצבאי. אנשים רבים – ואנחנו שומעים את העדויות האלה חדשות לבקרים – חבים את יכולתם להשתלב בחברה הישראלית, לתרום לה ובכלל למצוא טעם לחייהם, לרפול, שיזם את פרויקט נערי רפול ועשה רבות למען הצלת אותן נפשות של אותם בחורים צעירים. 
       
       החיילים והמפקדים העריצו את רפול. הוא היה מפקד של חיילים. הוא דיבר עם כולם בגובה העיניים. תחושת האחריות שלו כלפי חייליו והיחסים שפיתח עם זוטרים היו חשובים לו הרבה יותר מאשר יחסיו עם הממונים עליו. 
       
       באופיו ובאישיותו גילם רפול את קשר המורשת העתיקה בין הלוחם לאיכר, בין עובד האדמה והאוחז במחרשה לבין האוחז בשלח וברובה. בחייו הפרטיים ידע רפול טרגדיות נוראות. ועדת-כהן, שחקרה את אירועי סברה ושתילה, הטיחה בו ביקורת קשה. כל אלה חרצו בפניו חריצים עמוקים, אבל רפול נשאר איתן, כשמו. גם בתפקידיו המיניסטריאליים ניסה לקדם בדרכו את היעדים של מדינת ישראל, לתפיסתו. וכאשר כשל בפוליטיקה, לא היסס אף לרגע להפשיל שרוולים, לחזור לנגרייה, שאותה כל כך אהב, ולסייע בבניית המזח בנמל אשדוד, שבו שימש ראש פרויקט לאומי מהמעלה הראשונה.
       
       לרפול תרומה עצומה לביטחון מדינת ישראל ולבניית רוח הלחימה של צה"ל. גם יריביו המושבעים ביותר לא יוכלו לקחת זאת ממנו לעולמי עולמים. רפול ידע לרכוש את אמונם של אנשים בפשטות הליכותיו ובאופן הישיר, לעתים הבוטה של דרך התבטאותו. כדורי האויב לא הצליחו אף פעם להכריעו, אבל פגעו בגופו. רק הטבע האכזר והאיתן הכריע את רפאל איתן וגדע את עשייתו. 
       
       יהי זכרו ברוך.
       
היו"ר ראובן ריבלין:
       
       תודה רבה לחבר הכנסת דני יתום. אני מתכבד להזמין את חבר הכנסת והשר לשעבר מודי זנדברג. בבקשה. אחריו - חבר הכנסת אפי איתם.

אליעזר זנדברג (שינוי):
       
       אדוני היושב-ראש, רבותי חברי הכנסת, משפחת איתן, עפרה, ידידים וחברים לדרך, היתה לי הזכות להיות לצדו של רפאל איתן – רפול, זיכרונו לברכה. הכרתי את רפאל איתן בתנועת צומת, שאותה ייסד והנהיג. תחילה, כתנועה רעיונית ולאחר מכן כתנועה מפלגתית, פוליטית. המשפט המאפיין ביותר של רפול ושל התקופה בצומת, אם אפשר לסכם יותר מעשור במשפט, היה: מדינת ישראל יכולה בלי צומת; צומת איננה יכולה בלי מדינת ישראל. כמה מורכב וכמה פשוט. כל התורה כולה במשפט אחד. 
       
       אצל רפול קדמה הממלכתיות לכול. מאז עמד על דעתו, תמיד תרם ותמיד נרתם לכל עניין לאומי, לכל עניין ציוני - כלוחם הפלמ"ח, כמפקד בצבא, כמפקד הצבא, כמנהיג פוליטי, ולאחרונה בהקמת נמל היובל, שם גם מצא את מותו בטרם עת. ממלכתיות וגאווה לאומית היו אבני יסוד באישיותו של רפול. אני למדתי ממנו את הבסיס לפוליטיקה אחרת, למנהיגות מאופקת, שקולה, כזו שבוחנת תמיד, אבל תמיד, את הציבורי והממלכתי לפני  האישי, לפני הפרטי. 
       
       למדתי ממנו להקשיב לכל אדם, לא חשוב מוצאו, מעמדו, השכלתו או עיסוקו. בסיורים עמו ובשעות הרבות שצברתי לצדו ראיתי כל פעם מחדש איך השיב לכל פונה, אפילו שהזמן דחק ואפילו שלא תמיד היה בדברים חדש. רפול היה עוצר, היה עומד ומביט למשוחח ישר בעיניים. כך תמיד היתה מתפתחת שיחה כאשר בן-השיח יודע שמקשיבים לו ומתעניינים בו בכנות אמיתית. 
       
       דרכו של רפול היתה דרך הצניעות והדוגמה האישית. כשר, סירב לקבל את רכב השרד, ובתחילת כהונתו המשיך לנהוג ברכבו הפרטי בעצמו, עד שנענה להפצרות גורמי הביטחון לחדול מכך. אהבתו לארץ מצאה את ביטויה גם בדאגה לניקיונה. זכורים לי הימים שבהם היינו עושים פעילות שטח, מסתובבים ומחלקים פליירים וסטיקרים וכל מה שעושים בפוליטיקה. כשרפול הצטרף, הוא היה צועד כמה צעדים מאחורינו, משגיח שאף נייר לא ימצא דרכו אל הרצפה. ואם בכל זאת ראה פיסת נייר מונחת שם, היה מתכופף, מתכופף ומרים.
       
       רפול אהב את הארץ, רפול אהב את העם וזה השיב לו אהבה. השילוב המופלא של מיתוס, אגדה ואדם המדבר עמך בגובה העיניים כבש את עמך ישראל. בסיורים בשווקים, במפגשים האישיים רפול עורר רגשות חמים, גם אם לא הסכמת לדעותיו. זה היה גם בזוטות. היתה לו היכולת המופלאה לנהל ויכוח עם בעלי דוכן שמן זית בשוק בדבר איכות הסחורה, ויכוח שתמיד היה מסתיים במזיגת השמן מן הבקבוק אל הפקק, שתייתו בבת-אחת תוך כדי הסבר על אודות נפלאות שמן הזית, שאותו נהג לשתות מדי בוקר, סגולה לבריאות. 
       
       רפול הגיע אל קצה הפירמידה הצבאית ונגע בקצה הפירמידה הפוליטית. הוא כיהן כסגן ראש ממשלה, פעמיים כשר החקלאות וכשר לאיכות הסביבה. הכוח לא סימא את עיניו, ובצעד נדיר, לא מקובל במחוזותינו, עזב את כיסא השר בממשלת שמיר לטובת שמירה על העקרונות שבהם האמין. ציין היושב-ראש, שחלק משכרו כחבר הכנסת תרם ללב"י.
       
       רפול ראה בחינוך יעד ראשון במעלה, ותמיד היה גאה בכך שפרק הפתיחה במצע תנועת צומת היה פרק החינוך. בעיניו, החוסן החברתי היה חשוב לא פחות מהחוסן הביטחוני. בחינוך הוא ראה מרכיב חשוב בהשגת החוסן הזה. לא אחת עצרו אותו אנשים ברחוב וביקשו להודות לו, לעתים בדמעה. היו אלה "נערי רפול", מן הפרויקט שהיה יקר לו מכול. קשה היה שלא להתרגש בראותך אב, אם או איש מבוגר מודים לו על שחילץ אותם או את בן-משפחתם מבערות ומהידרדרות ונתן להם הזדמנות וכלים להיות אזרחים מן השורה, אזרחים תורמים ומשתלבים בחברה. 
       
       גם קידום צעירים היה מסמליו של רפול. כאיש ציבור הוא היה מוקף תמיד בצעירים ממנו בשנים רבות. אני נמנה עם אלה שקיבלו ממנו את ההזדמנות.
       
       רפול היה ולעולם יהיה בעיני מלח הארץ; איש שסיפור חייו הוא סיפור חייה של הציונות, תקומת העם במולדת, הקמת המדינה וביסוסה. הייתי שותה בצמא את סיפוריו על מאורעות וימים שבהם כפסע הפריד בין קיום לאובדן; אובדן אישי ולאומי. הוא לא סיפר על תפקידו או תפקידיו במלחמות, במבצעים בפעולות השונות, אלא על אחרים. אבל ידעתי, כמו שכולם ידעו, כיצד ועד כמה מכריע היה חלקו. 
       
       בשנים האחרונות התרחק רפול מן הפוליטיקה. לפני כמה חודשים פגשתי אותו בכנס צפרות ודאייה. כאשר עליתי לשאת דברים ציינתי את שמו, את תאריו, וקראתי לו מורי ורבי. הרגשתי נבוך כאשר ניגש אלי מאוחר יותר, לחץ את ידי בחום והודה לי. בשבילי היה הדבר מובן מאליו. 
       
       ההכרה בכך שהוא איננו עמנו הופכת ברורה וכואבת. אני נזכר שדווקא הוא תמיד זכר והזכיר, שהכול בר-חלוף. זכור תמיד שבכל תפקיד ובכל מקום שאתה נמצא בו, חשוב שתישאר בן-אדם, כך היה אומר לי, ורפול, תמיד, תמיד נשאר בן-אדם; יותר נכון, נשאר רפול יחיד ומיוחד. 
       
       הוא חי בסערה, ובה סיים גם את ימיו. הוא השתתף בעיצוב דמותה של ישראל בתקופה הסוערת ביותר של עם ישראל ובתקומתו. מול הים, על מזח היובל, כשל כוחו לעמוד כנגד סערה של טבע. 
       
       אנחנו מכבדים היום את זכרו בכנסת ישראל, שבה כיהן 15 שנים, ומקווים כי ינוח בשלום על משכבו, באדמת המולדת, בעמק שלו.
       
       רפאל איתן, מנהיג, איכר ולוחם אמיץ לב, אתה תחסר למדינת ישראל שכה אהבת ותחסר גם לי מאוד.
       
היו"ר ראובן ריבלין:
       
       תודה רבה לחבר הכנסת מודי זנדברג. אני מתכבד להזמין את חבר הכנסת והשר לשעבר אפי איתם לשאת דברים לזכרו של רפאל איתן, חבר הכנסת, השר, הרמטכ"ל.
       
אפי איתם (מפד"ל):
       
       אדוני יושב-ראש הכנסת, חברי חברי הכנסת, משפחת איתן היקרה, לא הרבה פעמים יוצא לעמוד על הדוכן הזה ולהיפרד ממישהו שאוהבים באמת. אני אהבתי ואוהב את רפול באמת. 
       
       רפול עמד שם, בקצה שובר הגלים, ואם אדם יכול לבור לו את מקום ואת מועד מיתתו, אני בטוח שרפול היה בורר לו את המקום הזה ואת השעה הזאת שם, בקצה שובר הגלים, בעיצומה של סערה. אני חושב שזה כל כך מדויק לדרך החיים שלו להיות שם, במקום שאולי באותה שעה אף אחד במדינה לא היה מוכן ולא היה רוצה לעמוד. אני רואה אותו עומד שם על הרגליים הקצרות והמוצקות שלו, מתריס קדימה כלפי הים ובודק אם באבנים האלה של 40 הטונות יש מספיק כוח לעמוד במהלומות הגלים, במהלומות הסערה, ואם לא, הוא, רפול, יעמוד שם בקצה ויחזק אותן.
       
       רפול לא נסחף אל הים, כי רפול לא נסחף אף פעם. רפול נאסף אל הים, ואני רואה את ריבונו של עולם בורא גל אחד שיש לו כתובת ויש לו שליחות, והוא עושה דרך ארוכה מן המרחבים הפתוחים, הכחולים, אל המפגש המיוחד הזה, אל הפגישה הזאת, שחפים מלווים אותו והקצף בראשו, והוא הולך ונפגש ואוסף את רפול אליו, כי רק גל כזה יכול היה לאיתנות של רפול. הסיום הקשה-הרך הזה של חייו הוא אולי בעצם התוך והחוץ של דמותו של רפול.
       
       אני פגשתי את רפול בשעות שאולי עיצבו אותי, אולי במידה רבה עיצבו את גורלה של מדינת ישראל. הייתי אז מן החיילים המעטים, מן הקצינים הצעירים שספגו בגופם ממש את הלם השעות הראשונות של מלחמת יום הכיפורים. אני זוכר, לאחר שהסתיים הקרב בנפח, כשהטנקים הסוריים על הגדרות ממש, ואני, יחד עם עוד כמה חיילים מגולני, עם הבזוקות הישנות עומדים ועוצרים. 
       
       נסעתי אחר כך לחפש את הגדוד שלי, ובציר הזה, הידוע, מנפח למסעדה, עמד החפ"ק של רפול, ליד תל-שיבן. לא היו לי מפות. באותו רגע חשבתי אולי שאין צה"ל, אין מדינה. ירדתי מן הכביש וניגשתי לזחל"ם. רפול ישב שם, על ראשו כובע אוסטרלי עם חור של קליע במרכזו, עם יד חבושה. עליתי לזחל"ם, ואני זוכר שהוא סימן לי על המפה את הכביש שבין נפח למסעדה ואמר לי: מפה לא זזים אחורה. הוא לא הכיר אותי, אני לא הכרתי אותו. הייתי סג"מ צעיר והוא היה תת-אלוף. אבל הוא ידע לסמן את קו האיתנות, את הקו שממנו לא זזים, שבו מסמנים או בו מסומן תוואי החיים של המדינה כולה. 
       
       זה היה רגע שנחרת בזיכרוני ואולי משמש לי כאיזה כיוון, צידה לדרך, גם בתפקידי הצבאיים שעברו וגם בחיי הציבוריים. יש קווים, יש אמיתות ששום דבר לא יכול להזיז אותם, שהם המרכז, הם היסוד האיתן של הכול, ואם הם נשברים, אם הם מתעקמים, נחלשים, הבניין כולו בסכנה. 
       
       הרגע הדרמטי הזה, כשהוא שולח אותנו לתל-מדדה להתחפר, היה כל כך מוזר בעיני. תל-מדדה, מרכז רמת-הגולן, להתחפר? עוד לפני שעזבתי את הזחל"ם והחיוך המיוחד הזה, שהופך את החריצים שבצדי האף שלו לקמטים שמחים בצדי הפנים, הוא אמר לי: רוצה קצת חלבה? וישבנו, והוא עם האצבעות החבושות ביד אחת ועם האצבעות הקצרות אבל הנבונות של היד השנייה, דלה חלבה בכפית פלסטיק ונתן לי לאכול. זו היתה הפעם הראשונה מאז התחילה המלחמה שחזר בי האמון שיש פיקוד לצבא, שיש הנהגה למדינה, ואולי יש תקווה לעצור את הגל הזה של הטנקים והנגמ"שים והחיילים הסורים, ששטף את רמת-הגולן. 
       
       היתה ברפול מצד אחד נוקדנות משמעתית. אני זוכר כמו היום אותי ואת שמוליק ארד, זכרו לברכה, מפקד בה"ד-1, הולכים ערב לפני הביקור שלו בבה"ד-1 ואוספים תרמילים במטווחים של בה"ד-1. אמרתי לשמוליק: מה, גם אם נעבוד כל השבוע לא נאסוף את כל התרמילים. אז הוא אמר לי: אל תדאג, כשרפול יגיע הוא יצטרף אלינו. בסוף נאסוף את כולם. 
       
       היתה בו גם איזו חמימות, איזה הומור, איזו חיבה גדולה לבלתי צפוי. אני זוכר את אחד התחקירים של אחד המבצעים. רפול מתחקר בקפדנות, ובסוף הוא אומר לי: טוב, עכשיו נגמר המבצע, אתם בדרך החוצה ופתאום אתם שומעים קול של שרשרת. טוב, אני אומר לו: אנחנו נערכים עם כלי הנ"ט, עוד רגע, אם הם יבואו אנחנו נירה בהם. הוא אומר לי: רגע, מה אתה כבר נערך? בסך הכול פרה ברחה מהרפת והשרשרת נגררת על הכביש. זה הקול של השרשרת. באמצע תחקיר מתוח, קפדני, היתה בו היכולת המיוחדת הזאת לחזור ולהיות איש של אנשים.
       
       אני זוכר לילה אחד – אחרי שלא הייתי בבית כמה שבועות. הייתי סגן-אלוף, מג"ד בגולני, ורפול היה רמטכ"ל. הגעתי לתל-אביב, והתברר לי שהוא טס צפונה לרמת-דוד. גרתי אז ברמת-הגולן. שאלתי אם אפשר להצטרף, והוא אמר: בטח. חשבתי שיהיה טייס ויהיה מאבטח. נסענו לשדה-דב, רפול עלה על המטוס לבד, יחד אתי, התיישבתי לידו וטסנו בחושך. רמטכ"ל צה"ל לבדו טס, אני לידו והוא אומר לי: תשמע, אני כבר לא שומע טוב, אז אני אגביר את הרמקול החיצוני של הקשר ואתה תגיד לי מה אומרת הבקרה. כך היה. הוא אומר לי: מה הם אומרים? מה הם אומרים? אני אומר לו: הם קוראים לאדמירל, זה היה אות הקריאה של המטוס. אז הוא אומר לי: הם לא יודעים כמה באמת הייתי רוצה להיות אדמירל. אולי זה היה רמז לרומן של איש היבשה עם הכנפיים של האוויר עם מרחבי הים האין-סופיים.
       
       רפול היה איש שתמיד יהיה הכתובת לדיבור בשבחיה של האיתנות. האיתנות היא חוזק, אבל אל-כוחניות. היא פשטות אבל לא פשטנות. היא עיקשות אבל לא עקשנות, היא חסכנות אבל לא קמצנות. יהיה זה נקודת יסוד, יהיה זה שורש, איזה גזע, שממנו צומח הכול. אולי דווקא עכשיו, בתקופות האלה, רמז על הדברים יושב-ראש הכנסת, כשסלעים נשברים, כשדברים נראים ממקום אחד כפי שאינם נראים ממקום אחר, דווקא רפול, שהיה פה, בבית הזה, וישב ליד שולחן הממשלה וישב בכנסת ואחז את שרביט הרמטכ"ל ואחז את הגה הטרקטור ואת הגאי המטוס ואת מסור הנגרים, דווקא הוא לימד אותנו שבסופו של דבר, צריך לראות אותו דבר מכל מקום. 
       
       נדמה לי, שהאיתנות הזאת היא אולי הצוואה שלו, והגל הזה שלקח אותו, אולי הגלעד לאיש נפלא, לחבר, ללוחם, לאזרח, לאיש חינוך שהיה ואיננו עוד.
       
       תחסר לי, רפול, תחסר לנו, למדינה. יהי זכרך ברוך.
       
היו"ר ראובן ריבלין:
       
       אני מאוד מודה לחבר הכנסת אפי איתם.
       
       רבותי חברי הכנסת, הכן והמוט שעליו מתנוסס דגל ישראל מאחורי, על במת יושב-ראש הכנסת ויושבי-ראש הישיבות של הכנסת, נעשה על-ידי רפול עצמו ולאחר שהוא חשב שלא ייתכן שלא יהיה דגל ישראל מעל במת הכנסת. המוט הזה הוא מעשה ידיו של רפול.
       
       אני מבקש להודות למשפחתו. נזכור שחבל על דאבדין ולא משתכחין. רפול הוא ודאי אחד מהם ואולי מהטובים שבהם. 
       
       אני מאוד מודה לחברי הכנסת, לרבותי חברי הממשלה. תם חלק זה של הישיבה שבה  העלינו את זכרו של חבר הכנסת והשר לשעבר רפאל איתן. 
       
       רבותי חברי הכנסת, הפסקה של שתי דקות. לאחר מכן, נעבור ונבקש מיושב-ראש ועדת הכנסת למסור הודעה. אלה שתי דקות שבהן אני לא עוזב את הדוכן.

       
       (הישיבה נפסקה ב-11:51 ונתחדשה ב-11:53.)
       

חילופי גברי בוועדות הכנסת

היו"ר ראובן ריבלין:
       
       רבותי חברי הכנסת, אני מזמין את יושב-ראש ועדת הכנסת למסור הודעה, ואחריה - הודעה למזכיר הכנסת. בבקשה, אדוני, יושב-ראש הוועדה. 
       
רוני בר-און (יו"ר ועדת הכנסת):
       
       תודה לך. 
       
       אדוני היושב-ראש, רבותי חברי הכנסת, אני מתכבד להודיע בזאת על חילופי אישים בוועדות כדלקמן:
       
       בוועדת החוץ והביטחון – מטעם סיעת המפד"ל, במקום חבר הכנסת שאול יהלום יכהן חבר הכנסת אפי איתם. 
       
       בוועדת הכלכלה – מטעם סיעת שינוי, במקום חברת הכנסת מל פולישוק-בלוך יכהן חבר הכנסת אברהם פורז. 
       
       
הודעת יושב-ראש ועדת הכנסת
       
רוני בר-און (יו"ר ועדת הכנסת):
       
       הודעה נוספת, ברשותך, אדוני היושב-ראש: ועדת הכנסת החליטה כי ועדת הכספים תדון בהצעת חוק הקלות במס ליחידת דיור שנייה (תיקוני חקיקה), התשס"ד-2004, הצעת חבר הכנסת נסים זאב, פ/2703. תודה רבה. 
       
היו"ר ראובן ריבלין:
       
       תודה ליושב-ראש ועדת הכנסת. 

       
מסמכים שהונחו על שולחן הכנסת 
       
היו"ר ראובן ריבלין:
       
       הודעה למזכיר הכנסת, בבקשה. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה על שולחן הכנסת, לקריאה ראשונה, מטעם הממשלה, הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 4), התשס"ה-2004. תודה רבה. 
       
היו"ר ראובן ריבלין:
       
       תודה רבה למזכיר הכנסת. 

       
שאילתות בעל-פה

היו"ר ראובן ריבלין:
       
       רבותי חברי הכנסת, אנחנו עוברים לנושא הבא: שאילתות בעל-פה. שר התחבורה ישיב על שאילתא בעל-פה מס' 223, של חבר הכנסת אברהם רביץ, בנושא: שירותי התחבורה הציבורית בביתר-עילית. אדוני, חבר הכנסת רביץ, בבקשה. 
       
223. שירותי התחבורה הציבורית בביתר-עילית
       
אברהם רביץ (יהדות התורה):
       
       אדוני היושב-ראש, אדוני השר, חברי הכנסת, "ביתר תור" זכתה במכרז משרד התחבורה למתן שירותי תחבורה בעיר ביתר-עילית. תושבים טוענים שהחברה מתעלמת מטענותיהם, אינה עונה על הצרכים והביאה לקריסת שירותי התחבורה. למרות זאת, החוזה בין משרדך לחברה חודש. 
       
       ברצוני לשאול:
       
       1. האם הטענות מוצדקות? אם כן - מדוע חודש החוזה?
       
       2. האם יפורסם מכרז חדש?
       
       3. כיצד ייפתרו הבעיות?
       
היו"ר ראובן ריבלין:
       
       תודה לחבר הכנסת רביץ. כבוד השר יעלה וישיב. חבר הכנסת גפני, הפעם לא הזדרזת מספיק, אבל גם אם היית מזדרז מספיק, אדוני הוא מאותה סיעה. 
       
משה גפני (יהדות התורה):
       
       לכן לא הזדרזתי. 
       
היו"ר ראובן ריבלין:
       
       נכון, ואפילו מאותה מפלגה. אפילו מאותה חצר, שאינה חצר כמובן. 
       
משה גפני (יהדות התורה):
       
       אי-אפשר נגדך, אדוני היושב-ראש. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על שאילתא בעל-פה של חבר הכנסת רביץ. 
       
       אכן, חבר הכנסת רביץ, חברת "ביתר תור" פועלת ומשרתת את האזרחים תושבי היישוב ביתר-עילית. החוזה עם החברה שזכתה במכרז היה לפני כ-12 שנה. הם זכו במכרז והם מפעילים את השירות הזה במשך 12 שנה ברציפות. אכן, נחתם חוזה חדש עם החברה לשש שנים נוספות ממש ערב כניסתי לתפקיד שר התחבורה. ההסבר של המשרד לחתימת החוזה מחדש, חרף הצעקות של התושבים, הוא שהמכרז המקורי, שכבר עובד 12 שנה, היה ללא הגבלת זמן, זאת אומרת שהחברה יכלה לעבוד לנצח נצחים - בלי שום סיום של זמן. הגיעו להסכם עם החברה לסיים את החוזה בעוד שש שנים ולצאת למכרז חדש. 
       
       שמעתי את צעקת בני ישראל ואת אנחתם מן המצוקה. צריך לומר שהמצוקה נוצרה מסיבה אחת מאוד חשובה, וזו אחת הסיבות המרכזיות למצוקה, אף שהיא לא מצדיקה באמת את כל המצוקה הקיימת שם. יש אמת בצעקת התושבים ובאנחתם, הם צודקים והם לא צריכים לסבול מצב שבו יש תחבורה ציבורית ירודה, ברמה שכזאת, בעיקר אצל אוכלוסייה שגדלה מיום חתימת המכרז מכ-5,000 או 7,000 נפש לכ-30,000 נפש, בלי עין הרע. צריך לתת להם תשובה הולמת, בפרט שכולם נסמכים על תחבורה ציבורית ואין להם כלי רכב פרטיים. 
       
       הסיבה המרכזית לכך היא, שמשרד הביטחון הוציא לפני כשנתיים הנחיה שאומרת שהם חייבים לנסוע רק באוטובוסים ממוגנים ואסור להסיע נוסעים בעמידה. התוצאה היא איומה, מכיוון שהגוף היחיד שממגן את האוטובוסים הוא משרד הביטחון. למשרד הביטחון אין מספיק תקציב למגן אוטובוסים, והתוצאה היא שמתוך כ-100 אוטובוסים שאמורים לשרת את האוכלוסייה, רק 20 ומשהו ממוגנים. ברור מאליו שמכאן נובעת צרה צרורה, כי אם הם לא יכולים לנסוע באוטובוס לא ממוגן, ובאוטובוסים הממוגנים יכולים לנסוע רק בישיבה, וכך ניתן לקחת פחות אנשים, ואם אין מספיק אוטובוסים ממוגנים, איך אומרים? לבנים עשו ותבן אין. 
       
       נכנסתי בעובי הקורה עם כניסתי למשרד, וכשקמה הצעקה, וקיבלתי תלונות רבות מהתושבים, נפגשתי עם ראש העיר של ביתר-עילית, נפגשתי עם פעילים באותו אזור והנחיתי את המשרד לעשות כל מה שניתן כדי לפתור את הבעיה. בשבועות האחרונים שכרה החברה אוטובוסים ממוגנים של המועצות האזוריות מהחוץ, האוטובוסים הצהובים, על מנת להפעיל אותם אחרי הצהריים כדי להגדיל את התדירות. פניתי לשר הביטחון וביקשתיו לבטל את ההנחיה שאומרת שחייבים לנסוע באוטובוסים ממוגנים. זה היה פותר את הבעיה מייד. 
       
       אני לא חושב שיש היום הצדקה להנחיה הזאת. האזור די שקט, נוסעים אלפי אזרחים כל יום בכביש הזה, ולדעתי אי-אפשר להפסיק את החיים שלנו עד שהכול יהיה ממוגן ומאובטח. בלתי אפשרי לחיות כך. אם אנשים לא יכולים לבקר את משפחתם, להגיע לירושלים, להגיע לחתונות או להגיע לאירועים מכיוון שיש הוראה ביטחונית, השאלה היא מה קודם למה, החיים או רק הביטחון האולטימטיבי או הכסת"ח, כפי שזה נקרא, לכסות הכול. 
       
       אני חושב שצריך לבטל את ההנחיה הזאת. פניתי לשר הביטחון, השבוע דיברתי אתו, בשבוע שעבר דיברתי אתו, ושלשום דיברתי אתו פעם נוספת. אתמול התקיימה פגישה עם ראש העיר ביתר-עילית ועם צוות עוזריו במשרדי. הפגישה היתה טובה מאוד, והמשרד הלך לקראתם לכל האורך. הכנסתי חברת בקרה, שתפקח על מה שקורה בתחבורה בביתר-עילית ותבדוק אם הקווים מגיעים בזמן, מתי ומי מגיע, כי התברר, לצערי, שעד עכשיו לא היתה שום בקרה. 
       
       הכנסתי חברת בקרה שתבקר, דבר שכמובן לוחץ חזק מאוד על החברה, והבטחתי לראש העיר, ואני חוזר על הבטחתי זאת: אם לא תיפתרנה הבעיות, אני אנקוט כל אמצעי, כל כלי שיש בידי כשר התחבורה, כדי להביא לפתרון הבעיה. הבוקר היה אצלי ראש העיר, והוא הביע את שביעות רצונו מהפגישה שנערכה אתמול במשרדי. הם שמחים על כל הפעולות שאנחנו עושים. נדמה לי שהדבר נמצא בכיוון של פתרון. 
       
היו"ר ראובן ריבלין:
       
       שאלה נוספת לחבר הכנסת רביץ, ואחריו – חבר הכנסת אריאל וחבר הכנסת מרגי. 
       
אברהם רביץ (יהדות התורה):
       
       אדוני היושב-ראש, אדוני השר, אני מאוד מודה לך על התשובה הרחבה, והיא אכן מסתיימת באווירה אופטימית, ואני מקווה מאוד שהעניין הזה ייפתר. אבל, ברשותכם, אני רוצה לנצל את השאלה הנוספת לגבי עיר נוספת, דומה מאוד לעיר הזאת בהרכב האוכלוסייה שלה, עם אותן בעיות ממש אבל עם חברה אחרת, "אגד פלוס". העיר הזאת היא אלעד. סובלים שם כמעט כמו בביתר. האם אדוני יוכל להתייחס לשאלה מה נעשה עם אלעד? זה נראה כאילו סוג מסוים של אוכלוסייה נתקל בסוג מסוים של בעיות תחבורה. 
       
היו"ר ראובן ריבלין:
       
       תודה לחבר הכנסת רביץ. חבר הכנסת אריאל, בבקשה. 
       
אורי אריאל (האיחוד הלאומי - ישראל ביתנו):
       
       אדוני היושב-ראש, אדוני השר, חברי הכנסת, תודה על תשובתך. נדמה לי שאני מסכים אתך במידה רבה לגבי הוראות הביטחון, שמוכרחים מעת לעת לבדוק אותן, כי המצב משתנה, לעתים לרעה, ונקווה שבעיקר לטובה. 
       
       בהמשך לשאלות שהיו, יש קו של "אגד" שעובר דרך בקעת-הירדן, 961, מירושלים לכיוון בית-שאן, קריית-שמונה, טבריה וכדומה. הקו הזה נסע במשך שנים כרגיל, עד שלפני זמן, נדמה לי שנתיים וחצי, הוחלט שהוא חייב להיות ממוגן, כי היו פגיעות בתחבורה הציבורית. ברוך השם, המצב הביטחוני מאוד השתפר בבקעה, נדמה לי שכשנה אין שם אירועים ביטחוניים בכלל, בטח לא פגיעות. עדיין "אגד" מחויב באוטובוסים ממוגני-ירי, כך שנוצר מצב שלאורך הדרך, היות שהאוטובוס מלא ואסור לו לקחת נוסעים בעמידה, רבים האנשים שעומדים לאורך הדרך אבל אין באפשרותם לעלות לאוטובוסים. אודה לשר אם יהיה מוכן לבדוק גם את הסוגיה הזאת עם שר הביטחון ועם אחרים. תודה. 
       
היו"ר ראובן ריבלין:
       
       בבקשה, חבר הכנסת מרגי. מובן שכבוד השר צריך לתת תשובה רק לגבי הדברים שהתכונן להם, אלא אם כן הוא יכול להשיב. אני יודע שאת השר שטרית אפשר לשאול בענייני משרדו על כל נושא, והוא ידע לענות. 
       
יעקב מרגי (ש"ס):
       
       אדוני היושב-ראש, מכובדי כבוד השר, בוועדה לפניות הציבור התקיים אתמול דיון על השביתה בתחבורה הציבורית בבאר-שבע. להזכיר לכבודו, זה השבוע החמישי של השביתה. הצו שנתת עדיין לא פתר את הבעיה. נציגי החברה הביעו אתמול בוועדה נכונות שייכנס גוף בורר מוסכם. 
       
היו"ר ראובן ריבלין:
       
       חבר הכנסת מרגי, תושבי באר-שבע יקרים לי כתושבי ביתר-עילית, אבל השאילתא היתה על ביתר-עילית. מובן שאני לא מפסיק אותו, אבל, חבר הכנסת יאיר פרץ, כיושב-ראש הסיעה, לימד את אדוני כמה פעמים שאנחנו לא יכולים לסטות מהנושא העיקרי. אפשר לשאול: האם כמו בביתר-עילית, גם בבאר-שבע? לפחות כך תתחיל. 
       
יעקב מרגי (ש"ס):
       
       אני חושב שגם השאילתא של ידידי היקר אורי אריאל לא היתה על ביתר-עילית. 
       
היו"ר ראובן ריבלין:
       
       נכון, אמרתי את זה מייד לשר. 
       
יעקב מרגי (ש"ס):
       
       זה חוזר על עצמו כל שבוע, לכן לא מצאתי לנכון להיות צדיק אחד - - -
       
היו"ר ראובן ריבלין:
       
       אני אומר לך מה היה אצל אורי אריאל. אורי אריאל דיבר על נושא שהשר נגע בו, וזה עניין הביטחון, כי חלק מהשאלה היתה מכוונת לביטחון. מעניין לעניין באותו עניין. 
       
יעקב מרגי (ש"ס):
       
       גם בעיית באר-שבע נובעת מהפרטה, כמו שנעשתה בביתר-עילית. 
       
       אני מבקש מכבוד השר להתערב, למנות איש בכיר במשרדו שייכנס ויהיה בורר מוסכם, כי אני מבין שההסתדרות תקעה את העסק למבוי סתום. אני חושב שהתערבות של השר תוכל להוציא את כל הצדדים מן המבוי הסתום. 
       
היו"ר ראובן ריבלין:
       
       חבר הכנסת מרגי, אני אאפשר לך גם שאילתא בעל-פה לחבר הכנסת עמיר פרץ.
       
שר התחבורה מאיר שטרית:
       
       אדוני היושב-ראש, לשאלתו של חבר הכנסת רביץ, אני מודע גם לפניות שהגיעו אלי מהיישוב אלעד. הבעיה חוזרת על עצמה בעיקר, אגב, ביישובים חרדיים, בגלל העובדה שרוב האוכלוסייה ביישובים הללו נסמכת - היא אוכלוסייה שרובה אינו נמנה עם עשירי המדינה אלא היא אוכלוסייה יותר ענייה - - - 
       
אברהם רביץ (יהדות התורה):
       
       צריך להבין, שכאשר מקימים לציבור החרדי יישוב של 5,000 נפש, מהר מאוד הם יהיו 30,000. צריך לתכנן את זה מראש. 
       
שר התחבורה מאיר שטרית:
       
       זה מה שאני רוצה לומר. סוף מעשה במחשבה תחילה. ביישובים החרדיים רוב האוכלוסייה נשענת על תחבורה ציבורית, ולכן היקף הצורך בתחבורה הציבורית הולך וגדל, ולא תמיד המכרז שהיה עונה על הסוגיה. אחת ההנחיות שנתתי למשרדי לגבי העתיד היא, שכל מכרז ביישוב חרדי יוגבל לתקופה של שנתיים וייבחן מחדש כל שנתיים, או שיהיה עדכון או שיהיה מכרז חדש, כדי לתת תשובה לפי מספר התושבים שיש באותו זמן ביישובים החרדיים. כאמור, אם עושים את זה מראש – אין דבר דחוף, יש דבר מוזנח. 
       
       אני מקווה שגם אלעד תמצא פתרון לסוגיה. שם המצב הרבה יותר טוב מאשר בביתר-עילית, אין מקום להשוות.
       
       לשאלתו של אורי אריאל, אכן אני מודע לעניין הקו שנוסע לכיוון טבריה דרך בקעת-הירדן, ואתה באמת ציינת את הסיבה לאמיתה. אני מסכים אתך, גם שם לדעתי אין צורך בנסיעה באוטובוסים ממוגנים. האבסורד הוא, שהיחיד שממגן את האוטובוסים הוא משרד הביטחון. אז בבקשה, אחת מהשתיים, או שהוא מסוגל לעשות מיגון של כל האוטובוסים הדרושים, או שלא יחליט על הוראות שאי-אפשר לקיים אותן. סגן שר הביטחון הגיע, הוא יכול להעיד שדיברתי גם אתו בשבוע שעבר וביקשתיו לקדם את העניין במשרדו. נדמה לי שהסרת ההוראות הללו תיתן פתרון אוטומטי גם לקו הזה לטבריה וגם לקווים האלה מביתר-עילית.
       
       לשאלתו של חבר הכנסת מרגי, אני לא צריך איש בכיר אחר, אני עצמי ניסיתי. בשבוע שעבר נפגשתי עם יושב-ראש ההסתדרות, פה בכנסת, יחד עם מנכ"ל החברה ועם הבעלים של חברת "מטרודן", וניסיתי לגשר ביניהם ולהגיע להבנה ולהפסקת השביתה מייד. לצערי, ההסתדרות מתעקשת על כך שייחתם הסכם עבודה קיבוצי, והיא הודיעה שהיא תמשיך לממן את שכר הנהגים השובתים עד שייחתם הסכם עבודה קיבוצי. 
       
       מאידך גיסא, הזכיין שזכה במכרז פומבי ועשה עבודה מצוינת בזמן שעבד עד השביתה, מודיע שהוא בחיים לא יסכים לחתום על הסכם עבודה קיבוצי. זה עניין עקרוני אצלו, הוא לא מוכן שההסתדרות תיכנס לו לעסקים. ניסיתי לשדך ביניהם ולתווך, שיגיעו להבנה. היזם, אגב, הודיע בינתיים שהוא העלה את שכר הנהגים בבאר-שבע מ-19 שקלים לשכר המקובל ב"מטרופוליטן", שהיא החברה האם של "מטרודן", כלומר במקום 19 שקלים לשעה השכר יהיה 23 שקלים לשעה. הוא מוכן להגיע להסכם עבודה עם הנהגים אבל לא עם ההסתדרות; לא להסכם קיבוצי, אלא להסכם עבודה עם הנהגים, שיבטיח את הזכויות שלהם. הם לא מוכנים, כי לצערי, ההסתדרות שם עומדת בשער ולא נותנת להם לזוז. 
       
       בינתיים, חבר הכנסת מרגי, הנחיתי והוצאנו צו. אתמול חתמתי על צו והיום חתמתי כבר על תקנה, שקובעת שכל נהגי המוניות בבאר-שבע יהפכו להיות מוניות שירות. קבענו מחיר מקסימום של 4 שקלים. ועדת המחירים באוצר אישרה את הבקשה שלי ל-4 שקלים, חתמתי על הצו היום, תושבי באר-שבע יודעים עליו. כל נהגי המוניות בבאר-שבע היום רשאים ויכולים לנסוע כנהגי מוניות שירות ולקבל 4 שקלים, בהשוואה ל-3.6 שקלים באוטובוסים. אני מקווה שהדבר יקל את המצוקה עד שתיפתר הבעיה. 
       
       היום ניגש אלי אזרח בכנסת ואמר לי: שמעתי שעשית צו שנהגי מוניות בבאר-שבע יכולים לנסוע כמוניות שירות. תדע  לך, הייתי אמור לנסוע לתאילנד בשבוע שעבר יחד עם נהג מונית, והוא ביקש ממני שאוותר לו, הוא לא יכול לנסוע, כי יש עכשיו הזדמנות שהוא יכול לעבוד מ-06:00 עד 23:00 ולעשות קצת כסף. הוא לא נסע לתאילנד, והוא פה בארץ, נוסע על המונית שלו בבאר-שבע. 
       
היו"ר ראובן ריבלין:
       
       תודה רבה. אני מודה לשר מאיר שטרית. שאילתא לשר מאיר שטרית היא כמו שעת שאלות לשר, כי הוא יודע את התשובה על כל שאלה. חבר הכנסת מרגי קלט את זה, אבל אנחנו צריכים להתרכז באותן שאלות שאושרו. אני מודה מאוד לשר מאיר שטרית. 
       
       אני מזמין את כבוד שרת החינוך, התרבות והספורט, ומייד אומר לה שאני מקבל את עמדתה בנושא ההצעות לסדר-היום. שרת החינוך תשיב על שתי שאילתות בעל-פה, והראשונה שבהן היא שאילתא 221, מאת חבר הכנסת זבולון אורלב, בנושא: סכנת הסגירה של אגודת הסופרים. אולי באותה עת נשאל גם מה עם "גנזים".
       
221. סכנת הסגירה של אגודת הסופרים העבריים
       
זבולון אורלב (מפד"ל):
       
       אדוני היושב-ראש, חברי חברי הכנסת, גברתי השרה, נמסר לי, כי בשנת התקציב 2004, עקב עיכוב באישור ניהול תקין ממשרד רשם העמותות לאגודת הסופרים העבריים, בוטלה תמיכת משרדך באגודת הסופרים. בעקבות זאת ייסגרו האגודה וכתב העת "מאזניים", וייתכן שגם "גנזים".
       
       ברצוני לשאול:
       
       1. האם יפנה משרדך למשרד רשם העמותות בדבר הענקת אישור ניהול תקין? 
       
       2. כיצד יובטח המשך קיומו של מוסד תרבות זה?
       
היו"ר ראובן ריבלין:
       
       תודה לחבר הכנסת אורלב. בבקשה, כבוד השרה. 
       
שרת החינוך, התרבות והספורט לימור לבנת:
       
       מבדיקה שנעשתה על-ידי מינהל התרבות במשרדי אצל רשם העמותות עולה, שכבר בחודש ספטמבר ביטל רשם העמותות את אישור הניהול התקין שניתן לאגודת הסופרים, משום שהיא איננה משתפת פעולה עם החשבת המלווה שמונתה לה על-ידי רשם העמותות. מובן שבלא אישור ניהול תקין כזה, משרד החינוך לא רשאי להמשיך ולתמוך בעמותה. 
       
       עם זה אני מבקשת לציין, שחלק מהתמיכה שתוכננה לשנת התקציב 2004 כבר הועברה לעמותה, לפני שנשלל בספטמבר אישור הניהול התקין על-ידי רשם העמותות. אני מצטערת על כך שאין ברשותנו שום דרך חוקית להמשיך ולתמוך השנה באגודה בהיקף דומה לתמיכה שניתנה לה בעבר, כי אנחנו לא יכולים להמשיך ולהעביר את יתרת הכסף ואת יתרת התקציב, כפי שציינתי קודם. 
       
       אני רוצה לציין שבתחום הספרות מתקיימת פעילות ענפה על-ידי עמותות רבות נוספות, שיש להן אישור ניהול תקין והן עושות פעילות דומה לזאת שמתקיימת באגודת הסופרים העבריים, ואני מקווה מאוד שאגודת הסופרים העבריים תצליח לתקן בהקדם האפשרי את הכשלים שנתגלו באופן הניהול שלה על-ידי רשם העמותות, כדי שנוכל להמשיך ולתמוך בפעילות שלה באופן סדיר בשנת התקציב 2005. 
       
היו"ר ראובן ריבלין:
       
       תודה. שאלה נוספת לחבר הכנסת אורלב, ואחריו – חבר הכנסת אליעזר כהן. 
       
זבולון אורלב (מפד"ל):
       
       גברתי השרה, אני מקווה שידוע לך שאגודת הסופרים הודיעה לרשם העמותות שהם יקבלו כל הכרעה. הם בסך הכול ביקשו שימוע. הבעיה היא שמשרדך הודיע לאגודת הסופרים, שאם עד תאריך מסוים בדצמבר, תאריך שכבר עבר, לא ישיגו את האישור, הם ייקחו את התקציב של אגודת הסופרים, 60% שעדיין לא עברו, ויעבירו אותו לגופים אחרים. כל הבקשה של האגודה היא לשמור את ה-60% האלה עד שיוסדר העניין. ייתכן שצריכים להעביר את התקציב הזה משנת תקציב לשנת תקציב. אם כך ייעשה, יש סיכוי לשמור גם על אגודת הסופרים, שהיא לא כמו עוד אגודת תרבות. אני חושב שרבים רואים בה אגודה שיש לה חשיבות רבה. 
       
היו"ר ראובן ריבלין:
       
       חבר הכנסת אליעזר כהן, בבקשה. 
       
אליעזר כהן (האיחוד הלאומי - ישראל ביתנו):
       
       שאלתי לשרה, בקשר לרחבעם זאבי זיכרונו לברכה – מה משרדה עושה בקשר לקידום החוק לזכרו של גנדי?
       
היו"ר ראובן ריבלין:
       
       חבר הכנסת אליעזר כהן, זאת לא שעת שאלות לשרה, אבל שאלת כי לא היה אחר. אנחנו מדברים כרגע על אגודת הסופרים. אם השרה מוכנה, היא תוכל לענות לך גם בעניין זה. בבקשה, גברתי. 
       
שרת החינוך, התרבות והספורט לימור לבנת:
       
       על שאלתו של חבר הכנסת כהן אני לא אשיב כרגע. אם תפנה אלי בהמשך בצורה מסודרת, אני אשמח להשיב תשובה מסודרת, ויש תשובה טובה לגבי הפעילות של משרד החינוך בקרב תלמידים בעניין חבר הכנסת רחבעם זאבי, זיכרונו לברכה. 
       
היו"ר ראובן ריבלין:
       
       השם ייקום דמו. 
       
שרת החינוך, התרבות והספורט לימור לבנת:
       
       השם ייקום דמו. אני מצטרפת לתוספת של יושב-ראש הכנסת. 
       
       בעניין שאלתו הנוספת של חבר הכנסת אורלב, אני בטוחה שחבר הכנסת אורלב מבין היטב את תשובתי. אני בטוחה גם שחבר הכנסת אורלב לא מנסה לתת שום הגנה לאגודת הסופרים העבריים, שאינה משתפת פעולה עם החשבת המלווה שמונתה על-ידי רשם העמותות, ואינו מציע שמשרד החינוך והתרבות אכן יסכים בצורה כלשהי לכך שאגודה, שתהיה חשובה ככל שתהיה ותעסוק בנושא חשוב ככל שיהיה, לא תשתף פעולה. 
       
       המשרד אכן קבע מועד עד דצמבר, שזה מועד של סוף שנת התקציב, והוא לא יכול לשמור, אלא להיפך, במקום להחזיר אותו תקציב למשרד האוצר הוא מחלק את הסכום הזה ליתר העמותות שפועלות בנושאים הללו. נדמה לי שזה הדבר היחיד וההגיוני ביותר שהמשרד יכול לעשות בנסיבות האלה. אין לו שום רשות ושום זכות חוקית לפעול בצורה שונה, וכך אנחנו פועלים. את כל האשמה צריך להפנות בעניין הזה לפתחה של אגודת הסופרים העבריים, ובהחלט לא למשרד החינוך והתרבות. 
       
היו"ר ראובן ריבלין:
        
       תודה. חבר הכנסת אורלב, כשהיית יושב-ראש ועדת החינוך, בכנסת הקודמת, טיפלנו באגודת הסופרים. אנחנו לא צריכים לתת הגנה לאגודות שבעליל לא מקיימות את ההוראות שאנחנו קבענו. גם "גנזים" סובל בגלל אי-סדרים. פעם אחרת נדון בעניין זה. אני מציע שאדוני יבקש מיושבת-ראש ועדת החינוך לקיים דיון בעניין זה, הדבר הוא חשוב ביותר, כי גם "גנזים" סובל היום בגלל אי-סדרים באגודת הסופרים, ולא להיפך. תודה לכבוד השרה. 
       
       השרה תמשיך לעמוד על הדוכן על מנת להשיב על שאילתא בעל-פה מס' 222, מאת חברת הכנסת גילה פינקלשטיין, בנושא הצבת עץ אשוח בסמינר "אורנים". האם שמו חנוכייה בחנוכה?
       
222. הצבת עץ אשוח בסמינר "אורנים"
       
גילה פינקלשטיין (מפד"ל):
       
       לא. 
       
       אדוני היושב-ראש, גברתי השרה, כנסת נכבדה, פורסם כי בשבוע שעבר הוצב עץ אשוח בחזית בניין המינהלה של סמינר "אורנים" בקריית-טבעון. בחג החנוכה לא הוצבה שם חנוכייה. 
       
       רצוני לשאול:
       
        1. האם נכון הדבר? 
       
       2. אם כן - מדוע מוצב סממן נוצרי מובהק במוסד זה?
       
       3. האם משרדך מפקח ומנחה את המוסדות שבפיקוחו לגבי אופן ציון חגים ואירועים?
       
היו"ר ראובן ריבלין:
       
       אני חושב שהשאלה אושרה כיוון ששמו עץ אשוח בחג הנוצרים, שאין לנו דבר נגד חג הנוצרים, אבל אם בחנוכה לא שמים חנוכייה, אז מדוע שמים בחג הנוצרים? בבקשה. 
       
שרת החינוך, התרבות והספורט לימור לבנת:
       
       אכן, אדוני היושב-ראש. לשאלתה הראשונה של חברת הכנסת פינקלשטיין, ששאלה אם אכן נכון הדבר שהוצב עץ אשוח בחג המולד, ולא הוצבה חנוכייה בחג החנוכה – לצערי התשובה על השאלה הזאת היא אכן כן. אני גם מודה לחברת הכנסת פינקלשטיין ששאלה, כי לא ידעתי על כך קודם שהוגשה השאילתא על-ידי חברת פינקלשטיין, ורק באמצעות השאילתא ידעתי על כך. 
       
       במכללת "אורנים" לומדים סטודנטים יהודים, נוצרים ומוסלמים. במכללה, כמובן, כמו כולנו, מכבדים את שלוש הדתות. המכללה מאפשרת לסטודנטים לחיות על-פי מנהגיהם ועל-פי אמונתם ודתם. איש באמונתו יחיה, והכול במשקל המתאים ועל-פי הסובלנות המלאה שכולנו נוהגים כלפי כולם. 
       
       הצבת עץ אשוח, כפי שמקובל בדת הנוצרית, כמו גם כיבוד כל הסמלים של כל דת אחרת, מקובלים עלי, מקובלים עלינו וצריכים להיות מקובלים על הכול. 
       
       הזכיר לי כאן חבר הכנסת מצנע, שנשיא ארצות-הברית הדליק חנוכייה בחג החנוכה. אני מודה לו על ההערה הזאת. 
       
היו"ר ראובן ריבלין:
       
       אפילו האנגלי הדליק חנוכייה. 
       
שרת החינוך, התרבות והספורט לימור לבנת:
       
       אני גם חושבת שהסובלנות שנוהגים הסטודנטים בני הדתות השונות אלה באלה היא חלק מהחינוך שאנחנו רוצים להקנות למחנכים שלנו, ובמכללות להכשרת מורים ודאי וודאי, ומאפשרים לחגוג ולציין אלה את החגים של אלה. אנחנו מאפשרים לסטודנטים בני הדתות השונות ללמוד אלה בצד אלה, באותן מכללות, באותם מוסדות, ובכך גם לתת ביטוי תרבותי לכל קבוצת לומדים. אנחנו בוודאי מקפידים שהמכללה, כמוסד שממומן על-ידי המדינה, במדינה יהודית ודמוקרטית, לא תנקוט עמדה מפלה כלפי קבוצות שונות של הסטודנטים. 
       
       עם זאת – וזה בהמשך לשאלתך ולהערתו של יושב-ראש הכנסת – אני רוצה לציין כאן באופן הברור ביותר, שאינני יכולה לקבל כלל וכלל מצב שבו יינתן מקום להצבת עץ אשוח, ולא יינתן מקום להצבת חנוכייה, ויהיה כאן דין שונה לגבי סמלים של דת אחת ודת אחרת; לא כל שכן כשמדובר כאן בדת היהודית במדינה יהודית. זה דבר שלא יכול לעלות על דעתי, אינו מקובל בעיני ואינני יכולה להשלים עם כך ולהסכים עם כך. יש בכוונתי, כיוון שהדבר איננו ראוי, להעיר למכללה על כך. אני חוזרת ואומרת שאני מודה לחברת הכנסת פינקלשטיין על השאלה ועל שהיא הסבה את תשומת לבי להתנהלות הזאת כפי שהיתה במכללה. 
       
       אינני יכולה לקבל בשום פנים ואופן שיהיה עץ אשוח - מובן שסטודנטים נוצרים זכותם לחגוג את חגיהם ולציין את הסמלים שלהם, לא יכול להיות שלא תהיה כאן הבחנה, זו מכללה יהודית, במדינה יהודית, שיש בה גם סטודנטים נוצרים, מוסלמים. לא יכול להיות שלא תהיה תשומת לב ראויה ונכונה, כפי שצריכה להיות, לסמלים היהודים של הדת היהודית, במדינה יהודית.
       
היו"ר ראובן ריבלין:
       
       בבקשה, חברת הכנסת גילה פינקלשטיין, שאלה נוספת, ואחריה - חבר הכנסת שלגי וחבר הכנסת גפני.
       
גילה פינקלשטיין (מפד"ל):
       
       אני מודה לשרה על תגובתה, ואכן היא תעמיד את הנהלת המוסד על חומרת המצב, כדי למנוע הישנות של תופעה כזאת. בשנה שחלפה יזמתי דיון דחוף בוועדת החינוך בעקבות אופי חגיגת חג החנוכה עם עץ אשוח ובובת סנטה קלאוס בבית-הספר התיכון שליד האוניברסיטה העברית בירושלים. כפי שציינתי, התקיים דיון בוועדת החינוך בכנסת, ולאחר הצבעה יצאה הוועדה בדרישה למשרד החינוך לקבוע הנחיות לקיום אירועים חברתיים ומסיבות במוסד חינוכי ממלכתי, שאיננו גוף פרטי. אין כל הצדקה להציב עץ אשוח במוסד חינוכי ממלכתי-יהודי, שמגדל את הדור הבא של מורי ישראל. תודה רבה.
       
היו"ר ראובן ריבלין:
       
       בבקשה, חבר הכנסת שלגי.
       
אילן שלגי (שינוי):
       
       אדוני היושב-ראש, חברות וחברי הכנסת, גברתי השרה, אני מניח שגם גברתי השרה קצת התפלאה לשמוע את דבריה האחרונים לפחות של חברת הכנסת פינקלשטיין, שקוראים לאסור - היא קוראת למשרד החינוך, למדינת ישראל, לאסור הצבתו של סמל של דת אחרת, שאיננה הדת היהודית, במוסד חינוכי. זה מה שאני מבין מהדברים.
       
רוני בריזון (שינוי):
       
       - - - 
       
היו"ר ראובן ריבלין:
       
       חבר הכנסת בריזון, אולי אדוני לא יודע, אבל אין קריאות ביניים בשאילתות. אל תענה לי גם בקריאת ביניים נוספת.
       
אילן שלגי (שינוי):
       
       אני מתייחס לשאלתה הנוספת של חברת הכנסת פינקלשטיין. אני זוכר גם זוכר אותו דיון בוועדת החינוך בינואר 2004, הפרוטוקול פה לפני. תמוה היה שלמשרד החינוך לא היתה עמדה. באה נציגה של משרד החינוך והתרבות ואמרה שהיא סבורה שמנהל בית-הספר, דובר על בית-הספר התיכון ליד האוניברסיטה בירושלים, עמדתו נכונה. כלומר, צריך להשאיר למנהל בית-הספר את שיקול הדעת. שם דובר על מסיבה שהוצב בה עץ אשוח, לבקשתם של תלמידים נוצרים. שם לא היתה שאלה של אין חנוכייה. 
       
       מובן שיש להתייחס בפליאה לכך שבמוסד חינוכי במדינת ישראל, במקרה זה מכללת "אורנים", לא הוצבה חנוכייה בחג החנוכה, זה בהחלט מפליא, וראוי שדבר כזה לא יישנה. עם זה, חשוב שמשרד החינוך והתרבות ינחה את מוסדות החינוך במדינה, ואני מדבר על בתי-הספר כרגע, לא על מוסדות אקדמיים - - 
       
היו"ר ראובן ריבלין:
       
       
       אדוני חוזר על דבריו.
       
אילן שלגי (שינוי):
       
       - - שמותר לבני כל הדתות להציב את סמליהם, כאשר יש תלמידים או מורים שמשתייכים לאותה דת. תודה רבה.
       
היו"ר ראובן ריבלין:
       
       תודה רבה לחבר הכנסת שלגי. חבר הכנסת גפני. אדוני לפחות ישים סימן שאלה בסוף, כי אני מתאר לעצמי שגם הוא הולך לשאת מסה - - - 
       
משה גפני (יהדות התורה):
       
       הכוונה אלי, אדוני היושב-ראש? 
       
היו"ר ראובן ריבלין:
       
       למי אני יכול להתכוון, חבר הכנסת גפני? הרי אדוני ברשות דיבור.
       
       
משה גפני (יהדות התורה):
       
       אדוני היושב-ראש, גברתי השרה, אני רוצה להשלים את דברי חברי, חברת הכנסת גילה פינקלשטיין וחבר הכנסת אילן שלגי. אף אני השתתפתי באותו דיון שיזמה חברת הכנסת פינקלשטיין. תמוה היה מאוד בעיני כולנו, כל אחד מנקודת ראותו, שנציגת משרד החינוך שהופיעה בוועדה אמרה שלמשרד החינוך אין עמדה. ביקשנו ממנה, כולנו, בלא יוצא מהכלל, שלמשרד החינוך תהיה עמדה. לא יכול להיות - כפי שאת ענית בסדר, מבחינת העניין הזה שרת החינוך אומרת שלא יכול להיות שבמדינה יהודית, בבית-ספר עברי, יהיה מצב כזה.
       
       אבל אני תמה, ואני רוצה לשאול, גברתי השרה – היות שגם היושב ראש אמר לי להציב סימן שאלה בסוף הדברים – האם בדעת גברתי שרת החינוך להביע עמדה, לא עמדה של השרה כאן, אלא עמדה של המשרד כלפי מנהלי בתי-הספר? הרי זה לא דבר של מה בכך. השאלה, איך קורה דבר כזה, שבבית-ספר – ודיברנו אז על בית-הספר שליד האוניברסיטה -  מגיעים למצב כזה? היה מדובר בארבעה תלמידים נוצרים, שהיו אורחים, אבל בעיקר מדובר בתלמידים יהודים שם. איך מערכת החינוך במדינת ישראל מביאה למצב כזה, שבו תלמידים יהודים בבית-ספר יהודי, במדינה יהודית, שמים סמל נוצרי ולא שמים סמל יהודי? האם משרד החינוך לא נכשל בחינוך?
       
היו"ר ראובן ריבלין:
       
       השאלה ברורה. בבקשה, גברתי.
       
שרת החינוך, התרבות והספורט לימור לבנת:
       
       אני חושבת שהדברים שנאמרו ברורים למדי, וגם תשובתי ברורה. עם זאת, אני רוצה להעיר. ביקשתי מחבר הכנסת שלגי להעביר את אלי את הפרוטוקול שהוא מחזיק בידו, של אותה ישיבה בוועדת החינוך של הכנסת, כי נאמר כאן כאילו לנציגת משרד החינוך באותו דיון לא היתה עמדה.
       
       כפי שעולה, נציגת משרד החינוך באותה ישיבה היתה גברת חנה גילת, היא סגנית מנהלת מנח"י בחינוך העל-יסודי במשרד החינוך. אני קוראת כאן מה אמרה חנה גילת. היא כלל לא אמרה שלמשרד החינוך אין עמדה, היא אמרה דבר אחר לחלוטין, וזו עמדה של משרד החינוך. היא אמרה כך: "אנחנו ממליצים למנהל בית-הספר ללכת עם האמת שלו, ובלבד שהיא מעוגנת בחוקים ובנהלים". אני רוצה להבהיר את העניין. זה איננו אומר כלל ועיקר שלמשרד החינוך אין עמדה, זה אומר שלמשרד החינוך יש עמדה שקובעת, ששיקול הדעת במקרים כאלה צריך להיות של מנהל בית-הספר. 
       
       ככלל, ואני אומרת את זה גם לעתיד לבוא, אני סבורה שיש מקרים רבים מאוד שבהם יש לאפשר למנהל בית-הספר לקבוע, על-פי שיקול הדעת הפדגוגי שלו. לא כל דבר צריך להיות מוכתב מלמעלה, מירושלים – לא ירושלים עיר הקודש, בירתנו, אלא ממשרד החינוך בירושלים – בכללים, בנהלים, הכתבות, תכתיבים. מנהל בית-הספר פעמים רבות, אולי ברוב הפעמים, הוא זה ששיקול הדעת צריך להיות נתון לו, כי הוא האיש בשטח, כי הוא הפדגוג, כי הוא יודע הרבה פעמים טוב מכולם מה צריכה להיות ההכרעה, מה צריכה להיות ההחלטה. 
       
       כאשר מדובר בבית-ספר שיש בו תלמידים יהודים ויש בו תלמידים נוצרים – ודאי בבית-ספר יהודי שאין בו תלמידים נוצרים לא צריך להציב עץ אשוח - אין בזה אלא לכבד גם דת של מישהו אחר, ובלבד, כמובן, כמו שהתבטאתי ביחס לסמינר "אורנים", שלא מקפחים חס ושלום את חלקה של הדת היהודית. 
       
       נדמה לי שעמדתי בעניין הזה ידועה, ואיש לא יכול לחשוד בי שיש לי כוונה לקפח את חלקה של הדת היהודית, שאני מייחסת לה חשיבות רבה. לכן, לא הייתי אומרת שלא היתה עמדה לנציגת משרד החינוך, אדרבה, עמדתה היא לתת את סמכות ההכרעה בעניין כזה למנהל בית-הספר.
       
היו"ר ראובן ריבלין:
       
       השרה ביקשה לומר, או על כל פנים זה מה שאני הבנתי, שצריך להבחין בין התרסה לבין עניין של כבוד לדת אחרת, בין מיסיונריות לבין הערכה וכבוד לדת אחרת. אני מאוד מודה לשרה. 
       
       ברשותך, גברתי השרה, הנשיאות אישרה הצעה לסדר-היום בעניין דוח-דברת, דבר שכבר דנו בו, אבל רבים מחברי הכנסת, כמעט מכל חלקי הבית, ביקשו לדון ולהעיר את הערותיהם פעם נוספת. הנשיאות, כפי שהדברים נקבעים, אישרה את ההצעות לסדר-היום. שרת החינוך הבהירה לי בצורה הברורה ביותר, שהיא אמרה כל מה שיש לה לומר, וכי עדיין הדוח לא פורסם - - - 
       
שרת החינוך, התרבות והספורט לימור לבנת:
       
       בשלב זה.
       
היו"ר ראובן ריבלין:
       
       בשלב זה, והיא תתייחס בעתיד, ולכן היא מבקשת לפטור אותה מהצורך לענות פעם נוספת ולהשתתף בוויכוח, שחברי הכנסת רשאים לקיים. אני בהחלט חושב ששרת החינוך צודקת. אינני מבטל את ההצעות לסדר-היום, אני משחרר את השרה מהצורך להשיב. כמובן, כאשר היא תבחר למסור הודעה, אני אאפשר לה לומר את דברה בעניין זה. אני מאוד מודה לשרת החינוך.
       

הצעת חוק איסור מימון טרור, התשס"ה-2004
       ["דברי הכנסת", חוב' י"א, עמ' .]
(קריאה שנייה וקריאה שלישית)
       
היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום. אנחנו עוברים להצעת חוק איסור מימון הטרור. זאת אחת ההצעות האחרונות שאישרתי לדיון, אלא אם כן תהיה הסכמה פה-אחד, שבו מדברים על התנגדויות ומצביעים ביום אחר. לא מתקבל על הדעת שאנחנו נדבר ונסתייג לפני אולם ריק, ונצביע לפני אולם מלא, כאשר רוב החברים אינם יודעים, לפחות לכאורה, מה נאמר. ציין זאת חבר הכנסת נסים זאב, וקיבלתי את עמדתו הכללית והנוקבת, לגבי מצב שבו מנמקים הסתייגויות שלא לצורך דיבור אלא לגופו של עניין ולגופה של הסתייגות.
       
       לכן, זאת אחת הפעמים האחרונות. עכשיו, אם הממשלה רוצה להביא הצעות, היא צריכה להיות מוכנה באותו יום שהיא מבקשת ממני להעלות את זה גם להצביע. היא לא רוצה להצביע באותו יום, גם לא נדון באותו יום. כמובן, יש מקרים שחברי הכנסת מבקשים זאת בגלל אורך הדיון, או בגלל הרצון להביע עמדה, וכל אחד עמדתו ידועה לאחרים.
       
       רבותי חברי הכנסת, אנחנו עוברים להצעת החוק. אדוני, יושב-ראש ועדת החוקה, תשובה, ולאחר מכן אנחנו עוברים להצבעות. 
       
מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, הדיון עכשיו מתקיים כהמשך לדיון שהתקיים פה בשבוע שעבר בהצעת חוק שיזמה הממשלה וועדת החוקה דנה בה במשך 16 ישיבות. היו כאן השגות שונות של חברי הכנסת. בטרם תצביע הכנסת על החוק הזה בקריאה שנייה ושלישית, כרגע, אני מתכוון להציג בפני חברי הכנסת טרם ההצבעה את עיקרי החוק ואת דברי התשובה שלי לבעלי ההשגות השונות.
       
       החוק הזה הוא חוק שמטפל, במסגרת המלחמה בטרור, בפן מאוד חשוב, שהוא הפן של מימון הטרור. חלק גדול מפעולות הטרור מתבצעות במקום שבו קיימת פעילות אזרחית רגילה. זה היתרון ואולי המכשלה הגדולה והבעייתיות הגדולה בהתמודדות עם הטרור, משום שהוא לא ניצב מולך עם מדים, מאחורי גבול, באיזו מסגרת, כשאתה יודע נגד מי אתה נאבק, איפה אתה נאבק, בכללים ברורים. הוא נמצא בתוך אוכלוסייה שמקיימת פעילות רגילה, חלקה פעילות כלכלית, ובמסגרת הפעילות הכלכלית הזאת הוא מממן או לחלופין מתגמל פעילות טרור. הוא מסייע לפעילות טרור על-ידי העברת כספים, רכישת מוצרים שמשמשים ליצירת אמצעי לוחמה, שימוש במפעלים כלכליים על מנת לקדם ייצור חומרי נפץ, תשלומים לאנשים. 
       
       יש גם פנים אחרות, למשל סיוע למשפחות של נפגעים חברי ארגוני הטרור שאנחנו פוגעים בהם, או במקומות אחרים בעולם שנלחמים בטרור. פוגעים בטרוריסט, ואז צצות כל מיני עמותות ואגודות שעוזרות לבני-משפחתו. מובן שיש בכך חלק מהמאבק של ארגוני הטרור, ומי שרוצה לחסל את הטרור צריך לחסל גם את התופעות האלה. 
       
       לא יכול להיות שאדם, אפילו בן-משפחתו, ויש לנו רגשות הומניים, ואנחנו רוצים ומוכנים לטפל, ולא נפגע בבן של טרוריסט רק כיוון שאבא שלו ביצע פעולת טרור, אבל בהחלט לא נסכים שמפני שהאב חבר בארגון טרור מישהו יממן, ייתן ללא תשלום או ייתן פרס לבן שלו במוסד אקדמי או בבית-ספר או בגן-ילדים. צריכה להיות הבחנה, ומי שמממן את הפעילות בגני-ילדים רק כיוון שהאבא חבר בארגון טרור, הופך אותם חלק מתשתית הטרור. 
       
       ההבחנות הן קשות. הן קשות כאשר אתה בא לחסל את הטרוריסט, לזרוק עליו פצצה, להשמיד אותו בטרם הוא יהיה אחראי להשמדתם של אחרים, ותוך כדי זה אתה עלול לפגוע בקורבנות חפים מפשע שנמצאים ליד הטרוריסט. באותה מידה יכול להיות גם שאתה נלחם בתגמולים הכלכליים, לפעמים יש גם מעשים שאולי יש בהם פחות צדק, אבל הם חלק בלתי נפרד או גורם לוואי משני למלחמה בטרור, כי אי-אפשר להשלים בשום פנים ואופן עם כך שהטרור יפעל במסגרות כלכליות ויוכל לקבל מחסה כיוון שהמסגרות האלה הן כלכליות. אבל דרך המסגרות הכלכליות, שבהן יש גם פעילות סדירה, נורמלית, קבילה, תהיה פעילות שתסייע לארגוני הטרור.
       
       מכאן בא החוק הזה, שהוא חוק שאינו שונה מחוקים שקיימים במקומות אחרים. אולי זה קצת מוזר אפילו, שדווקא מדינת ישראל, שיש לה מודעות, ויש לה צורך חיוני בשיתוף פעולה בין-לאומי במלחמה בטרור ובמי שמסייע לטרור, היא לא מהראשונים בעולם שמחוקקים את החוק הזה, אלא זה בא בעקבות חקיקה שקיימת בארצות-הברית, באירופה, באוסטרליה, במסגרת המאבק הכלל-עולמי בטרור. העולם נערך למלחמה בטרור, הוא נערך גם לשיתוף פעולה בין-לאומי, על מנת שאפשר יהיה להכות במימון הטרור. 
       
       עכשיו אסביר את העקרונות שבהם מדובר - - -
       
היו"ר ראובן ריבלין:
       
       כבוד יושב-ראש הוועדה, אדוני לא מציג את החוק כרגע לקריאה שנייה ושלישית, אלא רק את התשובות על ההסתייגויות. זה יום של חברי הכנסת, ואם אנחנו מעלים על סדר-היום דבר שעכשיו - - -
       
מיכאל איתן (יו"ר ועדת החוקה, חוק ומשפט):
       
       אני מודע להלכות הבית. הערתי שאני לא מוכן לוותר. 
       
היו"ר ראובן ריבלין:
       
       אתה צודק במאה אחוז.
       
מיכאל איתן (יו"ר ועדת החוקה, חוק ומשפט):
       
       הוועדה ישבה 16 ישיבות, ותמהתי מדוע שמו את זה ביום רביעי. אמרו לי: תקבל רבע שעה, תשתדל להסתפק ברבע שעה. אני מוכן, הסתפקתי. אני לא מוכן שחוק שיש לו משמעות רחבה, שהשקיעו בו כל כך הרבה מאמצים, שהוא יעבור כאן אפילו ללא - - - אני מוכן לרדת ברגע זה, ונעביר את זה ליום שני הבא, אם הם רוצים. הזמן לא נקבע על-ידי. אני מוכן לעשות את זה מתי שתרצו. אבל אני מבקש - - - 
       
היו"ר ראובן ריבלין:
       
       אם אדוני רוצה עוד עשר דקות, בבקשה. לא אעיר לך, כי אדוני צודק במאה אחוז. זה חוק שעמלה עליו הכנסת, שעמלה עליו הוועדה בפרטי פרטים. אנחנו יושבים – אותם אלה שחייבים בעבודת הכנסת -  ויש חברי כנסת שחושבים שזאת אופציה לבוא, והם רק מתכנסים פה להצבעות. הדברים האלה ייפסקו בכנסת. אדוני צודק במאה אחוז. בימי שלישי – הצעות חוק בקריאה שנייה ושלישית והסתייגויות. ישבו פה המסתייגים וירצו את טענותיהם, ומייד לאחר מכן, כשהטיעונים טריים באוזנינו ובמוחנו, נצביע. אתה צודק במאה אחוז, אי-אפשר יותר לעשות את ההפרדה הזאת.
       
מיכאל איתן (יו"ר ועדת החוקה, חוק ומשפט):
       
       אני מבקש שאחרי חמש דקות תגיד לי. אסתפק בעשר דקות מעכשיו. 
       
       הפרק הראשון של החוק הזה דן בדבר חדש מבחינת ההיערכות הבין-לאומית. זה חידוש משמעותי גם מבחינת המשפט הישראלי וגם מבחינת הקשרים הבין-לאומיים שלנו. הוא דן במצב שבו במדינת ישראל מכריזים על אדם, או על ארגון, שהם ארגון טרור. אבל מה החידוש כאן? החידוש הוא שהקביעה נעשתה בחוץ-לארץ. ממשלות זרות שנלחמות בטרור, הן מכריזות על אדם מסוים, שיכול להיות שהוא בישראל, או על ארגון שפועל בישראל. הן מכריזות בארצותיהן שהם ארגוני טרור, או על אדם שהוא פעיל טרור. ההכרזה הזאת מגיעה לישראל, בדרך כלל מתוך שיתוף פעולה בין השירותים החשאיים או גורמי הביטחון בשתי המדינות, ואז מתכנסת ממשלת ישראל, וממשלת ישראל היא הגורם הקובע. 
       
       יש כאן הרבה בעיות, משום שהראיות נמצאות, כנראה, בחוץ-לארץ, על-ידי הגורם הקובע, הממשלה הקובעת, ואנחנו צריכים לפעול על סמך ראיות שנמצאות שם. הוועדה דנה. יש כאן אי-נוחות מסוימת, אבל אנחנו תמיד צריכים לזכור, שגם אנחנו מעוניינים שמדינות אחרות יפעלו נגד גורמים שאנחנו הכרזנו עליהם אצלנו כעל ארגוני טרור. 
       
       ולכן, הסעיף בעצם אומר, שאם נקבע מחוץ לישראל שאדם הוא פעיל טרור, או שיש ארגון טרור, והוקמה ועדת שרים שמתפקידה יהיה לבדוק את העניין, והיא מצאה שיש יסוד סביר להניח – לא על-פי דיני הראיות המלאים, אבל היא בדקה את המידע שהתקבל ואת הערכות גורמי המודיעין שלנו, על המידע שהתקבל, והיא קבעה שיש יסוד סביר להניח כי אותו אדם באמת פעיל בארגון טרור, או אותו ארגון זר הוא ארגון טרור, היא רשאית להכריז על אותו אדם שהוא פעיל טרור והחוק הזה חל עליו. החוק הזה חל עליו, וההכרזה קיימת. היא קיימת גם מכוחה ומייעוצה של ועדה מייעצת. 
       
       החוק מקים ועדה מייעצת בת שלושה חברים, שהם שופט בית-משפט בדימוס, של בית-המשפט המחוזי או בית-המשפט העליון – הוא היושב-ראש של הוועדה המייעצת, אדם בעל רקע ביטחוני הולם, וחבר נוסף שהוא משפטן לפי הצעת היועץ המשפטי לממשלה. 
       
       אנחנו עשינו כאן תיקון גדול בהצעת הממשלה. הוועדה הזאת יש לה עכשיו הרכב שיש בו רוב למשפטנים; היא, כמובן עם אוריינטציה של ביטחון, והיא תעמוד מול שירותי הביטחון, אבל זו ועדה משפטנית, והיא תהיה הוועדה הממליצה לממשלה. 
       
       קבענו דבר נוסף: אל הוועדה הזאת - אם מישהו הוכרז עליו והוא רוצה להגיש ערעור, הוא בהחלט יוכל לפנות אליה בכל זמן, והוועדה תוכל לדון, אם הממשלה הכריזה בטעות, או שלמישהו יש ערר והוא טוען, ממשלה בחוץ-לארץ שלחה הודעה, ממשלת ישראל אימצה אותה, יש לי השגות. יש כתובת. כל התהליך הזה, כמובן, כפוף לביקורת בג"ץ. 
       
       עכשיו, מה קורה ומה הן העבירות שהחוק הזה קובע? החוק קובע עבירות לא רק לגבי מי שפעל ומי שהוא עצמו חבר בארגון טרור, או מי שהוכרז כפעיל טרור, אלא הוא מטיל, בעצם, אחריות על כל אזרחי מדינת ישראל, שכל אדם בישראל שעושה איזו פעולה ברכוש במטרה לאפשר לקדם, לסייע או לתגמל מעשה טרור, או לממן פעילות של ארגון טרור או של פעיל טרור – הוא מבצע עבירה. 
       
       אני רוצה לומר כאן, בדברי תשובה על השגות שהשמיעו כאן חברי כנסת, כאילו לא הגדרנו מה זה מעשה טרור. יש בחוק, וישבנו  שתי ישיבות על הצעת הממשלה, על מנת להגדיר מעשה טרור, ומוזר בעיני שחברי כנסת – לא רוצה כרגע לנקוב בשמותיהם - עלו כאן והעבירו ביקורת, כשהם בכלל לא יודעים מה זה מעשה טרור, לא קוראים את החוק ולא יודעים. אני מפנה אותם להגדרה של מעשה טרור בפרק ההגדרות, שם נקבע במפורש מה זה מעשה טרור. ומי שמסייע למעשה הזה הוא אכן מבצע עבירה. 
       
       אני רוצה להעיר – יש כאן עבירה נוספת, שהיא חובת דיווח על פעולה ברכוש. העבירה הזאת, צריכים להיות זהירים בה הרבה מאוד אנשים שמקיימים פעילויות במדינת ישראל, למשל גורמים בנקאיים. זו אחת הדוגמאות - אם אדם מתבקש לעשות פעולה במהלך עסקיו. אבל זה לא רק הם; אלה יכולים להיות גם בעלי חנות, בעלי עסקים וגורמים שונים שמוכרים, שנותנים שירותים פיננסיים או שירותים כלכליים נוספים, כמו אספקת סחורות, ואם במהלך העסקים שלהם הם מתבקשים לבצע איזו פעולה שיש אפשרות של ממש, בנסיבות שאותו אדם שמבצע את הפעולה, ברכוש, יש חשד סביר שהפעולה הזאת מיועדת לפעילות טרור – האדם שביצע את הפעולה, נניח – העברת כסף למישהו שמתעורר אצלו חשד, או שהוא נמצא ברשימת הארגונים המוכרזים, או שיש חשד שאותו אדם קשור לארגון טרור – הוא חייב לדווח מייד לממשלה.  גם אם הוא ביצע את הפעולה - כי לפעמים יש מצב שאתה לא יכול לעכב פעילויות כלכליות מסוימות, אבל אם מתעורר חשד, אתה חייב לדווח מייד למשטרה. חובת הדיווח הזאת היא חובה שאם לא עומדים בה, יש בכך משום עבירה פלילית. 
       
       הפרק הבא בחוק עוסק בחילוט רכוש. כל נושא חילוט הרכוש, לאחר הרשעה בהליך פלילי - כל מי שעובר עבירה פלילית, על-פי החוק הזה, בין העונשים שאפשר להטיל עליו, על מי שמבצע את הפעולה של מימון טרור - אפשר יהיה גם לחלט את רכושו. 
       
       לגבי האיזונים – עבדנו קשה מאוד בוועדה מול ההצעה הממשלתית, על מנת להגן על הליכי החילוט, על מנת להביא לכך שגם כאשר חולט רכוש, יכול לבוא צד ג' שבכלל הרכוש בידיו, כלומר, האדם שהוכרז כפעיל בטרור, ומישהו נתן לו איזה שירות, השכיר לו איזה כלי רכב, ובסוף מסתבר שאותו כלי רכב שייך לגורם תמים. אז כלי הרכב חולט, על-פי הדין הפלילי, אבל הוא לא שייך לו אלא לגורם שלישי. אנחנו עבדנו קשה מאוד על מנת לאזן, כדי שלא תהיינה פגיעות בגורמים שאינם קשורים לנושא, וקבענו שורה ארוכה של סייגים לנושא הזה. 
       
       יש כאן בחוק גם חילוט רכוש בהליך אזרחי. יכול להיות מצב שמי שמסייע לפעילות הטרוריסטית על-ידי פעילויות פיננסיות, או מימון הטרור, הוא עצמו איננו, אבל הרכוש שלו נמצא כאן, ואז אנחנו קבענו, בניגוד לבקשת הממשלה שרצתה שהחילוט ייעשה על-פי הסמכויות המקבילות שקיימות בתקנות ההגנה לשעת-חירום 1945 בידי שר הביטחון; אנחנו שינינו וקבענו שהחילוט ייעשה על-פי הליך אזרחי. זה לא הליך מינהלי, על-ידי שר הביטחון, אלא הליך אזרחי, כאשר יש נטל של ראיות שצריך להוכיח, וזה צריך להיעשות בבית-משפט בהליך אזרחי. 
       
       אני רוצה לומר, שבחוק הזה הוכלל גם סעד בהליך מאוד קיצוני, שהסכמנו לו, לגבי גזרה צרה מאוד  – הליך זמני כדי להביא לסעדים שיש בהם כדי למנוע ביצוע מעשי טרור. הזכרנו, כאשר יש ראיות או יש קשר בין הדרישה לקבלת צווים זמניים, שנוגעים לתרופות הקיימות בחוק הזה, אנחנו מאפשרים את זה אם יש קשר בין בקשת הסעד הזאת לסיכול מעשה טרור. אני חוזר: מדובר כאן לא בהכרח על מעשה טרור במדינת ישראל - סעדים לכך יש בתקנות ההגנה לשעת-חירום - אלא מדובר בסעדים שניתנים בישראל על מנת למנוע ביצוע מעשה טרור של ארגונים או של בני-אדם שהוכרזו והם נעשים בכלל במדינה אחרת, על-פי דרישה של מדינה אחרת. 
       
       לסיום, אני רוצה לומר כך: החברים שמתחו כאן ביקורת, ובהם חבר הכנסת זחאלקה - אני חושב שזה לא מתאים לך, לא מתאים לכם. תראו מה אנחנו עושים כאן. נכון, אתם מזהים את עצמכם כפלסטינים, ומדי פעם אתם באים הנה ואומרים, במסגרת המאבק, שיש לכם הזדהות; אני מבין אותה. אתם אומרים: אנחנו לא רוצים שייפגעו פלסטינים במסגרת המאבק של מדינת ישראל, שאנחנו חלק ממנה, אבל יש לנו רגישות מיוחדת, ואנחנו קמים כאן כל הזמן כשנדמה לנו שעושים דברים שלא ייעשו. אבל, אני לא מעלה על דעתי שאתה תקום כאן ותרצה לעודד טרור. אני לא מעלה על דעתי, אתה לא רוצה. 
       
טלב אלסאנע (רע"ם):
       
       - - -
       
ג'מאל זחאלקה (בל"ד):
       
       - - - 
       
מיכאל איתן (יו"ר ועדת החוקה, חוק ומשפט):
       
       אתה לא רוצה, אני לא מעלה על דעתי, ואני לא אומר את זה אפילו ברמז. מה אני כן אומר? כשאתה בא ומעביר ביקורת על חוק שנועד למנוע מימון טרור, תשאל את עצמך את השאלה הבאה – אני מציע לך. תגיד כך: אם ישראל, במצב הקשה הזה שבו היא נמצאת, שהיא צריכה להילחם בטרור, מביאה חוק שלא הולך על-פי המודל האמריקני, כפי שאתה אומר, אבל נגיד שאנחנו הולכים לפי המודל האמריקני - אז מה, אז אנחנו לא יכולים ללכת לפי המודל האמריקני, כשאנחנו נפגעים מטרור הרבה יותר מאמריקה? אבל אנחנו לא הולכים לפי המודל האמריקני, אתה אפילו לא בודק. אנחנו הלכנו הרבה יותר קרוב למודל האירופי, ואיזנו, כמו שבאירופה מאזנים, כמו באוסטרליה, בהרבה מאוד מהנקודות. 
       
       אז אני שואל אותך, ואתה צריך להיות רגיש יותר ממני, אפילו, לעניין הזה. אתה צריך לקום פה, לבדוק את זה בזכוכית מגדלת, לבדוק את הטענות שלי. ואם אכן ראית שוועדה בכנסת ישבה על מנת למצוא - ושינתה בצורה מהותית את הצעת הממשלה - את האיזונים המתאימים, ומביאה למליאה הצעת חוק שאומרת שאסור לממן טרור, וניאבק במימון הטרור, ואני בטוח שאתה מסכים למטרה הזאת של החוק. עכשיו תבדוק – אם היא באמת הולכת על-פי המודל שקיבלו מדינות אירופה, שאצלן בהרבה מאוד מקרים זה רק תיאורטי, והם מגבילים זכויות אדם כפי שאנחנו מגבילים, ואנחנו לא מגבילים יותר מהם, במסגרת המלחמה שלנו, הקונקרטית, בטרור. אני הייתי מצפה שאתה תבוא ותגיד: בדקתי בזכוכית מגדלת, ומה שעשו פה אכן הולם את המלחמה בטרור, ולא תגיד, תשמעו, פה זה המודל האמריקני, אין הגדרה ולא הגדירו מה זה טרור.
        
       אתה יכול להתווכח, אבל בוא נתווכח על העובדות, ובוא נתווכח כאזרחים של מדינת ישראל, שמחויבים, כמו כל מדינות אירופה, ארצות-הברית, העולם החופשי, להילחם בטרור ולמגר אותו, ובתוך המלחמה – גם לשמור על אלה שהם חפים מפשע, ולא לפגוע יתר על המידה בזכויות אזרח ואדם. 

היו"ר ראובן ריבלין:
       
       חבר הכנסת איתן, לפני שאתה מסכם. השר שטרית – אדוני היה שר המשפטים. אין לך, אפילו היום, אולי הידיעה עד כמה חשוב הסברו של יושב-ראש הוועדה לצורך עמידה, כאשר בית-המשפט מפרש דברים שנאמרים על-ידי הכנסת בצורה שהכנסת אפילו לא חשבה עליה. אם בא יושב-ראש הוועדה ומפרט, ומסביר, ונותן סימנים לכל תג ומלה שנאמרו בוועדה, פרשנות זו חייבת לפחות לשמש בסיס או איזה מצע לדיון גם בבית-המשפט כאשר הוא מפרש את החוק, בעיקר כשאנחנו מדברים על חוק שהוא חוקתי, והוא פוגע בהחלט בזכויות, מעבר לרגיל, אבל במידה הדרושה. לכן לא עיכבתי אפילו לרגע את יושב-ראש הוועדה. 
       
       נכון שהדברים האלה צריכים להיות בימי שלישי, ואז צריכה כל הקואליציה, לרבות השרים, לבוא ולהצביע, כי אחרת - - -
       
קריאה:
       
       - - - נצביע. 
       
היו"ר ראובן ריבלין:
       
       מצביעים, מצביעים, ועוד איך מצביעים. אבל לא נצביע לפני שנשמע את הסברו המלא של יושב-ראש הוועדה, לבל יאמרו שאין חברי כנסת בירושלים. 
       
מיכאל איתן (יו"ר ועדת החוקה, חוק ומשפט):
       
       תודה, אני מאוד מודה לכבודו. אני מבקש לסיים ולקבל את החוק. אנחנו לא נוכל לקבל את החוק הזה עם הסתייגויות, למעט ההסתייגות של חבר הכנסת אופיר פינס, שאנחנו תומכים בה. ההסתייגות של אופיר פינס מדברת על תחולת החוק. הוא מציע שהחוק יחול - שישה חודשים מיום פרסומו. הצעת החוק שלנו דיברה על 1 באפריל. זה הפרש קצר, אבל הוא ראוי, משום שהגורמים שצריכים לטפל בהיערכות לרישומים, לבדיקה, לפעילות כלכלית שלהם, שיוכלו להיערך על מנת לדווח, כאשר יש חשד לביצוע של פעולות שעלולות להיות פעולות של סיוע במימון טרור, זה לוקח להם זמן, ואנחנו מניחים שהם כבר עובדים, בהנחה שהחוק הזה יעבור. לכן אנחנו מציעים לקבל את ההסתייגות של חבר הכנסת אופיר פינס, שזה יחול בעוד  שישה חודשים. תודה רבה. 
       
היו"ר ראובן ריבלין:
       
       אני מאוד מודה ליושב-ראש ועדת החוקה על העבודה שהוא עושה בוועדה ועל הסבריו המדויקים והמפורטים. אנחנו רק נביא בחשבון, שבימי רביעי לא נביא לקריאות השנייה והשלישית, אלא לאחר שייגמר סדר-היום וימוצה יומם של כל חברי הכנסת. יום רביעי הוא יום ששייך להם. מה אפשר לעשות? יושב-ראש ועדת הכנסת ממלא את תפקידו לעילא ולעילא. הוא מסביר לכנסת ולפרשנים של מעשה הכנסת את אשר הכנסת התכוונה לו. 
       
       רבותי חברי הכנסת, אנחנו עוברים להצבעות, ואני מתחיל בהתנגדויות. לשם החוק – אין הסתייגויות. לסעיף 1 – חבר הכנסת בר-און, האם אדוני מוותר על ההסתייגות? כן. חבר הכנסת פינס, בסעיף 1 אדוני מבקש להצביע או מוותר? מוותר. חבר הכנסת יצחק לוי? מוותר. תודה. 
       
       להגדרת ארגון טרור, חבר הכנסת בשארה, אדוני מוותר? לא מוותר. או.קיי., אנחנו מצביעים לפי נוסח הוועדה על שם החוק. 
       
מוחמד ברכה (חד"ש-תע"ל):
       
       
       היושב-ראש, גם אני לא ויתרתי. 
       
היו"ר ראובן ריבלין:
       
        גם אתה לא ויתרת. לכן אנחנו קודם כול מצביעים על שם החוק. נתחיל בסעיף 1 על ההסתייגויות. תאמינו לי – סגן יושב-ראש הכנסת, ברכה, מה שאתה יודע גם אני יודע. רציתי לראות אולי אנחנו יכולים להצביע על שם החוק. 
       
       רבותי, שם החוק על-פי הצעת הוועדה - נא להצביע. 
       
הצבעה מס' 1 
       
בעד שם החוק – 71
נגד – 7
נמנעים – אין
שם החוק נתקבל. 
       
היו"ר ראובן ריבלין:
       
       71 בעד, שבעה  נגד. אני קובע ששם החוק אושר על-ידי הכנסת.  
     
       אנו עוברים לסעיף 1. להגדרת "אדם שהוא פעיל טרור", הוסרו ההסתייגויות.
       
       הגדרת "ארגון טרור" - אנחנו מצביעים על ההסתייגות של חברי הכנסת עזמי בשארה, ג'מאל זחאלקה וואסל טאהא. רבותי חברי הכנסת, נא להצביע. מי בעד? מי נגד? מי נמנע?
       
הצבעה מס' 2
       
בעד ההסתייגות - 7
נגד - 64
נמנעים - 1
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 1 לא נתקבלה.
       
היו"ר ראובן ריבלין:
       
       בעד - 7, נגד - 64 ונמנע אחד. אני קובע שההסתייגות שלא נתקבלה.
       
       רבותי חברי הכנסת, מרגע זה, הצבעה אלקטרונית, רק אם מישהו יבקש, ועל השאר אנחנו נצביע באופן ידני.
       
       הסתייגות חברי הכנסת מוחמד ברכה, עסאם מח'ול ואחמד טיבי להגדרת "ארגון טרור": מי בעד ההסתייגות - ירים את ידו. מי נגד?
       
הצבעה
       
בעד ההסתייגות - מיעוט
נגד - רוב
ההסתייגות של חברי הכנסת מוחמד ברכה, עסאם מח'ול ואחמד טיבי לסעיף 1 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       הגדרת "ארגון טרור מוכרז" - יש הסתייגות של חברי הכנסת מוחמד ברכה, עסאם מח'ול, אחמד טיבי, זהבה גלאון, יוסי שריד, חיים אורון, רן כהן, רומן ברונפמן ואבשלום וילן. מי בעד? מי נגד? זה אלא אם כן אתם מסירים. זה משותף.

מוחמד ברכה (חד"ש-תע"ל):
       
       זה לא משותף.
       

הצבעה
       
בעד ההסתייגות - מיעוט
נגד - רוב
ההסתייגות של חברי הכנסת מוחמד ברכה, אחמד טיבי, זהבה גלאון, יוסי 
שריד, חיים אורון, רן כהן, רומן ברונפמן ואבשלום וילן לסעיף 1 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       הגדרת "מעשה המהווה עבירה" - יש הסתייגות של חברי הכנסת עזמי בשארה, ג'מאל זחאלקה וואסל טאהא. נא להצביע. אתם תאמרו לי אם אתם מסירים. מי בעד? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 1 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       הגדרת "מעשה טרור" - יש הסתייגות של חברי הכנסת מוחמד ברכה, עסאם מח'ול, אחמד טיבי, זהבה גלאון, יוסי שריד, חיים אורון, רן כהן, רומן ברונפמן ואבשלום וילן.
       
הצבעה
       
בעד ההסתייגות - מיעוט 
נגד - רוב 
ההסתייגות של חברי הכנסת מוחמד ברכה, עסאם מח'ול, אחמד טיבי, זהבה גלאון, 
יוסי שריד, חיים אורון, רן כהן, רומן ברונפמן ואבשלום וילן לסעיף 1 לא נתקבלה.

היו"ר ראובן ריבלין:
       
       ההסתייגות לא נתקבלה.
       
       רבותי, אנחנו נצביע על סעיף 1 כהצעת הוועדה. נא להצביע.
       
הצבעה מס' 3
       
בעד סעיף 1, כהצעת הוועדה - 60
נגד - 6
נמנעים - אין
סעיף 1, כהצעת הוועדה, נתקבל.
       
היו"ר ראובן ריבלין:
       
       בעד - 60, נגד – 6, ואין נמנעים. אני קובע שסעיף 1 אושר כהצעת הוועדה.
       
       סעיף 2 - יש הסתייגות של חברי הכנסת ברכה, מח'ול וטיבי. נא להצביע. מי בעד? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת מוחמד ברכה, עסאם מח'ול ואחמד טיבי לסעיף 2 לא נתקבלה.
       
היו"ר ראובן ריבלין:
       
       ההסתייגות לסעיף 2 לא נתקבלה.
       
       אני מצביע על סעיף 2 לפי הצעת הוועדה. נא להצביע. מי בעד? מי נגד? מי נמנע?
       
הצבעה מס' 4
       
בעד סעיף 2, כהצעת הוועדה - 59
נגד - 4
נמנעים - אין
סעיף 2, כהצעת הוועדה, נתקבל.

היו"ר ראובן ריבלין:
       
       בעד - 59, נגד – 4, ואין נמנעים. אני קובע שסעיף 2 אושר כהצעת הוועדה.
       
       סעיף 3 - מי בעד ההסתייגות של חברי הכנסת מוחמד ברכה, עסאם מח'ול, אחמד טיבי, עזמי בשארה, ג'מאל זחאלקה וואסל טאהא?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת מוחמד ברכה, עסאם מח'ול, אחמד טיבי, 
עזמי בשארה, ג'מאל זחאלקה וואסל טאהא לסעיף 3 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       לסעיף 4 אין הסתייגויות. רבותי, אני מצביע אלקטרונית על סעיפים 3 ו-4 לפי הצעת הוועדה. 
       
       מי בעד? מי נגד? מי נמנע?
       
הצבעה מס' 5
       
בעד סעיפים 3-4, כהצעת הוועדה - 65
נגד - 5
נמנעים - אין
סעיפים 3-4, כהצעת הוועדה, נתקבלו.
       
היו"ר ראובן ריבלין:
       
       בעד - 65, נגד - 5, ואין נמנעים. אני קובע, שסעיפים 3 ו-4 התקבלו לפי נוסח הוועדה.
       
       סעיף 5 - יש הסתייגות של חברי הכנסת עזמי בשארה, ג'מאל זחאלקה וואסל טאהא. מי בעד הסתייגותם? מי נגדה?

הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 5 לא נתקבלה.
       
היו"ר ראובן ריבלין:
       
       אני קובע שההסתייגות לסעיף 5 לא נתקבלה.
       
       אני מצביע על סעיף 5 - מי בעד הסעיף כהצעת הוועדה? מי נגד? זו הצבעה אלקטרונית.
       
הצבעה מס' 6
       
בעד סעיף 5, כהצעת הוועדה - 63
נגד - 6
נמנעים - אין
סעיף 5, כהצעת הוועדה, נתקבל.
       
היו"ר ראובן ריבלין:
       
       בעד - 63, נגד – 6, ואין נמנעים.
       
עוזי לנדאו (הליכוד):
       
       אצלי רשום "נגד" והצבעתי "בעד".
       
היו"ר ראובן ריבלין:
       
       חבר הכנסת לנדאו - - -
       
מיכאל רצון (הליכוד):
       
       אני ראיתי אותו לוחץ "בעד".
       
עוזי לנדאו (הליכוד):
       
       לחצתי "בעד".

היו"ר ראובן ריבלין:
       
       לחצת "בעד" וסומן "נגד"?
       
עוזי לנדאו (הליכוד):
       
       יצא "נגד".
       
היו"ר ראובן ריבלין:
       
       מה יצא אצלך?
       
מיכאל איתן (יו"ר ועדת החוקה, חוק ומשפט):
       
       זה כבר עניין של הרגל.
       
היו"ר ראובן ריבלין:
       
       טוב. אני לא משנה את ההצבעה. אני קובע שסעיף 5 נתקבל כהצעת הוועדה.
       
       סעיף 6 - יש הסתייגות של חברי הכנסת עזמי בשארה, ג'מאל זחאלקה וואסל טאהא. מי בעד? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 6 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       לסעיף 7 אין הסתייגויות. לכן, נצביע, כהצעת הוועדה, על סעיפים 6 ו-7 יחד. נא להצביע.
       

הצבעה מס' 7
       
בעד סעיפים 6-7, כהצעת הוועדה - 64
נגד - 5
נמנעים - אין
סעיפים 6-7, כהצעת הוועדה, נתקבלו.
       
היו"ר ראובן ריבלין:
       
       בעד - 64, נגד - 5. אני קובע שהסעיפים 6 ו-7 נתקבלו כפי הצעת הוועדה.
       
       סעיף 8 - יש הסתייגות של חברי הכנסת עזמי בשארה, ג'מאל זחאלקה וואסל טאהא. מי בעד התנגדותם? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 8 לא נתקבלה.
       
היו"ר ראובן ריבלין:
       
       אני קובע שההסתייגות לא נתקבלה.
       
       אני מצביע על סעיף 8 לפי הצעת הוועדה. נא להצביע. מי בעד? מי נגד? מי נמנע?
       
הצבעה מס' 8
       
בעד סעיף 8, כהצעת הוועדה - 60 
נגד - 5
נמנעים - אין
סעיף 8, כהצעת הוועדה, נתקבל.
       
היו"ר ראובן ריבלין:
       
       בעד - 60, נגד – 5, ואין נמנעים. אני קובע שסעיף 8 נתקבל כהצעת הוועדה.
       
       לסעיף 9 יש כמה הסתייגויות. יש הסתייגות של חברי הכנסת עזמי בשארה, ג'מאל זחאלקה וואסל טאהא. מי בעד? מי נגד? ירים את ידו.
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 9 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       הסתייגות של חברי הכנסת מוחמד ברכה, עסאם מח'ול ואחמד טיבי - מי בעד? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת מוחמד ברכה, עסאם מח'ול ואחמד טיבי לסעיף 9 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       אני תמיד שוכח לשאול מי נמנע. אם מישהו רוצה שאשאל מי נמנע - שיודיע לי.
       
       תמו ההסתייגויות לסעיף 9. אני מצביע על סעיף 9 בהתאם להצעת הוועדה. נא להצביע.
       
הצבעה מס' 9
       
בעד סעיף 9, כהצעת הוועדה - 66
נגד - 6
נמנעים - אין
סעיף 9, כהצעת הוועדה, נתקבל.
       

היו"ר ראובן ריבלין:
       
       בעד - 66, נגד – 6, ואין נמנעים. אני קובע שסעיף 9 עבר כהצעת הוועדה.
       
       סעיף 10 - יש הסתייגות של חברי הכנסת מוחמד ברכה, עסאם מח'ול, אחמד טיבי, זהבה גלאון, יוסי שריד, חיים אורון, רן כהן, רומן ברונפמן ואבשלום וילן.
       
רן כהן (יחד):
       
       אני מבקש להימחק מזה.
       
היו"ר ראובן ריבלין:
       
       אתה מבקש עם כל סיעתך להימחק? חבר הכנסת וילן, אתה רוצה להימחק? חברת הכנסת גלאון לא נמצאת פה. חבר הכנסת אורון, אתם מורידים את ההסתייגות שלכם? חבר הכנסת רן כהן, אתם מורידים את כל הסתייגויותיכם או שאתה תודיע לי כל פעם?
       
רן כהן (יחד):
       
       רק זאת, ואני מבקש למחוק את שמי מההסתייגות.
       
היו"ר ראובן ריבלין:
       
       בסדר. אני מוחק את כל חברי סיעת מרצ ומשאיר את ההסתייגות של חברי הכנסת ברכה, מח'ול וטיבי. 
       
       מי בעד? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת מוחמד ברכה, עסאם מח'ול ואחמד טיבי לסעיף 10 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       הסתייגות חברי הכנסת בשארה, זחאלקה וטאהא - מי בעד? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 10 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       לסעיפים 11-13 אין הסתייגויות. לכן אני מצביע על סעיפים 10-13 כהצעת הוועדה. 
       
       נא להצביע. מי בעד? מי נגד?
       
הצבעה מס' 10
       
בעד סעיפים 10-13, כהצעת הוועדה - 65
נגד - 6
נמנעים - אין
סעיפים 10-13, כהצעת הוועדה, נתקבלו.
       
היו"ר ראובן ריבלין:
       
       בעד - 65, נגד - 6, ואין נמנעים. אני קובע שסעיפים 10-13 נתקבלו.
       
עוזי לנדאו (הליכוד):
       
       מה אם סעיף 10 ייפול והאחרים יעברו?
       
היו"ר ראובן ריבלין:
       
       חבר הכנסת לנדאו, מזמן לא שימשת כחבר כנסת, ואתה שואל שאלות שאתה יודע את התשובה עליהן.
       
       סעיף 14 - יש הסתייגות של חברי הכנסת בשארה, זחאלקה וטאהא. מי בעד הסתייגותם? מי נגדה?

הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 14 לא נתקבלה.
       
היו"ר ראובן ריבלין:
       
       אני קובע שההסתייגות לסעיף 14 לא נתקבלה.
       
       רבותי חברי הכנסת, אני מצביע על סעיף 14 לפי הצעת הוועדה. נא להצביע. מי בעד? מי נגד? מי נמנע?
       
הצבעה מס' 11
       
בעד סעיף 14, כהצעת הוועדה - 58
נגד - 7
נמנעים - אין
סעיף 14, כהצעת הוועדה, נתקבל.
       
היו"ר ראובן ריבלין:
       
       בעד - 58, נגד – 7, ואין נמנעים. אני קובע שסעיף 14 עבר.
       
       סעיף 15 - חברי הכנסת בשארה, זחאלקה וטאהא מסתייגים ומבקשים שהסעיף יימחק. מי בעד? מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת עזמי בשארה, ג'מאל זחאלקה וואסל טאהא לסעיף 15 לא נתקבלה.
       
היו"ר ראובן ריבלין:
       
       הסתייגותם לא נתקבלה.
       
       לסעיפים 16-19 אין הסתייגויות. לכן, אני מצביע על סעיפים 15-19, כולל, כהצעת הוועדה. 
       
       נא להצביע.
       
הצבעה מס' 12
       
בעד סעיפים 15-19, כהצעת הוועדה - 63
נגד - 6
נמנעים - אין
סעיפים 15-19, כהצעת הוועדה, נתקבלו.
       
היו"ר ראובן ריבלין:
       
       בעד - 63, נגד – 6, ואין נמנעים. אני קובע שסעיפים 15-19 נתקבלו כהצעת הוועדה.
       
       סעיף 20 - יש הסתייגות של חברי הכנסת ברכה, מח'ול וטיבי. מי בעד? - ירים ידו. מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת מוחמד ברכה, עסאם מח'ול ואחמד טיבי לסעיף 20 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       לסעיפים 21-34 אין הסתייגויות. לכן, אני מצביע על סעיפים 20-34, לרבות סעיף  34, כהצעת הוועדה. 
       
       נא להצביע. מי בעד? מי נגד? מי נמנע?
       
הצבעה מס' 13
       
בעד סעיפים 20-34, כהצעת הוועדה - 60
נגד - 6
נמנעים - אין
סעיפים 20-34, כהצעת הוועדה, נתקבלו.
       

היו"ר ראובן ריבלין:
       
       בעד - 60, נגד – 6, ואין נמנעים. אני קובע שסעיפים 20-34 נתקבלו כהצעת הוועדה.
       
       סעיף 35 - בקשתם או הסתייגותם של חברי הכנסת ברכה, מח'ול ואחמד טיבי, כי הסעיף יימחק. מי בעד - ירים ידו. מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת מוחמד ברכה, עסאם מח'ול ואחמד טיבי לסעיף 35 לא נתקבלה.
       
היו"ר ראובן ריבלין:
       
       ההסתייגות לא נתקבלה.
       
       לסעיפים 36-40 אין הסתייגויות. לכן, אנחנו נצביע על סעיפים 35-40 ועד בכלל, כהצעת הוועדה. 
       
       נא להצביע. מי בעד? מי נגד? מי נמנע?
       
הצבעה מס' 14
       
בעד סעיפים 35-40, כהצעת הוועדה - 53
נגד - 6
נמנעים - אין
סעיפים 35-40, כהצעת הוועדה, נתקבלו.
       
חמי דורון (שינוי):
       
       אדוני היושב-ראש, בסעיף 14 הצבעתי בטעות נגד.
       
היו"ר ראובן ריבלין:
       
       בעד - 53, נגד – 6, ואין נמנעים. אני קובע שסעיפים 35-40 נתקבלו כהצעת הוועדה.
       
       חבר הכנסת חמי דורון טוען שהוא טעה בהצבעתו הקודמת על סעיף 14. הוא התכוון להצביע בעד. זה יירשם בפרוטוקול. אני לא משנה את ההצבעה.
       
       סעיף 41 - חברי הכנסת ברכה, מח'ול וטיבי מסתייגים. מי בעד - ירים ידו. מי נגד?
       
הצבעה
       
בעד ההסתייגות - מיעוט
נגד - רוב 
ההסתייגות של חברי הכנסת מוחמד ברכה, עסאם מח'ול ואחמד טיבי לסעיף 41 לא נתקבלה.
       
היו"ר ראובן ריבלין:
       
       ההסתייגות לסעיף 41 לא נתקבלה.
       
       לסעיפים 42 ו-43 אין הסתייגויות. סעיף 44 - חברי הכנסת אליעזר כהן, רוני בר-און ויצחק לוי, האם אתם מסירים את הסתייגותכם לסעיף 44?
       
קריאה:
       
       מסיר.
       
היו"ר ראובן ריבלין:
       
       מסירים. חבר הכנסת בר-און, מסיר?
        
רוני בר-און (הליכוד):
       
       מסירים.
       
היו"ר ראובן ריבלין:
       
       חבר הכנסת אליעזר כהן? מסיר. תודה. אם כך, יש לנו גם סעיף 44.
       
       סעיף 45 - חבר הכנסת רן כהן, לסעיף 45  - אתה, חבר הכנסת אורון, חבר הכנסת וילן, מסירים? מסירים. תודה רבה. אם כך, אין לנו הסתייגויות עד סעיף 53.

אופיר פינס-פז (העבודה-מימד):
       
       לרבות סעיף 53.
       
היו"ר ראובן ריבלין:
       
       לרבות סעיף 53. אנחנו מצביעים עכשיו על סעיפים 41-53, לרבות סעיף 53.
       
       חבר הכנסת פינס-פז, גם סעיף 54?
       
אופיר פינס-פז (העבודה-מימד):
       
       לגבי סעיף 54, לא. הממשלה רוצה.
       
היו"ר ראובן ריבלין:
       
       סעיפים 41-53, לרבות סעיף 53, נא להצביע - כהצעת הוועדה. מי בעד? מי נגד?
       
הצבעה מס' 15
       
בעד סעיפים 41-53, כהצעת הוועדה - 62
נגד - 6
נמנעים - אין
סעיפים 41-53, כהצעת הוועדה, נתקבלו.
       
היו"ר ראובן ריבלין:
       
       בעד - 53, נגד – 6, ואין נמנעים. אני קובע שסעיפים 41-53, לרבות סעיף 53, נתקבלו כהצעת הוועדה.
       
       סעיף 54 - אנחנו עוברים להסתייגות שנתמכה על-ידי יושב-ראש הוועדה, וזו הסתייגותו של חבר הכנסת, עדיין, אופיר פינס-פז לסעיף 54. מי בעד? מי נגד? מי נמנע?
       

הצבעה מס' 16
       
בעד ההסתייגות - 61
נגד - 3
נמנעים - 1
ההסתייגות של חבר הכנסת אופיר פינס-פז לסעיף 54 נתקבלה.
       
היו"ר ראובן ריבלין:
       
       בעד - 61, נגד – 3, ונמנע אחד. אני קובע שהסתייגותו של חבר הכנסת אופיר פינס-פז נתקבלה.
       
       אדוני יושב-ראש הוועדה, האם אתה מבקש שאצביע על סעיף 54 עם הסתייגות חבר הכנסת פינס-פז?
       
מיכאל איתן (יו"ר ועדת החוקה, חוק ומשפט):
       
       כן.
       
היו"ר ראובן ריבלין:
       
       אנחנו מצביעים על סעיף 54, לא כהצעת הוועדה, אלא כהצעת הוועדה בכפוף להסתייגותו של חבר הכנסת פינס-פז שנתקבלה. נא להצביע. מי בעד? מי נגד? מי נמנע?
       
הצבעה מס' 17
       
בעד סעיף 54, כהצעת הוועדה ועם ההסתייגות שנתקבלה - 62
נגד - 6
נמנעים - אין
סעיף 54, כהצעת הוועדה ועם ההסתייגות שנתקבלה, נתקבל.

היו"ר ראובן ריבלין:
       
       בעד - 62, נגד – 6, ואין נמנעים. תמה הקריאה השנייה.
       
       אדוני יושב-ראש הוועדה, האם אתה מבקש להצביע בקריאה שלישית עם ההסתייגות שנתקבלה?

מיכאל איתן (יו"ר ועדת החוקה, חוק ומשפט):
       
       כן. עכשיו.

היו"ר ראובן ריבלין:
       
       אנחנו עוברים להצבעה בקריאה שלישית על כל החוק, לרבות ההסתייגות לסעיף 54 של חבר הכנסת אופיר פינס-פז אשר נתקבלה. נא להצביע. מי בעד הצעת חוק איסור מימון טרור בקריאה שלישית? מי נגד? מי נמנע?
       
הצבעה מס' 18
       
בעד החוק - 62
נגד - 6
נמנעים - אין
חוק איסור מימון טרור, התשס"ה-2004, נתקבל.
       
היו"ר ראובן ריבלין:
       
       בעד - 62, נגד – 6, ואין נמנעים. אני קובע שהצעת החוק עברה בקריאה שלישית.
       
       אני מזמין את יושב-ראש הוועדה.
       
מיכאל איתן (יו"ר ועדת החוקה, חוק ומשפט):
       
       אני מודה לכנסת. זהו חוק חשוב. מדובר ב-54 סעיפים, ונעשתה עבודה קשה ומאומצת. 
       
       אני חייב להודות לכל הגורמים שעמדו מאחורי תהליך החקיקה הארוך הזה, ובראש ובראשונה ליועצת המשפטית לוועדה, עורכת-הדין סיגל קוגוט, לנציג משרד המשפטים שהכין את הצעת החוק, ולאלה שישבו אתנו בוועדה: עורכת-הדין לבנת משיח, שהיא המשנה ליועץ המשפטי לממשלה, ועורכת-הדין סיגל עתיר-גולן; מהרשות לאיסור הלבנת הון: ראש הרשות – עורך-הדין יהודה שפר, והיועץ המשפטי עורך-הדין שמשון אלבק; מאיגוד הבנקים - עורך-הדין אריה יוסקוביץ, שאני חייב לציינו במיוחד כאחד התוססים מבין המשתתפים, ועורך-הדין טל נדב; ממשרד ראש הממשלה - עורך-הדין דני גבע; מהמועצה לביטחון לאומי - עורך-הדין רואי דיק; ממשרד הביטחון - עורך-הדין יצחק וכטל; מהאגודה לזכויות האזרח – עורכת-הדין לילה מרגלית; מבנק ישראל - עורכת-הדין ארנה ואגו; מלשכת עורכי-הדין - עורך-הדין אד פרידמן; מצה"ל - עורכת-הדין אסנת בן-צבי; ממשטרת ישראל ומהמשרד לביטחון פנים - ניצב-משנה רחל גוטליב, ניצב-משנה אלינוער מזוז ורב-פקד יהודה טברסקי. תודה רבה לכולם, ותודה רבה לחברי הכנסת. 
       
       אני מקווה שהחוק הזה יבוצע וימלא את כל הציפיות ובאמת יסייע לחיסול הטרור. תודה.

היו"ר ראובן ריבלין:
       
       הכנסת מודה ליושב-ראש ועדת החוקה, חוק ומשפט.
       

הצעת חוק לתיקון דיני הראיות (הגנת ילדים) (תיקון מס' 11), התשס"ה-2004
       [מס' מ/69; "דברי הכנסת", חוב' י', עמ' ;  נספחות.]
(קריאה שנייה וקריאה שלישית)
       
       
היו"ר ראובן ריבלין:
       
       אני מזמין את חבר הכנסת יצחק לוי, ממלא-מקום יושב-ראש ועדת החוקה, חוק ומשפט, להציג את הצעת חוק לתיקון דיני הראיות (הגנת ילדים) (תיקון מס' 11). הוא ממלא-מקום לצורך החוק הזה.
       
קריאה:
       
       ממלא-מקום - - -
       
היו"ר ראובן ריבלין:
       
       לצורך חוק זה. כל עניין ממלא-המקום זה אד-הוק, ואין ממלאי-מקום של ראשי ועדות.
       
יצחק לוי (בשם ועדת החוקה, חוק ומשפט):
       
       אדוני היושב-ראש, רבותי חברי הכנסת, הנני מתכבד להגיש לקריאה שנייה ולקריאה שלישית הצעת חוק לתיקון דיני הראיות (הגנת ילדים) (תיקון מס' 11), התשס"ה-2004.
       
       הצעת חוק לתיקון דיני הראיות (הגנת ילדים) (תיקון מס' 11), התשס"ה-2004, היא חלק מהצעת חוק שהועברה לוועדת החוקה, חוק ומשפט ומליאת הכנסת אישרה לוועדה להביא בפניה בנפרד לקריאה שנייה ושלישית. ההצעה הרחבה יותר, עניינה חקירת קטינים שלא בידיעת הוריהם והוצאת קטינים ממסגרות חינוכיות לשם חקירתם. הצעת החוק שלפנינו עוסקת בעניין אחר - שינוי שעיקרו הרחבה של התוספת לחוק לתיקון דיני הראיות (הגנת ילדים), התשט"ו-1955.
       
       חוק הגנת ילדים קובע הסדר מיוחד לחקירתם של ילדים והעדתם. במקרים שעליהם חל החוק, כפי שנקבע בתוספת לחוק, נחקרים ילדים בידי חוקרי ילדים שהם עובדי משרד הרווחה, בעוד שבכל מקרה אחר החקירה מתבצעת במשטרה בידי שוטרים שהוסמכו להיות חוקרי נוער. יתר על כן, לחוקרי הילדים נתונה סמכות ייחודית לאסור את עדותו בבית-המשפט של ילד שחקרו, ובמקרה כזה מעיד חוקר הילד בבית-המשפט על שסיפר לו הילד, ועדותו קבילה. חוקר הילד אף יכול להתנות את עדותו של הילד בתנאים שונים שנועדו להקל על הילד את מתן העדות, כגון עדות שלא בפני הנאשם או עדות בלשכת השופט.
       
       הצעת החוק שלפנינו מתקנת את התוספת לחוק הגנת ילדים ובדרך זו משנה את היקף המקרים שלגביהם יחול ההסדר המיוחד.
       
       ואלה עיקרי השינוי המוצע: 1. חוק הגנת ילדים חל על עבירות אלימות מסוימות, חבלה בכוונה מחמירה וחבלה חמורה, שבוצעו בתוך המשפחה, כלומר כאשר הפוגע הוא הורה או אח והנפגע הוא הורה, אח או הילד עצמו, אך הוראה זו נקבעה כהוראת שעה, שתוקפה עד יוני 2004. תוקף ההוראה הוארך בידי ועדת החוקה, לפי הסדר מיוחד שנקבע בחוק, עד יום 31 בדצמבר 2004. 
       
       כעת מוצע לקבוע אותה כהוראה של קבע, וכן להרחיבה בשני היבטים: א. הוספה של עבירות בחוק העונשין שחקירה בעניינן תהיה בסמכות חוקרי הילד אם בוצעו בתוך המשפחה - חוקרי הילד ממשרד הרווחה. מדובר בעבירות הדומות לעבירות הקיימות מבחינת מהותן וטיבן, כלומר עבירות של אלימות, למשל פציעה ותקיפה בנסיבות מחמירות, ושל פגיעה בקטין, למשל נטישת מושגחים וגנבת קטין, שבביצוען כרוכה בדרך כלל אלימות רבה או פגיעה מיוחדת בקטין. הקושי של ילד להיחקר ולהעיד נגד בן-משפחתו הקרוב המואשם בעבירות כאלה הוא קושי רב, ועל כן מוצדק לאפשר חקירתו והעדתו בדרך מיוחדת, שתגן עליו מפני החוויה הקשה הכרוכה בהליך המשפטי. 
       
       ב. הרחבת קבוצת ילדים שייהנו מהסדר זה עד גיל 14. היום, החוק קיים עד גיל 12. חוק הגנת ילדים מגדיר ילד כקטין עד גיל 14, והוראות התוספת חלות בדרך כלל על ילדים עד גיל 14. הוועדה סבורה, כי יש מקום להחיל גם את ההסדר בדבר עבירות האלימות האמורות לגבי ילדים עד גיל 14, שכן אין הצדקה להבחין בין עבירות האלימות והעבירות שנוספו לבין העבירות האחרות הכלולות בתוספת בעניין גיל הילדים הזוכים להגנה. גיל 12 נקבע בחוקי הסדרים שניסו לצמצם את ההרחבה הגדולה שהוכנסה בהסתייגות של חבר הכנסת פינס.
       
       יודגש כי בהקשר זה מדובר בילד שאינו חשוד בביצוע העבירה. אגב, אני מדבר על הסתייגות שכבר הוסרה בעצם ולא קיימת, מכיוון שבוועדה הגענו לכך שלא תהיינה הסתייגויות. 

היו"ר ראובן ריבלין:
       
       אין הסתייגויות לפנינו, אז אדוני לא צריך להשיב על ההסתייגויות. 

יצחק לוי (בשם ועדת החוקה, חוק ומשפט):
       
       2. בצד ההרחבה מוצע לבטל את פסקאות (2) ו-(3) של סעיף (ו) לתוספת שלא נכנסו עד כה לתוקף ותחילתן צפויה ביום 1 בינואר 2005. פסקאות אלה עוסקות בעבירות האלימות האמורות ככל שבוצעו שלא בתוך המשפחה. יש לזכור כי ההסדר המיוחד שקובע החוק ומאפשר העדת חוקרי הילדים במקום הילד, פוגע בזכותו של הנאשם לחקור חקירה נגדית ולהתעמת עם עדי התביעה. לאור האיזון הנדרש בין האינטרסים השונים, ראוי שההסדר החריג של הגנת ילדים יחול רק בעבירות שבהן הרגישות הצפויה של עדות הילד רבה בשל זהות הנאשם, קרוב משפחה, או טיב העבירה, למשל עבירות מין שבהן חקירת הילד קשה גם כשהנאשם זר לילד. 
       
       3. עוד מוצע להרחיב את תחולת ההסדר ככל שהוא נוגע לעבירות של רצח, הריגה וניסיון לרצח. אני רוצה לומר, אדוני היושב-ראש, במלה אחת, שהתגלתה לנו בעבודתנו בוועדה עובדה מאוד עגומה, שהיום יש ילדים בני פחות מ-14 שכבר מואשמים ברצח או בניסיון לרצח - דבר שלא הכרנו אותו ודבר שאף פעם לא עסקנו בו. היינו צריכים לעסוק במקרים שבהם ילדים מתחת לגיל 14 מעורבים בעבירה של רצח. אני חושב שזה אור אדום מבהיק לכל החברה הישראלית. 
       
       הסדר זה חל היום רק על ילדים עד גיל 12, ומוצע להרחיבו גם על ילדים עד גיל 14 שהיו עדים לרצח או להריגה בתוך המשפחה. גם כאן הצעת הוועדה משקפת איזון בין הרצון להגן על ילדים שהיו עדים לעבירות וחקירתם והעדתם עלולה לפגוע בהם, לבין התחשבות בזכויות הנאשם למשפט הוגן ולחקירה יעילה של עדי התביעה. בשל חומרת ההרשעה בעבירות ההריגה מוצע להגביל את ההרחבה המוצעת רק למצבים שבהם החשוד הוא הורה או אח של הילד והנפגע הוא הורה, אח או הילד עצמו. 
       
       יצוין כי הדין - חוק לתיקון דיני הראיות (חקירת עדים) התשי"ח-1957, מתיר לילד המעיד נגד הורהו בעבירות אלה לבקש שלא להעיד בנוכחות הנאשם, כלומר, יש דרך חלופית שעשויה להקל על עדות הילד גם כאשר לא ייחקר בידי חוקר נוער משטרתי. 
       
       אלו עיקרי החוק, אלו ההצעות. אני חושב שהחוק - -

היו"ר ראובן ריבלין:
       
       חשוב מאוד.


יצחק לוי (בשם ועדת החוקה, חוק ומשפט):
       
       - -  יש לו חשיבות מרובה מאוד בהגנת ילדים, ואני מבקש מהכנסת לאשר את החוק בקריאה שנייה ושלישית. תודה רבה.

היו"ר ראובן ריבלין:
       
       אני מאוד מודה לחבר הכנסת יצחק לוי, אשר הביא בפנינו את החוק, שהוא נדמה לי גם פרי יוזמתו, לא?

יצחק לוי (בשם ועדת החוקה, חוק ומשפט):
       
       לא. 

היו"ר ראובן ריבלין:
       
       הוא פרי יוזמת הממשלה?

מיכאל איתן (יו"ר ועדת החוקה, חוק ומשפט):
       
       כן. חבר הכנסת יצחק לוי היה גורם פעיל בעבודת הוועדה וניהל את הישיבה בהיעדרי, ולכן מצאתי - - -

היו"ר ראובן ריבלין:
       
       מאה אחוז, אני מאוד מודה ליושבי-ראש הישיבות של ועדת חוקה, ליושב-ראש הוועדה עצמו ולחבר הכנסת יצחק לוי אשר מילא את מקומו. אנחנו עוברים להצביע על חוק חשוב זה, רבותי חברי הכנסת. רבותי, נא לשבת. 
       
       ובכן, רבותי חברי הכנסת, אנחנו עוברים להצבעה בקריאה שנייה על הצעת חוק לתיקון דיני הראיות (הגנת ילדים) (תיקון מס' 11), התשס"ה-2004. נא להצביע - מי בעד, מי נגד, מי נמנע?

הצבעה מס' 19

בעד סעיפים 1-3 - 39
נגד - אין
נמנעים - אין
סעיפים 1-3 נתקבלו.



היו"ר ראובן ריבלין:
       
       39 בעד, אין מתנגדים, אין נמנעים. אני קובע שהצעת החוק עברה בקריאה שנייה. 
       
       רבותי חברי הכנסת, אנחנו עוברים לקריאה שלישית. נא להצביע - הצעת חוק לתיקון דיני הראיות (הגנת ילדים) (תיקון מס' 11), התשס"ה-2004. מי בעד, מי נגד, מי נמנע בקריאה שלישית?

הצבעה מס' 20

בעד החוק - 33
נגד - אין
נמנעים - אין
חוק לתיקון דיני הראיות (הגנת ילדים) (תיקון מס' 11), התשס"ה-2004, נתקבל.

היו"ר ראובן ריבלין:
       
       בעד - 33, נגד - אין, אין נמנעים. אני קובע שחוק לתיקון דיני הראיות (הגנת ילדים) (תיקון מס' 11), התשס"ה-2004, עבר בקריאה שלישית ונכנס לספר החוקים.


יצחק לוי (בשם ועדת החוקה, חוק ומשפט):
       
       
       אני רוצה לומר מלת תודה.


היו"ר ראובן ריבלין:
       
       בבקשה, אדוני יעלה ויאמר מלת תודה, ואנחנו מזמינים מייד אחריו את יושב-ראש ועדת הכספים.

יצחק לוי (בשם ועדת החוקה, חוק ומשפט):
       
       אני רוצה, ראשית, להודות ליושב-ראש הוועדה, חבר הכנסת איתן, על שאפשר לי לטפל בחוק הזה ולנהל את הישיבות. 
       
       כמו כן, תודה מיוחדת לקציני המשטרה, בראשות גברת סוזי בן-ברוך, שהשתתפו בישיבות ותרמו תרומה מכרעת; לנציגי משרד הרווחה ולכל הארגונים השומרים על שלומם של הילדים במדינת ישראל. 
       
       מיקי, התחלתי בך. אני מצרף כמובן ברכה לאנשי הייעוץ המשפטי של הוועדה ולצוות הוועדה שסייע מאוד, ואני מקווה שהחוק הוא עוד נדבך בהגנה על ילדי ישראל. תודה רבה.

היו"ר ראובן ריבלין:

       תודה רבה. 
       


הצעת חוק לתיקון פקודת מס הכנסה (מס' 142), התשס"ה-2004
       ["דברי הכנסת", חוברת זו, עמ' .]
(קריאה שנייה וקריאה שלישית)

היו"ר ראובן ריבלין:
       
       אנחנו עוברים להצעת חוק לתיקון פקודת מס הכנסה (מס' 142). יושב-ראש ועדת הכספים אינו רואה מקום להשיב. יש לנו כמה הסתייגויות.

חיים אורון (יחד):
       
       אני רוצה להגיד משהו.

היו"ר ראובן ריבלין:
       
       בבקשה. אני חייב ללוות את יושב-ראש הפרלמנט האוסטרי לביקור באחד האתרים, ואני הייתי רוצה לנהל את הישיבה בזמן שיישמע ערעורו של חבר הכנסת עסאם מח'ול.

חיים אורון (יחד):
       
       אני לא אאריך. 

היו"ר ראובן ריבלין:
       
       לכן, אם זה מאריך, אנחנו נקדם את נושא מח'ול, וחבר הכנסת אלדד ישיב, כמובן. בבקשה, אדוני.

חיים אורון (יחד):
       
       אדוני היושב-ראש, חברי הכנסת, אני הייתי יכול להסתפק - ראה דבריו של היושב-ראש לפני חצי שעה בנושא חוק אחר.
       
       החוק הזה הועלה על-ידי אתמול במליאת הכנסת, כממלא-מקום של ממלא-מקום של ממלא-מקום של ממלא-מקום חבר ועדת הכספים. 
       
       זה מה שהיה אתמול, התקיים פה דיון שנטלו בו חלק מחברי הכנסת, על ההסתייגויות שהן מאוד מהותיות. אבל כל אלה שיצביעו עכשיו, אני מוכן שייעשה מבחן, אין להם מושג על מה מדובר. 

היו"ר ראובן ריבלין:
       
       אתה אומר, אם הם יודעים על מה מדובר, אתה תצביע מה שהם רוצים. 
       
חיים אורון (יחד):
       
       אני אצביע מה שהם רוצים. הנוהל הזה הוא בלתי אפשרי. 
       
היו"ר ראובן ריבלין:
       
       קיבלתי את הערתך ומכאן להבא כך יהיה. אבל, אדוני, אתמול הממשלה הודיעה מראש, ולצערי הרב, פשה בנו הנוהג הזה הבלתי-מתקבל על הדעת. ובכן, קודם כול אני עובר להסתייגויות. לשם החוק אין הסתייגות. לסעיף 1, חבר הכנסת בייגה שוחט - אינו נוכח, אין הסתייגות. חבר הכנסת אורון - מבקש להצביע? 
       
חיים אורון (יחד):
       
       אני מבקש להצביע. 
       
היו"ר ראובן ריבלין:
       
       מבקש להצביע. ובכן, אנחנו קודם כול מצביעים על-פי הצעת הוועדה על שם החוק. רבותי, נא לשבת. מצביעים על שם החוק. 
       
       נא להצביע. מי בעד, מי נגד, מי נמנע - על שם החוק כהצעת הוועדה. 
       
       
הצבעה מס' 21

בעד שם החוק –  34
נגד –  אין 
נמנעים – אין
שם החוק נתקבל. 

היו"ר ראובן ריבלין:
       
       34 בעד, אין מתנגדים, אין נמנעים. אני קובע ששם החוק אושר. 
       
       לסעיף 1 יש הסתייגויות של חבר הכנסת חיים אורון, רבותי חברי הכנסת, מי בעד הסתייגותו של חבר הכנסת אורון? מי נגד? נא להצביע. 
       
הצבעה מס' 22

בעד ההסתייגות –  14
נגד – 22
נמנעים – אין 
ההסתייגות של חבר הכנסת חיים אורון לסעיף 1 לא נתקבלה.

היו"ר ראובן ריבלין:
       
       14 בעד, 22 נגד, אין נמנעים. אני קובע שההסתייגות לא נתקבלה. 
       
       חבר הכנסת אלון, אדוני רוצה להצביע על הסתייגותו? סליחה, יש שתי הסתייגויות של חבר הכנסת אורון. חבר הכנסת אורון - - - - 
       
חיים אורון (יחד):
       
       אני מוריד את ההסתייגויות עד הסוף. 
       
היו"ר ראובן ריבלין:
       
       אתה מוריד את ההסתייגויות, תודה רבה. אני מאוד מודה לך על הערתך, סגן המזכיר.  חבר הכנסת בני אלון וחבר הכנסת איוב קרא - חבר הכנסת איוב קרא אינו נוכח. אנחנו מצביעים על הסתייגותו של חבר הכנסת בני אלון לסעיף - - - 
       
חיים אורון (יחד):
       
       רגע, רגע, אדוני, אני הטעיתי אותך. התכוונתי שההצבעה - זה כבר לא משנה - תהיה על ההסתייגות שמופיעה בסעיף 1, לא על השם. המזכיר העיר את ההערה לגבי השם. 

היו"ר ראובן ריבלין:
       
       יש לך שתי הסתייגויות בסעיף 1. ההסתייגות הראשונה שבה היית שותף עם חבר הכנסת שוחט, נדחתה. עכשיו, ההסתייגות השנייה, הנוגעת לתיקון סעיף 105יב, שזה לסעיף 1 בחוק זה, אדוני רוצה להצביע גם עליה?  
       
חיים אורון (יחד):
       
       זה המהותי. 
       
היו"ר ראובן ריבלין:
       
       אין לי שום בעיה. 
       
       הסתייגותו השנייה של חבר הכנסת אורון - נא להצביע. מי בעד, מי נגד, מי נמנע? 
       
הצבעה מס' 23
       
בעד ההסתייגות – 16
נגד – 27
נמנעים – אין
ההסתייגות של חבר הכנסת חיים אורון לסעיף 1 לא נתקבלה. 

היו"ר ראובן ריבלין:
       
       16 בעד, 27 נגד, אין נמנעים. אני קובע שהסתייגותו של חבר הכנסת אורון לא נתקבלה. 
       
       לאותו סעיף, הסתייגותו של חבר הכנסת בני אלון. נא להצביע - מי בעד ההסתייגות, מי נגד, מי נמנע? 
       
הצבעה מס' 24

בעד  ההסתייגות – 19
נגד – 25
נמנעים – 1
ההסתייגות של חבר הכנסת בנימין אלון לסעיף 1 לא נתקבלה.  
       
היו"ר ראובן ריבלין:
       
       19 בעד, 25 מתנגדים, אחד נמנע. אני קובע שההסתייגויות לא נתקבלו. 
       
       חבר הכנסת אורון, לסעיף 2 - אדוני מוותר. חבר הכנסת אלון, אדוני מוותר על ההסתייגות לסעיף 2 או לא? 

בנימין אלון (האיחוד הלאומי - ישראל ביתנו):
       
       מוותר. 
       
היו"ר ראובן ריבלין:
       
       מוותר, תודה רבה. חבר הכנסת אהוד רצאבי מוותר? 
       
אהוד רצאבי (שינוי):
       
       מוותר. 
       
היו"ר ראובן ריבלין:
       
       מוותר, תודה רבה. לסעיף 4, חבר הכנסת חיים אורון מוותר. חבר הכנסת אלון מוותר. לסעיפים 5-10 אין הסתייגויות. 
       
       לכן. חברי הכנסת, אני מבקש להצביע על סעיפים 1-10 בקריאה שנייה. נא להצביע - כהצעת הוועדה. 
       
       
הצבעה מס' 25
       
בעד  סעיפים 1-10, כהצעת הוועדה – 49 
נגד – אין 
נמנעים – אין 
סעיפים 1-10, כהצעת הוועדה, נתקבלו. 
       
היו"ר ראובן ריבלין:
       
       49 בעד, אין מתנגדים, אין נמנעים. החוק עבר בקריאה שנייה על כל חלקיו. 
       
       אנחנו עוברים לקריאה שלישית. רבותי חברי הכנסת, מי בעד הצעת חוק לתיקון פקודת מס הכנסה (מס' 142) בקריאה שלישית? נא להצביע. 
       
הצבעה מס' 26
       
בעד החוק – 51
נגד – אין
נמנעים – אין
חוק לתיקון פקודת מס הכנסה (מס' 142), התשס"ה-2004, נתקבל.  
       
היו"ר ראובן ריבלין:
       
       51 בעד, אין מתנגדים, אין נמנעים. אני קובע שהצעת חוק לתיקון פקודת מס הכנסה (מס' 142) עברה בקריאה שלישית ונכנסה לספר החוקים. 
       

הצעת חוק לעידוד השקעות הון (תיקון מס' 59), התשס"ה-2004
       [מס' מ/147; "דברי הכנסת", חוב' י"א, עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       אנחנו עוברים להצעת חוק לעידוד השקעות הון (תיקון מס' 59). האם כבוד יושב-ראש הוועדה רוצה לומר דבר או להצביע מייד? חבר הכנסת הירשזון, האם אדוני רוצה לומר דבר? הצבעה. 
       
       בבקשה, רבותי חברי הכנסת, אנחנו עוברים להצבעה על הצעת חוק עידוד להשקעות הון (תיקון מס' 59). אין הסתייגויות. 
       
       אנחנו מצביעים בקריאה שנייה על כל החוק כהצעת הוועדה. מי בעד, מי נגד, מי נמנע? הצעת חוק לעידוד השקעות הון (תיקון מס' 59). 
       
הצבעה מס' 27
       
בעד סעיף 1 – 41
נגד – אין 
נמנעים – נמנעים 
סעיף 1 נתקבל.  
       
היו"ר ראובן ריבלין:
       
       41 בעד, נגד - אין, נמנעים – אין. אני קובע שהצעת החוק עברה בקריאה שנייה. 
       
       רבותי חברי הכנסת, קריאה שלישית על אותו חוק - נא להצביע. מי בעד, מי נגד, מי נמנע? 
       
הצבעה מס' 28

בעד החוק – 40 
נגד – אין 
נמנעים – אין 
חוק לעידוד השקעות הון (תיקון מס' 59), התשס"ה-2004, נתקבל. 

היו"ר ראובן ריבלין:
       
       40 בעד, אין מתנגדים, אין נמנעים. הצעת החוק לעידוד השקעות הון (תיקון מס' 59) עברה בקריאה שלישית ותיכנס לספר החוקים. אני מודה לכם. 
       

ערעורו של חבר הכנסת עסאם מח'ול על החלטת ועדת האתיקה 
לשלול ממנו את רשות הדיבור במליאת הכנסת ובוועדות הכנסת 

היו"ר ראובן ריבלין:
       
       אני מתכבד להזמין את חבר הכנסת עסאם מח'ול, על מנת להפעיל את סעיף 73, שלפיו הוא מערער. רבותי חברי הכנסת, כרגע הופכת המליאה לטריבונל מעין שיפוטי בערעורו של חבר הכנסת מח'ול על ההרשעה והעונש שקיבל מוועדת האתיקה. לאחר שהוא ירצה את טיעוניו במשך חמש--שבע דקות, יוכל גם יושב-ראש הוועדה, בשם עצמו ובשם הוועדה כולה, להשיב, ואנחנו נצביע אם לקבל את ערעורו של חבר הכנסת מח'ול או לדחותו. 
       
רוני בר-און (הליכוד):
       
       האם הוא לא נמצא כרגע באיסור דיבור בפני המליאה? 
       
היו"ר ראובן ריבלין:
       
       הואיל וסעיף 73 מאפשר לי לאפשר לו לערער, ממילא, בזמן הערעור אתה יכול לאפשר לו לדבר על נושא הערעור. 
       
רוני בר-און (הליכוד):

       למה הערעור לא צריך להיות בכתב? 
       
היו"ר ראובן ריבלין:
       
       כך כתוב בתקנות. כל חברי הבית צריכים להצביע על זה. 
       
רוני בר-און (הליכוד):
       
       שיהיה טיעון בכתב. 
       
היו"ר ראובן ריבלין:
       
       אני חושב שכללי הצדק הטבעי דורשים שניתן לו לדבר בעניין זה. תם ונשלם. ועדת הפרשנות בהחלט ראוי שתדון בעניין זה, כי לא חשבתי עליו. בבקשה, חבר הכנסת מח'ול, רשות הדיבור. 
       
עסאם מח'ול (חד"ש-תע"ל):
       
       אדוני היושב-ראש, כנסת נכבדה, עומדות להכרעה בדיון התקדימי הזה בכנסת שאלות עקרוניות כבדות שנוגעות למעמדה של הדמוקרטיה הפרלמנטרית, של הליברליזם, של החסינות המהותית של חברי הכנסת, של יכולתו של חברי הכנסת להביע דעה - - -
       
היו"ר ראובן ריבלין:
       
       סליחה רגע. חברי הכנסת, הואיל ואתם משמשים כטריבונל על-פי תקנון שנקבע על-ידיכם, לפחות מי שנמצא באולם, שלא יפריע לדובר לדבר. 
        
חיים אורון (יחד):
       
       אדוני היושב-ראש, האם אין מקום להפעיל בתקנון הכנסת, לגבי ועדת הכנסת, שלפחות בעשר הדקות הללו יצביע רק מי שנוכח? 
       
היו"ר ראובן ריבלין:
       
       אם אתה תביא את זה לוועדת הכנסת והיא תקבע זאת, אני אשמח לראות. 
       
חיים אורון (יחד):
       
       לפחות שיצלצלו. 
       
היו"ר ראובן ריבלין:
       
       בוודאי מצלצלים. נא לצלצל. גם בסדר-היום זה נמצא בדיוק במקום, לא הקדמתי ולא ביקשתי. חבר הכנסת מח'ול, מרגע זה - שבע דקות לאדוני. בבקשה.  
       
עסאם מח'ול (חד"ש-תע"ל):
       
       עומדות להכרעה בדיון התקדימי הזה בכנסת שאלות עקרוניות כבדות שנוגעות למעמד הדמוקרטיה הפרלמנטרית, הליברליזם, החסינות המהותית של חבר הכנסת ויכולתו להביע דעה ולנהל ויכוח נוקב עם הרשות המבצעת, בלי שיהיה נתון לסנקציות על-ידי רוב אוטומטי וקונסנזוס מפוקפק שאיבד את הפרופורציות. 
       
       עומדת להכרעה השאלה העקרונית ביותר: האם יש זכות למאן דהוא, לרבות לוועדת האתיקה, לשלול מחבר הכנסת את מהות תפקידו, את הזכות לדבר ולהביע דעה, את רשות הדיבור, והאם ועדת האתיקה וסמכויותיה יכולות לעמוד מעל לחסינות המהותית של חבר הכנסת? 
       
       האם ועדת האתיקה בראשותו של חבר הכנסת אלדד, על-ידי סתימת פיות של יריבים פוליטיים, תורמת לחיזוק הדמוקרטיה ולחיזוק מעמדה המוסרי של הכנסת? 
       
       האם יש לוועדת האתיקה הזכות והסמכות להשתיק את קולם של עשרות אלפי בוחרים, שבדמוקרטיה הייצוגית שלחו את חבר הכנסת לבית הזה כדי לבטא את עמדותיהם, להרים את זעקתם ולבטא את תפיסת עולמם? האם יש זכות לוועדה זו או אחרת להטיל עונש קולקטיבי ממושך עלי ועל בוחרי? 
       
       אדוני היושב-ראש, כדי להבין במה מדובר כדאי לדעת, שבאמתחתו של יושב-ראש ועדת האתיקה מחכות עוד שלוש קובלנות נגדי שהוא גייס ישירות - קובלנה שהוא עצמו הגיש, קובלנה שנייה שהגיש חברו לסיעה, חבר הכנסת אורי אריאל, ושלישית שהגיש חברו לדעות, איש התולעים, שאף אחד מהמופקדים על האתיקה שלנו ואף ועדת אתיקה או יועץ משפטי לא טרחו לתבוע אותו ולא פעלו להשתקת ההסתה הזואולוגית שלו אפילו בהערה אתית אחת. 
       
יחיאל חזן (הליכוד):
       
       אני רוצה הודעה אישית. יש לו עוד זכות דיבור? 
       
היו"ר ראובן ריבלין:
       
       חבר הכנסת חזן, אני קורא אותך לסדר פעם ראשונה. חבר הכנסת חזן, אני קורא אותך לסדר פעם שנייה. 
       
עסאם מח'ול (חד"ש-תע"ל):
       
       האם על בסיס תשתית הקובלנות הפוליטיות האלה מתכננת ועדת האתיקה בראשות חבר הכנסת אלדד לבצע נגדי ונגד ציבור בוחרי, היהודים והערבים, טרנספר פוליטי מהכנסת לתקופה ממושכת, רק מכיוון שיושב-ראש הוועדה רואה באזרחי המדינה הערבים בעיה שהטרנספר ושלילת הזכות להתקיים יאה לפתרונה? 
       
       אדוני היושב-ראש, גם ועדת האתיקה שדנה נגדי וגם הקובלת, השרה לימור לבנת, לא הצליחו לציין, לא בקובלנה ולא בהחלטה, ולו דבר אחד שהוא בתחום ההתנהגות הבלתי-ראויה שבגינה ביקשו להעניש אותי בעונש הכבד ביותר והבלתי-מידתי ביותר שיש באמתחתם. במקום ראיות על התנהגות בלתי ראויה, שזה תחום עיסוקה של ועדת האתיקה, הוועדה ברחה לתחום העמדות וציינה ביטויים חריפים שאמרתי על הממשלה במסגרת דיון על שביתת המצילים בחופי הים - נושא חברתי למהדרין. 
       
       מה ציפיתם, בצל הוויכוח החברתי החריף הקיים במדינה - שמונה אזרחים טובעים בים בשבוע אחד בגלל הקיצוץ במשרות המצילים. טענתי שהממשלה הפכה את הים ל"ים המוות", על שם ספרו של הסופר הברזילאי ז'ורז' אמאדו, ושרת התרבות, שעושה רושם שלא ידעה בדיוק מי זה אמאדו ומה זה "ים המוות", נשרפו אצלה הפיוזים והתחילה לצעוק לעברי ממקום מושבה. הטלתי על הממשלה את האחריות למותם של שמונה אזרחים בשבוע ההוא, וקבעתי שזאת "ממשלת דמים" בתחום החברתי. הכול בגבולות תפיסת עולם וניתוח פוליטי-חברתי לגיטימי ביותר, המנוגדים בתכלית הניגוד לתפיסת העולם של הממשלה, שניסתה לזרוק את האחריות על המצילים השובתים. 
       
       עוד בנאומי, מושא הקובלנה, ציטטתי את אמירתו מאותו יום של חבר הכנסת שמעון פרס בעניין מדיניות חזירית; טענתי שפרס מוביל את מפלגתו אל תוך הממשלה והמדיניות החזירית שלה. ופעם נוספת תקפה אותי השרה ממושבה וביקשה שאגיד "מדיניות חזירית" ולא ממשלה חזירית, אז אמרתי "מדיניות חזירית". אף שבשני המקרים זו אמירה במסגרת תוכן העמדה ולא תוכן ההתנהגות. 
       
       בחוסר תום לב, אולי חלק בתום לב, התעלמו בוועדת האתיקה מהפרוטוקול שעמד לרשותם. ועדת האתיקה התעלמה ביודעין מהתנהגותה הבוטה של השרה שעלתה לבמה אחרי ותקפה אותי לא בנושא שביתת המצילים חלילה, זה לא מעניין אותה, אלא קבעה שחבר כנסת מח'ול מייצג כאן משטר של טרור, "משטר דיקטטורי", הוא מייצג "משטרים מושחתים", "מייצג את מי שלא יודע דמוקרטיה מה היא", "מייצג משטר מושחת שמתעלל בבני עמו".  מעניין שלוועדת האתיקה לא היתה ולו התייחסות אתית אחת לדברי השטנה והבלע של שרת החינוך והתרבות. אבל ועדת האתיקה העירנית לא שכחה לציין בהחלטתה את תגובתי על דברי השרה על המושחתים, "את מושחתת", כאשר לא אני הכנסתי את המושג הזה לשיח באותו נאום. 
       
       אדוני היושב-ראש, אין ספק שמדובר כאן באתיקה של איפה ואיפה. ועדת האתיקה עסקה, חלקה בהיסח דעת, אבל חלקה בדעת, בנקמנות פוליטית וברדיפה במקום בעובדות. כל אדם הגון יכול להגיע למסקנה, שאני הוענשתי בקובלנה זו בגלל עמדותי ולא בגלל התנהגותי. ודי בכך שבישיבה המשותפת עם נשיאות הכנסת וועדת האתיקה, שיזם היושב-ראש, הביעו חברי הכנסת הערבים את תחושתם, שהוועדה בראשות חבר הכנסת אלדד הפכה לכלי להכרעת הוויכוח הפוליטי והרעיוני באמצעים אדמיניסטרטיביים. סיעת חד"ש-תע"ל הביעה מזמן את מחאותיה בעניין בפני היושב-ראש, חבר הכנסת ריבלין. 
       
       אדוני היושב-ראש, לא יעזור לאף אחד, אנחנו, האזרחים הערבים בישראל, נמשיך להיות מד הדמוקרטיה במדינה. בגלל היותנו מיעוט לאומי, מעמדה של האוכלוסייה הערבית בדמוקרטיה הישראלית הוא שיקבע את מעמדה של הדמוקרטיה בחברה הישראלית ואת מידת מוסריותה בסולם הערכים של חברה זו. 
       
       ועל כן, אדוני היושב-ראש, הצבתו בראש ועדת האתיקה של חבר כנסת שרואה בציבור הערבי בישראל אויב, שראוי לטרנספר אותו, רחוקה מלהיות אתית. קביעתו של אדם קיצוני ביותר, שדוגל בדעות גזעניות וטרנספריסטיות כלפי המיעוט הערבי, כמופקד על ועדת האתיקה בכנסת, טומנת בחובה מסר ציבורי, איום וסכנה קיומית הן למיעוט הלאומי והן לדמוקרטיה וקריאת תיגר על האזרחים הערבים ועל רגשותיהם. 
       
       הייתם מבינים זאת טוב, אילו בדיוק הפרלמנט האוסטרי, למשל, היה מפקיד את ועדת האתיקה בידי חבר פרלמנט אנטישמי שמתייחס אל האזרחים היהודים כאל אויב. אז הייתם מרימים קול זעקה - והייתי מצטרף לזעקה נגד העוולה הזאת. 
       
       אדוני היושב-ראש, מה שמונח על כף המאזניים היום, זה לא העניין האישי שלי, אלא מעמדה של הכנסת, משקלה של החסינות המהותית ומעמדה של האוכלוסייה הערבית בדמוקרטיה הישראלית. 
       
       מנחם בגין, בנימין בגין ודן מרידור, ואני חושב שגם היושב-ראש, היו עוצרים בעד הבושה ודוחים את החלטות ועדת האתיקה. האם יש שריד של עמדה ליברלית במפלגת השלטון היום? האם עדיין יש שריד של אכפתיות לערכי היסוד של הדמוקרטיה הפרלמנטרית ושל החסינות המהותית כתנאי הכרחי לקיומה? 
       
       אדוני היושב-ראש, אני אדע למצוא פתחון פה, אבל כולם חייבים לדעת, שאלה שמשתיקים אותי היום, עוד עלולים לשתק את הדמוקרטיה מחר, וכשתתעוררו, עלול להיות מאוחר מדי. תודה. 
       
היו"ר ראובן ריבלין:
       
       חבר הכנסת  עסאם מח'ול, לא הפסקתי אותך בתום הזמן, כי אני חושב שלא יכולים להפסיק אדם בטיעוניו. כל עוד דיברת לעניין, אפשרתי לך.  
       
       אני מתכבד להזמין את יושב-ראש ועדת האתיקה, בשם כל ועדת האתיקה שקיבלה את החלטתה פה-אחד, לבוא ולהשיב תשובה לחבר הכנסת עסאם מח'ול, המערער בעניין זה בפני מליאת הכנסת. 
       
רוני בר-און (הליכוד):
       
       לא ביקשנו תשובה מהמשיב. 
       
היו"ר ראובן ריבלין:
       
       כך כתוב בחוק. חבר הכנסת בר-און, אדוני ינהל את ישיבת ועדת הכנסת בהתאם להבנתו את התקנון. 

רוני בר-און (הליכוד):

       בבית-המשפט אומרים: לא ביקשנו תשובה מהמשיב. זה הכי משפיל שיש. 
       
היו"ר ראובן ריבלין:
       
       אבל המשיב, הרי קראתי לחבר הכנסת אלדד, הוא לא אמר את מה שאדוני אמר. אני חושב שחבר הכנסת אלדד פועל בשום שכל ודעת, ואני חושב שבאופן אישי, האיש עם אינטגריטי, עם שלמות, כמובן גם סיעתו לא נפסלה כפי שלא נפסלו סיעות אחרות בבית הזה. 

רוני בר-און (הליכוד):

	אף שנעשו ניסיונות. 

היו"ר ראובן ריבלין:
       
       משני הצדדים. טוב, חבר הכנסת בר-און, אדוני כטריבונל ישב במקומו, ישמע את חבר הכנסת אלדד, אולי הוא ישכנע אותו. 
       
רוני בר-און (הליכוד):
       
       אין ספק, אבל אני אפתח את לבי. 
       
היו"ר ראובן ריבלין:
       
       בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ב-21 ביוני, במסגרת הצעת אי-אמון, נאם חבר הכנסת מח'ול. בדבריו כינה את ממשלת ישראל "ממשלת המוות", "ממשלת הדמים" ו"ממשלה חזירית", וחזר על הכינוי האחרון שוב. שרת החינוך קראה לעברו וביקשה שיחזור בו מדבריו, והודיעה שאם לא יעשה כן, תפנה לוועדת האתיקה. 
       
רוני בר-און (הליכוד):
       
       אפשר הצעה אחרת? 
       
אריה אלדד (האיחוד הלאומי - ישראל ביתנו):
       
       אף יושב-ראש הישיבה, סגן היושב-ראש, חבר הכנסת משה כחלון, שאל אותו אם הוא מוכן לחזור בו מהביטוי "ממשלה חזירית". חבר הכנסת מח'ול לא חזר בו מהביטוי, ובחילופי הדברים שהתפתחו כינה חבר הכנסת מח'ול את שרת החינוך מושחתת ופאשיסטית, ואת יושב-ראש הישיבה, סגן יושב-ראש הכנסת כחלון, משתף פעולה; ושוב, משתף פעולה עם גזענים ופאשיסטים. 
       
       שלוש פעמים קרא אותו יושב-ראש הישיבה לסדר, אך חבר הכנסת מח'ול לא עזב את האולם. יושב-ראש הישיבה שאל את הסדרנים שהתייצבו ליד חבר הכנסת מח'ול אם הם זקוקים לתגבורת כדי להוציאו, ורק לאחר צעקות רבות נוספות שנקלטו רק חלקית בפרוטוקול עזב חבר הכנסת מח'ול את האולם. 
       
       אבל חבר הכנסת מח'ול מנסה היום לשכנע אתכם שכל זה היה במסגרת שיעור לספרות על ספרו של זו'רז' אמאדו. 
       
       שרת החינוך, חברת הכנסת לימור לבנת הגישה קובלנה נגד חבר הכנסת מח'ול. פניותיה החוזרות ונשנות של הוועדה אל חבר הכנסת מח'ול כדי לקבל את תגובתו או להופיע בפני הוועדה לא זכו למענה.
       
       בדיון שקיימה ועדת האתיקה בקובלנה זו סברו כל חברי הוועדה, כי התבטאותו של חבר הכנסת מח'ול מהווה הפרה של כללי האתיקה לחברי הכנסת, ובייחוד הכללים האומרים: "חבר הכנסת ישמור על כבוד הכנסת וכבוד חבריה, ינהג בדרך ההולמת את מעמדו כחבר הכנסת ויעשה לטיפוח אמון הציבור בכנסת" - -
       
ג'מאל זחאלקה (בל"ד):

       - - -
       
אריה אלדד (האיחוד הלאומי - ישראל ביתנו):
       
- - "חבר הכנסת ישאף לשמש דוגמה אישית להתנהגות ראויה". 
       
       הוועדה סברה כי בדבריו פגע חבר הכנסת מח'ול בשרת החינוך, בממשלת ישראל וביושב-ראש הישיבה ובהתנהגותו פגע פגיעה חמורה בכבוד הכנסת כולה. 
       
       כבכל מקרה שבו סבורה הוועדה כי חבר כנסת עבר על כלל מכללי האתיקה ובטרם תחליט על עונש, עיינה הוועדה בקובלנות הקודמות - אם היו כאלה - נגד אותו חבר כנסת, ובהחלטות קודמות של ועדות האתיקה ביחס אליו, כדי לבדוק אם מדובר בהתבטאות או בהפרה חד-פעמית מקרית או בדפוס התנהגות חוזר. 
       
       מצאנו באוגוסט 2001, כי חבר הכנסת מח'ול קרא לעבר חבר הכנסת דאז, סגן השר דהיום, זאב בוים: "עד מהרה נראה את ליברמן, אותך, את גדעון עזרא ואת ישראל כץ פורצים בסערה לאולם הזה גלוחי ראש עם שרשראות כדי להכות וכדי להוציא מכאן ולהוציא להורג גם חברי כנסת ערבים". על כך החליטה ועדת האתיקה של הכנסת החמש-עשרה - לא שלנו - להטיל על חבר הכנסת מח'ול הערה.
       
       באפריל 2002 קרא חבר הכנסת מח'ול: "איפה ראש הממשלה? איפה רב המרצחים שלכם?" הוא נקרא לסדר שלוש פעמים, אך לפני יציאתו מהאולם הניף את ידו במועל יד נאצי וצעק "הייל שרון. פושעי מלחמה, זה מה שאתם". על כך החליטה ועדת האתיקה - לא זו שלי יש הכבוד לעמוד בראשה, אלא של הכנסת הקודמת - להטיל על חבר הכנסת מח'ול הרחקה לשלושה ימי ישיבות. 
       
       במאי השנה צעק חבר הכנסת מח'ול כלפי השר ליברמן, "תסתום את הפה, פאשיסט", ועל כך דנה אותו ועדת האתיקה הנוכחית, שאני עומד בראשה, לנזיפה חמורה. 
       
       הקובלנה הנוכחית באה אפוא על רקע הפרות קודמות חמורות של כללי האתיקה, וראינו כי הערה, נזיפה חמורה ואף הרחקה לשלושה ימים לא הביאו את חבר הכנסת מח'ול לכבד את תקנון האתיקה של חברי הכנסת. ולפיכך, לפי שחטא בהתבטאות חמורה ובהתנהגות חמורה, החליטה הוועדה לשלול את זכותו לקבל זכות דיבור במליאה ובוועדה במשך עשרה ימים. 
       
       עונש זה, כמובן, אינו מונע מחבר הכנסת מח'ול להיות נוכח בישיבות ולהצביע. 
       
       אולם, כשקיבל חבר הכנסת מח'ול את החלטת הוועדה לידיו, עלה לדוכן במסגרת דיון על החוק למניעת מימון טרור והאשים את ועדת האתיקה בהפעלת טרור, איים לפנות בעניין זה לכל הפרלמנטים בעולם, וטען כי אני, כראש ועדת האתיקה, גזען ופאשיסט, החלטתי להשתמש בוועדת האתיקה כדי לחסום ויכוח פוליטי. "להשתיק חברי כנסת זה רק עם טנקים", אמר חבר הכנסת מח'ול, "ולא עם החלטות ועדת האתיקה". שוב חזר והשתלח בוועדת האתיקה ובחברי הכנסת שהשתתפו בוויכוח. שוב לא נענה לשלוש קריאות לסדר של יושב-ראש הישיבה, חבר הכנסת יולי אדלשטיין, ושוב הוצא מהאולם על-ידי סדרנים.
       
       חברי הכנסת, חבר הכנסת מח'ול הפך, לצערי, את האלימות המילולית ואת ההתבטאות נטולת הרסן לדפוס התנהגות קבוע, אך במקום להימנע מפגיעה בכבוד הכנסת ובבית כולו, במקום להפנים כי גם ועדת האתיקה הקודמת וגם הוועדה הנוכחית ויושבי-ראש שונים של הישיבות הנאלצים להרחיק אותו שוב ושוב מהישיבות בגין התנהגותו, כולם סבורים כי בהתנהגותו הוא פוגע בכבוד הכנסת, במקום לרסן את התנהגותו, הוא נוהג על-פי העיקרון כי ההגנה הטובה ביותר היא ההתקפה, ומעדיף להשתלח בוועדת האתיקה ולהאשים אותנו כי אנו רודפים אותו פוליטית. 
       
       החלטות ועדת האתיקה מתקבלות תמיד פה-אחד על דעת כל חברי הוועדה, השייכים לסיעות שונות בבית הזה. אבל חבר הכנסת מח'ול בטוח, כי אם יאשים את הוועדה בגזענות, הוא יפחיד את הוועדה והיא תימנע מלנקוט נגדו צעדי ענישה כאשר הוא מפר את תקנון האתיקה. ועדת האתיקה נלחמת על כבוד הבית הזה בשם כל החברים, בלא משוא פנים ובלא אפליה. אני קורא לבית לדחות - - - 

מוחמד ברכה (חד"ש-תע"ל):
       
       הוא לא התייחס לטענה המרכזית. 

היו"ר ראובן ריבלין:
       
       חבר הכנסת ברכה, פה זה טריבונל מעין שיפוטי. 
       
מוחמד ברכה (חד"ש-תע"ל):
       
       אני שואל.

היו"ר ראובן ריבלין:
       
       הוא לא עונה. חברי הכנסת נמצאים פה, יצביעו אחר כך. הם יבינו. לא צריך לשאול. 

מוחמד ברכה (חד"ש-תע"ל):

       האיש עם דעות קדומות. זה ידוע.

היו"ר ראובן ריבלין:
       
       חבר הכנסת ברכה, בכנסת אין אחד בלי דעות קדומות. היכולת שלו זה האינטגריטי שלו, והכנסת תחליט. 

אליעזר כהן (האיחוד הלאומי - ישראל ביתנו):
       
       - - - 

היו"ר ראובן ריבלין:
       
       חבר הכנסת כהן, אני מבקש לא לעזור לי. 
       
מוחמד ברכה (חד"ש-תע"ל):
       
       - - - 

היו"ר ראובן ריבלין:
       
       חבר הכנסת ברכה. אני מבקש מכם לשמור על כבוד הכנסת, המאפשרת על-פי תקנונה - חבר הכנסת שריד לא יודע שזה נקבע בזמנו. באחת הכנסות הראשונות שהוא היה חבר בה נקבע האינסטרומנט הזה, נקבע הכלי הזה בידי חברי הכנסת, לערער רק בפני המליאה על החלטות הוועדה. זו הדרך היחידה, ופה נקיים דיון כמו בבית-משפט. בבקשה. 

אריה אלדד (יושב-ראש ועדת האתיקה):

       ועדת האתיקה נאבקת על כבוד הבית ועל כבוד כל אחד מחבריה, ואני קורא למליאת הכנסת לדחות את בקשתו של חבר הכנסת מח'ול.

היו"ר ראובן ריבלין:
       
       את ערעורו. כך צריך לומר. לדחות את ערעורו של חבר הכנסת מח'ול.
       
       רבותי, הפרוצדורה אינה מאפשרת לי דעות נוספות או תשובה. זאת הפרוצדורה שנקבעה. ייתכן מאוד, יושב-ראש ועדת הכנסת, שצריך לדון מחדש בתהליך, אבל זאת הדרך. לא ביקשתי הערות.

        רבותי חברי הכנסת, עכשיו תפקידנו הוא אחד ויחיד, בין שהדבר מתקבל על הדעת ובין שלא, מצוות התקנון חלה עלינו. לאחר ששמענו את דבריהם של המערער ושל יושב-ראש ועדת האתיקה, בשם ועדת האתיקה ובשמו עצמו, אנחנו מתבקשים - - - 

קריאה:
       
       - - - 

היו"ר ראובן ריבלין:
       
       מייד אחרי ההצבעה. תקרא, אדוני, בסעיף 88(ז) כתוב: "בתום הדיון באותו סעיף". חבר הכנסת בר-און יוכל להפליא בהסבריו לך. תאמין לי. 
	
	רבותי חברי הכנסת, אנחנו עוברים עכשיו להצבעה. 

יוסי שריד (יחד):
       
       אפשר יהיה לומר משפט אחרי ההצבעה? 

היו"ר ראובן ריבלין:
       
       אחרי ההצבעה אין שום בעיה. אחרי ההצבעה - בהחלט. היום הוא יום של חברי הכנסת. קודם כול נצביע. 
       
       אני עובר להצבעה. ההצבעה היא אם לקבל את ערעורו של חבר הכנסת עסאם מח'ול או לדחות אותו. זאת אומרת, מי שבעד - הוא בעד לקבל את הערעור. מי שנגד - הוא נגד לקבל את הערעור ולשמר את החלטת ועדת האתיקה בתוקף.

רוני בר-און (הליכוד):
       
       מי שבעד הוא בעד מח'ול, ומי שנגד הוא נגד מח'ול.

היו"ר ראובן ריבלין:
       
       אדוני ייתן פרשנויות שם בתור מצליף סיעתו. חבר הכנסת מח'ול, ברור לך איך אני מצביע? 

חיים אורון (יחד):
       
       אם הערעור מתקבל, זה חוזר לוועדה?

היו"ר ראובן ריבלין:
       
       לא כתוב בתקנון. אם הערעור מתקבל, מתבטל העונש. אין לנו הפרוצדורה. לכן אמרתי, זה מכשיר מעין שיפוטי. אני מוכרח לומר שאתמול נאזם הביא לידיעתי את סעיף 73, באמצעות חבר הכנסת מח'ול, או מח'ול באמצעות נאזם הביא לי את סעיף 73. אני עצמי הופתעתי. אני מודה ומתוודה שלא ידעתי על קיומו. 

נסים זאב (ש"ס):
       
       זה עובר ישר לממשלה.

היו"ר ראובן ריבלין:
       
       חבר הכנסת נסים זאב, לא יהיה דיון שאדוני לא יביע את עמדתו הנחרצת.
       
       אנחנו עוברים להצבעה על ערעורו של חבר הכנסת עסאם מח'ול על החלטת ועדת האתיקה. רבותי חברי הכנסת, מי בעד, מי נגד קבלת הערעור? נא להצביע.

הצבעה מס' 29

בעד הערעור – 13 
נגד – 41
נמנעים – 1
הערעור של חבר הכנסת עסאם מח'ול על החלטת ועדת האתיקה לא נתקבל.

היו"ר ראובן ריבלין:
       
       13 בעד, 41 נגד, אחד נמנע. אני קובע שערעורו של חבר הכנסת עסאם מח'ול על החלטת ועדת האתיקה לשלול ממנו את רשות הדיבור במליאת הכנסת וועדות הכנסת לא נתקבל. העונש בתוקף.
       
       
הודעה אישית של חבר הכנסת יחיאל חזן
       
היו"ר ראובן ריבלין:
       
       רבותי חברי הכנסת, במסגרת הדיון התייחס חבר הכנסת מח'ול לחבר הכנסת חזן. חבר הכנסת חזן יכול לומר את הדברים שהוא רשם לי - - -

עסאם מח'ול (חד"ש-תע"ל):
       
       לא הזכרתי אותו.
       
היו"ר ראובן ריבלין:
       
       אדוני דיבר על תולעים, שהן נוף מולדתו של הדובר. תולעים הן נוף מולדתו של הדובר הואיל ורק אדם אחד אמר זאת. האינואנדו פה הוא ברור. בבקשה, מהצד.
       
מוחמד ברכה (חד"ש-תע"ל):
       
       משהו יצא מהדיבור הזה - - -
       
יחיאל חזן (הליכוד):
       
	 האיש שכל ההוויה שלו הסתה ושיסוי - - -

ג'מאל זחאלקה (בל"ד):
       
       - - -

עזמי בשארה (בל"ד):
       
       הוא לא הזכיר את השם שלו.

היו"ר ראובן ריבלין:
       
       חבר הכנסת בשארה, יש דבר שנקרא אינואנדו. כולנו נהיינו שופטי אינואנדו. הוא דיבר על חבר כנסת. חבר הכנסת חזן יודע שהוא אמר את זה והוא רוצה להגיב. מה, היה מישהו אחר מחברי הכנסת שאמר את זה? חבר הכנסת חזן אומר, זה אני, והוא רוצה להשיב. אני הייתי נוכח.

מוחמד ברכה (חד"ש-תע"ל):
       
       זה בסדר גמור.
       
היו"ר ראובן ריבלין:
       
       חבר הכנסת ברכה, אני החלטתי אם זה בסדר או לא בסדר וזה בכלל לא חשוב. חשוב שאני שהחלטתי. בבקשה, חבר הכנסת חזן.
       
קריאות:
       
       - - -
       
היו"ר ראובן ריבלין:
       
       בשביל מה? חבר הכנסת חזן, אתה רוצה לקרוא את זה מהדוכן?
       
יחיאל חזן (הליכוד):
       
       כן.

היו"ר ראובן ריבלין:
       
       סעיף 54 מאפשר לך מהדוכן. אני לא כופה עליך, אבל אם אתה רוצה, אז מהדוכן. 
       
יחיאל חזן (הליכוד):
       
       אדוני היושב-ראש, כנסת נכבדה, האיש שכל ההוויה שלו הסתה ושיסוי ועולם הדימויים שלו מוצף בדם - -

עבד-אלמאלכ דהאמשה (רע"ם):
       
       מי זה?
       
יחיאל חזן (הליכוד):
       
       - - בחר לנצל את רוחב לבו של היושב-ראש, שנתן לו במה כדי לנסות לבטל את העונש שהוטל עליו. שוב חזר לסחי ולזבל - -
       
עזמי בשארה (בל"ד):
       
- - -
       
חיים אורון (יחד):
       
       - - -

יחיאל חזן (הליכוד):
       
       - - למקום שהוא כל כך מבין בו. שוב הוא משתמש בכינויים משפילים הקרובים אליו כל כך. התולעים הן נוף מולדתו של הדובר ולכן הוא עושה בהן שימוש.
       
היו"ר ראובן ריבלין:
       
       תודה רבה. רבותי, חברי הכנסת, אמר את אשר אמר. רבותי, חברי הכנסת, יש לכם עיתונאי לכל אחד ויעביר לו את דבריו, כפי שרצה לומר בכנסת. תם הדיון בעניין זה. 
       
       חבר הכנסת שריד ביקש להעיר הערה; בבקשה אדוני. חבר הכנסת בר-און, בשולי הדיון על ועדת האתיקה, כל אחד ואחד מכם - שתי דקות.

אבשלום וילן (יחד):
       
       אדוני היושב-ראש, אתה מאשר את ההודעה?
       
היו"ר ראובן ריבלין:
       
       לא, הוא לא אמר את הדברים - - -

יוסי שריד (יחד):
       
       חבר הכנסת מח'ול, במהלך דבריו, אמר מה שאמר, וזו זכותו לומר, על יושב-ראש ועדת האתיקה. אין אדם יותר רחוק בהשקפותיו מחבר הכנסת אלדד ממני או להיפך. מרחק מזרח ממערב, שמים וארץ. עם זה, אני לא חושב שאנחנו חייבים לשלול מחבר הכנסת אלדד את האינטגריטי שלו כיושב-ראש ועדת האתיקה. דעות קדומות? אני לא יודע, יש דעות קדומות, יש דעות מאוחרות. לכן, לא רציתי שהצבעתנו בעד הערעור של חבר הכנסת מח'ול תתפרש כאילו אנחנו או אני מטיל דופי ביושרה של חבר הכנסת אלדד. 
       
       הצבענו בעד הערעור של חבר הכנסת מח'ול משום שאנחנו חושבים שהיה כאן שיבוש בשיקול הדעת של הוועדה; לא בגלל אינטגריטי ולא בגלל דעה קדומה ולא בגלל שום סיבה אחרת. 
       
       נאמרו בכנסת הזאת דברים גם בהקשרים יותר חמורים ולאין שיעור יותר חמורים.
       
זאב בוים (הליכוד):
       
       לא נכון.
       
יוסי שריד (יחד):
       
       דבר אחד נאמר אך זה עתה. אגב, לו לחבר הכנסת חזן היתה קצת יותר תודעה יהודית, הוא היה יודע שתולעת יעקב למשל - חבר הכנסת חזן הוא מעט בור ועם הארץ - - -
       
רוני בר-און (הליכוד):
       
       מה זה ההתנשאות הזאת?
       
היו"ר ראובן ריבלין:
       
       חבר הכנסת שריד, אני לא מבקש לפתוח עכשיו דיון על חבר הכנסת חזן. אני מבקש לקרוא - חבר הכנסת בר-און, אני מעיר לו.
       
יוסי שריד (יחד):
       
       הבנתי את ההערה. זה קצת משונה, אדוני היושב-ראש, שכשאדם אומר "זבל" אז אין הערה. 
       
       כאשר אדם מטיל ספק, אני רק רוצה לומר לחברינו, חברי הכנסת הערבים - -
       
אליעזר כהן (האיחוד הלאומי - ישראל ביתנו):
       
       מה הוא מקשקש?
       
יוסי שריד (יחד):
       
       - - שאם פעם יעלה חבר כנסת, לא חבר הכנסת חזן אבל חבר כנסת אחר ויאמר, נניח, תולעת פלסטין, אתם צריכים לקבל את זה כמחמאה, כי יש בזה המון עוצמה מוסרית ערכית, על עם שנמצא - - -
       
אליעזר כהן (האיחוד הלאומי - ישראל ביתנו):
       
- - - 
       
היו"ר ראובן ריבלין:
       
       חבר הכנסת כהן, אני קורא לך לסדר פעם ראשונה.

יוסי שריד (יחד):
       
       לכן, תמיד צריך לבדוק את ההקשרים. אני בטוח שגם חבר הכנסת חזן איננו יודע את ההקשר התרבותי של האמירה הזאת: תולעת יעקב - -
       
אליעזר כהן (האיחוד הלאומי - ישראל ביתנו):
       
- - -
       
היו"ר ראובן ריבלין:
       
       חבר הכנסת כהן, אני קורא אותך לסדר.
       
יוסי שריד (יחד):
       
       - - אבל, אני עליתי לכאן כדי לומר שאנחנו איננו שוללים מיושב-ראש ועדת האתיקה את תום הלב שלו, לא ממנו ולא מחבריו.

היו"ר ראובן ריבלין:
       
       תודה רבה. רבותי חברי הכנסת, באמת משתמשים יותר מדי בתום לבי.
       
זאב בוים (הליכוד):
       
- - - 

היו"ר ראובן ריבלין:
       
       כבוד סגן השר. רבותי חברי הכנסת, אני מתכבד להזמין את חבר הכנסת רוני בר-און לדבר אותן שתי דקות של יוסי שריד, שארכו ארבע דקות ו-12 שניות.
       
אליעזר כהן (האיחוד הלאומי - ישראל ביתנו):
       
- - - 

היו"ר ראובן ריבלין:
       
       חבר הכנסת כהן, אנחנו סיימנו פרשה אחת, אתה רוצה להתחיל פרשה שנייה?
       
אליעזר כהן (האיחוד הלאומי - ישראל ביתנו):
       
- - - 
       
היו"ר ראובן ריבלין:
       
       אבל גמרנו. חבר הכנסת כהן, מה זה? אז תבוא אלי בטענות. חבר הכנסת כהן, תשב.

אליעזר כהן (האיחוד הלאומי - ישראל ביתנו):
       
       30 שנה הוא לא עושה בכנסת כלום.

היו"ר ראובן ריבלין:
       
       חבר הכנסת כהן, אני קורא לך לסדר פעם שנייה. 
       
רוני בר-און (הליכוד):
       
       אדוני היושב-ראש, סעיף 73 לתקנון הכנסת, שגם אתה הודית בהגינותך הרבה שאתה רואה אותו ועושה בו שימוש לראשונה, כמובן אתמול, הוא כנראה סעיף שמקומו איננו בתקנון. אני חשבתי לומר, שאי- אפשר - - -
       
היו"ר ראובן ריבלין:
       
       חבר הכנסת חזן, אם אחרי שאדוני קיבל רשות דיבור הוא רוצה להפריע, מדוע הוא צריך להפריע? שיצא החוצה. אין חובה לשבת בתוך המליאה.
       
רוני בר-און (הליכוד):
       
       - - - אי-אפשר להביא ערעור על החלטת טריבונל משמעתי של ארגון, להחלטת הארגון. אבל זה מה שקבע התקנון, ואתה ברוב טובך הואלת לעשות את זה. הדיון כאן, להערכתי, צריך להתנהל בניירת בפני נשיאות הכנסת, לא להקצין את הוויכוח, ולא לתת במה להתנשאות חסרת רסן, בוטה, של חבר הכנסת יוסי שריד שעה שהוא מתגולל על חבר הכנסת חזן. מי אתה שתקבע שהוא בור ועם הארץ?
       
יוסי שריד (יחד):
       
- - -
       
רוני בר-און (הליכוד):
       
       מי אתה שתקבע שהוא בור ועם הארץ? מתנשא שכמוך.
       
חיים אורון (יחד):
       
       הוא אמר שהוא זבל - - -
       
רוני בר-און (הליכוד):
       
       הוא אמר שעולם הדימויים שלו בזבל, ולמיטב הבנתי, כפי שהוא שמע את עולם הדימויים שלו, הוא גם אינו רואה.
       
היו"ר ראובן ריבלין:
       
       תודה רבה לחבר הכנסת רוני בר-און. לעניין - - -
       
עסאם מח'ול (חד"ש-תע"ל):
       
- - -
       
מוחמד ברכה (חד"ש-תע"ל):
       
- - -
       
היו"ר ראובן ריבלין:
       
       אנחנו סיימנו את הדיבורים ההדדיים, אני לא רוצה לומר מלים אחרות. חבר הכנסת בר-און, יושב-ראש ועדת הכנסת, אם אדוני חושב שצריך לתקן את התקנון, הדרכים עומדות בפניו בדיוק כמו בפני ובפני כל חבר כנסת. תם הדיון בסעיף 6, בערעורו של חבר הכנסת מח'ול.
       
קריאות:
       
- - -

היו"ר ראובן ריבלין:
        
להצעת חוק ההתנתקות של אורי אריאל אני מזמין את חבר הכנסת אורי אריאל.

       
מסמכים שהונחו על שולחן הכנסת

היו"ר ראובן ריבלין:
       
       בינתיים, הודעה למזכיר. חבר הכנסת נודלמן, נא להחליף אותי.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק הביטוח הלאומי (תיקון מס' 77), התשס"ה-2004, שהחזירה ועדת העבודה, הרווחה והבריאות. תודה רבה.

       
הצעת חוק ההתנתקות, התשס"ד-2004
[הצעת חוק פ/2683; נספחות.]
(הצעת קבוצת חברי הכנסת)
       
היו"ר מיכאל נודלמן:
       
       חבר הכנסת אורי אריאל, בבקשה.
       
מוחמד ברכה (חד"ש-תע"ל):
       
       מה זה היום הזה? גם טרור וגם טרור וגם טרור? מה קורה לכנסת היום?
       
אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ראשית אני רוצה להודות לחברי הכנסת, חברי הבית, שנתנו אמונם בוועדת האתיקה וביושב-הראש שלה, חבר הכנסת ידידי אריה אלדד. כך ראוי, כך הוא מחזק את הכנסת.
       
       אני מביא בפניכם את הצעת חוק ההתנתקות, התשס"ד-2004. החוק הזה הונח על השולחן אחרי שבתחילה נפסל על-ידי היועצת המשפטית של הכנסת, עורכת-הדין אנה שניידר, שביקשה להחליף מלה ולכתוב פינוי במקום מלה אחרת. אני הייתי נכון לכך, כי המלים הן חשובות, אך לא מספיק חשובות כדי לעכב את הצעת החוק.
       
       החוק הזה הוא העתק של חוק הפינוי, אלא שהוא מדבר על כפר קטן שנמצא דרומית לירושלים, בלב אזור יהודי צפוף אוכלוסין בין ירושלים - שכונת גילה לגוש-עציון. כידוע, גוש-עציון קם בשנות ה-30 למאה הקודמת ותושביו גורשו בכוח הליגיון הערבי והפורעים מחברון. התושבים הללו שגרו בכפר-עציון וברבדים היו חקלאים תמימים, שחלקם נטבחו, חלקם נלקחו בשבי הירדני עד שחזרו למדינת ישראל.
       
       החוק בא לסדר את בעיית הביטחון באזור הזה, ונועד ליצור מצב שלא תהיה בתוך גוש יהודים בעיית טרור ערבית קשה. מהכפר הזה כבר יצאו פורעים שפגעו ביהודים.
       
       ברור שלולא היו מייצרים פה תקדים בכנסת, העניין היה יותר קשה, אך היות שממשלת הליכוד הביאה לנו חוק של גירוש, חוק של טרנספר, ודאי ראוי, אני בטוח, למשל, שהשר הנגבי, כמו השר שטרית, לא יוציאו חוק גזעני שמיועד אך ורק ליהודים. אם יש חוק כזה, הוא יכול להיות מותאם לפי הנסיבות גם לאלה וגם לאלה. אני לא יכול להעלות בדעתי שחברי כנסת אחרים מהליכוד או משינוי יהיו גזענים.
       
טלב אלסאנע (רע"ם):
       
       אך לאן מעבירים אותם?
       
אורי אריאל (האיחוד הלאומי - ישראל ביתנו):
       
       לאן שחבר הכנסת ימליץ. זה יכול להיות ברהט, זה יכול להיות בשכם.
       
חיים אורון (יחד):
       
       אני מציע קריית-ארבע.
       
אורי אריאל (האיחוד הלאומי - ישראל ביתנו):
       
       אתן לך עצה טובה, זה יכול להיות באזור הודו, באזור החוף ליד האוקיינוס. יש שם מקום ריק עכשיו, ואפשר לבוא לשם. חבר הכנסת אורון לא ידבר על גזענות בזמן שאתה תומך בחוק הכי גזעני, והוא גירוש ליהודים בלבד. לא יעזור לכם, אתם תעמדו מול הראי. מי שתומך וגזען באופן מוצהר לא ילמד אותנו ויללותיו אינן שוות שום דבר.
       
חיים אורון (יחד):
       
       סיום הכיבוש הוא מעשה ציוני עליון.
       
אורי אריאל (האיחוד הלאומי - ישראל ביתנו):
       
       צעקותיך נראות בעיני כצביעות גמורה. ואני אומר לך, כבר אמרו חכמים: אל תתייראו לא מהצדוקים ולא מהפרושים, התייראו מהצבועים שעושים מעשה זמרי ומבקשים שכר כפנחס. שיא הצביעות זה חברי הכנסת שאינם מוכנים להזיז ערבים, לנתק אותם מאדמתם, כי להם יש "צומוד". מאיפה לקחתם את זה? חברת הכנסת רוחמה אברהם, האם ראית את זה בפרשת השבוע? כידוע, התחלנו ספר חדש, ספר שמות. אגיד לך מה כתוב שם למשל: וכאשר יענו אותו כן ירבה וכן יפרוץ. מאיפה חבר הכנסת עמרי שרון מצא את ההמצאה הזאת לגרש יהודים? אבל לא לגרש יהודים, רק יהודים. לא ראיתי את זה בהפטרה, חבר הכנסת שרון. ראיתי בפרשת השבוע מה שהחבר'ה בשפתנו היום אומרים: עברנו את פרעה, נעבור גם את זה.
       
       אתם לא תוכלו לרחוץ בניקיון כפיכם, מכבסת המלים שלכם לא תעבוד ולא תתקיים. הציבור בישראל לא יאפשר לחוקים גזעניים להתקיים במדינה הזאת. לא ייתכן שאנשים שמפסידים פעם אחר פעם יזרקו את כל ההחלטות לפח האשפה ויחשבו שאין בלתם. ואחריהם נגררים, לצערי, רבים וטובים, וחושבים שהם יוכלו לגרש אותם יהודים ואחרי זה נוספים, כי הם החליטו. זה שהשמאל תומך בזה, זה דבר חמור וגזעני שלא יתאפשר.
       
       החוק הזה ראוי שיעבור וישמש כדוגמה להמשך ההעברה וההינתקות של אוכלוסייה ערבית גדולה שפועלת כנגד המדינה שהיא בעצמה אזרחית בה. אני אפילו לא מדבר כרגע על תושבי יש"ע הערבים, שגם הם ודאי בעיה קשה, צריך לטפל בזה. אני מדבר עכשיו על אזרחים במדינת ישראל שפועלים באופן מוצהר כנגד המדינה, כנגד אושיותיה.
       
       אתן לכם דוגמה אחת: לפני כחודש ימים התכנסה ועדת המעקב הערבית. מי שלא יודע, ועדת המעקב הערבית אלה נבחרי ציבור ברובם, ראשי ערים ומועצות פלוס חברי הכנסת, לעתים, הערבים ואחרים נוספים. שם הם החליטו וגם הודיעו בפומבי, שהם קוראים לצעירים דרוזים, ערבים, נוצרים ומוסלמים שלא להתגייס לכוחות הביטחון בצה"ל. האם זו לא פגיעה חמורה בשלטון החוק במדינת ישראל? האם זו לא המרדה? אלה נבחרי ציבור שפועלים - - - 
       
היו"ר מיכאל נודלמן:
       
       תסיים בבקשה.
       
אורי אריאל (האיחוד הלאומי - ישראל ביתנו):
       
       מה, נגמר הזמן? עוד לא החלטנו לגרש את - - - טוב, אני אסיים. 
       
       החוק הזה, ראוי שיתקבל. מי שיצביע נגדו, בעיני ובעיני חברי, אין לו שום סמכות מוסרית, אפס, לומר לנו איזה דבר על התנגדותנו לחוק הגזעני של גירוש יהודים מחבל-עזה וצפון השומרון. תהיו ישרים, תצביעו גם בעד החוק הזה, נוכל לשמוע את דבריכם גם בדברים אחרים, ובא לציון גואל.
       
היו"ר מיכאל נודלמן:
       
       תודה. השר מאיר שטרית, בבקשה.
       
חיים אורון (יחד):
       
       גזענות זה לא עניין של עם, זה עניין של עמדה בסיסית.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אומנם המלה גירוש או טרנספר הוסרה מהחוק, אך לדעתי הנימה של החוק לא שונתה, ואני ממש מצטער על שהיועצת המשפטית של הכנסת אפשרה לחוק הזה להיות מונח על שולחן הכנסת. 
       
קריאה:
       
       מדוע?
       
שר התחבורה מאיר שטרית:
       
       אני אסביר. אני חושב שהחוק לא במקומו.
       
אורי אריאל (האיחוד הלאומי - ישראל ביתנו):
       
       השר מטיל דופי בעורכת-הדין שניידר?
       
שר התחבורה מאיר שטרית:
       
       מותר לי לחלוק על דעתה, אפילו מותר לחלוק על דעתו של בית-המשפט העליון. 
       
       אנו לא זקוקים להחרפת הנימות הקיימות ממילא בציבור היום בצורה כל כך חריפה ולחוק שבא בעצם לעשות במלים אחרות, רק במלים עדינות אולי או בהתחכמות, במלים עדינות, לבצע טרנספר ללא שום דיון עם אף אחד.
       
צבי הנדל (האיחוד הלאומי - ישראל ביתנו):
       
       עם יהודים אין לך בעיה, נכון?
       
שר התחבורה מאיר שטרית:
       
       למה? חלילה וחס. 
       
צבי הנדל (האיחוד הלאומי - ישראל ביתנו):
       
       עשית דיון אתי? שאלת אותי אם אני רוצה? 
       
שר התחבורה מאיר שטרית:
       
       פה בכנסת התקיים דיון ארוך. אתה משווה החלטה לגיטימית של ממשלה לגיטימית ושל כנסת לגיטימית, שיש עליה חילוקי דעות - - 
       
צבי הנדל (האיחוד הלאומי - ישראל ביתנו):
       
       לא, לא, לא. 
       
שר התחבורה מאיר שטרית:
       
        - - זה ברור, להצעה כזאת? חבר הכנסת אורי אריאל, אני מתפלא, אתה בעיני חבר כנסת מאוד פיקח ונבון. 
       
אורי אריאל (האיחוד הלאומי - ישראל ביתנו):
       
       הייתי מבקש את זה בכתב, אם אפשר. 
       
שר התחבורה מאיר שטרית:
       
       אני מוכן על המקום לכתוב את זה. 
       
אבשלום וילן (יחד):
       
       זה לפרוטוקול הכנסת עד עולם. 

שר התחבורה מאיר שטרית:


       אני מוכן להצביע על זה. חבר הכנסת אריאל, הרי אתה לא מעלה על דעתך שאחרי החוק שלך יכולים מחר להניח על שולחן הכנסת עוד עשרות חוקים של כל חבר כנסת בפני עצמו ולהציע התנתקות של יישוב כזה או אחר. הרי ממה נפשך? אתה מתנגד גם להתנתקות הראשונה שנעשית בהחלטת ממשלה, אחרי ויכוח גדול, בהחלטת כנסת ועם תמיכה ציבורית מאוד רחבה של הציבור מתוך חתירה לשלום, ואתה מביא משהו שפירושו טרנספר. אם לא עוצרים בחלק הקטן הזה, מחר אתה עלול למצוא את עצמך מפנה את כל היישובים האחרים, כי כל אחד יגיש הצעת חוק. אני רוצה להבין, חבר הכנסת אריאל, לגרסתך, אם הכנסת היתה תומכת בחוק הזה, היית מסכים לתוכנית ההתנתקות בעזה?
       
אבשלום וילן (יחד):
       
       שאלה טובה. 
       
שר התחבורה מאיר שטרית:
       
       זה לא היה הרושם שלי. גם אם הכנסת היתה תומכת בחוק הזה, לא היית רואה אותו לא מיניה ולא מקצתיה. 
       
       אדוני היושב-ראש, ועדת השרים לחקיקה מתנגדת לחוק הזה, ואני מבקש להסיר את החוק מסדר-היום. 
       
היו"ר מיכאל נודלמן:
       
       חבר הכנסת אורי אריאל, בבקשה. 
       
טלב אלסאנע (רע"ם):
       
       עכשיו ממשלת ישראל מפנה את - - - מה הקשר שלך לוואלג'ה? אתה הנציג שלהם? 

אורי אריאל (האיחוד הלאומי - ישראל ביתנו):
       
       אדוני היושב-ראש, שמעתי את בקשתו של חבר הכנסת פינס לקצר, ואני לא אאריך יותר משש דקות. זאת הזדמנות לאחל לו בהצלחה, אם כי אני לא בטוח שיש לכם ממשלה. ראש ממשלת המיעוט איננו פה היום, בדרך כלל הוא מקפיד להיות אתנו, אני צריך לציין את זה, כנראה עסוק, וחבל, כי הייתי רוצה לראות אותו פה ולדבר גם בנוכחותו. פינס, כשתהיה שר ודאי נברך אותך שוב. 
       
       אני חושב שטוב עשתה הממשלה כשביקשה מהשר מאיר שטרית, ידידי, לענות על הצעת החוק הזאת,  משתי סיבות. הסיבה הראשונה והפשוטה היא שהוא השר המקשר. זה בסדר. הסיבה השנייה גם כן די ברורה, כי הוא שר התחבורה, והרי מישהו צריך גם לדאוג לטרנספר. ראוי שהשר המקצועי יענה, ולא ייקחו סתם – לא סתם שר במובן המזלזל, אלא מי שלא מבין במאטריה. אם היה בתפקידו השר ליברמן, שראש הממשלה זרק אותו כי לא היה לו רוב – ראש ממשלה דמוקרטי זורק את שריו כי אין לו רוב – הוא היה שר התחבורה והוא היה מבצע את זה. אבל כך תהיה לשר שטרית האפשרות לבצע את זה. 
       
       אני רוצה לומר לשר שטרית: דבריך שכנעו אותי, אני מוכרח לומר. בדרך כלל אני לא משתכנע כל כך מהר, אבל צריך לומר לזכותך, שהפעם הזאת שכנעת אותי שמה שאתם מכנים בשם פינוי-פיצוי או חוק הגירוש, הוא אכן חוק גזעני והוא טרנספר. הצלחת. קודם עוד היו לי ספקות כי היה לי קשה להאמין שיהודי כמוך או אחרים, גם שאר השרים, יזמו כזאת הצעת חוק גזענית, אבל הצלחת לשכנע אותי. 
       
       אני אומר לך ולאחרים, שלא יהיה כדבר הזה בבית הזה, לא בבית הזה בכנסת ולא בבית הלאומי של מדינת ישראל וארץ-ישראל. אני וחברי נהיה שם וגם נקרא לאחרים להיות שם, ואם תשאירו את הדבר כמו שהוא, שאתם מחוקקים חוקים רק נגד יהודים, כאלה חוקים חמורים, אנחנו נשתדל לא לאפשר את החוק הזה ולא לאפשר את ביצועו. הדברים רחוקים מלהיות מוסריים, הם רחוקים מלהיות יהודיים; הם רחוקים מלהיות יהודיים. 
       
אילן שלגי (שינוי):
       
       - - - 
       
חיים אורון (יחד):
       
       - - -
       
אורי אריאל (האיחוד הלאומי - ישראל ביתנו):
       
       הצעקות הצבועות של אילן שלגי ידידי, הצעקות הצבועות של ג'ומס רק מלמדות עד כמה, כנראה, הדברים פוגעים. הרי אתם דואגים יותר לצבי הישראלי ולקיפוד ההוא, שכנראה תהיה להם בעיה, מאשר לאחיכם היהודים. איך הגענו למצב הזה? אני אגיד לכם משהו אופטימי לסיום: יש אמירה ידועה, שלקח אלפיים שנה להוציא את היהודים מהגלות וייקח עוד אלפיים שנה להוציא את הגלות מהיהודים, אבל אני מאוד אופטימי כי כבר עברנו מאה שנה וכנראה נשארו רק עוד 1,900 שנה. 
       
אבשלום וילן (יחד):
       
       אבל אתה היהודי הגלותי, אתה היהודי הגלותי. 
       
אורי אריאל (האיחוד הלאומי - ישראל ביתנו):
       
       אני מקווה שנצליח לקצר את זה ובעזרת השם תבוא גאולה לישראל. תודה. 
       
היו"ר מיכאל נודלמן:
       
       תודה. 
       
       חברי הכנסת, אני מעלה להצבעה בקריאה טרומית את הצעת חוק ההתנתקות, התשס"ד-2004, שמספרה פ/2683. נא להצביע. 
       
הצבעה מס' 30
       
בעד ההצעה להעביר את הצעת החוק לדיון מוקדם בוועדה – 12
בעד ההצעה להסיר מסדר-היום את הצעת החוק – 34
נמנעים – אין
ההצעה להסיר מסדר-היום את הצעת חוק ההתנתקות, התשס"ד-2004, נתקבלה. 
       
היו"ר מיכאל נודלמן:
       
       12 בעד, 34 מתנגדים ואין נמנעים. 

       חברי הכנסת, אנחנו עוברים להצעת החוק הבאה: הצעת חוק התכנון והבנייה (תיקון – בנייה בריאה), התשס"ה-2004. ינמק חבר הכנסת יגאל יאסינוב. חבר הכנסת יאסינוב לא נמצא, ואנחנו עוברים לחוק הבא. 
       
שר התחבורה מאיר שטרית:
       
       אדוני, ההצעה, אם כן, יורדת מסדר-היום?
       
היו"ר מיכאל נודלמן:
       
       כן, אם חבר הכנסת לא נמצא, ההצעה יורדת מסדר-היום. 
       

הצעת חוק התקשורת (בזק ושידורים) 
(תיקון - חבילת ערוצים בסיסית), התשס"ה-2004
 [הצעת חוק פ/2850; נספחות.]
(הצעת קבוצת חברי הכנסת)

היו"ר מיכאל נודלמן:
       
       אנחנו עוברים להצעת חוק התקשורת (בזק ושידורים) (תיקון – חבילת ערוצים בסיסית), התשס"ה-2004, של חבר הכנסת אבשלום וילן. בבקשה. 
       
אבשלום וילן (יחד):
       
       תודה. 
       
       אדוני היושב-ראש, רבותי חברי הכנסת, הצעת חוק התקשורת (בזק ושידורים) (תיקון – חבילת ערוצים בסיסית) באה לעזור להרבה מאוד אנשים בחברה הישראלית שידם אינה משגת לשלם את התשלום הגבוה מאוד בגין חבילת הערוצים בכבלים או בלוויין. בישראל, בניגוד למדינה מאוד מאוד חברתית כמו ארצות-הברית, למשל, יש בתחום הכבלים והלוויין רק אפשרות אחת: לקחת את החבילה שמכילה את רוב הערוצים, והיא מאוד יקרה, ומי שרוצה יכול להוסיף עליה כמה אקסטרות. אין בישראל מצב שבו אנשים שידם אינה משגת, או שמסיבות עקרוניות לא רוצים לראות את כל הקשת השלמה של הערוצים, יכולים לקנות חבילת בסיס, שמכילה את הערוצים הפתוחים, נוסף על כמה ערוצים שציינתי בחוק, ולהתחבר לכבלים או ללוויין במחיר סביר. כ-10% מהאנשים שרוצים להתחבר לכבלים או ללוויין, לא עושים זאת עקב העלות הגבוהה יחסית של הדבר. 
       
       צריך להבין שבשוק התקשורת היום, משפחה ממוצעת מוציאה מאות אם לא אלפי שקלים בחודש גם על מכשירי פלאפון, גם על אינטרנט, גם על חיבורי תקשורת וגם על כבלים או לוויין. כאשר מתפרסם שנה אחרי שנה דוח ממדי העוני, ואנחנו רואים איפה נמצאות למעלה מ-20% מהמשפחות הישראליות, אני חושב שהצעת החוק הזאת היא הצעה הגיונית. 
       
       יגיד לי מישהו: מה זה חיסכון של 50-60 שקלים בחודש למשפחה, 600 שקל לשנה? אנחנו יודעים שאצל הרבה מאוד משפחות זה מרכיב משמעותי. לי לא ברור מדוע המחוקק, כאשר אפשר לחברות הכבלים ולאחר מכן ללוויין לצאת לאוויר, לא אפשר חבילת בסיס יותר זולה לאלה שידם אינה משגת. מה שטוב בארצות-הברית הגדולה של אמריקה הקפיטליסטית, ששם יש שלוש דרגות ולא שתיים, מדוע איננו טוב לישראל? מדוע הצרכן הישראלי צריך לשלם עבור חבילות של ערוצים, שרובן המכריע מיובא, מחירים מאוד גבוהים בכל קנה מידה עולמי? מדוע לא לאפשר למשפחה שאין בידיה האמצעים, ליהנות מחבילת בסיס יותר זולה?
       
       אני חושב שאת העיוות הזה צריך לתקן. אני באתי בדברים יותר מפעם אחת עם משרד התקשורת בניסיון לשנות את זה. עד היום לא קיבלתי תשובה ראויה. בדיונים שהתקיימו בוועדת הכלכלה בנושא הגעתי למסקנה, בתמיכת יושב-ראש ועדת הכלכלה וחברים נוספים מהוועדה, שזה התיקון הראוי, ולכן אני מעלה את ההצעה הזאת היום לסדר-היום. תודה, אדוני היושב-ראש. 

היו"ר מיכאל נודלמן:
       
       תודה. שר התקשורת, בבקשה. 
       
שר התקשורת אהוד אולמרט:
       
       כבוד היושב-ראש, חברי כנסת נכבדים, אין הצדקה להצעתו של חבר הכנסת וילן. אין שום סיבה להגדיר חבילת בסיס כזאת שמכתיבה מחיר שאיננו עומד במבחן של התחרות שקיימת היום. אני חושב שלא נכון לעשות את זה. אני חושב שההתחייבות שלנו לציבור היא בראש ובראשונה לערוצי ה-broadcast. זה קיים פחות או יותר, הייתי אומר לכל האוכלוסייה. מעבר לכך, הבחירה של הערוצים צריכה להתנהל במסלולים של תחרות בשוק החופשי, ולא על-ידי קביעת מחיר שיגרום להתמוטטות מוחלטת של רשתות השידור, המפעילים הרב-ערוציים, דבר שאין לנו שום הצדקה ושום סיבה שיקרה, בוודאי לא כשמדובר בערוצים שנושאים על גבם נטל אדיר של חובות. 
       
       לא מדובר בערוצים או במפעילים שהרוויחו מיליארדים, שנהנים מתשואות גבוהות, שמושכים דיבידנדים גבוהים, אלא הם בקושי מתקיימים. לעשות את מה שמציע עכשיו חבר הכנסת הנכבד, זה לפי דעתי ליצור מציאות רגולטיבית מאוד אגרסיבית בתקופה שאנחנו הולכים לגישה שונה לחלוטין שמאפשרת תחרות. 
       
       לכן, אדוני היושב-ראש, אני מציע שאנחנו נצביע להסיר את ההצעה מסדר-היום. 
       
היו"ר מיכאל נודלמן:
       
       תודה רבה. המציע חבר הכנסת וילן, בבקשה. 
       
אבשלום וילן (יחד):
       
       אדוני היושב-ראש, רבותי חברי הכנסת, ההצעה שלי לא באה במקום תחרות, אבל מתי מתערב הרגולטור או המחוקק? כאשר יש כשל שוק. יש פה שני מתחרים גדולים. הם גובים פחות או יותר אותו מחיר. דיברתי על פלח  שוק של עד 10%, שאם הוא ייקח את חבילת הבסיס וישלם 50 או 60 שקלים פחות, זה לא יפגע בתחרות. זה מקובל באמריקה הגדולה והקפיטליסטית. 
       
       אני לא מציע לאף אחד מאתנו לרחם על הלוויין או על חברות הכבלים. היה עשור שלם שחברות הכבלים גרפו הרבה הרבה שמנת מהציבור הישראלי ולא הגיעו לפריפריה, אף שהן התחייבו בחוק, והרגולטור לא עשה עם זה דבר. לכן אני חושב שההצעה הזאת – ואני פונה פה לחברי הקואליציה – עושה צדק אמיתי עם הציבור, בפרט עם אלה שאין להם. 
       
יחיאל חזן (הליכוד):

איזה צדק היא עושה?
       
אבשלום וילן (יחד):
       
       לכן, אין שום סיבה להצביע הפעם עם חברות הכבלים והלוויין. אנחנו נגיע למערך מחירים הוגן, שמעוטי יכולת יוכלו לעמוד בו, ולא תהיה פה פסילת כבשת הרש. תודה, אדוני היושב-ראש. 
       
היו"ר מיכאל נודלמן:
       
       תודה. חברי הכנסת, הממשלה מתנגדת. 
       
       אני מעלה להצבעה את הצעת חוק התקשורת (בזק ושידורים) (תיקון – חבילת ערוצים בסיסית), התשס"ה-2004.
       
הצבעה מס' 31
       
בעד ההצעה להעביר את הצעת החוק לדיון מוקדם בוועדה – 9
בעד ההצעה להסיר מסדר-היום את הצעת החוק – 27
נמנעים – 3
ההצעה להסיר מסדר-היום את הצעת חוק התקשורת (בזק ושידורים) 
(תיקון – חבילת ערוצים בסיסית), התשס"ה-2004, נתקבלה. 
       

היו"ר מיכאל נודלמן:
       
       הצעת החוק לא נתקבלה. תשעה חברי כנסת בעד, 27 מתנגדים ושלושה נמנעים. 

       
הצעת חוק צער בעלי-חיים (הגנה על בעלי-חיים) 
(תיקון - תוספות לעניין החזקה והובלה של בעלי-חיים), התשס"ד-2004
 [הצעת חוק פ/2310; נספחות.]
(הצעת קבוצת חברי הכנסת)

       
היו"ר מיכאל נודלמן:
       
       אנחנו עוברים להצעת חוק נוספת: הצעת חוק צער בעלי-חיים (הגנה על בעלי-חיים) (תיקון – תוספות לעניין החזקה והובלה של בעלי-חיים), התשס"ד-2004. חברת הכנסת אתי לבני, בבקשה. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, אני מגישה כאן הצעת חוק צער בעלי-חיים, שבאה במקום תקנות ששרי החקלאות לדורותיהם היו אמורים להתקין, מאחר שהחוק הזה, חוק צער בעלי-חיים, נחקק כבר בשנת 1994 ועד היום הזה לא נחקקו תקנות כדי לבצע אותו. 
       
יעקב ליצמן (יהדות התורה):
       
       האם נגד ילדים אין צער בעלי-חיים?
       
אתי לבני (שינוי):
       
       בלי דמגוגיה, אדון ליצמן. בוועדת הכספים תדבר כך. 
       
יעקב ליצמן (יהדות התורה):
       
       - - - 
       
אילן שלגי (שינוי):
       
- - -
       
אתי לבני (שינוי):
       
       חבר הכנסת אברהם פורז כתוארו אז, השר לשעבר, הגיש בג"ץ לבית-המשפט העליון כדי לחייב את שרי החקלאות להגיש את התקנות, כי זה מובן מאליו, שאם יש חוק צריכות להיות תקנות לביצוע. 
       

נסים זאב (ש"ס):
       
       אז למה את אוכלת בשר ועוף במסעדה? למה היא אוכלת בשר?
       
אתי לבני (שינוי):
       
       ואז בא שר החקלאות והתחייב בפני בית-המשפט העליון בשבתו כבג"ץ להגיש את התקנות עד סוף השנה האחרונה. להפתעתכם, התקנות לא הוגשו. מי שמתפלא וחושב שהתקנות הוגשו, ידע שלא, התקנות לא הוגשו. 
       
משה גפני (יהדות התורה):
       
       ואיך אנחנו נאכל? למה את מתערבת בצלחת שלי?
       
נסים זאב (ש"ס):
       
       בעלי-חיים את אוכלת או לא?
       
אתי לבני (שינוי):
       
       בואו נשאל את עצמנו, למה לא נחקקו תקנות לביצוע חוק צער בעלי-חיים בספר החוקים שלנו. 
       
יעקב ליצמן (יהדות התורה):
       
       - - -
       
אילן שלגי (שינוי):
       
- - -
       
היו"ר מיכאל נודלמן:
       
       חבר הכנסת שלגי וחבר הכנסת ליצמן, תנו לה לדבר. 
       
נסים זאב (ש"ס):
       
       אני חשבתי שהיא חברת פרלמנט בהודו. היא גם נראית הודית. 

אילן שלגי (שינוי):
       
       אדוני היושב-ראש, תחזיר את נסים זאב למקום שלו. 
       
היו"ר מיכאל נודלמן:
       
       אתם צריכים להצביע. מי שנגד, יצביע נגד. 
       
אילן שלגי (שינוי):
       
       אדוני היושב-ראש, הוא לא יושב במקום שלו והוא מפריע לחברת הכנסת לבני לדבר. 
       
נסים זאב (ש"ס):
       
       חבר הכנסת שלגי, למה אתה מפריע לה לדבר?
       
אתי לבני (שינוי):
       
       אני שמחה שחבר הכנסת נסים זאב שומר על זכות הדיבור שלי. אני מאוד מודה לחבר הכנסת זאב, תמשיך כך. 
       
נסים זאב (ש"ס):
       
       - - -
       
אילן שלגי (שינוי):
       
       הזאב הזה צועק ככרוכיה. 
       
אתי לבני (שינוי):
       
       למה אין תקנות לחוק צער בעלי-חיים? זאת לא התנתקות, זאת לא גדר, זה לא שום דבר, "כולו" צער בעלי-חיים, אז למה שלא תהיינה תקנות, השר עזרא? הרי זה מובן מאליו שתהיינה תקנות. 
       
       כבר עברו עשר שנים ואין תקנות, אולי מפני שיש לחצים מטעם מגדלי הבקר, מטעם מגדלי העופות, מטעם מגדלים של בעלי-חיים שלא רוצים תקנות. הם רוצים לעשות מה שמתחשק להם. למה צריך תקנות? חנויות שמוכרות בעלי-חיים וחיות מחמד לא רוצות תקנות, למה צריך להתנהג כך או אחרת? מי יקבע? לא צריך.   
     
       לכן באנו אנחנו והגשנו הצעת חוק שהיא תוספת לחוק, שבאה להחליף את התקנות. ומה קובעת הצעת החוק הזאת? היא מאמצת את התקנות שהיו צריכות להיות. למשל, איך מחזיקים חיות, כמה חיות צריכות להיות בכלוב, איזו טמפרטורה. למשל, לתת להם מי שתייה זמינים ומזון בכמות מספקת, למנוע רעב, לתת מזון שאיננו מקולקל או מורעל או מעופש, סביבה מאווררת, ניקוי מלכלוך והפרשות. למשל, יש פרק נוסף איך להוביל בעלי-חיים, למשל כבשים מאוסטרליה. יש הרבה בינינו שקשורים לכאלה שמובילים כבשים או בעלי-חיים מאוסטרליה, לבשר. זה לא רק צער בעלי-חיים, זה גם איכות הבשר שכל אחד ואחד מכם אוכל. שלא יוכנסו לפינו פיגולים כאשר מאכילים את החיות במזון מעופש, לפעמים מורעל, לפעמים מקולקל. זה נוגע לכל אחד ואחד מאתנו. 
       
       לעניין צער בעלי-חיים, מובן מאליו שאסור לכבול חיות בשלשלאות ברגליים, אסור להמית את החיות בצורה אכזרית. זה לא מובן מאליו? יש הוראות איך להחזיק בחנויות את חיות המחמד, לתת להן כמות מסוימת של תאורה, להרחיק אותן ממגע של קונים, למשל. 
       
       איך מחזיקים כלבים וחתולים במכלאות, בשירות הווטרינרי, ב"צער בעלי-חיים"? יש כללים, אי-אפשר לעשות מהחיות חיות להתעללות. איך מיישמים את המעקב הרפואי, את החיסונים? בגן-חיות, איך מתנהגים כלפי החיות? הרי זה מובן מאליו, אנחנו הולכים עם הילדים שלנו, עם הנכדים שלנו, אנחנו רוצים ליהנות, אנחנו רוצים שיכבדו גם את בעלי-החיים שנמצאים שם כדי לגרום לנו הנאה. 
       
       אסור שחיות-בר תשמשנה לצורכי בידור. אני מדברת על קרקסים, ופה נזעקו כשבאו קרקסים מהגוש המזרחי, עם בעלי-חיים שמוחזקים בתנאי סבל. אסור להפריד גורי חיות-בר, תינוקות, מאמם לפני גיל הגמילה. 
       
       לגבי החיות שאנחנו מגדלים לבשר, צורת החזקת העגלים והפרות בכלובים, שטח מחיה מינימלי, אוורור, תאורה, לכלוך, ביוב. 
       
       כל זה נקבע בתקנות כמובן מאליו. אבל משום-מה, כמו שאמרתי, אנחנו נכנסים עכשיו לשנה ה-11 שבה התקנות האלה לא מותקנות, ולמען סדר השלטון והמשטר ואיכות החיים של כולנו, אני  מבקשת מכם לתמוך בהצעת החוק הזאת. תודה רבה. 
       
היו"ר מיכאל נודלמן:
       
       תודה. ישיב שר החקלאות ופיתוח הכפר, השר ישראל כץ. 
       
שר החקלאות ופיתוח הכפר ישראל כץ:
       
       אדוני היושב-ראש, חברי הכנסת, הממשלה מתנגדת להצעת החוק. הצעת החוק גורפת ביותר ונוסחה מתעלם ממורכבותו ומהשלכותיו הכלכליות של הנושא, תוך פגיעה קשה בחקלאות ובחקלאים. הצעת החוק מפירה את האיזון הקיים בחוק בין שמירה על "צורכי החקלאות", ככל שהדבר נוגע למשק החי, לבין הרצון למנוע סבל מיותר לבעלי-חיים. כמו כן, מאחר שהיא לא הוכנה בשיתוף הגורמים המקצועיים האמונים על כך, ספק אם יש בה כדי להשיג את מטרתה - הגנה על רווחת בעלי-חיים.
       
       עיקרה של הצעת החוק הוא בהכנסת שינויים מהותיים ביותר בחוק צער בעלי-חיים שנחקק בשנת 1994. האחד, קביעת סטנדרטים מחמירים, לא ריאליים, שלא נבחנו מקצועית, להגנה על רווחתם של בעלי-חיים, החל בהחזקתם, גידולם והובלתם ועד להמתתם; השני, מתן סמכויות גורפות למפקחים, ו"לנאמני בעלי-חיים", שהם אנשים פרטיים שממנה השר לאיכות הסביבה, בכניסה לחצרים ובפיקוח על קיום החוק; השלישי, העברת עיקר הסמכויות ליישום חוק צער בעלי-חיים משר החקלאות לשר לאיכות הסביבה. 
       
       בדברי ההסבר להצעת החוק נאמר, כי הצורך בהצעת החוק נולד מאחר שמ-1994, השנה שבה נחקק חוק צער בעלי-חיים, שרי החקלאות לדורותיהם טרם התקינו את התקנות מכוחו בעניין הובלת בעלי-חיים, החזקתם והמתתם, וזאת למרות קיומן של המלצות בעניין שניתנו על-ידי ועדות שהקים משרד החקלאות. עוד נאמר בדברי ההסבר, כי מאחר שהעניין לא מוסדר בתקנות, מוצע להסדירו בחקיקה ראשית. 
       
       אנו מתנגדים מכול וכול לקביעות האמורות ורואים בהצעת החוק מחטף שנועד לזרז באופן בלתי ראוי ובלתי נכון, בדרך של חקיקה ראשית, נושא מורכב הנמצא בהליך של עבודה מקצועית והתקנת תקנות, כפי שנפרט להלן.
       
       העברת רוב הסמכויות להתקנת תקנות לשר לאיכות הסביבה תהווה הפרת איזון כלכלי-מקצועי-חברתי שעליו מופקד שר החקלאות. האיזון מושג על-ידי בדיקה בידי הגורמים המקצועיים במשרד החקלאות העוסקים באופן שוטף בצדדים המעשיים והתיאורטיים של גידול בעלי-חיים, החל ברגע היוולדם, דרך כל שלבי גידולם, הזנתם והטיפול הרפואי בהם וכלה בשמירה על בריאות האדם. העברת הנושא לטיפולו של השר לאיכות הסביבה לא תיתן ביטוי למכלול השיקולים הווטרינריים, הכלכליים והחקלאיים הכרוכים בנושא משק החי.
       
       המחוקק הטיל על שר החקלאות בעת התקנתו את התקנות לפי חוק צער בעלי-חיים, להתחשב ב"צורכי החקלאות", ולא בכדי. בעתירות שהוגשו בעניין התייחס בג"ץ לביטוי "צורכי החקלאות" וראה בו אינטרס של כלל הציבור בקיומה ובפיתוחה של חקלאות, ובכלל זה בייצור מזון מן החי, והוסיף כי "יש לבדוק בכל מקרה נתון בבואנו להתקין תקנות לפי החוק את מהות 'צורכי החקלאות' שעל הפרק אל מול עצם גרימת הסבל לבעלי-חיים".
       
       מדובר באיזון מורכב הדורש תהליך מקצועי של בחינה מתוך התייחסות להשלכות הכלכליות והאחרות של קביעת סטנדרטים בעניין. הצעת החוק מתעלמת מהצורך בהשגת האיזון האמור.
       
       ההצעה למעשה מעגנת בתוספות לחוק, שזו חקיקה ראשית, טיוטות של תקנות שעליהן שוקד משרד החקלאות. עיגון כאמור בחקיקה ראשית הינו שגוי, שכן מדובר בנושא מורכב הדורש גמישות וראוי להיחקק בחקיקת משנה. זאת ועוד, ניסוח הוראות חוק המהוות למעשה טיוטות בטרם הסתיימה העבודה המקצועית הינה פעולה לא אחראית, ומה גם שספק אם אכן משיגה את מטרתה של הגנה על רווחת בעלי-חיים. אי-בחינה מעמיקה של הנושא תביא לאי-יישומו, ובכך למעשה לתוצאה הפוכה של פיחות וזלזול בהוראות החוק. כך, למשל, מוצע לקבוע הוראות לעניין הובלת עופות על בסיס הנחה שהן מתאימות להובלת פטמים, בלי לעמוד על השונות של כל סוג עוף והצרכים בשטח. 
       
       הסמכות שמוצע לפי הצעת החוק להעניק ל"נאמני בעלי-חיים" להיכנס בכל עת לחצרים המשמשים להחזקה מסחרית של בעלי-חיים ולפקח על החוק הינה מרחיקת לכת, בהתחשב בכך שהנאמנים הם אזרחים פרטיים ולא עובדי רשות. מתן סמכות כמוצע לנאמנים מעלה חשש שייעשה שימוש בסמכות מעבר לנדרש, ולא מתוך מבט על מכלול השיקולים הנוגעים לעניין, הואיל והנאמנים אינם חלק ממערך פיקוח שלטוני ואינם כפופים לדין משמעתי.
       
       כאמור בדברי ההסבר, רוב התוספות הוגשו כטיוטות למשרדי. בינן לבין הטיוטות שנמצאות היום בשלבי עיבוד סופיים בשיתוף עם משרד המשפטים, קיימים הבדלים רבים שהם תוצאה של עבודה מאומצת שנמשכת חודשים רבים. ההבדלים מעידים על המורכבות של הנושא, על הצורך להמשיך בעבודה מקצועית ויסודית לשם התקנת תקנות ראויות ועל ההכרח להימנע מחקיקה חפוזה שעלולה לגרום לתוצאות מרחיקות לכת שיקשה לתקנן.
       
       ניתן ללמוד על מורכבות ההליכים הכרוכים בחקיקה הנוגעת לרווחת בעלי-חיים מהפרסומים המלווים את חקיקת חוק רווחת בעלי-חיים באנגליה. החוק הקיים שם נכתב ב-1911, והתהליך לשינויו נמשך כחמש שנים. רק לפני כמה חודשים פורסמה ברבים הצעה לתיקון החוק באנגליה. על-פי ההצעה צפוי כי התקנת תקנות לפי החוק, לכשיתקבל, תימשך לפחות עד שנת 2010.
       
       עובדי משרדי עמלים על כתיבת התקנות כל העת. בימים אלה נמצאות בשלבים מתקדמים של עריכה, בשיתוף עם משרד המשפטים, תקנות לעניין הובלת עופות ובהמות והחזקת עגלי חלב. עם סיומן יימשך הליך ההתקנה של תקנות נוספות לפי החוק.
       
       לאור האמור לעיל אבקש מחברי הכנסת להסיר את הצעת החוק מסדר-היום. תודה. 
       
אברהם פורז (שינוי):
       
       11 שנים אין תקנות. משרד החקלאות מתחמק במכוון מהתקנת תקנות.

נסים זאב (ש"ס):
       
       הילדים אוכלים ברחובות והחתולים בבית.
       
אתי לבני (שינוי):
       
       חבר הכנסת נסים זאב, הבטחת לי.
       
היו"ר מיכאל נודלמן:
       
       חברי הכנסת. חבר הכנסת נסים דהן.
       
אתי לבני (שינוי):
       
       אני רוצה לענות על דברי שר החקלאות ולומר שהתקנות האלה, שהן תיקון לחוק, נעשו בעבודה מאומצת וארוכה עם כל נציגי ארגוני בעלי-החיים המובילים וכל האנשים שיש להם יד בנושאים האלה. הם לא נעשו כלאחר-יד, אלא אחרי עבודה של חודשים רבים.
       
       דבר שני, הדוגמה של אנגליה, אני מבינה שבאנגליה לוקח חמש שנים להתקין תקנות. בארץ כבר הגענו לשנה ה-11, אז באמת יש הבדל. 
       
       נדמה לי שהבטחות מסוג זה, על התקנת תקנות, נשמעו בעבר ולא מומשו עד היום הזה. אין סיבה לקבל אותן עכשיו. 
       
       אם יש שינויים, כמו שאמר כבוד שר החקלאות, לגבי עופות מסוג כזה או אחר, בהכנה לקריאה ראשונה, אם לא תהיה התנגדות, נעבוד על הנושאים האלה בשיתוף פעולה עם הגורמים המקצועיים.
       
       הדבר האחרון, נשאלתי אם יש פגיעה בדיני הכשרות, הן למוסלמים והן ליהודים. אין שום פגיעה בשום צורה שהיא. 
       
       תודה רבה. אני מבקשת לקבל את הצעת החוק ולכבד את הליכי החקיקה. תודה רבה.
       
היו"ר מיכאל נודלמן:
       
       תודה רבה. חברי הכנסת, הממשלה נגד, חברת הכנסת אתי לבני ביקשה להצביע בעד, ואחר כך יהיו תיקונים. 
       
       אנחנו עוברים להצבעה על הצעת חוק צער בעלי-חיים (הגנה על בעלי-חיים) (תיקון – תוספות לעניין החזקה והובלה של בעלי-חיים). ההצבעה התחילה.
       

הצבעה מס' 32
       
בעד ההצעה להעביר את הצעת החוק לדיון מוקדם בוועדה – 19
בעד ההצעה להסיר מסדר-היום את הצעת החוק – 33 
נמנעים – אין
ההצעה להסיר מסדר-היום את הצעת חוק צער בעלי-חיים (הגנה על בעלי-חיים) 
(תיקון – תוספות לעניין החזקה והובלה של בעלי-חיים), התשס"ד-2004, נתקבלה.
       
היו"ר מיכאל נודלמן:
       
       הצעת החוק לא התקבלה. בעד היו 19 חברי כנסת, נגד - 33, אין נמנעים. 
       

הצעת חוק-יסוד: משק המדינה 
(תיקון – הקדמת מועדי הנחת הצעת חוק התקציב)
["דברי הכנסת", חוב' ז', עמ'     .]
(הצעת קבוצת חברי הכנסת)
      
היו"ר מיכאל נודלמן:
       
       אנחנו עוברים להצעת חוק-יסוד: משק המדינה (תיקון – הקדמת מועדי הנחת הצעת חוק התקציב). חבר הכנסת אמנון כהן, בבקשה, שתי דקות. אין דיון, רק הצבעה.
       
אמנון כהן (ש"ס):
       
       אדוני היושב-ראש, חברי חברי הכנסת, לאחר שהצגתי את הצעת החוק להקדמת מועד הצגת התקציב לכנסת לפני שבועות מספר, אבקש להזכיר לחברי המשכן את חשיבותה הרבה לעתיד המוסדי של המדינה. 
       
       המצב הנוכחי, שלפיו הממשלה מגישה את התקציב לכנסת חודשיים בלבד לפני מועד ההצבעה, איננו מאפשר ביקורת אפקטיבית על התקציב. על-פי הצעת החוק המונחת לפניכם, יוגש התקציב לביקורת פרלמנטרית וציבורית במועד שיאפשר קריאה וניתוח אמיתיים של התקציב, לא בחופזה ולא בלחץ.
       
       אני מבקש להדגיש, כי הצעת החוק מבוססת על השוואה בין-לאומית נרחבת, שמצאה כי לכנסת ישראל עומדים הכי פחות משאבים לביקורת התקציב ולאישורו. כמו כן ברור לכול, שמשרד האוצר יכול להציג את התקציב במועד הרבה יותר מוקדם. 
       
       בל נשכח כי התקציב הוא המסמך החקיקתי החשוב ביותר שהכנסת מאשרת באופן שוטף. אסור לנו לזלזל בו, וניתוח חלוקה של 264 מיליארד שקלים בחודשיים זה בפירוש זלזול. מי מאתנו יכול לבדוק 6.6 מיליארדי שקל ביום? אף אחד, אבל זה בדיוק מה שאנחנו צריכים לעשות כדי לבדוק את התקציב לעומק, וזה בדיוק מה שאנחנו לא עושים.
       
       200 מומחים אמריקנים עושים זאת בשמונה חודשים, 100 מומחים בריטים עושים זאת בזמן דומה, עוזר כלכלי מיוחד לכל חבר פרלמנט שבדי מנתח את התקציב במשך שבעה חודשים וחצי, ובישראל אין משאבים ויש חודשיים בלבד. 
       
       אינני מבין מדוע האוצר מתנגד. הרי אין לאוצר שום בעיה להגיש תקציב במועד הרבה יותר מוקדם מהמועד שבו הוא מוגש היום. כבר בחודש יולי, חמישה חודשים לפני תחילת שנת הכספים, הממשלה עורכת ישיבה שבה מוחלט על יעדי התקציב ועל מסגרת התקציב. כחודש לאחר מכן האוצר כבר מציג לממשלה את התקציב כולו, מפורט לסעיפים. במצב הקיים היום אין שום בעיה להציג את התקציב כולו 140 יום לפני תחילת שנת הכספים. 
       
       תקציב המדינה איננו קנוניה לאומית, ולממשלה אסור להתייחס אליו כמסך ערפל באיזו מלחמה מוזרה. ניהול המדינה הוא עסק רציני, ולמען עתיד כולנו אנחנו צריכים לייסד מערכת של איזונים ובלמים. 
       
       אדוני היושב-ראש, חברי חברי הכנסת, הממשלות יתחלפו, כך גם חברי הכנסת. מדי פעם אנחנו צריכים להרים מבט אל האופק וליצור מנגנונים שיעזרו לכולנו למשול טוב יותר. הצעת החוק הנוכחית היא צעד מבני חשוב מאין כמותו בדרך לשקיפות ולניהול תקין של המדינה. 
       
       אבקש את תמיכתכם בהצעת החוק הזאת. 
       
היו"ר מיכאל נודלמן:
       
       אני מעלה להצבעה בקריאה טרומית את הצעת חוק-יסוד: משק המדינה (תיקון – הקדמת מועדי הנחת הצעת חוק התקציב). הממשלה מתנגדת.
       
הצבעה מס' 33
       
בעד ההצעה להעביר את הצעת החוק לדיון מוקדם בוועדה – 21
בעד ההצעה להסיר מסדר-היום את הצעת החוק – 21
נמנעים – 3
       
היו"ר מיכאל נודלמן:
       
       לא עבר. 21 בעד, 21 נגד, החוק לא התקבל. 

       
הצעת חוק-יסוד: מבוא לחוקה
[הצעת חוק פ/2811; נספחות.]
(הצעת חבר הכנסת אליעזר כהן)

היו"ר מיכאל נודלמן:
       
       אנחנו ממשיכים. הצעת חוק-יסוד: מבוא לחוקה, של חבר הכנסת אליעזר כהן. בבקשה.
       
משה גפני (יהדות התורה):
       
       יש הצבעה על החוק הזה?
       
היו"ר מיכאל נודלמן:
       
       אצלי לא כתוב שאין הצבעה, אני מבין שיש הצבעה. 
       
אליעזר כהן (האיחוד הלאומי - ישראל ביתנו):
       
       אדוני שר התחבורה, אני מחכה. אני צריך את ההסכמה שלו. אדוני, יושב-ראש ועדת החוקה, ואדוני השר שיענה לי, אני צריך שהשר יענה לי, כי זה משנה אם אני מגיש את זה כחוק או כהצעה לסדר-היום. אז אדוני שר התחבורה, אתה עונה לי בשם הממשלה? 
       
שר התחבורה מאיר שטרית:
       
       אם צריך אני אענה לך. מה שתרצה. 
       
אליעזר כהן (האיחוד הלאומי - ישראל ביתנו):
       
       אז אני מבקש. זה טוב שהיית שר המשפטים פעם, מפני שאני פונה אליך ישירות ואל יושב-ראש ועדת החוקה. כל הגשת החוק – אני מדבר על מבוא לחוקה - - - 
       
שר התחבורה מאיר שטרית:
       
       שרת המשפטים עונה לך, היא פה. 
       
אליעזר כהן (האיחוד הלאומי - ישראל ביתנו):
       
       אז אני לא יודע איפה שרת המשפטים. אם אתם רוצים, אני אלך לחפש אותה. 
       
שר התחבורה מאיר שטרית:
       
       אם היא לא תבוא, אני אענה. 
       
אליעזר כהן (האיחוד הלאומי - ישראל ביתנו):
       
       אדוני יושב-ראש ועדת החוקה, הרי ועדת החוקה יושבת ועוסקת בחוקה בקפידה. היו למעלה מ-50 ישיבות ארוכות וקשות, ועשיית החוקה בוועדת החוקה מתקדמת יפה. מה שקורה עם המבוא, שהוא החלק ההצהרתי והחינוכי הבולט בחוקה, הוא כבר יכול לעלות פה, במליאה, להידון במליאה ולקבל את תשומת לבנו. מה שאני רציתי לעשות - - -
       
מיכאל איתן (הליכוד):
       
       מה זאת אומרת – יידון במליאה? הוא נדון בוועדה, לא? 
       
אליעזר כהן (האיחוד הלאומי - ישראל ביתנו):
       
       כן, אז מה שאני רציתי לעשות – להגיש את החוק ולנסות להעביר אותו, לקדם ולזרז את התהליך ולהביא את זה לידי ועדת החוקה, כמו בתהליך הרגיל של עבודת הכנסת. אבל הממשלה התנגדה. היא לא התנגדה למבוא, היא לא התנגדה לתוכן שלו, כי אף אחד לא יכול להתנגד לתוכן שלו. התוכן שלו הוא ביסוד היסודות של ההסכמה הלאומית. התוכן שלו הוא מגילת העצמאות. על מגילת העצמאות יש הסכמה לאומית, לפחות בין היהודים. מגילת העצמאות היא המסמך הכי חוקתי במדינת ישראל לדעתם של אקדמאים ואנשי המשפט מחברי הכנסת. לכן, לי לא היתה בעיה להעלות את חוק המבוא לחוקה שלי, מפני ש-90% ממנו הם מגילת העצמאות. רוב רובו הוא מגילת העצמאות. 
       
       מה שקרה הוא, שוועדת השרים לענייני חקיקה מתנגדת לו. אני יודע שהחוק הזה לא יעבור בכנסת. לכן אני מציע, גם ליושב-ראש הוועדה וגם לשר שטרית, שתסכימו אתי שאני אעלה את זה כהצעה לסדר-היום, וההצבעה היום תהיה – לדון במליאה במבוא לחוקה, כי הגיע הזמן. אני עושה בזה את מלאכתו של יושב-ראש ועדת החוקה. אני עוזר לך, אדוני, חבר הכנסת איתן. בואו נדון בזה במליאה. למה שלא נדון במבוא? לכבוד ייחשב לנו הדבר. נאיץ את התהליך. 
       
       אני רוצה להזכיר. יש ועדת משנה לנושא. יש ועדת משנה שבראשה חבר הכנסת רשף חן  משינוי. העבודה שם נעשית. אני לא יודע כמה היא נעשית ואיך היא נעשית. אני רוצה להביא לידיעתך, אדוני השר, ונמצא כאן גם חבר הכנסת אופיר פינס, שתומך בגישה הזאת. חבר הכנסת איתן, השלישייה אופיר פינס, פרופסור רובינשטיין ואנוכי טוענת שאסור שלא לקחת את מגילת העצמאות ולעשות אותה מבוא לחוקה. לכן, גם שאול יהלום מצטרף לזה; אפילו חבר כנסת דתי, מהמפד"ל. חבר הכנסת אופיר פינס, אנוכי ופרופסור רובינשטיין, שהוא המומלץ להיות המשפטן שיעזור לוועדת המשנה, כולנו חושבים שזה מה שצריך להיות. 
       
       אני אקרא לכם את החוק של אופיר פינס, ושאול יהלום חתום עליו; הוא ידבר בשם עצמו אחר כך: "ההכרזה על מדינת ישראל תהווה את המבוא לחוקת מדינת ישראל" אין דבר יותר הגיוני, יותר חוקתי ויותר נכון מזה. כיושב-ראש שדולת החוקה בכנסת, אני רוצה להאיץ את המהלך הזה, שהוא מהלך נקי, ובהסכמה רחבה, וטוב. אני עוזר בזה לוועדה. 
       
       אני מביא בפניכם את ההצעה הזאת: "בארץ-ישראל קם העם היהודי, בה עוצבה דמותו הרוחנית, הדתית והמדינית, בה חי חיי קוממיות ממלכתית, בה יצר נכסי תרבות לאומיים וכלל-אנושיים והוריש לעולם כולו את ספר הספרים הנצחי". הקטע של ההיסטוריה במגילת העצמאות – לאחר שהעם היהודי הוגלה מארצו, הוא חזר אליה - אתם מכירים ממגילת העצמאות, וכאן יש הקטע שאנחנו מסירים. יש שני קטעים שאנחנו מסירים ממגילת העצמאות. 
       
אופיר פינס-פז (העבודה-מימד):
       
       שאתה מסיר. 
       
אליעזר כהן (האיחוד הלאומי - ישראל ביתנו):
       
       שאני מסיר ממגילת העצמאות: האחד, כל הקטע של האומות המאוחדות והמעורבות שלהן בהכרזת מדינת ישראל, והקטע השני הוא זה שמדינת ישראל צריכה לעשות חוקה. אנחנו עושים חוקה, הקטע הזה מיותר. 
       
       לכן, אני מעביר את הצעת החוק שלי, שלא תעבור בגלל היותה חוק-יסוד, כי ההסכם הקואליציוני אומר שחוקי-יסוד לא יעברו בקואליציה הנוכחית. אני יודע שזה ייפול. בכל מקרה זה ייפול. לכן אני מוריד את ההצעה שלי מהצעת חוק ומעביר אותה להצעה לסדר-היום, ואני רוצה הצבעה על זה, כדי – אם תסכים, חבר הכנסת פינס, ושאול יהלום, אתה גם בעד – הבה נדון בזה במליאה, הבה נאיץ את המהלך למיכאל איתן. נגיש למיכאל איתן חומר בשל, וטוב שהמליאה תעשה את זה, כי המבוא הוא בלבה של החוקה. 
       
       אני אסכים לכל מהלך שיציעו אופיר פינס ושאול יהלום. גברתי השרה, אני שמח שהגעת. אני אסכים לכל מעשה שיאיץ את התהליך. ועדת החוקה עושה עבודה קשה ורבה ומופלאה בנושא. הבה נעזור לה. תודה רבה. 
       
       
הצעת חוק-יסוד: מבוא לחוקה 
       [הצעת חוק פ/6; נספחות.]
(הצעת חבר הכנסת אופיר פינס-פז)
       
היו"ר מיכאל נודלמן:
       
       חבר הכנסת אופיר פינס-פז - באותו נושא. שלוש דקות. 
       
אופיר פינס-פז (העבודה-מימד):
       
       אדוני היושב-ראש, גברתי שרת המשפטים, חברי חברי הכנסת, אני מודה לחבר הכנסת אליעזר כהן על הצעת החוק במכסה שלו, שאני תפסתי עליה טרמפ. גם לי יש הצעת חוק דומה, לי ולשאול יהלום. 
       
       ברור שלחוקה חייב להיות מבוא. המבוא הוא הבסיס הערכי לחוקה של מדינה, במקרה הזה – של המדינה שלנו, מדינת ישראל. ומשום שיש לי פרק זמן קצר מאוד, אני רוצה רק לומר כך: שום הרכב של כנסת לא ימצא, לפי דעתי, נוסח שאפשר יהיה להתלכד מאחוריו שהוא יותר טוב מהנוסח של מגילת העצמאות. לכן, כל ועדות המשנה הן ברכה לבטלה. חבל על הזמן. 
       
       הדבר היחיד שבו אני מסתייג מהדברים של אליעזר כהן, הוא שאני מציע לקחת את מגילת העצמאות ככתבה וכלשונה. מי שיתחיל לשנות בה - - - 
       
אליעזר כהן (האיחוד הלאומי - ישראל ביתנו):
       
       כולל הפסקה שצריך - - -
       
אופיר פינס-פז (העבודה-מימד):
       
       כולל הכול. כי לא אנחנו נשכתב את ההיסטוריה. מקימי המדינה הזאת כתבו מגילת עצמאות. היא כמו תנ"ך אחר של מדינת ישראל. התנ"ך הוא של העם היהודי, מגילת העצמאות היא של מדינת ישראל, כמו שלא משנים בתנ"ך, לא משנים במגילת העצמאות. 
       
מיכאל איתן (הליכוד):
       
       אוי ואבוי לנו. זה התנ"ך שלך,  לא התנ"ך שלי. זה רחוק מאוד מלהיות תנ"ך. 
       
אופיר פינס-פז (העבודה-מימד):
       
       אבל זו דעתי. 
       
מיכאל איתן (הליכוד):
       
       יש שם דברים חמורים. 
       
אופיר פינס-פז (העבודה-מימד):
       
       אבל אני רוצה לומר את דעתי, ולא את דעתך. 
       
מיכאל איתן (הליכוד):
       
       אז אל תגיד לי תנ"ך. 
       
אופיר פינס-פז (העבודה-מימד):
       
       אני רוצה לומר את דעתי, לא את דעתך. ובפרק הזמן הקצר שנשאר לי אני רוצה לקרוא שלוש-ארבע פסקאות מתוך מגילת העצמאות, או הצהרת העצמאות: "בארץ-ישראל קם העם היהודי, בה עוצבה דמותו הרוחנית, הדתית והמדינית, בה חי חיי קוממיות ממלכתית, בה יצר נכסי תרבות לאומיים וכלל-אנושיים והוריש לעולם את ספר הספרים הנצחי. לאחר שהוגלה העם מארצו בכוח הזרוע שמר לה אמונים בכל ארצות פזוריו, ולא חדל מתפילה ומתקווה לשוב לארצו ולחדש בתוכה את חירותו המדינית". אני, כמובן, מדלג על קטעים. "לפיכך נתכנסנו אנו, חברי מועצת העם, נציגי היישוב העברי והתנועה הציונית ביום סיום המנדט הבריטי על ארץ-ישראל ובתוקף זכותנו הטבעית וההיסטורית, על יסוד החלטת עצרת האומות המאוחדות, אנו מכריזים בזאת על הקמת מדינה יהודית בארץ-ישראל, היא מדינת ישראל". 
       
מיכאל איתן (הליכוד):
       
       זו הכרזת ה-29 בנובמבר. את זה אתה מקבל? 
       
אופיר פינס-פז (העבודה-מימד):
       
       בוודאי. את זה אני מקבל. 
       
היו"ר נסים דהן:
       
       נא לא להפריע. 
       
אופיר פינס-פז (העבודה-מימד):
       
       אני מקבל את הכול. אני לא משכתב את ההיסטוריה. 
       
מיכאל איתן (הליכוד):
       
       לרבות בינאום ירושלים? 
       
אופיר פינס-פז (העבודה-מימד):
       
       אני מקבל את הכול. 
       
מיכאל איתן (הליכוד):
       
       לרבות בינאום ירושלים? 
       
אופיר פינס-פז (העבודה-מימד):
       
       תקבל את הכול כמו שהאוכלוסייה - - - זה כולל את כל הנייר הזה. 
       
מיכאל איתן (הליכוד):
       
       לרבות בינאום ירושלים? 
       
אופיר פינס-פז (העבודה-מימד):
       
       "מדינת ישראל תהיה פתוחה" – תירגע - - - 
       
מיכאל איתן (הליכוד):
       
       - - - אתה רוצה - - - עיר בין-לאומית. קורא ולא מבין מה שהוא קורא. 
       
אופיר פינס-פז (העבודה-מימד):
       
       "מדינת ישראל תהיה פתוחה לעלייה יהודית ולקיבוץ גלויות, תשקוד על פיתוח הארץ לטובת כל תושביה, תהיה מושתתת על יסודות החירות, הצדק והשלום, לאור חזונם של נביאי ישראל"; "תקיים שוויון זכויות חברתי ומדיני גמור לכל אזרחיה, בלי הבדל דת, גזע ומין, תבטיח חופש דת, מצפון, לשון, חינוך ותרבות, תשמור על המקומות הקדושים של כל הדתות, ותהיה נאמנה לעקרונותיה של מגילת האומות המאוחדות" - מובן שאני מדלג - "אנו מושיטים יד שלום ושכנות טובה לכל המדינות השכנות ועמיהן, וקוראים להם לשיתוף פעולה ועזרה הדדית עם העם העברי העצמאי בארצו. מדינת ישראל מוכנה לתרום חלקה במאמץ משותף לקדמת המזרח התיכון כולו."
       
       זה שיש לנו חילוקי דעות כאלה ואחרים על משפט כזה או אחר, זה בסדר גמור. אם אנחנו מחליטים שהמבוא לחוקה יהיה הצהרת העצמאות של מדינת ישראל, אי-אפשר לצנזר ואי-אפשר לשנות. זה מסמך היסטורי. זה מסמך היסטורי, שצריך להתייחס אליו כאל מסמך היסטורי. זה שיש פה חילוקי דעות כאלה ואחרים, זה בסדר גמור, זה לא רלוונטי לעניין עצמו. 

היו"ר נסים דהן:
       
       נא לסיים.

אופיר פינס-פז (העבודה-מימד):
       
       ולכן, אדוני היושב-ראש, אני מקבל את הצעתה של הממשלה ואת הצעתו של חבר הכנסת אליעזר כהן להפוך את ההצעה להצעה לסדר-היום. אגב, הצעה לסדר-היום, לא דנים בה במליאה אלא דנים בה בוועדה.

היו"ר נסים דהן:
       
       סליחה, יש לך טעות. הצעה לסדר-היום מקורית של חבר כנסת, זה רק במליאה - - 

אליעזר כהן (האיחוד הלאומי - ישראל ביתנו):
       
       אני מבקש במליאה.

היו"ר נסים דהן:
       
       - -  ואם זה יעבור לוועדה בהצבעה של חברי הכנסת - זה יהיה בוועדה. אתה מבקש רק מליאה. 

אופיר פינס-פז (העבודה-מימד):
       
       אתה יודע מה, סליחה, טעיתי. טעיתי.

שרת המשפטים ציפי לבני:
       
       אנחנו נסכים למליאה.
       
אליעזר כהן (האיחוד הלאומי - ישראל ביתנו):
       
       אסור שזה לא יהיה במליאה.

אופיר פינס-פז (העבודה-מימד):
       
       סליחה. סליחה. סליחה.

היו"ר נסים דהן:
       
       חבר הכנסת אליעזר כהן, תודה. אל תעזור לי. תודה רבה.

אופיר פינס-פז (העבודה-מימד):
       
       סליחה, אני טעיתי ולא אתה. 

שאול יהלום (מפד"ל):
       
       לא מצפים משרים שיהיו בקיאים בתקנון הכנסת.

היו"ר נסים דהן:
       
       לעתיד. 

אופיר פינס-פז (העבודה-מימד):
       
       אני מקבל את הצעת הממשלה, וכמובן את מה שאמר חבר הכנסת אליעזר כהן, ואני הופך את הצעת החוק להצעה לסדר-היום. תודה.

היו"ר נסים דהן:
       
       תודה. תשיב על שתי ההצעות לסדר-היום שרת המשפטים והקליטה.

שרת המשפטים ציפי לבני:
       
       אדוני היושב-ראש, כנסת נכבדה - - -

היו"ר נסים דהן:
       
       חברי הכנסת, נא לתת את דעתכם על הדברים.

שרת המשפטים ציפי לבני:

       
       אדוני היושב-ראש, חברי הכנסת, קודם כול, אני מאמינה גדולה בצורך בחוקה למדינת ישראל. אני חושבת שהעובדה שמאז הקמתה לא ישבה הכנסת, שמה על ראשה את הכובע המכונן ולא רק המחוקק, ולא קבעה חוקה - הביאה למצב שבו חלקים גדולים באוכלוסייה חיים בחששות מפני המחר. חלק חוששים מפני מדינת הלכה למחרת; חלק מפני מהפכות חילוניות; חלק מפני רמיסת זכויות המיעוט; חלק מפני איבוד צביונה של ישראל כמדינה, לא רק דמוקרטית, אלא גם כבית לאומי לעם היהודי.
       
       ולכן הדבר מחייב אותנו, ובהקדם, כל עוד המכנה המשותף הערכי, החברתי והחוקתי קיים בחברה הישראלית, לעבור את התהליך הזה, לנסות ולהתגבר על המחלוקות ולייצר את הקווים המשותפים שקובעים את צביונה של מדינת ישראל כמדינה יהודית ודמוקרטית, כששני הערכים האלה שלובים זה בזה ולא מתנגשים זה בזה.
       
       מטבע הדברים, התהליך הזה נעשה - ואני מברכת על כך את חבר הכנסת איתן - בוועדת החוקה, חוק ומשפט של הכנסת, ולכן אני גם מכבדת את הסכמתם של מציעי הצעות החוק להעביר את הנושא לדיון במליאה. כממשלה הרי איננו יכולים להתנגד לתוכני מגילת העצמאות, וכמי שתומכים בקיומו של הליך לחקיקת חוקה, אני מברכת גם על ההצעה וגם על הרעיון לקיים את הדיון במליאת הכנסת, ואני בהחלט מקווה - ולפחות כך גם בתפקידי החדש, אני מקווה - כשרת המשפטים להיות שותפה לתהליך ההיסטורי המחודש הזה. תודה רבה.

היו"ר נסים דהן:
       
       תודה רבה, גברתי. כיוון שהשרה הסכימה שזה יהיה במליאה, על-פי תקנון הכנסת יש לחבר הכנסת אייכלר אפשרות להציע הצעה אחרת, וגם לחבר הכנסת כהן יש הצעה אחרת, וגם לחבר הכנסת נסים זאב יש אפשרות להצעה אחרת. מי עוד ביקש? 

עבד-אלמאלכ דהאמשה (רע"ם):
       
       אני. 

היו"ר נסים דהן:
       
       חבר הכנסת דהאמשה. חבר הכנסת אייכלר, ואחריו - חבר הכנסת כהן. 


ישראל אייכלר (יהדות התורה):
       
       אדוני היושב-ראש, יש לי כבוד גדול והערכה עמוקה לחבר הכנסת אליעזר צ'יטה כהן, שפועל כל הזמן להגיע לחוקה בהסכמה, וטוב עשו חברי הכנסת שהפכו את הדיון בחוק להצעה לסדר-היום, כי אלה דברים שבאמת ראויים לדיון ציבורי ולא לחקיקה, כפיית הר כגיגית. 
       
       אני רוצה לחזור ולהזכיר שמגילת העצמאות היא מסמך פוליטי ונוסח שבו לא הוזכר שם השם אלוקי ישראל בכוונה תחילה, לפי דרישת אחד החברים, והפכו את זה לאיזה "צור ישראל", שתהיה משמעות כפולה למי שיחשוב שזה אלוקי ישראל ולמי שיחשוב משהו אחר, חס וחלילה. ולכן, המגילה הזאת אין בה שום קדושה, והיא לא יכולה להיות נחלת הכלל. 
       
       עצם העניין של חוקה - יש לנו חוקת התורה, וזה הבסיס של עם ישראל. אומנם יש חלקים בעם שאינם מוכנים לקבל את חוקת - - -

היו"ר נסים דהן:
       
       נא לסיים. זו הצעה אחרת, זה לא שלוש דקות. 

ישראל אייכלר (יהדות התורה):
       
       אני כבר מסיים. אני אומר, אומנם יש חלקים באוכלוסייה שלא מוכנים לקבל על עצמם את חוקת התורה, ולכן יש חוקים רגילים - כמו ועד-בית - שיסדירו את החיים בינינו לבינם, אבל בשום אופן לא תהיה חוקה אחרת לעם ישראל. תודה.

היו"ר נסים דהן:
       
       חבר הכנסת יצחק כהן, דברים אחרים. 

אליעזר כהן (האיחוד הלאומי - ישראל ביתנו):
       
       אליעזר כהן.

היו"ר נסים דהן:
       
       לא. אליעזר כהן - אתה המציע. מה אתה צריך הצעה אחרת. אתה רוצה לחלוק על עצמך? חבר הכנסת אליעזר כהן, אתה המציע, אתה לא יכול להציע הצעה אחרת.

אליעזר כהן (האיחוד הלאומי - ישראל ביתנו):
       
       סליחה, סליחה.

היו"ר נסים דהן:
       
       יש עוד כהן בבית הזה: חבר הכנסת יצחק כהן, חבר הכנסת רן כהן. חבר הכנסת יצחק כהן.

שאול יהלום (מפד"ל):
       
       עוד מעט נעשה ברכת כוהנים על-יד הכותל. 

היו"ר נסים דהן:
       
       למשל. 

אליעזר כהן (האיחוד הלאומי - ישראל ביתנו):
       
       אני אוכל לענות אחרי זה בקצרה, בדקה, על מה שנאמר כאן?

יצחק כהן (ש"ס):
       
       ממלכת כוהנים וגוי קדוש. 
       
       אדוני היושב-ראש, אנחנו, תושבי המדינה הזאת, עדים לכמה שנים של תופעה מאוד מאוד מטרידה ומדירה שינה מעיניהם של רוב תושבי מדינת ישראל. היה פה איזה מחטף באישון לילה של שני חוקי-יסוד לפני כמה שנים. מאז, המערכת המשפטית שינתה את פניה. בכלל, כל המערכת של הפרדת הרשויות בין הרשות המחוקקת לרשות השופטת שינתה את פניה לבלי הכר. 
       
       אם אותם מחוקקים - אני לא יודע אם חבר הכנסת שאול יהלום היה ביניהם, או שהתנגד להם - של אותו אישון לילה, של אותו מחטף אומלל של שני חוקי-היסוד - - 

היו"ר נסים דהן:
       
       נא לסיים.

יצחק כהן (ש"ס):
       
       - -  שהפכו את כל הפרדת הרשויות לחוכא ואטלולא, היו יודעים מה תהיה התוצאה של אותו מחטף, אין לי ספק, אדוני היושב-ראש, שהיום הם היו הראשונים שמצביעים נגד העניין הזה. תודה רבה.

היו"ר נסים דהן:
       
       תודה רבה. חבר הכנסת נסים זאב, הצעה אחרת. רק בשביל התקנון - כדי להסביר מה קרה כאן - כיוון שהשרה לא התנגדה לדיון במליאה, יש לחברי הכנסת אפשרות להציע להסיר או להעביר לוועדה. כיוון שיש בפנינו שתי הצעות ועל כל הצעה יש שתי אפשרויות, יש לנו ארבעה דוברים. 

שאול יהלום (מפד"ל):
       
       כבר נרשמו? הרביעי נרשם?

היו"ר נסים דהן:
       
       כן. חבר הכנסת דהאמשה.

נסים זאב (ש"ס):
       
       אדוני היושב בראש, ברגעים אלה יש בוועדת החוקה דיון על חוק-יסוד כל כך חשוב, אם יהיה ממלא-מקום אחד או יהיו שניים, ואפילו היועץ המשפטי אמר: ייתכן שבעתיד יהיו שלושה או ארבעה, ולכן הוא אפילו הציע איזו הצעה שלא להגביל את מספר ממלאי-המקום, ויכול להיות שזה מה שיהיה בסוף. יש הצעה נוספת, להעביר את הנושא הזה מחוק-יסוד לחוק רגיל, ואני חושב שנכון לעשות כך. אבל, אנחנו רואים שחוק-יסוד יכול להשתנות לפי רוח הזמן ולפי הסיעות והפוליטיזציה והצרכים שיש לחברי הכנסת. 
       
       מה שקרה כאן בעצם - חבר הכנסת כהן הביא הצעת חוק.

היו"ר נסים דהן:
       
       נא לסיים.

נסים זאב (ש"ס):
       
       ברגע שהשרה הורידה את זה מהצעת חוק והיא נגד הצעת חוק, אני מבקש רק דבר אחד - -

אליעזר כהן (האיחוד הלאומי - ישראל ביתנו):
       
       רק בגלל - - -

נסים זאב (ש"ס):
       
       - -  שהכול יבוא כמקשה אחת, גם המבוא וגם החוקה. אי-אפשר להפריד ולהביא את זה בשיטת ה"סלמה", כל פעם להביא חלק בנפרד.

אתי לבני (שינוי):
       
       סלאמי. סלמה זה דבר אחר - - -

קריאות:
       
       - - -

היו"ר נסים דהן:
       
       חבר הכנסת דהאמשה, הצעה אחרת, בבקשה. נא לא להפריע. 

עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת - - 

היו"ר נסים דהן:
       
       מייד אחר כך אנחנו עוברים להצבעה.

עבד-אלמאלכ דהאמשה (רע"ם):
       
       - - בעיקרון, החוקה היא דבר טוב. 

היו"ר נסים דהן:
       
       חבר הכנסת נסים זאב, אתה מפריע לחבר הכנסת דהאמשה לומר את דבריו. הוא לא הפריע לך, אל תפריע לו. 

נסים זאב (ש"ס):
       
       אני לא הפרעתי לו לאכול "סלמה" - - -

אתי לבני (שינוי):
       
       אני הסברתי לו שסלאמי זה לא סלמה. סלמה זה - - -

היו"ר נסים דהן:
       
       תודה, תודה על ההסבר המלומד. תמשיך. 

עבד-אלמאלכ דהאמשה (רע"ם):
       
       אני לא הפרעתי לשניכם. 
       
       אדוני היושב-ראש, בעיקרון חוקה זה דבר טוב, וחוקה באה לשמור על זכויות המיעוט ועל זכויות המגזרים השונים בחברה, וכך למנוע שרירות של הרוב. זה בדרך כלל. היות שחבר הכנסת כהן, המוכר לי היטב זו הקדנציה השנייה, הוא התומך הנלהב בחוקה, והוא המעלה את ההצעות האלה, זה אומר דורשני. 
       
       אני מסכים עם השרה הנכבדה, שרת המשפטים, שהדברים האלה מצריכים ליבון ומצריכים למידה וראוי להם שילובנו בוועדות ולא בהצעת חוק. 
       
       לכן, ככל שזה בא מכיוונו של הימין הקיצוני, במיוחד בזמן הזה, הדברים האלה חייבים להיעצר עד שנוכל לחזור לשפיות ואז נוכל להוציא חוקה טובה יותר. תודה רבה, אדוני.

רוני בר-און (הליכוד):
       
       איך אפשר לחזור לשפיות אם לא הייתם שם?

היו"ר נסים דהן:
       
       אנחנו עוברים להצבעה על שתי ההצעות. יש למישהו התנגדות שנצביע על שתי ההצעות בבת-אחת?

גדעון סער (הליכוד):
       
       לחוד. 

עבד-אלמאלכ דהאמשה (רע"ם):
       
       אני החלק השפוי בבית הזה. צריך לחזור אלי.

היו"ר נסים דהן:

       לפי בקשת כמה חברים נצביע לחוד.
       
       תחילה נצביע על הצעתו של חבר הכנסת אליעזר כהן, הצעת חוק-יסוד: מבוא לחוקה. אני מזכיר שזו הצעה לסדר-היום. בעד - במליאה, נגד - לוועדה. 

משה גפני (יהדות התורה):
       
       אם אני מתנגד בכלל? 

נסים זאב (ש"ס):
       
       אנחנו מתנגדים.

היו"ר נסים דהן:

       בעד - מליאה, נגד - להסיר. 
       
הצבעה מס' 34
       
בעד ההצעה לכלול את הנושא בסדר-היום - 10
בעד ההצעה שלא לכלול את הנושא בסדר-היום - 11
נמנעים - אין
ההצעה שלא לכלול את הנושא בסדר-היום של הכנסת נתקבלה.
       
היו"ר נסים דהן:

	בעד - 10, נגד - 11. ההצעה לסדר-היום לא תידון לא במליאה ולא בוועדה.

שאול יהלום (מפד"ל):
       
       לא. עכשיו להצביע אם בוועדה או לא.

היו"ר נסים דהן:
       
       ברגע שמסירים, זה מוסר לגמרי. 

רוני בר-און (הליכוד):
       
       לא נתת אופציה להסיר.

היו"ר נסים דהן:
       
       אני נותן עכשיו אופציה - או להסיר או ועדה. 

משה גפני (יהדות התורה):
       
       לא. עכשיו הצבעה בעד או נגד.

היו"ר נסים דהן:
       
       רבותי, או שלא תפריעו ותבינו, או שתפריעו ולא תבינו כלום. בהתחלה הצבעתי בעד ונגד. בעד - במליאה, נגד - להוציא מהמליאה. האם זה להוציא לגמרי או ועדה, עכשיו תהיה על זה הצבעה. עכשיו מצביעים או ועדה או להסיר לגמרי. מי שרוצה יכול להצביע. אני חוזר, זה רק על ההצעה של חבר הכנסת אליעזר כהן. 

הצבעה מס' 35
       
בעד ההצעה להעביר את הנושא לוועדה - 13
נגד - 9
נמנעים - אין 
ההצעה להעביר את הנושא לוועדה שתקבע ועדת הכנסת נתקבלה.
       
היו"ר נסים דהן:

       
       חבר הכנסת אופיר פינס, אתה מסכים  להעביר את הצעתך לוועדה? 

אופיר פינס-פז (העבודה-מימד):
       
       כן.

היו"ר נסים דהן:

	ההצבעה היא או להסיר או מליאה.

אופיר פינס-פז (העבודה-מימד):
       
       לא, או ועדה או להסיר.

היו"ר נסים דהן:

	או ועדה או להסיר. 

הצבעה מס' 36 
       
בעד ההצעה להעביר את הנושא לוועדה - 17
בעד ההצעה שלא לכלול את הנושא בסדר-היום - 9
נמנעים - אין 
ההצעה להעביר את הנושא לוועדה שתקבע ועדת הכנסת נתקבלה.


היו"ר נסים דהן:

       
       בעד - 17, נגד - 9. הצעת החוק תידון בוועדה. שני הנושאים יידונו בוועדת החוקה, חוק ומשפט. 
       
משה גפני (יהדות התורה):
       
       אני מבקש להעביר לוועדת הכנסת.

היו"ר נסים דהן:

       
       שני הנושאים יעברו לוועדת הכנסת שתחליט. 
       

הצעת חוק ועדות רפואיות (מזכיר ועדה וחובת גילוי מידע), התשס"ה-2004
[הצעת חוק פ/2723; נספחות.]
(הצעת חבר הכנסת שאול יהלום)

היו"ר נסים דהן:
       
	אנחנו עוברים להצעת חוק ועדות רפואיות (מזכיר ועדה וחובת גילוי מידע), של חבר הכנסת שאול יהלום. 

שאול יהלום (מפד"ל):
       
       אדוני היושב-ראש, חברי הכנסת, אני רוצה להביא בפני המליאה את הצעת חוק ועדות רפואיות (מזכיר ועדה וחובת גילוי מידע), התשס"ד-2004. לקראת הסכמה עם הממשלה, שעדיין לא דנה במהות החוק, סוכם שאני אנמק עכשיו ותשובה והצבעה יהיו במועד אחר.
       
       אדוני היושב-ראש, ועדות רפואיות הן ועדות מעין שיפוטיות, אשר בסמכותן להכריע בנושאים שנקבעו לכך בחוק שמכוחו הוקמו.
       
        כיום הוועדות הרפואיות פועלות על-פי רוב בתוך הגופים המשלמים את הגמלאות ברשות המבצעת. על מנת לשמור על אופיין המעין שיפוטי של הוועדות, וכדי שהצדק גם ייראה וגם ייעשה, אני מציע בחוק להביא לידי ביטוי את ההפרדה בין הוועדות הרפואיות לבין הגופים המשלמים את הגמלאות.       
       
       החוק קובע, קודם כול, שמזכירי הוועדות לא ימונו מבין עובדי הגופים שמכוחם הוקמו הוועדות. אני רוצה להזכיר לחברי הכנסת, שמדובר בוועדות שהוקמו מכוח חיקוקים שונים, כגון חוק הנכים (תגמולים ושיקום), חוק הביטוח הלאומי, חוק נכי המלחמה בנאצים, חוק  שירות המדינה (גמלאות) וכו'. 
       
       כן מוצע לקבוע, כי כל מסמך או מידע אשר יועבר לוועדה הרפואית, יועבר לעיונם של שני הצדדים, וזאת בתוך זמן סביר לפני הדיון. בדרך זו שני הצדדים, הן הנבדק והן הגוף המשלם, יהיו במצב שכלל הנתונים והמידע יהיו בפניהם. אני רוצה לציין כחריג לכלל האמור, כי במקרים שבהם מסירת המידע עלולה לגרום נזק חמור לבריאותו הגופנית או הנפשית של הנבדק, יימסר המידע לבא-כוחו של האדם או לאדם אחר המייצגו. 
       
       הצעת חוק זו תיתן מענה על התחושה הקיימת בדבר חוסר האיזון וחוסר השקיפות הקיימים היום בעבודת הוועדות הרפואיות וועדות העררים. יש לחתור לכך שכל המידע הקיים בפני הוועדה יועמד לרשותם של שני הצדדים הבאים בפני הוועדה באופן שווה וזהה, וכן יש לקבוע שמזכירי הוועדות, אשר כוח רב להם באשר הם מרכזים את עבודת הוועדה, לא יהיו עובדיו של אחד הצדדים, ובוודאי לא עובדי הרשות המבצעת, כדי שלא תיגרם תחושה שיש בפועלם משום הטיית ההחלטה ועבודת הוועדה. 
       
       אם תתקבל הצעת החוק יביא הדבר לידי ביטוי את מעמדן העצמאי של הוועדות הרפואיות ואת היותן אכן גופים מעין שיפוטיים. 
       
       כאמור, אני מבקש, מתוך רצון שהחוק יתקבל, שהתשובה של הממשלה וההצבעה יהיו במועד אחר.
       
היו"ר נסים דהן:
       
       האם זה בהסכמה עם הממשלה?
       
שאול יהלום (מפד"ל):
       
       כן.
       
היו"ר נסים דהן:
       
       יש כאן נציג ממשלה? אין. אם כן, תשובה והצבעה במועד אחר. 
       

הצעת חוק שירות המדינה (מינויים) (תיקון - תקופת כהונה), התשס"ה-2004
[הצעת חוק פ/2890; נספחות.]
(הצעת קבוצת חברי הכנסת)
       
היו"ר נסים דהן:
       
	אנו עוברים לסעיף הבא: הצעת חוק שירות המדינה (מינויים) (תיקון - תקופת כהונה). מוצע לקבוע כי הממשלה תמנה נציב שירות המדינה לתקופה של חמש שנים. מציגה את הצעת החוק חברת הכנסת ענבל גבריאלי. בבקשה. 

ענבל גבריאלי (הליכוד):
       
       אדוני היושב-ראש, כנסת נכבדה, הצעת החוק הזאת באה בעצם לעשות איזה סדר ולספק מענה לעיקרון של מינהל תקין. 
       
       תפקיד נציב שירות המדינה, שהוא תפקיד ציבורי בכיר, חשוב, מרכזי, הוא תפקיד שעל-פי החוק היום שר האוצר יכול למנות לו אדם ללא עריכת מכרז, והכי חשוב, שלא לומר הכי חמור, בלא הגבלת זמן הכהונה. הצעת החוק הזאת היא בעלת שני סעיפים: קודם כול היא קובעת את הגבלת הכהונה לחמש שנים. הסעיף השני: סעיף אי-תחולה. סעיף זה בעצם אומר שהצעה זו, לכשתתגבש לכדי חוק, לא תחול על מי שמכהן ערב כניסתו לתוקף של החוק כנציב, שמא - אנחנו אומרים תמיד על הצדק שצריך גם להיעשות וגם להיראות -  תיטען טענה, ולו למראית עין, שיש כאן רדיפה או עניין אישי נגד הנציב המכהן כיום.
       
       הממשלה החליטה שהיא תומכת בהצעת החוק הזאת, והציבה כמה התניות. אני רוצה להעיר שההתניה שלפיה החוק לא יחול על הנציב המכהן היום, אין בה שום צורך ושום היגיון, משום שהדבר נאמר בסעיף השני בהצעת החוק. תודה.
       
היו"ר נסים דהן:
       
       תודה. בבקשה, גברתי השרה. אני מבין שהממשלה לא מתנגדת. 
       
       חבר הכנסת אופיר פינס-פז רוצה להביע דעה אחרת.
       
רוני בר-און (הליכוד):
       
       איך יכול להיות? הממשלה לא מתנגדת, שר הפנים - - -

היו"ר נסים דהן:

	לחבר כנסת בינתיים מותר להביע דעה אחרת. הוא עושה את זה מהר לפני שיתמנה לשר הפנים.

אופיר פינס-פז (העבודה-מימד):
       
       אדוני היושב-ראש, חברי חברי הכנסת, ההצעה של חברת הכנסת ענבל גבריאלי נשמעת על פניה - איך אמרת, חברת הכנסת גבריאלי: לעשות סדר. הבעיה היא שאני זוכר את הדיון בוועדת החוקה. אני זוכר איפה נולדה הצעת החוק. אני חושב שהגילוי הנאות מחייב שחברי הכנסת ידעו איך נולדה הצעת החוק.
       
       הצעת החוק נולדה בדיון בוועדת החוקה, אשר יזם יושב-ראש הוועדה מיכאל איתן, על המינויים הפוליטיים. היתה שם התקפה קשה על נציב שירות המדינה, שבסך הכול, נדמה לי שביצע מלאכתו נאמנה, על-פי הנחיות היועץ המשפטי לממשלה. ואז חברת הכנסת גבריאלי הטיחה בפניו – אני לא מצטט במדויק, כי הדברים לא לנגד עיני – שאם כך, צריך לעשות חוק שיגביל את תקופת הכהונה של נציב שירות המדינה. 
       
       נכון שכרגע החוק הזה לא מדבר על הנציב המכהן אלא על הנציבים הבאים, אבל אני סבור שלא נכון שהכנסת תחוקק חוקים כדי להלך אימים על פקידי ציבור. זה לא נכון בשום מקרה, וזה שכהונתו של נציב שירות המדינה יכולה להיות מוגבלת, אני לא מתווכח על זה.
       
גדעון סער (הליכוד):
       
       אבל החוק לא חל על הנציב המכהן.
       
אופיר פינס-פז (העבודה-מימד):
       
       אמרתי שזה על הנציב הבא, אבל עדיין זה בא ממקום לא נכון. החוק בא ממקום לא נכון. אני חושב שמותר לנו למתוח ביקורת על כל פקיד, אם כי בצורה מכובדת, אבל להגיד לו: תשמע, אם לא תעשה מה שאנחנו אומרים, נעשה נגדך חוק, זה נראה לי לא נכון ולא תקין, ומצאתי לנכון להעיר את ההערה שלי בהקשר זה, כי הייתי בדיון והשתתפתי בו.
       
רוני בר-און (הליכוד):
       
יש בן-אדם אחד בשירות המדינה שתקופת כהונתו לא מוגבלת.

היו"ר נסים דהן:

       
       למה הוויכוח הזה? זכותה של חברת הכנסת ענבל גבריאלי להשיב. היא יודעת לעשות זאת.

אופיר פינס-פז (העבודה-מימד):
       
       חבר הכנסת בר-און, יש משרות רבות במדינה שמוגבלות בתקופת הכהונה. אני לא מתנגד באופן עקרוני להגבלת תקופת הכהונה של נציב שירות המדינה. אבל אני חושב שלהציע הצעת חוק כזאת כדי שנציב שירות המדינה או יחשוש למלא את תפקידו או יכעסו עליו כיוון שהוא ממלא את תפקידו - זה לא תפקוד פרלמנטרי תקין בעיני. זה הכול. 
       
רוני בר-און (הליכוד):
       
       זה לא חל עליו.
       
אופיר פינס-פז (העבודה-מימד):
       
       לכן אני מתנגד להצעת החוק הזאת, ואני מתפלא שהממשלה תומכת בה. 
       
היו"ר נסים דהן:
       
       תודה. חברת הכנסת ענבל גבריאלי, זכותך להשיב לפני שאנחנו עוברים להצבעה. שלוש דקות מהדוכן, בבקשה. 
       
ענבל גבריאלי (הליכוד):
       
       אדוני היושב-ראש, חבר הכנסת פינס דיבר בפתח דבריו על גילוי נאות. אם אנחנו מדברים על גילוי נאות, ראוי דווקא לצטט את כל מה שאמרו חברי הכנסת מן הליכוד שישבו באותו דיון בוועדת החוקה. אנחנו חד-משמעית, פה-אחד אמרנו, שאף אחד מאתנו לא תומך במינויים של אנשים שאינם מסוגלים, אינם יכולים, אינם כשירים ואינם מתאימים לכהן בתפקיד שממנים אותם לו. לא תומכים בזה. אבל ללכת, וככה באופן אישי לרדוף, אני לא מדברת רק על חברי ליכוד, אני מדברת בכלל על אנשים בשירות המדינה, האם זה מתקבל על הדעת? תגיד לי אתה. 
       
       כי מבחינתי זו פגיעה גם בחוק-יסוד: חופש העיסוק וגם בחוק שוויון ההזדמנויות בעבודה להפיץ שאלון שבו שואל הנציב אם יש לך זיקה פוליטית, כשבזיקה פוליטית הוא מתכוון לשאלה: האם אתה או הוריך או אחיך או אשתך או הבעל, או הורי הבעל או האשה, או בני-דודים. מה השלב הבא, חבר הכנסת פינס, החלבן בשכונה? זו זיקה פוליטית?
       
        נכון שהרעיון, עצם המחשבה, עלה באותו דיון. בשום פנים ואופן לא מדובר כאן על משהו אישי נגד הנציב. וראיה לכך, סעיף 2 להצעת החוק, שאומר שהחוק הזה לא יחול על הנציב המכהן היום.

	העיקרון, גם אתה אמרת והודית, הוא עיקרון הגיוני, הוא עיקרון נכון של מינהל תקין. לא הגיוני שאדם בתפקיד כל כך בכיר בשירות המדינה יוכל לכהן מיום שנכנס לתפקיד - ועד מתי? עד מתי? אני חושבת שגם זה פתח. אני אומרת את זה, כמובן, במנותק לחלוטין מהנציב המכהן היום, ויש לי מלוא הכבוד אליו, אבל  כהונה שאינה מוגבלת בזמן היא גם פתח לכל מיני דברים לא נעימים, שאף אחד מאתנו לא יאהב. תודה.

היו"ר נסים דהן:
       
       תודה. 
       
       אנחנו עוברים להצבעה. מי בעד? מי נגד? 
       
הצבעה מס'  37
       
בעד ההצעה להעביר את הצעת החוק לדיון מוקדם בוועדה – 10
בעד ההצעה להסיר מסדר-היום את הצעת החוק –  13
נמנעים – אין
ההצעה להסיר מסדר-היום את הצעת חוק שירות המדינה 
(מינויים) (תיקון - תקופת כהונה), התשס"ה-2004, נתקבלה.


היו"ר נסים דהן:

       בעד - 10, נגד- 13.  הצעת החוק לא נתקבלה. 


נסים זאב (ש"ס):
       
       אדוני היושב-ראש, הצבעתי וזה לא נקלט. 

היו"ר נסים דהן:
       
       בכל מקרה זה לא משנה את ההצבעה.

נסים זאב (ש"ס):
       
       אני מבקש שזה יירשם.

היו"ר נסים דהן:

	זה לא משנה.


נסים זאב (ש"ס):
       
       הצבעתי בעד וזה לא נקלט.

היו"ר נסים דהן:

	זה לא משנה את ההצבעה. אני אצרף את שמך לפרוטוקול. 
       

הצעת חוק המקרקעין (תיקון - שיעורו של חלק 
מוצמד ברכוש המשותף), התשס"ג-2003
[הצעת חוק פ/913; נספחות.]
(הצעת קבוצת חברי הכנסת)

היו"ר נסים דהן:

       
       אנחנו עוברים להמשך סדר-היום: הצעת חוק המקרקעין (תיקון - שיעורו של חלק מוצמד ברכוש המשותף). יציג את הצעת החוק חבר הכנסת חמי דורון. נימוק מהמקום. הממשלה אינה מתנגדת. 

קריאות:
       
       - - - 
       
חמי דורון (שינוי):
       
       אדוני היושב-ראש, איך אני יכול לומר משהו? 
       
היו"ר נסים דהן:
       
       חברי הכנסת, אני אצטרך להוציא. חבר הכנסת יתום, נא לא להפריע. חבר הכנסת חמי דורון, בבקשה. 

חמי דורון (שינוי):
       
       אדוני היושב-ראש, מדובר בתיקון להצעת חוק המקרקעין. הצעת החוק היא בתמיכת הממשלה. מדובר פה על בעיה שקיימת בחישוב דמי הוועד או דמי ההוצאות של החלקים המשותפים בבתים משותפים. מאחר שעל-פי סעיף 58 נלקח בחשבון נושא השטחים המשותפים, על-פי סיכום עם משרד המשפטים ועל-פי סיכום עם הממשלה, הסכמנו לשנות את נוסח ההצעה וקיבלנו על כך תמיכת ממשלה בהעברה בקריאה טרומית. תודה רבה. 

היו"ר נסים דהן:
       
       הממשלה אינה מתנגדת, אבל חבר הכנסת רוני בר-און, יושב-ראש ועדת הכנסת, רוצה להביע התנגדות. שלוש דקות מעל הדוכן.
       
קריאה:
       
       אדוני השר, מה עם תשובת השר?

היו"ר נסים דהן:

	הממשלה לא מתנגדת.

שר התחבורה מאיר שטרית:
       
       אבל היא לא אמרה. צריך לתת לה לענות קודם.

היו"ר נסים דהן:

       
       חסכתי לה את המשפט הזה. בסדר, בפעם הבאה. 
       
רוני בר-און (הליכוד):
       
       אדוני היושב-ראש, חברי חברי הכנסת, רבותי השרים, אני חושב שהצעת החוק הזאת היא הצעת חוק רעה וצריך להתנגד לה. 

חמי דורון (שינוי):
       
       - - -

היו"ר נסים דהן:
       
       חבר הכנסת חמי דורון.

רוני בר-און (הליכוד):
       
       אתמול שופט בית-משפט השלום בירושלים, אומרים לי שזה השופט מילנוב, הורה לשחרר ממעצר ללא תנאי, אפילו בלא ערבות, בלא מעצר בית, בלא ערבות צד ג', חמישה פעילי ימין קיצוני, בהם קטינים, שריססו ברחבי ירושלים כתובות נאצה נגד ראש הממשלה, שבהן נכתב בין היתר: שרון רוצח. חיסול שרון מציל ממוות. לחסל את שרון - כך. שרון בוגד ורוצח. השופט יצא מגדרו עד שלא הסכים אפילו לעכב את החלטת השחרור עד שיוגש ערעור לבית-המשפט המחוזי. הוא גינה את הכתובות אבל אמר, שאי-אפשר לעצור מכיוון שהן נחות תחת חופש הביטוי. שמעתם? חופש הביטוי. 
       
       את הצרה הזאת שנתרגשה עלינו בטשטוש התחומים בין חופש הביטוי להפקרות השיסוי והביטוי, צריך לעצור. אני כמובן, גם כמשפטן וגם כמחוקק, מחויב בכבודו של בית-המשפט ושל שופט השלום שהוציא מתחת ידיו את ההחלטה אתמול. לכן אני לא אגיד לכם מה דעתי על השופט הזה, אף שאתם בוודאי יכולים לנחש מה דעתי על השופט הזה. אבל אני שואל: מה יהיה אם אני, אם, אם, אם, כזה כאילו, כמו שאומרים הילדים שלי - -
       
מל פולישוק-בלוך (שינוי):
       
       מה זה שייך למס רכוש?
       
היו"ר נסים דהן:
       
       אין צנזורה על הדובר בדוכן.

רוני בר-און (הליכוד):
       
       - - מה יהיה אם אני, תחת המטרייה של חופש הביטוי, למשל אגיד שהחלטת בית-המשפט, לא השופט חס וחלילה, כי בכבודו צריך להיזהר, החלטת בית-המשפט היא למשל מסוכנת, או שאולי היא החלטה מופקרת, או שאולי היא החלטה שמתירה דמים? מה יקרה אם אני אשתמש בחופש הביטוי ואני אגיד את כל הדברים האלה, שהם אפילו לא אפס קצהו של מה שצריך להגיד על שופט כזה ועל החלטה כזאת? תודה רבה.
       
       אני קורא להתנגד להצעת החוק כמובן.
       
היו"ר נסים דהן:
       
       תודה רבה. אנחנו עוברים להצבעה.

חמי דורון (שינוי):
       
       יש לי זכות להשיב, נכון?
       
היו"ר נסים דהן:
       
       כן, אם תרצה.

חמי דורון (שינוי):
       
       מוותר.

היו"ר נסים דהן:
       
       בסדר. 
       
       הצבעה. מי בעד? מי נגד?
       
הצבעה מס'  38
       
בעד ההצעה להעביר את הצעת החוק לדיון מוקדם בוועדה – 16
בעד ההצעה להסיר מסדר-היום את הצעת החוק – 14
נמנעים – 1
ההצעה להעביר את הצעת חוק  המקרקעין (תיקון – שיעורו של חלק מוצמד ברכוש 
המשותף), התשס"ג-2003, לדיון מוקדם בוועדה שתקבע ועדת הכנסת נתקבלה.

יצחק כהן (ש"ס):
       
       זה לא עובד.

היו"ר נסים דהן:

	בעד - 16, נגד - 14, נמנעים - 1. חבר הכנסת כהן, גם אם אוסיף את קולך נגד, זה לא יעזור. זה יועבר לאיזו ועדה שתחליטו.
       
רוני בר-און (הליכוד):
       
       כלכלה. להתראות בקיץ.
       
היו"ר נסים דהן:
       
       ועדת הכנסת תחליט. 
       
       חבר הכנסת חמי דורון, אני קורא אותך לסדר כי אתה עומד. חבר הכנסת רוני בר-און, תודה רבה, נא לא להפריע. אנחנו ממשיכים.
       

הצעת חוק המקרקעין (תיקון - פינוי ובינוי), התשס"ד-2004
[הצעת חוק פ/1814; נספחות.]
(הצעת חבר הכנסת ניסן סלומינסקי)

היו"ר נסים דהן:
       
       אנחנו עוברים להצעת חוק המקרקעין (תיקון – פינוי ובינוי), של חבר הכנסת ניסן סלומינסקי. נא לא להפריע.
       
ניסן סלומינסקי (מפד"ל):
       
       אדוני היושב-ראש, השרים, חברי חברי הכנסת, במתחמים שהממשלה מחליטה על פינוי-בינוי, כדי לשפר, מספיק היום שאדם אחד או משפחה אחת מסרבת לפנות כדי שהפרויקט כולו ייתקע. פרויקטים רבים תקועים. הצעת החוק שלי באה ואומרת - - -
       
היו"ר נסים דהן:
       
       חבר הכנסת רוני בריזון, אתה מפריע לדובר. תודה.
       
ניסן סלומינסקי (מפד"ל):
       
       הצעת החוק אומרת, שתינתן לבית-המשפט הסמכות לקנוס אותה משפחה שמסרבת וגורמת לעיכוב, לקנוס אותה בצורה כזאת  שמצד אחד יפוצו אלה שמפסידים, אבל בעיקר, זה ישכנע אותה לפנות, כדי שהמדינה תוכל לפעול בפינוי-בינוי.
       
       משרד המשפטים ביקש ממני לתאם את הנושא הזה עם המשרדים הרלוונטיים. ישבנו עם משרדי המשפטים, השיכון, האוצר וכל האחרים הרלוונטיים וגובשה הצעה, ולאחר הקריאה הטרומית הצעת החוק תשונה.
       
היו"ר נסים דהן:
       
       נא לא להפריע. חבר הכנסת גדעון סער, הדובר עומד במקומו וכבודו מפריע. תמשיך.
       
ניסן סלומינסקי (מפד"ל):
       
       לאחר הקריאה הטרומית הצעת החוק תשונה בהתאם לסיכום וידובר על מתחמים שאושרו על-ידי הממשלה או על-ידי ועדות בין-משרדיות, ורק עליהן מדובר, כפי שסוכם עם משרד המשפטים. תודה.
       
שרת המשפטים ציפי לבני:
       
       כולל לפי חוק מיסוי מקרקעין.

היו"ר נסים דהן:
       
       תודה רבה. חבר הכנסת טלב אלסאנע, אחרי שהשרה תאמר את דברה, ירצה להסיר. בבקשה, גברתי השרה.
       
שרת המשפטים ציפי לבני:
       
       אדוני היושב-ראש, חברי הכנסת, ההצעה מבקשת לקבוע עוולה נזיקית מיוחדת במקרה של סירוב בלתי סביר לביצוע העסקאות של פינוי-בינוי במתחם שהוכרז על-פי הצעת החוק המקורית לפי סעיף 33א לחוק התכנון והבנייה, כשמטרת ההצעה היא להתמודד עם תופעה שאנחנו קוראים לה: הדייר הסרבן. לעתים, גם ממניעים פסולים, דייר מסרב למכור את הזכויות בבית המשותף, ובעצם לא מאפשר לכלל בעלי הזכויות להתקדם עם העסקה.
       
היו"ר נסים דהן:
       
       חברי הכנסת, אתם לא מאפשרים לשרה לומר את דבריה.
       
שרת המשפטים ציפי לבני:
       
       מאחר שהנושא באמת ראוי לטיפול, הממשלה ביקשה להרחיב את ההצעה הזאת גם על מתחמים שהוכרזו כמתחמי פינוי-בינוי במסלול ניסוי. הואיל והמציע הסכים להרחיב את ההצעה שלו גם למסלולים האלה, כפי שהוא תיאם עם יתר משרדי הממשלה, הממשלה תומכת.
       
היו"ר נסים דהן:
       
       תודה רבה. חבר הכנסת טלב אלסאנע.
       
טלב אלסאנע (רע"ם):
       
       אדוני היושב-ראש, חברי הכנסת, בתקופה האחרונה יש נוהג חדש והוא שימוש בחקיקה במקום לפתור נושאים שבמחלוקת על-ידי הידברות ועל-ידי משא-ומתן. במקום לכבד את רצונו של דייר או מחזיק, משתמשים בחקיקה כדי לכפות רצון מסוים ולשבור את רצונו של אותו דייר. מה שמפתיע אותי זה שמשרד המשפטים, ביד קלה, נותן יד למגמה הזאת. 
       
       רק לאחרונה התקיים בוועדת החוקה דיון על הצעת חוק מאוד קיצונית, אשר נותנת סמכויות רחבות מאוד למינהל מקרקעי ישראל, כאשר המינהל הוא גם החוקר ולאנשיו יש סמכויות של קצין משטרה לצורכי חקירה, הוא גם תובע, מנהל המינהל הופך להיות השופט ונציגי המינהל הם המוציאים לפועל. המינהל הופך להיות גם השופט וגם התליין. לכן, ממציאים נתיב של מערכת משפטית אלטרנטיבית לבתי-המשפט, כאשר מנהל המינהל הוא השופט, וממציאים מערכת אלטרנטיבית להוצאה לפועל, כאשר המפקחים של מינהל מקרקעי ישראל הופכים להיות המוציאים לפועל כשאין להם שום הכשרה. 
       
       גברתי שרת המשפטים, רק היום פורסם, שבקרב הציבור הערבי אין שום אמון במוסד שנקרא מינהל מקרקעי ישראל. את מתארת לעצמך איך אנשים יתייחסו לאותו צו שמוציא מנהל המינהל, האם יכבדו אותו? הם יתייחסו אליו כאילו זה צו של בית-משפט? חוקים כאלה מזמינים עימותים. 
       
       חוקים כאלה מיותרים, ולכן, חבר הכנסת רצון, צריך להתנגד להם, ולדעתי, למען הדמוקרטיה, למען שלטון החוק, אסור להעביר סמכויות ואסור להחליף את ההידברות בכוחנות, אפילו כוחנות על-ידי חקיקת חוק. תודה רבה.
       
היו"ר נסים דהן:
       
       תודה רבה. אנו עוברים להצבעה. חבר הכנסת סלומינסקי רוצה להשיב? לא. 
       
       הצבעה.
       
הצבעה מס' 39
       
בעד ההצעה להעביר את הצעת החוק לדיון מוקדם בוועדה – 35
בעד ההצעה להסיר מסדר-היום את הצעת החוק – 2
נמנעים – אין
ההצעה להעביר את הצעת חוק המקרקעין (תיקון – פינוי ובינוי), 
התשס"ד-2004, לדיון מוקדם בוועדה שתקבע ועדת הכנסת נתקבלה.
       

היו"ר נסים דהן:
       
       35 בעד, שני מתנגדים, אין נמנעים. הצעת החוק התקבלה, והיא תעבור לוועדת הכספים. 
       
קריאה:
       
       ועדת הפנים.
       
היו"ר נסים דהן:
       
       ועדת הפנים. יש למישהו התנגדות? לא. 
       

הצעת חוק הבטחת הכנסה (תיקון - פיצוי קורבנות השואה), התשס"ג-2003
       [הצעת חוק מס' פ/442; נספחות.]
(הצעת קבוצת חברי הכנסת)

היו"ר נסים דהן:
       
       אנו ממשיכים בסדר-היום: הצעת חוק הבטחת הכנסה (תיקון – פיצוי קורבנות השואה) - חבר הכנסת יורי שטרן, מהמקום. חבר הכנסת חמי דורון, יגיע הזמן.
       
יורי שטרן (האיחוד הלאומי - ישראל ביתנו):
       
       כבוד היושב-ראש, חברי הכנסת, השרים, הצעת החוק שלי באה למנוע מצבים מאוד מביכים למדינת ישראל ומאוד פוגעים בציבור של ניצולי שואה, והם המצבים שבהם התגמולים שמגיעים מדי פעם לניצולי שואה בזכות הפעילות של הארגונים היהודיים הבין-לאומיים, שכתוצאה ממנה מתחייבים ארצות רבות, קונצרנים גדולים, תאגידים גדולים, כל מיני גורמים שגזלו מהעם היהודי את רכושו, את חייהם של היהודים, התעשרו על חשבוננו, והיום מתחייבים לשלם תגמולים ופיצויים, מדינת ישראל שמה על זה יד בעקבות חוק הביטוח הלאומי הקיים, שלפיו כל הכנסה כזאת נחשבת להכנסה מבחינת הבטחת הכנסה, ואז העניים ביותר, שמקבלים תגמול על הסבל שלהם בילדותם, צריכים להתחלק עם המדינה בקטע הזה.
       
       בכל מקרה שכזה, כשהתערבנו אנו כחברי הכנסת, הדבר תוקן, אך לא יכול להיות שבכל פיצוי ובכל תגמול ספציפי אנחנו, חברי הכנסת, נתערב. לכן החקיקה באה לתקן את זה באופן יסודי. 
       
       התחייבתי מול משרד האוצר ומול משרדי ממשלה אחרים, שאתאם אתם את סוגי התגמולים או את גובה התגמולים, כך שבכל זאת יהיה ממד וקריטריון סוציאלי כלכלי לנושא הזה.
       
היו"ר נסים דהן:
       
       תודה רבה. ישיב השר שטרית.
       
שר התחבורה מאיר שטרית:
       
       אדוני היושב-ראש, כנסת נכבדה, הגמלה לפי חוק הבטחת הכנסה ניתנת למי שאין לו כושר להשתכר ונועדה להיות רשת מגן אחרונה למי שאין לו הכנסה. לפיכך, ככלל, כל מקור הכנסה שיש לתובע הבטחת הכנסה מובא בחשבון לצורך קביעת הזכאות לגמלה ושיעורה. כחריג לכלל זה נקבע בתקנות, כי תשלומים מסוימים לא יובאו בחשבון בקביעת הזכאות לגמלה. 
       
       הצעת החוק שלפנינו מבקשת לקבוע, כי הכנסה שמקורה בתגמול או בפיצוי המשתלם בגין השואה ורדיפות הנאצים, לא תובא בחשבון לצורך חישוב הזכאות לגמלת הבטחת הכנסה. ועדת השרים לחקיקה החליטה לתמוך בהצעת החוק, ובתנאי שחבר הכנסת שטרן יתאם את הצעתו עם נציגי הממשלה בדבר סכומי הפיצויים, הרנטות וסוגי האוכלוסייה הנזקקת שכספים אלה מיועדים לה, וזאת על מנת להבטיח שגמלת הבטחת הכנסה אכן תישאר רשת מגן אחרונה למעוטי יכולת.
       
       מכיוון שחבר הכנסת שטרן הסכים להתניות הממשלה, והוא גם אמר את זה בדבריו, הממשלה תומכת בהצעת החוק ומציעה להעביר אותה לוועדת הכספים של הכנסת.
       
היו"ר נסים דהן:
       
       ועדת העבודה, הרווחה והבריאות, לפי מה שרשום אצלי, אבל כבוד השר יכול לבקש לכל ועדה אחרת.
       
קריאה:
       
       כספים.
       
היו"ר נסים דהן:
       
       ועדת הכנסת תחליט. חבר הכנסת חמי דורון, רצית להביע התנגדות. שלוש דקות.
       
ענבל גבריאלי (הליכוד):
       
       חמי, אתה יודע על מי אתה מדבר? רק שתדע על מי אתה מדבר, על קורבנות השואה.
       
חמי דורון (שינוי):
       
       גברתי, האמיני לי שאני יודע, וזו הדרך היחידה שבה אני יכול לדבר מעל הדוכן. נכון, אגיד משפט אחד - -
       
רוני בר-און (הליכוד):
       
- - -
       
חמי דורון (שינוי):
       
       - - בדיוק כפי שמר בר-און דיבר לעניין, אני הרי נתלה באילנות גבוהים.
       
       אדוני היושב-ראש, חברי חברי הכנסת, היינו עדים פה למחזה סוריאליסטי למדי שחברי הליכוד - -

היו"ר נסים דהן:
       
       אני מזכיר לך שעל-פי תקנון הכנסת אתה צריך להתנגד; לא רק להביע התנגדות, גם להתנגד.
       
חמי דורון (שינוי):
       
       אני יודע. היינו עדים למחזה סוריאליסטי. הצעת חוק קיבלה את אישור ועדת השרים לענייני חקיקה של הממשלה בתמיכת הממשלה, וניסו ליירט אותה על-ידי יושב-ראש האופוזיציה, בצירוף שני שרים מכובדים שהצביעו נגד עמדת הממשלה.
       
זאב בוים (הליכוד):
       
- - -
       
חמי דורון (שינוי):
       
       אני קורא לראש הממשלה לפטר אותם, כי שר שמצביע בניגוד לעמדת הממשלה ולהחלטת הממשלה, דינו להיות מפוטר. כן, חבר הכנסת בוים. נכון.
       
זאב בוים (הליכוד):


- - -
       
היו"ר נסים דהן:
       
       חבר הכנסת בוים, לא להפריע.
       
זאב בוים (הליכוד):
       
- - -
       
היו"ר נסים דהן:
       
       חבר הכנסת בוים, אני קורא אותך לסדר פעם ראשונה.
       
רוני בר-און (הליכוד):
       
	- - -

היו"ר נסים דהן:
       
       חבר הכנסת רוני בר-און. חבר הכנסת זאב בוים, נא לא להפריע. תודה.
       
חיים אורון (יחד):
       
       הייתם יחד עד לפני שבועיים, רבותי.
       
גדעון סער (הליכוד):
       
- - -
       
חמי דורון (שינוי):
       
       כמה שאתה טועה, גדעון סער. גדעון סער, להבדיל ממך, שאתה צריך להישאר חנוק, ואולי לכן הורדת את העניבה, היא חנקה אותך יותר מדי פה לאורך השנתיים האחרונות, אצלנו יש הרבה חברי כנסת שנושמים לרווחה וסוף-סוף יכולים להצביע על חוקים בלי להקיא קודם לכן. זה ההבדל בינינו.
       
גדעון סער (הליכוד):
       
       הרבה זמן יהיה לכם - - -
       
נעמי בלומנטל (הליכוד):
       
       תהיו מוכנים - - -
       
חמי דורון (שינוי):
       
       הכול בסדר, אין שום בעיה.
       
היו"ר נסים דהן:
       
       נא לא להפריע.
       
חמי דורון (שינוי):
       
       אתם יודעים איך הפוליטיקה עובדת, הכול נזיל, בייחוד בממשלה הנזילה הזאת. אתם יודעים מה יכול לקרות מחר, מה יכול לקרות מחרתיים. יכול להיות שבעוד שלושה חודשים נלך לבחירות, ולא תהיו 40 מנדטים, הכול יכול לקרות. אולי גברת בלומנטל - - -

היו"ר נסים דהן:
       
       חבר הכנסת גדעון סער, נא לא להפריע.
       
ענבל גבריאלי (הליכוד):
       
- - -
       
חמי דורון (שינוי):
       
       חברת הכנסת גבריאלי, מה לעשות שעל-פי שיטתנו, הצעת החוק שלך לא היתה ראויה.
       
ענבל גבריאלי (הליכוד):
       
       השיא שלכם מאחוריכם.
       
חמי דורון (שינוי):
       
       נו, אני אומר לך משהו: תשאלי את שותפייך החרדים למי ניתנה הנבואה לאחר חורבן הבית. אל תתנבאי פה, כי את לא יודעת מה יקרה מחר. את לא יודעת, אז בואי לא נתנבא, כל אחד יעשה את שלו, אבל יש גם גבול לציניות.
       
זאב בוים (הליכוד):
       
       תן לנו לעשות את שלנו, תעשה אתה את שלך.
       
היו"ר נסים דהן:
       
       חבר הכנסת בוים, לא להפריע.
       
חמי דורון (שינוי):
       
       האמת היא שאף אחד לא שומע אותך, כי משם לא שומעים, זה קשה. עם המיקרופון שומעים יותר. תראה, נכון, לקחת באופן אישי את הנפילה של החוק אתמול, זה חוק שאנחנו גם בשנה שעברה התנגדנו לו. הבטחתם אתם, הליכוד, הבטחתם והתחייבתם שהוראת השעה הזאת תשונה, אבל לא טרחתם, כי לא מעניין אתכם שום דבר. חוץ מהשלטון לא מעניין אתכם כלום. לכן כך אתם נראים.
       
זאב בוים (הליכוד):
       
       למה, מי אתה שיתחייבו לך?

היו"ר נסים דהן:
       
       נא לסיים. תודה רבה. חבר הכנסת זאב בוים, תודה רבה. 
       
זאב בוים (הליכוד):
       
- - -
       
היו"ר נסים דהן:
       
       חבר הכנסת זאב בוים.
       
       חבר הכנסת יורי שטרן, אני מודיע לך שלפי התקנות, למרות בקשתך שהצעת החוק תעבור לוועדת העבודה והרווחה, ברגע שחבר כנסת אחר מבקש ועדה אחרת, וחבר הכנסת גדעון סער ביקש ועדת הכספים, זה ילך לוועדת הכנסת לדיון. תודה. 
       
יורי שטרן (האיחוד הלאומי - ישראל ביתנו):
       
       אבל גם הממשלה הסכימה אתי.
       
היו"ר נסים דהן:
       
       תודה רבה. זה לא עוזר. 
       
       אנו עוברים להצבעה. מי בעד? מי נגד? 
       
הצבעה מס'  40
       
בעד ההצעה להעביר את הצעת החוק לדיון מוקדם בוועדה – 35
בעד ההצעה להסיר מסדר-היום את הצעת החוק – 3
נמנעים – אין
ההצעה להעביר את הצעת חוק הבטחת הכנסה (תיקון – פיצוי קורבנות השואה), 
התשס"ג-2003, לדיון מוקדם בוועדה שתקבע ועדת הכנסת נתקבלה.

היו"ר נסים דהן:
       
       35 בעד, שלושה נגד, אין נמנעים. הצעת החוק התקבלה, והיא תעבור לוועדת הכנסת, שתחליט איזו ועדה תמשיך לדון בה. 
       
       אני מבקש שיירשם בפרוטוקול, שחבר הכנסת יצחק כהן הצביע בעד הצעת החוק.
       
       
הצעת חוק זאב ז'בוטינסקי (ציון זכרו ופועלו), התשס"ה-2004 
[הצעת חוק פ/2834; נספחות.]
(הצעת קבוצת חברי הכנסת)

היו"ר נסים דהן:
       
       אנחנו ממשיכים בסדר-היום: הצעת חוק זאב ז'בוטינסקי (ציון זכרו ופועלו), של חבר הכנסת רוני בר-און. הנמקה מהמקום. בבקשה. 
       
       חברי הכנסת, נא לא להפריע. אדוני יושב-ראש ועדת החוץ והביטחון, אתה מפריע ליושב-ראש ועדת הכנסת לומר את דבריו. נא להקשיב. 
       
רוני בר-און (הליכוד):
       
       אדוני היושב-ראש, חברי חברי הכנסת, חברי השרים, מעטות הן הפעמים שבהן אדם עולה לדוכן כשהוא מציע הצעת חוק כשהוא גם שלם עם ההצעה שלו, גם שמח בה וגם נרגש ממנה. זהו רגע כזה. חבר הכנסת שטייניץ, אנחנו מדברים על חוק ז'בוטינסקי.
       
היו"ר נסים דהן:
       
       נא לא להפריע, חברי הכנסת. חברת הכנסת ענבל גבריאלי, שומעים אותך עד כאן. 
       
רוני בר-און (הליכוד):
       
       אדוני היושב-ראש, זאב ז'בוטינסקי הוא מדור הנפילים של אבות הציונות. הוא הקדיש את חייו להקמת המדינה היהודית בארץ-ישראל. הוא הטביע את חותמו על הציונות ועל דמותה של המדינה ברוח משנתו של חוזה המדינה. תורתו של זאב ז'בוטינסקי הניחה את התשתית למדינה הליברלית המודרנית, הנשענת על ערכי הדמוקרטיה, הדאגה לזולת וערכי המסורת היהודית. 
       
היו"ר נסים דהן:
       
       חברי הכנסת, אתם מפריעים לחבר לומר את דבריו. אני לא מבין אתכם. 
       
רוני בר-און (הליכוד):
       
       תודה רבה, אדוני היושב ראש. לאור ההתנהגות של החברים, אני מוותר על זכות הדיבור. 
       
היו"ר נסים דהן:
       
       מדברים על זאב ז'בוטינסקי. 
       
רוני בר-און (הליכוד):
       
       אני מושך את החוק. אי-אפשר לדבר כאן עם כל מה שאתם עושים. 
       
היו"ר נסים דהן:
       
       השר שטרית, בבקשה. 
       
שר התחבורה מאיר שטרית:
       
       אדוני היושב-ראש, אף שחבר הכנסת רוני בר-און כועס, ובצדק, על שהפריעו לו, הממשלה תומכת בהצעת החוק. 
       
       אמר חבר הכנסת בר-און, ובצדק, שזאב ז'בוטינסקי היה מענקי הרוח, אחד מאלה שיכלו לחזות קדימה. הוא היה בין אלה שהזהירו מפני השואה המתקרבת, הוא דרש מיהודי אירופה לעלות לישראל, ולצערי, רבים לא שמעו לו. מי שקורא את כתביו מתרשם מיכולת הצפייה שלו קדימה. 
       
       אני חושב שההצעה ראויה. הממשלה החליטה לתמוך בה, ואני מבקש לאשר אותה ולהעבירה להכנה לקריאה ראשונה בוועדת החינוך של הכנסת. 
       
היו"ר נסים דהן:
       
       תודה. שר האוצר ביקש להתערב בדיון. בבקשה, רשות הדיבור שלו. 
       
חיים אורון (יחד):
       
       אבל אני רוצה לדבר נגד. 
       
היו"ר נסים דהן:
       
       חכה, כשנגמור עם הממשלה. הממשלה מביעה את דעתה בעד ואחר כך נשמע נגד. 
       
צבי הנדל (האיחוד הלאומי - ישראל ביתנו):
       
       נגמור עם הממשלה קודם. 
       
שר האוצר בנימין נתניהו:
       
       אדוני היושב-ראש, מכובדי חברי הכנסת, שמעתי כאן על מורשת ז'בוטינסקי, שהיתה, כמובן, גם כלכלית וחברתית, אבל בראש ובראשונה, ז'בוטינסקי היה תלמידו המובהק של הרצל בתחום הציונות המדינית. הוא זיהה, כמו הרצל לפניו, את סכנת הכחדתם של יהודי אירופה, ועל כך הוא הוקע והוכה קשות על-ידי בני עמנו. 
       
       הוא חשב שדרושה צבאיות יהודית, ולצורך זה הוא הקים את הכוח הצבאי היהודי המאורגן הראשון, לא אחרי אלפי שנים, אבל בוודאי אחרי מאות רבות של שנים, במלחמת העולם הראשונה - גדוד נהגי הפרדות. כל ההתקפות עליו - היום זה מקובל כנכסי צאן ברזל של הקיום הלאומי שלנו. מי כאן מדמיין קיום יהודי ללא צבא, שיגן על חיי המדינה היהודית? הוא אכן חזה את השואה, אבל הוא גם חזה את הצרכים של המדינה להיאבק בתחום המדיני הבין-לאומי, מה שהוא קרא לו תורת הלחץ. הוא הבין את חשיבותה של דעת הקהל ואת העובדה שאנחנו יכולים לנצח בשדה הקרב ולהפסיד בשדה הקרב המדיני אם לא נוכל להפעיל את טיעונינו ועמדותינו אל מול הטיעונים הכוזבים שיפעילו אויבינו. 
       
צבי הנדל (האיחוד הלאומי - ישראל ביתנו):
       
       הוא לא חשב על ראש הממשלה. 
       
שר האוצר בנימין נתניהו:
       
       מהסיבות האלה ועוד רבות אחרות שציינו כאן כמה מחברי, נראה לי שמדינת ישראל אינה מעריכה היום מספיק את תרומתו המכרעת של ז'בוטינסקי, לא משום שלא אימצה את ערכיו ותחזיותיו, אלא משום שהאיש עצמו, אף שהוא מוכר וידוע בחלק מהציבור, אינו מוכר וידוע בכל הציבור.
       
טלב אלסאנע (רע"ם):
       
       הליכוד ממשיך בדרכו בעזרה לזולת?
       
שר האוצר בנימין נתניהו:
       
        היה ראוי גם שחברינו בני המגזר הלא-יהודי, שמכירים בוודאי את תורת קיר הברזל שלו להשגת שלום מול עולם עוין, בוודאי יכירו את תפיסתו על המדינה הליברלית שאמורה לאפשר את זכויות הפרט לכלל אזרחיה. אני מודה לך, אדוני. 
       
טלב אלסאנע (רע"ם):
       
       השאלה היא אם הליכוד גם ממשיך בדרכו. 

היו"ר נסים דהן:
       
       תודה רבה. חבר הכנסת חיים אורון ביקש להתנגד להסכמת הממשלה. 
       
יצחק כהן (ש"ס):
       
       מה הוא היה אומר על ההתנתקות, אדוני היושב-ראש, אם הוא היה חי היום?
       
היו"ר נסים דהן:
       
       חבר הכנסת כהן, כמו שאתה יודע, אני עכשיו יושב-ראש ולא פרשן של ז'בוטינסקי. נא לא להפריע. 
       
חיים אורון (יחד):
       
       אדוני היושב-ראש, אני בהחלט מבין את התרגשותו של חבר הכנסת בר-און, ואני אומר את זה בכל הכנות, לא אחרי שהפריעו לו אלא לפני שהפריעו לו, ואני מתאר לעצמי שגם אני, אם הייתי חושב שאני רוצה לעלות ולנסות להעביר בכנסת חוק לציון זכרו של מי שאני רואה בו את מורי ורבי, הייתי מאוד נרגש. השאלה, חבר הכנסת בר-און ושר האוצר, היא אם זה הכלי. לא מדובר בציון ממלכתי על-פי הצעת החוק הזאת. לא מדובר בציון ממלכתי. 
       
רוני בר-און (הליכוד):
       
       ודאי שכן. 
       
חיים אורון (יחד):
       
       אתה מציע מועצה ציבורית שמובטח שרובה יהיה מאנשינו – מכון ז'בוטינסקי, מכון ז'בוטינסקי בחיפה וכו' וכו', אבל, חבר הכנסת בר-און, זה לא העיקר. את השיח המתמשך בציונות בין מי שרואים את ז'בוטינסקי בתור מורה הדרך שלהם - אגב, אני מצפה שבכמה וכמה תחומים, חברי הכנסת מהליכוד, תלכו בדרכיו של ז'בוטינסקי יותר מכפי שאתם הולכים בהן, בעיקר בנושאים החברתיים. 
       
עוזי לנדאו (הליכוד):
       
       תגיד את זה עוד הפעם ועוד הפעם ועוד הפעם, שייהנו מזה. 
       
חיים אורון (יחד):
       
       אני אומר את זה עוד הפעם ועוד הפעם. בכמה תחומים אני מצפה מהם. 
       
       עם כל הכבוד, תארו לכם שגלגל המזלות מתחלף, נאמר שמשתנה פה התמונה וחבר מפלגת העבודה מציע שיהיה יום ממלכתי לזכרה של דמות שאני מאוד מאוד מעריך, בלי כחל ושרק, ברל כצנלסון. מעמדו, לפחות בחלק מהציונות, לא פחות ממעמדו של ז'בוטינסקי בחלק אחר. 
       
       אולי יקרה פעם שאני אציע יום לכבוד מישהו שאני חי על-פי מורשתו, מאיר יערי או יעקב חזן או טבנקין, דמויות מדור הנפילים כולן, לרבות ז'בוטינסקי; אני רוצה להיות מאוד ברור. אבל מה אתם באים ואומרים פה עכשיו? היום הזה הוא אפילו יותר חשוב מאלה לזכר בן-גוריון והרצל, כי לכבוד בן-גוריון אין דיון שנתי בכנסת ולכבוד הרצל אין דיון שנתי בכנסת. אין. אין חובה לקיים ביום הרצל דיון במחנות צה"ל - - -  
       
רוני בר-און (הליכוד):
       
       יש.
       
חיים אורון (יחד):
       
       אין. 
       
אורי אריאל (האיחוד הלאומי - ישראל ביתנו):
       
       לא נכון. 
       
חיים אורון (יחד):
       
       אין, אבל פה פתאום מסדרים את ההיסטוריה באמצעות הצבעות בכנסת. חברים, הנושא חשוב מדי, רציני מדי, אחראי מדי. תנו לשיח הציבורי ההיסטורי האקטואלי הזה להתנהל במסגרות שלו, במכוני מחקר. אגב, רוצים להוסיף כספים למכוני מחקר לזכר ז'בוטינסקי, לזכר ברל כצנלסון, לזכר משה חיים שפירא ולזכר בן-גוריון? אבל מכאן, אדוני שר האוצר, עד יום ממלכתי שיהיה בו טקס ממלכתי? 
       
היו"ר נסים דהן:
       
       אדוני היושב-ראש, זו הפעם הראשונה שאתה מצליח להפריע. 
       
חיים אורון (יחד):
       
       אדוני שר האוצר, ואם יעמדו אז בראש הממלכה ראש ממשלה ממחנה אחד ושר חינוך מהמחנה האחר, אז יהיה יום ממלכתי לוויכוח על מורשת ז'בוטינסקי? על מה אתם בדיוק הולכים? כיוון שיש עכשיו רוב, מסדרים ככה את העניינים? 
       
       אתם תהיו בשלטון תקופה מסוימת, אחרים יהיו בשלטון תקופה מסוימת. בואו נשאיר את הוויכוח על המורשת ההיסטורית של דמויות חשובות בציונות, ובכללן גם ז'בוטינסקי, למקומות אחרים ולא לימי זיכרון ממלכתיים. 

היו"ר נסים דהן:
       
       תודה רבה. חבר הכנסת רוני בר-און, זכותך להגיב. אדוני היושב-ראש, איך זה להפריע מהאולם?
       
היו"ר ראובן ריבלין:
       
       ז'בוטינסקי אמר: "ציון כולה שלנו". אז כל מי שמצביע בעד החוק, אני מקווה שהוא גם יקיים את מה שהוא אמר.
       
יעקב מרגי (ש"ס):
       
       מה עם משה רבנו - - -

היו"ר ראובן ריבלין:
       
       - - -
       
רן כהן (יחד):
       
       - - - צדק חברתי. 
       
היו"ר נסים דהן:
       
       רק חבר הכנסת רוני בר-און מדבר מהדוכן. 
       
רוני בר-און (הליכוד):
       
       אדוני היושב-ראש, רבותי השרים, חברי הכנסת, המטרות של החוק הזה הן להנחיל לא פחות ולא יותר את החזון, את המורשת ואת פועלו של ז'בוטינסקי, לציין את זכרו ולהביא לחינוך הדורות הבאים, לעיצוב מדינת ישראל, מוסדותיה, יעדיה ודמותה בהתאם לחזון הציוני שלו. 
       
       כתבתי בדברי ההסבר, ואני חוזר על זה כאן - וגם לבקשת שרת המשפטים – על-פי מה שנקבע בוועדת שרים לענייני חקיקה, החוק הזה מבוסס על החוק שהתקבל לאחרונה להנצחת זכרו של הרצל, ואל תכניס לי את מאיר יערי ואת טבנקין לכל החבילה הזאת, כי זה לא שייך. 
       
חיים אורון (יחד):
       
       למה?
       
רוני בר-און (הליכוד):
       
       כי מדברים על שני הענקים של הציונות - - 

יוסי שריד (יחד):
       
       מה עם ברל כצנלסון?
       
רוני בר-און (הליכוד):
       
       - - ולא שום דיבורי סרק מהסוג הזה. 
       
חיים אורון (יחד):
       
       - - -
       
רן כהן (יחד):

       הרצל לא היה אחד? אתה רוצה גם לתלות את התמונה של ז'בוטינסקי פה? 
       
רוני בר-און (הליכוד):
       
       ככל שהדברים נוגעים להתאמה בין שני החוקים, או ככל שהיתה פה סתירה עם חוק הרצל, אני אסכים לתיאום עם משרד המשפטים.
       
שרת המשפטים ציפי לבני:
       
       על הרכב המועצה. 
       
רוני בר-און (הליכוד):
       
       כמובן, על הרכב המועצה. זה העניין שמדובר עליו. זה בסדר מבחינתי בעניין הרכב המועצה - - -
       
רן כהן (יחד):
       
       יהיו שני אבות לציונות, ולא רק הרצל?

היו"ר נסים דהן:
       
       אנחנו עוברים להצבעה. מי בעד? מי נגד? 
       
       חבר הכנסת רן כהן, תביע את עמדתך בהצבעה. 
       
הצבעה מס' 41
       
בעד ההצעה להעביר את הצעת החוק לדיון מוקדם בוועדה - 32
בעד ההצעה להסיר מסדר-היום את הצעת החוק – 10
נמנעים – אין
ההצעה להעביר את הצעת חוק זאב ז'בוטינסקי (ציון זכרו ופועלו), 
התשס"ה-2004, לדיון מוקדם  בוועדת החינוך, התרבות והספורט נתקבלה. 
       
רוני בר-און (הליכוד):
       
       ההצבעה שלי לא נקלטה. 
       
היו"ר נסים דהן:
       
       אני אצרף את קולך, אדוני. 
       
       בעד – 33, בצירוף קולו של חבר הכנסת רוני בר-און, נגד – 10 ואין נמנעים. הצעת החוק התקבלה. 
       
רוני בר-און (הליכוד):
       
       - - -
       
היו"ר נסים דהן:
       
       לפרוטוקול אני מודיע שחבר הכנסת רוני בר-און הצביע בעד. 
       

הצעת חוק שירות ביטחון (הגבלת קריאה לשירות מילואים 
של קצין - הוראת שעה) (תיקון מס' 4), התשס"ה-2004
       [רשומות (הצעות חוק, חוב' מ/151).]
(קריאה ראשונה)

היו"ר נסים דהן:
       
       אנחנו ממשיכים בסדר-היום: הצעת חוק שירות ביטחון (הגבלת קריאה לשירות מילואים של קצין – הוראת שעה) (תיקון מס' 4). מציג את החוק סגן שר הביטחון. 
       
סגן שר הביטחון זאב בוים:
       
       אדוני היושב-ראש, חברי הכנסת, אני מתכבד להביא לאישור מליאת הכנסת בקריאה ראשונה את הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 4), התשס"ה-2004. 
       
היו"ר נסים דהן:
       
       רשימת הדוברים סגורה. 
       
סגן שר הביטחון זאב בוים:
       
       חוק שירות ביטחון [נוסח משולב], התשמ"ו-1986, קובע בסעיף 29ב(א), הגבלות קריאה, לאמור: "יוצא צבא, שמלאו לו 41 שנים, המשרת שירות מילואים ביחידה קרבית, כהגדרתה בפקודות הצבא, ואשר שירת שירות מילואים ביחידה כאמור תקופה כוללת של עשר שנים לפחות, לא ייקרא לשירות מילואים לצורך ביצוע תעסוקה מבצעית, אלא אם כן נתן הסכמתו לכך, או שהוא נמנה עם בעלי מקצועות ותפקידים חיוניים או שקיים בהם חוסר בכוח-אדם, כפי שקבע הרמטכ"ל באישור ועדת החוץ והביטחון של הכנסת". 
       
       אדוני היושב-ראש, בעקבות המאורעות הביטחוניים בשנים האחרונות והגידול במשימות הביטחוניות המוטלות על צה"ל, נוצר בצבא מחסור בכוח אדם, ובמיוחד בתפקידי קצונה ביחידות קרביות. כדי לענות על הצרכים המבצעיים של צה"ל ולאפשר לו להתמודד עם משימות הביטחון המוטלות עליו, נחקק בדצמבר 2001 כהוראת שעה לשנה חוק שירות ביטחון (הגבלות קריאה לשירות מילואים של קצין – הוראת שעה), המאפשר גיוסם של קצינים במילואים המשרתים ביחידות קרביות לצורך ביצוע תעסוקה מבצעית, גם אם מלאו להם 41 שנים, וזאת אם השתכנע הרמטכ"ל או מי שהוא הסמיכו לכך כי קיימים הטעמים המצדיקים זאת. 

יובל שטייניץ (הליכוד):
       
       בכפוף לפיצוי כספי מוגדל.
       
סגן שר הביטחון זאב בוים:
       
       כן, אני לא נכנס לזה, זה בוודאי. אדוני היושב-ראש, חברי הכנסת, אני חושב שאני לא אגלה פה גדולות ונצורות או משהו חדש אם אני אקבע, שלדאבון הלב המציאות מאז 2001 בכל הנוגע למצב הביטחוני, המלחמה בטרור, הצורך במאמץ המיוחד הזה, לא השתנתה, והיא מחייבת לפיכך לבוא ולהאריך את תוקף הוראת השעה בשנה נוספת. זה מה שמתבקש מהכנסת. 
       
       אני אבקש את תמיכת הכנסת והעברת ההצעה הזאת, אחרי הדיון בקריאה הראשונה, לוועדת החוץ והביטחון להכנתה לקריאה שנייה ושלישית. תודה רבה. 
       
היו"ר נסים דהן:
       
       תודה. כמו שאמרתי, רשימת הדוברים סגורה. ראשון הדוברים - חבר הכנסת אילן שלגי. 
       
קריאה:
       
       ואחריו?
       
היו"ר נסים דהן:
       
       חבר הכנסת רוני בריזון, ואחריו - חבר הכנסת רשף חן. 
       
רוחמה אברהם (הליכוד):
       
       כמה דוברים יש, אדוני היושב-ראש?
       
היו"ר נסים דהן:
       
       תשעה.  
       
קריאה:
       
       אבל למה נסגרה הרשימה?

היו"ר נסים דהן:
       
       כי בשלב מסוים צריך לסגור את הרשימה. 

ענבל גבריאלי (הליכוד):
       
       אדוני היושב-ראש, כולם מסיעת שינוי?
       
יובל שטייניץ (הליכוד):
       
       כמה זמן יש לכל אחד?
       
היו"ר נסים דהן:
       
       שלוש דקות על-פי התקנון. 
       
קריאה:
       
       אני חושב שהיושב-ראש צריך לשקול לתת זכות דיבור לעוד ארבעה. 
       
אילן שלגי (שינוי):
       
       אדוני היושב-ראש, חברות וחברי הכנסת, הצעת חוק שירות ביטחון (הגבלת קריאה לשירות מילואים של קצין – הוראת שעה) היא הוראת חוק שלא ראוי שאנחנו נקבל אותה. אין צורך להאריך את הוראת השעה, משום שהחוק הקיים גם הוא מאפשר לגייס למילואים קצינים מעל גיל 41, וזה אותו סעיף 29 שקרא קודם שר הביטחון, אלא שכעת ללא הוראת השעה הסמכות לאשר לאילו בעלי תפקידים חיוניים מותר לקרוא היא כפי שקבע הרמטכ"ל באישור ועדת החוץ והביטחון של הכנסת. 
       
       באה הוראת השעה, מוציאה את ועדת החוץ והביטחון של הכנסת מן התמונה - כלומר את הפיקוח הציבורי שלנו, של חברי הכנסת, באמצעות ועדת החוץ והביטחון של הכנסת - ומשאירה את שיקול הדעת לרמטכ"ל בלבד. ליתר דיוק, לא לרמטכ"ל בלבד, אלא הרמטכ"ל או מי שהוא הסמיך לכך. 
       
       המשמעות היא, שכל מפקד, לא רק אלוף פיקוד ולא רק אוגדונר, אלא אולי גם מח"ט ואולי גם מג"ד, יוכל לקבל את הסמכות מהרמטכ"ל ולהחליט שהוא מגייס קצינים - - -
       
סגן שר הביטחון זאב בוים:
       
       מה אתה מקשקש? קשקוש - - -
       
אילן שלגי (שינוי):
       
       אל תאמר לי, מה אתה מדבר, כי אני יודע מה אני מדבר. 
       
סגן שר הביטחון זאב בוים:
       
       קשקוש מקושקש. 
       
היו"ר נסים דהן:
       
       חבר הכנסת זאב בוים, אתה עומד במקום ומפריע. אני קורא אותך לסדר פעם שנייה היום. 
       
אילן שלגי (שינוי):
       
       אדוני סגן שר הביטחון, אני מאוד מצטער שאתה יוצא מן הכלים. אל תדבר בשם הצבא, כי הצבא הוא לא שלך, הצבא הוא של כולנו ואנחנו מייצגים פה את כל המשרתים בצבא והמשרתים במילואים. נכון, יש בבית הזה גם כאלה שאינם מייצגים חיילי מילואים. יש כאן רבים כאלה, והם שותפים שלך, ואתה מאפשר להם להשתמט מהשירות. אתה לא מגייס לצה"ל בחורים בריאים, משום שאתה מאפשר להם ליהרג באוהלה של תורה. 
       
סגן שר הביטחון זאב בוים:
       
       זאת החלטה של ממשלות ישראל לדורותיהן, מאז הקמת מדינת ישראל. 
       
היו"ר נסים דהן:
       
       חבר הכנסת זאב בוים, אני אצטרך להוציא אותך מהאולם. 
       
חמי דורון (שינוי):
       
       1,500 איש בלבד, ולא 500,000.
       
אילן שלגי (שינוי):
       
       אדוני סגן שר הביטחון, אני חוזר ואומר, אתה יוצא מן הכלים. 
       
סגן שר הביטחון זאב בוים:
       
       האופוזיציה העבירה אתכם על דעתכם לגמרי. 
       
היו"ר נסים דהן:
       
       חבר הכנסת זאב בוים, אתה עומד ומפריע. לצערי הרב, אני איאלץ להוציא אותך מהאולם. 
       
אילן שלגי (שינוי):
       
       אדוני סגן שר הביטחון, אתה יכול להיות לא סגן אלא שר התיאטרון. שר הביטחון בכלל אינו מופיע פה בכנסת. אומנם, הוא רצה להיות חבר כנסת ולא הצליח לשנות את החוק, והבג"ץ בלם אותו, אבל אתה פה יוצא מן הכלים, מדבר כביכול בשם טובת הצבא, ואני אומר לך שהחוק הקיים ללא הוראת השעה מאפשר גם גיוסם של קצינים בני 41, ובלבד שהרמטכ"ל יקבל את אישור ועדת החוץ והביטחון. אתם רוצים לתת את הסמכות הזאת לכל מח"ט ולכל מג"ד, ואנחנו לא נסכים לכך. אתם לא יכולים לקחת אנשים בני 42 ו-44 ו-48 ששירתו כלוחמים, במשך עשר שנים ויותר כקצינים קרביים בשטח – אתם לא יכולים לקרוא להם אם זאת לא שעת-חירום. הוראת השעה הזאת היא שערורייה. 
       
       בוועדת-טל בא ראש אכ"א ואמר: אם נגייס את כל הבחורים החרדים הבריאים נוכל לקצר את השירות בארבעה חודשים; זה היה בשנת 2000. המצב היום הוא חצי שנה. אותם ארבעה חודשים בשנת 2000 הם היום חצי שנה, משום שהמספרים של המשתמטים הולכים וגדלים. אתם עושים ילדים, ולא מסוגלים לפרנס אותם. אתם גם לא מסוגלים לשלוח אותם לצבא, אתם רוצים שהם ישבו וילמדו בישיבות. אנחנו לא מסכימים לאי-שוויון הזה. 
       
יצחק כהן (ש"ס):
       
       אם יש אוכלי חינם זה אתה. אתה אוכל חינם. 
       
היו"ר נסים דהן:
       
       חבר הכנסת כהן, אתה עוד מעט מדבר, תוכל לענות. 
       
אילן שלגי (שינוי):
       
       לא מקובל עלינו חוסר השוויון בין דם לדם במדינה הזאת. אל תיקחו את הקצינים בני 41 ו-44 ו-48 לשירות מילואים על-פי הוראת שעה ללא אישור ועדת החוץ והביטחון של הכנסת. כאשר יהיה מצב חירום, כולם יבואו, גם בני ה-58. תודה רבה. 
       
יצחק כהן (ש"ס):
       
       גם אתה, משתמט, גם אתה. 
       
היו"ר נסים דהן:
       
       תודה. חבר הכנסת רוני בריזון, בבקשה. 
       
רוני בריזון (שינוי):
       
       אדוני היושב-ראש, חברי הכנסת, 39,508 – זכרו את המספר. 39,508 בחורים צעירים, כשירים, בריאים, במיטב שנותיהם, אינם משרתים בצבא. 
       
יצחק כהן (ש"ס):
       
       איפה שירת הבן של טומי לפיד? איפה שירת הבן של טומי לפיד? 
       
היו"ר נסים דהן:
       
       חבר הכנסת כהן, נא לא להפריע. 
       
יצחק כהן (ש"ס):
       
       שיענה לי. איפה שירת הבן של טומי לפיד?
       
רוני בריזון (שינוי):
       
       שמונה אוגדות, 50 חטיבות חי"ר, 60 חטיבות שריון. איך נקרא לאנשים האלה, כדי שלא יאשימו אותנו שוב בשנאת חרדים? איך נקרא להם? מש"צים. לא משתמטים שאינם צודקים, חלילה. חס וחלילה, לא נאמר את זאת. מאותגרי שירות צבאי נקרא להם, מש"צים. 39,508 שאינם עושים את חובתם, ובמקומם אתם רוצים לגייס קציני מילואים מעל לגיל 41. אנשים שנתנו את מיטב שנותיהם ואת מיטב ימיהם למדינה הזאת, אותם אתם תגייסו, אותם אתם תביאו, לחיים הסדירים שלהם אתם תפריעו – בעבודה, בלימודים, בחיי המשפחה. 
       
       לא הצבענו בעד החוק הזה אתמול, ולא נצביע בעדו היום. מי שרוצה לדעת מדוע, יזכור את המספר: 39,508.
       
היו"ר נסים דהן:
       
       תודה רבה. חבר הכנסת רשף חן, ואחריו – חבר הכנסת חמי דורון, שכנראה ניצל את זכותו לדבר כשהפריע לכולם. 
       
חמי דורון (שינוי):
       
       אדוני היושב-ראש, אני מודיע לך שלא הפרעתי לחברי, אני רק עוזר לאופוזיציה. 
       
היו"ר נסים דהן:
       
       חברים שלך אומרים: עם עזרה כזאת, לא צריכים הפרעות. 
       
רשף חן (שינוי):
       
       אדוני היושב-ראש, אני חייב לומר שאני מקבל את עזרתו של חבר הכנסת דורון בברכה רבה מאוד. 
       
       אדוני היושב-ראש, חברי חברי הכנסת, איש נבון אמר לי פעם, שאם אתה רואה מעשה מוזר ואתה מתלבט אם זה זדון או טיפשות, זה בדרך כלל טיפשות. מה שהורג אותי בכל מה שקשור לגיוס המילואים במדינת ישראל הוא הטיפשות הטהורה של מה שמתרחש פה לאורך שנים רבות.
       
       מה ההיגיון שמדינת ישראל מוצאת בלקיחת אנשים שנמצאים כבר בשלב מתקדם בחיים שלהם? חיילים מי-יודע-מה טובים הם כבר לא. הצורך של הנוכחות שלהם בבית הוא קריטי; הם אבות לילדים, הם בעלי עסקים, לוקחים חלק פעיל ומרכזי במשק. בדיוק אותם אנשים שמשרתים בצבא והלכו לקורס קצינים, הם גם אלה שיש להם עסקים ומפעלים והם המנכ"לים של החברות והסמנכ"לים של החברות. הם מלח הארץ האמיתי של המדינה הזאת. לקחת אותם לשירות מילואים, לשלם להם דרך הביטוח הלאומי הון עתק - מפני שהאנשים האלה מרוויחים כסף באזרחות, ולכן הם זכאים שלא ייפגעו כשהם משרתים את השירות הצבאי, הם מקבלים כסף, וגם לפי הצעת החוק הם מקבלים הרבה כסף – וכל זה בשביל לעשות משימות ביטחון שוטף? 
       
       כדי למלא משימות של הכנת הצבא למלחמה, לא צריך את משך המילואים שאנחנו עושים ולא צריך את גילאי המילואים שאנחנו עושים, צריך דבר הרבה יותר מצומצם. המילואים שלנו משמשים לביטחון שוטף. ולצורך ביטחון שוטף, ההיגיון היה אומר שניקח חבר'ה צעירים, שכרגע סיימו שירות סדיר, נשלם להם סכום כסף הרבה יותר קטן מזה שאנחנו משלמים לבעלי הכרס ובעלי המשפחות ובעלי העסקים. המשפחות שלהם לא נפגעות, כי בדרך כלל עדיין אין להם משפחות; העלות הכספית של זה הרבה יותר נמוכה; המשק לא נפגע, מפני שהם עדיין לא נמצאים בתוך המשק ולא עושים בו תפקידים בכירים. הם יגידו לך עשר פעמים תודה על זה שסוף-סוף, אחרי שלוש שנים בלי שכר – זה עניין אחר, היה צריך להיות שכר – הם יוכלו להרוויח משכורת, ובקנה המידה של בחור בן 21 זה שכר משמעותי מאוד, ובקנה המידה של מנכ"ל בן 42 זה שכר נמוך מאוד. הם יעשו את העבודה יותר טוב, הם יותר מאומנים, הם כרגע יצאו מהשירות הסדיר, הם מכירים את כל הכלים. השירות הצבאי יהיה יותר טוב, המשק הכלכלי שלנו ייפגע פחות, המשפחות שלנו ייפגעו פחות. הכול טוב. זה לא שאני חלמתי את התורה הזאת בעצמי. זאת ההמלצה של המועצה לביטחון לאומי. 
       
       הדבר הראשון שאנחנו עשינו כשנכנסנו לכנסת הזאת לפני כמעט שנתיים – אני באופן אישי שאלתי את הנציגים שלנו בוועדת החוץ והביטחון מה קורה עם העניין הזה, כי זאת תורה לא חדשה. אמרו לי: צה"ל הבטיח לנו שנושא הקבע הקצר – כך קוראים לזה, "הקבע הקצר" – ייפתר כבר השנה. לכן בשנה שעברה הצבענו בעד הדבר הזה, והבטיחו לנו שזאת הפעם האחרונה. 
       
סגן שר הביטחון זאב בוים:
       
       אתמול הצבעתם בעד הדבר הזה. 
       
רשף חן (שינוי):
       
       בגלל זה אנחנו פה היום עד 24:00, או מפני שהצבענו נגד ולכם אין לא ממשלה ולא קואליציה ולא חברי כנסת ולא שרים? זאת פארסה בפני עצמה, האופן שבו אתם מנהלים את המדינה. 
       
       הבטיחו לנו שיפתרו את זה, והיה צריך לפתור את זה, ולא פותרים את זה כי אין חשק, אין מרץ ואין מי שידפוק על השולחן ויגיד שצריך לעשות את זה. אז הנה, אנחנו כאן, דופקים על השולחן ואומרים לצה"ל: רבותי, צריך להפסיק את המצב שבו אנשים מבוגרים, שתורמים למדינה, נלקחים בצורה טיפשית לשירות מילואים מיותר.
       
היו"ר נסים דהן:
       
       תודה רבה. חבר הכנסת חמי דורון, בבקשה.
       
משה גפני (יהדות התורה):
       
       יש לי הרגשה שז'בוטינסקי היה מצטרף לשינוי - - - 
       
צבי הנדל (האיחוד הלאומי - ישראל ביתנו):
       
       הוא היה מתהפך בקברו אם הוא היה מכיר את אריק שרון.

היו"ר נסים דהן:
       
       נא לא להפריע לחבר הכנסת חמי דורון. 
       
חמי דורון (שינוי):
       
       אדוני היושב-ראש, אדוני השר - - - למה, אני מקבל את ההפרעות בברכה. אנחנו מתאמנים פשוט.
       
היו"ר נסים דהן:
       
       אימון נעים.
       
חמי דורון (שינוי):
       
       אדוני השר, אני תמה לדעת אם גם עכשיו תנצל את זכותך כשר בלי תיק להצביע בניגוד לעמדת הממשלה, כמו שהצבעת באחד החוקים הקודמים.
       
השר צחי הנגבי:
       
       תלוי מה יורני יושב-ראש הקואליציה.
       
חמי דורון (שינוי):
       
       מעניין, יושב-ראש הקואליציה הוא מעל ועדת השרים ומעל ראש הממשלה, זה יפה. ראש הממשלה צריך לדעת את זה, אני חושב. זה יפה, אבל האמת היא, אדוני, שעל הליכוד אני מאמין הכול. זו האמת, אתם אגדה מהלכת. 
       
רוני בריזון (שינוי):
       
       רק מפני שגדעון מהלך - - - 
       
היו"ר נסים דהן:
       
       חבר הכנסת רוני בריזון, אני קורא אותך לסדר. אתה מפריע לדובר. חבר שלך למפלגה ואתה מפריע לו.
       
חמי דורון (שינוי):
       
       אדוני היושב-ראש, אני מקבל את קריאות הביניים האלה באהבה, זה מפרה אותי.
       
היו"ר נסים דהן:
       
       תמשיכו להפריע לו.
       
חמי דורון (שינוי):
       
       אין שום בעיה. 
       
       אכן צדקו כל חברי, שעמדו לפני, בצורה מפורשת בכל טענותיהם, לרבות הנתונים שנמסרו מעל בימה זו. אינני מבין את סגן שר הביטחון, שכולו נזעק ונרעש וצועק כאילו נפלו עליו השמים וחרב עליו ביתו. הרי מה קרה בסך הכול? לפני שנה ולפני שנתיים, במסגרת דיונים שנערכו בין תנועת שינוי לבין מפלגת הליכוד, סוכם בין היתר שפעם אחת ולתמיד ילכו לפתרון של נושא אנשי המילואים. אבל כמו כל הסיכומים של הליכוד, זה נכתב על קרח. לכן, גם בסיכום הזה לא עמדו אנשי הליכוד. לא יעזור לך, חבר הכנסת בוים, שתצעק מפה ועד וושינגטון. מה לעשות, זה לא יעזור לך.
       
יעקב מרגי (ש"ס):
       
       למה אתה צועק? אתה צריך "ריטלין".
       
חמי דורון (שינוי):

       חבר הכנסת מרגי, תיכף אני אעבור אליך, אל תדאג.
       
יעקב מרגי (ש"ס):
       
       איפה שירתת?
       
חמי דורון (שינוי):
       
       אתם מנצלים את העובדה שמדובר בקבוצה שהיא מלח הארץ. אתם מנצלים את העובדה שמדובר בקבוצה של אנשים שהם פטריוטים, שהם בעלי לב גדול ונאמנים למדינה הזאת, אחרת הם היו שולחים את הרעיונות של הממשלה הזאת לכל הרוחות. ההתעללות הזאת, לבוא באופן שיטתי עם הוראות שעה - זה רק אתם עושים את זה כל הזמן, ומצפצפים על הכנסת.
       
מגלי והבה (הליכוד):
       
       זה אתה שממריד.
       
היו"ר נסים דהן:
       
       חבר הכנסת מגלי והבה, נא לא להפריע.
       
חמי דורון (שינוי):
       
       ככה אתם, וכך אתם נוהגים - - - 
       
היו"ר נסים דהן:
       
       חבר הכנסת מגלי והבה, אני קורא אותך לסדר פעם ראשונה. 
       
סגן שר הביטחון זאב בוים:
       
       זה הצבא של שינוי? זה הצבא של חמי דורון?
       
חמי דורון (שינוי):
       
       מה קרה, מה אתם נדלקים? לא, הצבא של זאב בוים. 

היו"ר נסים דהן:
       
       חבר הכנסת זאב בוים, אני מזכיר לך שהוא חבר כנסת שעומד על הדוכן ומותר לו להגיד הכול.
       
חמי דורון (שינוי):
       
       מה לך כי נזעקת? מה לך כי נרעשת? מה קרה? 
       
היו"ר נסים דהן:
       
       זמנך עבר.
       
חמי דורון (שינוי):
       
       פתאום מישהו אומר לכם את האמת בפרצוף? מה אתם נדלקים? חבר הכנסת מגלי והבה, האמת כואבת, אתם ממשלת צלליות. תראה מה זה צלליות, ריק, ריק, ריק. ממשלת צלליות, אתם אפילו לא ממשלת צללים, איך שאתם מתנהגים ואיך שאתם מנהלים את הבית הזה.
       
היו"ר נסים דהן:
       
       תודה רבה, ואנחנו עוברים לדובר הבא. חברת הכנסת מלי פולישוק-בלוך, ונא לא להפריע לה. חבר הכנסת חמי דורון, נא לשבת במקום ולא לאיים על השר מקרוב.
       
מל פולישוק-בלוך (שינוי):
       
       אדוני היושב-ראש, כנסת נכבדה, 60 יום בשנה שירת בן-זוגי, אב בנַי, מדי שנה במילואים. אני יודעת מה זה כשיוצא הבעל, האב, למילואים של 60 יום. או.קיי., עכשיו קצת פחות. קצינים - - - 
       
סגן שר הביטחון זאב בוים:
       
       כמה פחות?
       
מל פולישוק-בלוך (שינוי):
       
       הרבה פחות, מחצית. עדיין ידוע לי היטב, ואני זוכרת היטב את החוויה, שנשארים בלי האבא ל-60 יום באמצע החיים, עם הילדים בבית, באמצע העבודה. אתם יודעים מה היה התפקיד האחרון שלו? - לשמור על בית-הסוהר "מגידו". איש מקצוע, סמנכ"ל בחברה גדולה, מאוד חשוב שהוא ישמור בבית-הסוהר "מגידו".
       
סגן שר הביטחון זאב בוים:
       
       לא נאה לך?
       
היו"ר נסים דהן:
       
       חבר הכנסת זאב בוים, אתה מפריע. חבר הכנסת זאב בוים, אני קורא אותך לסדר. חבר הכנסת רשף חן, עכשיו אתה מפריע לחברה מהסיעה.
       
סגן שר הביטחון זאב בוים:
       
       אתם מומחים.
       
רשף חן (שינוי):
       
       סגן שר הביטחון, האם זה הגיוני שסמנכ"ל - - -?
       
היו"ר נסים דהן:
       
       חבר הכנסת זאב בוים, חבר הכנסת רשף חן, את הוויכוח תעשו בחוץ ולא על חשבון חברה שעומדת על הדוכן ורוצה לדבר.
       
מל פולישוק-בלוך (שינוי):
       
       ובכן, אדוני סגן שר הביטחון וחברי, זוהי טעות מהותית, מוסרית ובוודאי כלכלית. זו לא רק טעות, זה חלם, חלם ממדרגה ראשונה. שר הביטחון, הצבא, הבטיחו לנו רק לפני שנה ומשהו לשנות. אז הבטיחו. אתם שם בבית, שרואים אותנו, הם מצפצפים עליכם. דווקא עליכם, הטובים ביותר מכל עם ישראל, אלה שנושאים בנטל, עליכם מצפצפים. אני מקווה שאתם תצפצפו עליהם ביום הדין. צריך להפסיק את זה.
       
מגלי והבה (הליכוד):
       
       אדוני היושב-ראש, היא ממשיכה להמריד.

היו"ר נסים דהן:
       
       חבר הכנסת מגלי והבה, מותר לה לומר את דעתה מעל הדוכן, ואתה לא תסתום לה את הפה. חבר הכנסת מגלי והבה, מה קרה לך היום?
       
מל פולישוק-בלוך (שינוי):
       
       אני לא ממרידה, חס וחלילה. ההיפך הוא הנכון.
       
מגלי והבה (הליכוד):
       
       כשממרידים - - - 
       
היו"ר נסים דהן:
       
       אתה חושב שהמדינה היא רק שלך, רק אתה דואג לצבא, היא לא דואגת לצבא? מה זאת הבעלות הזאת שאתה לוקח לעצמך? אז אני מבקש לא להפריע. תודה רבה.
       
אילן שלגי (שינוי):
       
       קראת את הצעת החוק? 
       
היו"ר נסים דהן:
       
       חבר הכנסת אילן שלגי, עכשיו אתה מפריע.
       
מל פולישוק-בלוך (שינוי):
       
       כדי שלא יהיה ספק, חבר הכנסת והבה, אין בדברי מעין המרדה, אפילו לא קמצוץ של המרדה. אני דברתי על לצפצף עליכם ביום הדין, יום הבחירות הבאות, לא להצביע לכם, כי אתם מצפצפים על העם. אני נגד סרבנות מכל סוג שהוא ונגד פרזיטיות והשתמטות מכל סוג שהוא; לא רק של חרדים, דרך אגב.
       
       הנטל מוטל על מיעוט שהולך וקטן. זה מצב בלתי נסבל, ואנחנו לא מסכימים לו. לפני שנה וחצי אנחנו, אנשי שינוי, ישבנו עם אלוף במיל' עוזי דיין. הבאנו תוכנית עבודה לממשלה, בדיוק מה צריך לעשות כדי לשנות את רוע הגזירה. יש חלופות; אם לא היו חלופות, לא הייתי אומרת מלה. יש חלופות, הן מאוד ברורות, מאוד הגיוניות, אפשר לעשות הרבה מאוד דברים.

מגלי והבה (הליכוד):
       
       - - - 

היו"ר נסים דהן:
       
       חבר הכנסת מגלי והבה, משום מה אתה היום יותר מדי עירני. מה קרה?
       
מל פולישוק-בלוך (שינוי):
       
       כל כך הרבה דברים אתם יכולים לעשות, אבל הדבר הכי פשוט שאפשר לעשות זה לבוא לכנסת, הוראת שעה, דקה לפני הזמן, יום אחד לפני המועד, ולהגיד: מוכרחים, חוסר אחריות. איך אמר לנו חבר הכנסת בוים: אתם חסרי אחריות, לא יהיו אנשי מילואים. למה חיכיתם עד עכשיו? למה חיכיתם שנה וחצי כדי לאמץ המלצות שכבר דנו ודנו ודשו בהן בצבא? הכול כבר ידוע, רק צריך ליישם, לא רק לדבר, צריך לעשות. צריך לעשות שהנטל ייפול באופן שווה על אלה ועל אלה, על כל בני ישראל, על כולם. כולם צריכים לעשות צבא. 
       
סגן שר הביטחון זאב בוים:
       
       שום דבר את לא יודעת.
       
מל פולישוק-בלוך (שינוי):
       
       אם תשלחו את כולם לצבא תצטרכו הרבה פחות אנשי מילואים, ואז האבות והבעלים ונשים במידה מסוימת, לא יצטרכו לבזבז את זמנם באמצע החיים, באמצע העבודה, ובחלם מוחלט. תודה רבה.
       
היו"ר נסים דהן:
       
       תודה רבה. חבר הכנסת יוסף לפיד, השר לשעבר.
       
צבי הנדל (האיחוד הלאומי - ישראל ביתנו):
       
       טומי, משהו על החרדים עכשיו. 
       
קריאות:
       
       - - -
       
היו"ר נסים דהן:
       
       שלוש דקות לאדוני. 
       
יוסף לפיד (שינוי):
       
       אדוני היושב-ראש, לבי לבי עם סגן שר הביטחון, באום, שדאגתו היא כנה ומצוקתו - - -
       
קריאה:
       
       בוים, בוים. 
       
יוסף לפיד (שינוי):
       
       שמו באום, אבל שיהיה לך בוים. - - - שמצוקתו היא אמיתית וכנה. אני חושב שאתה צריך לבוא בטענה קודם כול אל צה"ל, כי לא פעם ולא פעמיים שאלנו את צה"ל למה הוא מביא הצעות חוק חשובות ברגע האחרון, אך ורק משום שהוא בטוח שזה יעבור באופן אוטומטי, והוא מוכן להסתכן בכך שפה יהיה רוב נגד, כמו שהיה אתמול, ולצבא, ממחרתיים, אין זכות להחזיק קצין אחד מעל גיל 41 במילואים. 
       
קריאות:
       
       - - -
       
יוסף לפיד (שינוי):
       
       אם זה כל כך חשוב לצבא, שיואיל בטובו לבוא עם הצעות כאלה יותר מוקדם. 
       
       הדבר השני שיש לומר לך – אין לך שום בעיה של כוח-אדם. יש 39,500 בחורי ישיבה שמחכים לצו שלך. 

קריאות:
       
       או - - -
       
יצחק כהן (ש"ס):
       
       ועוד אחד. 
       
יוסף לפיד (שינוי):
       
       39,500 משתמטים מהשירות בצה"ל, תספור. 
       
יצחק כהן (ש"ס):
       
       ועוד אחד. 
       
היו"ר נסים דהן:
       
       חבר הכנסת כהן, נא לא להפריע. 
       
יוסף לפיד (שינוי):
       
       וחברה של חבר - הוא צריך לשמור ב"מגידו", כי הם מסוגלים לשמור ב"מגידו". הם לא מסוגלים לשמור על האסירים ב"מגידו", כי אין להם זמן, מה לעשות? הם צריכים להתפלל לשלומה של המדינה. אז יש לך מספיק כוח אדם. יש לך. אתה לא משתמש בו, זו הבעיה. 
       
סגן שר הביטחון זאב בוים:
       
       נכון. ההבדל הוא שלא רק לי אלא גם לך. גם לך יש אותה בעיה. 
       
יוסף לפיד (שינוי):
       
       נכון, אבל אני מנסה לפתור אותה ואתם לא עוזרים לי. 
       
סגן שר הביטחון זאב בוים:
       
       בשנתיים האחרונות - - - מה אתה עשית - - 
       
היו"ר נסים דהן:
       
       סגן השר זאב בוים, אתה מפריע לחבר הכנסת טומי לפיד לנצל את זכותו על הבימה. 
       
סגן שר הביטחון זאב בוים:
       
       - - איפה אתה היית? 
       
יוסף לפיד (שינוי):
       
       אני הייתי גם עכשיו שמח להחליף דעות בנושא זה עם ממשלת ישראל, ואנחנו הוצאנו צו חיפוש כדי לגלות איפה היא מתחבאת. אנחנו מחפשים את ממשלת ישראל ולא מוצאים אותה. אנחנו שמענו לפני שבוע או עשרה ימים שיש ממשלה חדשה שכבר עמדה להיות מוצגת אצל הנשיא, ואז התברר שיש בעיה מי יהיה ממלא-מקום של ממלא-המקום, והממשלה ירדה לטמיון ואין שלום ואין פלסטינים ואין עתיד למדינת ישראל. כולם מחפשים את הממשלה שאיננה. וביהדות התורה הם מושכים אחד לשני – לא רוצה לומר – בשערות ראשם, מפני שהם רבים ביניהם, בין אלה שמקבלים תפקידים ובין אלה שלא מקבלים תפקידים, וכל הסמטוחה הזאת נולדה אך ורק משום שבתוך מפלגה ששמה ליכוד לא מסוגלים להתאחד לשום מטרה שבעולם. 
       
יעקב ליצמן (יהדות התורה):
       
       ואתה סגרת - - - ממלא-מקום יושב-ראש האופוזיציה - - -
       
היו"ר נסים דהן:
       
       חבר הכנסת ליצמן. תודה רבה לחבר הכנסת ליצמן. אתה מפריע. 
       
יוסף לפיד (שינוי):
       
       רבותי, ברגע שנגלה את ממשלת ישראל אי-שם במזרח התיכון, נבוא אתה בדברים בעניין גיוס המילואים. בינתיים, תניחו להם. 
       
היו"ר נסים דהן:
       
       תודה רבה. חבר הכנסת אבשלום וילן. 
       
יצחק כהן (ש"ס):
       
       אוה. סוף-סוף נשמע דברי טעם. 
       
אבשלום וילן (יחד):
       
       אדוני היושב-ראש, רבותי חברי הכנסת, בואו נרד שנייה מההתלהמות ונראה במה דברים אמורים. תראו, אנחנו לא נפתור בעוד שלושה ימים, גם אם כל 390,501 בחורי הישיבות - - -
       
היו"ר נסים דהן:
       
       390,000? הלוואי. 
       
אבשלום וילן (יחד):
       
       גם אם 39,501 בחורי הישיבות יגויסו ביום ראשון לצבא, עדיין לא פתרנו את הבעיה. הבעיה היא, לדעתי – הרי אני בעד שיגייסו אותם – שבעצם הצבא לא נערך בזמן, ודיברנו כבר שנתיים ושלוש שנים אחורה, שצריכה להיות פשוט רוויזיה, במלוא מובן המלה, במערך המילואים. היתה על זה הסכמה. דיברנו על פלוגות קבע קצר, ואתם לא הלכתם לזה משום שזה נראה לכם מאמץ גדול מדי, ואפשר להמשיך במצב הקיים - לקחת אנשי מילואים. הרי בחוק המילואים שאתם עומדים להביא, אתם מציינים שתפקיד - - -
       
היו"ר נסים דהן:
       
       מי זה אתם? 
       
אבשלום וילן (יחד):
       
       ממשלת ישראל. אם הוועדה הציבורית, בראשות פרופסור ברוורמן, קרוב לוודאי תציע בהגדרה שלה שמילואים, תפקידם להתאמן לקראת מלחמה בלבד, ולא לעשות שירות מבצעי רגיל, ורק בהתניות מסוימות תעשו את זה - שלוש שנים מדברים על זה, אתם מביאים את זה בשבוע האחרון, כאשר לפני שנתיים, לפני שנה, התחייבתם – בשנה הבאה לבוא עם מודל מסודר. 
       
       אני לא מקבל פה מה שאמרו רשף חן ואחרים - בזבוז זמן. זה לא בזבוז זמן. כל מי שעושה מילואים עושה עבודה חשובה. אל תזלזלו, ובטח לא באנשים שאנחנו שולחים אותם לשם, והם בתחושת "פראיירים". אז חבר'ה, בטח לא צריך לשפוך את התינוק עם המים, אבל המערכת השלטונית, הצבא ומשרד הביטחון שנתיים לא עושים דבר ממשי כדי לפתור את הסוגיה. אז מה לעשות? אתם מגיעים למצב שהכנסת היום תסיים את עבודתה, וביום ראשון אינכם יכולים לגייס קצינים מעל גיל 41. אולי רק פעם אחת, כאשר תקבלו ריפוי בהלם, תתחילו להתעשת. 
       
       אני עומד בראש שדולת המילואים. אנחנו הכנו חוק. אני, עד לרגע זה אפילו, עם הוועדה הציבורית – ואילולא הכרחנו אתכם, פה, השדולה, ללכת לחוק מילואים, להתחיל להתמודד עם הסוגיות, לא הייתם מתמודדים. עד לרגע זה, כל מה שאמרתי מעל במת הכנסת היה מידע אישי סודי, משום שלנו, אנשי השדולה, עם כל הרקורד שלנו, אסור להראות מה ממליצים, להשתתף בדיון, משום - רק אנשי שלומנו. כל זמן שהצבא, ומערכת הביטחון, ימשיכו להתנהג ככת סגורה, ולא תקשיבו באמת לרחשי לב הציבור - דברו אתנו. יש פה שדולה שרוצה לעזור לנושא. אמרתי לכם. הצענו לכם – נציג אחד, שניים. נשב אתכם, נביא את עמדתנו. לא. אתם הולכים רק בהורדת ידיים. 
       
       אז מה לעשות? אתמול קיבלתם שיעור מספר אחת בהורדת ידיים. אם אין הידברות אלא רק הורדת ידיים, אז יהיה עוד פעם, ואולי נתחיל סוף-סוף להגיע לפתרונות לעניין. תודה, אדוני היושב-ראש. 
       
היו"ר נסים דהן:
       
       תודה רבה. חבר הכנסת נסים זאב. 
       
רשף חן (שינוי):
       
       אדוני היושב-ראש, אני מבקש להפסיק. אין שר. 
       
היו"ר נסים דהן:
       
       יש סגן שר, הוא המשיב. 
       
קריאות:
       
       - - -
       
היו"ר נסים דהן:
       
       סליחה, כבוד השר. כשכבודו היה שר וכמה פעמים לא נכח בישיבות, לא הפסקנו את הישיבה. 
       
מגלי והבה (הליכוד):
       
       אתה יכול להעיד על זה, אדוני היושב-ראש. 
       
היו"ר נסים דהן:
       
       אני, אישית, כסגן יושב-ראש, מעיד. 
       
קריאה:
       
       - - -
       
היו"ר נסים דהן:
       
       חברי הכנסת, נא לא להפריע לדובר. תודה רבה. שלוש דקות לדובר. בבקשה, חבר הכנסת נסים זאב. 
       
נסים זאב (ש"ס):
       
       אדוני היושב-ראש, כנסת נכבדה, הוראת השעה באה לפתור את הבעיה האמיתית והמצוקה שקיימת בצבא, ולא את המצוקה בשינוי. יש מצב נתון שקציני צבא, אנשי מילואים – חסרים, והצבא זקוק להם. לא באים פה לא להתעמר בהם, לא באים סתם לגייס אותם, אם הם לא היו קצינים בכירים לא היו קוראים להם לתעסוקה מבצעית. צריך לזכור שאנחנו עדיין נמצאים במצב חירום, והמאורעות האחרונים, והטרור התמשך, למרות ההצהרה של ראש הממשלה - - -
       
אילן שלגי (שינוי):
       
       אתה לא מבין על מה אתה מדבר. 
       
היו"ר נסים דהן:
       
       חבר הכנסת אילן שלגי.
       
נסים זאב (ש"ס):
       
       אגיד לך.
       
אילן שלגי (שינוי):
       
       מה זה הדבר הזה?
       
היו"ר נסים דהן:
       
       חבר הכנסת אילן שלגי, הגנתי על זכותך לדבר מהדוכן, ואני מבקש להגן על זכותו של חבר הכנסת נסים זאב.
       
אילן שלגי (שינוי):
       
       אדוני היושב-ראש, תוציא אותו החוצה. הוא לא יודע על מה הוא מדבר.
       
היו"ר נסים דהן:
       
       חבר הכנסת נסים זאב, בבקשה.
       
נסים זאב (ש"ס):
       
       אגיד לכם: חוץ מחבר הכנסת שלגי, אף אחד פה לא יודע על מה הוא מדבר. הוא יודע. הוא אמר משפט מאוד לעניין על החרדים: "עושים ילדים ולא מסוגלים לפרנס אותם". זוהי הצעת החוק. על זה דיברת.
       
יעקב מרגי (ש"ס):
       
       אנטישמיות.
       
נסים זאב (ש"ס):
       
       עם כל הכבוד, יש גבול כבר לטיפשות שלך. כמה אתה מתיימר ומתייהר כאילו אתה האיש שמבין, וכל מי שעולה לפה הוא מטומטם ולא מבין על מה הוא מדבר.
       
היו"ר נסים דהן:
       
       חבר הכנסת נסים זאב, הייתי מציע שה"טיפשות שלך" תימחק מהפרוטוקול.
       
יצחק כהן (ש"ס):
       
       לא.
       
היו"ר נסים דהן:
       
       אני מדבר על המלה "טיפשות".
       
קריאה:
       
       - - -
       
נסים זאב (ש"ס):
       
       אדוני היושב-ראש, אני לא מוחק אף מלה.
       
היו"ר נסים דהן:
       
       אני רק מציע.
       
נסים זאב (ש"ס):
       
       אין פה מה להציע. דברי השטנה שלהם וניצול של במה. כל פעם שמדברים על חוק שירות הם, כל אנשי שינוי כאן, עומדים פה ומסיתים. תפסו לשסות בנו. צריך לזכור ש-49% מתגייסים מסך כל הפוטנציאל הקיים. חבר הכנסת שלגי, 51% לא מתגייסים.
       
אילן שלגי (שינוי):
       
       מה זה קשור לאמונה?
       
נסים זאב (ש"ס):
       
       יש יותר שמאלנים שלא מתגייסים, שהם מחפשים את הסיבה למה לא להתגייס. הוא לא כשיר לשירות, ולא משנה מה הסיבה. בחורי הישיבה לא משתמטים. הם דוחים את השירות שלהם. בסופו של דבר, הרבה מאותם בחורי ישיבות כן הולכים לשירות מילואים. אבל מי שלא כשיר, לא משרת גם מאוחר, ויש הבדל גדול. עובדה שהיום אתה הולך לשירות מילואים - -
       
מל פולישוק-בלוך (שינוי):
       
       - - -
       
נסים זאב (ש"ס):
       
       - - ואתה רואה כמעט 25% חרדים. תגיד לי: מאיפה הם באו?
       
אילן שלגי (שינוי):
       
       אתה לא היית - - -
       
נסים זאב (ש"ס):
       
       הם חרדים. כולם בעלי זקנים, וכולם הולכים לצבא מתוך אידיאולוגיה - הם אידיאליסטים - ולא מפני שמכריחים אותם. מאיפה באים כל הסרבנים? לא מהשמאל? כל אלה שיוצאים וקוראים למרד נגד הצבא, אלה לא אנשים שלכם? תפסיקו להטיף לנו מוסר.
       
       אני רק רוצה לומר את הפסוק - - -
       
קריאה:
       
       כבר אמרת.
       
היו"ר נסים דהן:
       
       תודה. נא לסיים.
       
נסים זאב (ש"ס):
       
       - - אל תטמאו את נפשותיכם בכל השרץ השורץ. הפסוק אומר: ונטמאתם בם - אל תקרא "ונטמאתם" אלא "והיטמטמתם". הכוונה היא, שאדם שאוכל שרצים, נבלות וטרפות, המוח שלו נאטם. אני קורא לשינוי להפסיק לאכול שרצים ורמשים. אולי תחזרו לשפיות שלכם.
       
אילן שלגי (שינוי):
       
       בוא נסכם שכל אחד אוכל מה שבא לו - - -
       
היו"ר נסים דהן:
       
       תודה רבה לחבר הכנסת נסים זאב. אנחנו ממשיכים. חבר הכנסת גדעון סער, בבקשה.
       
אילן שלגי (שינוי):
       
       כל אחד יאכל מה שהוא רוצה. כל אחד יתחתן איך שהוא רוצה.
       
היו"ר נסים דהן:
       
       חבר הכנסת אילן שלגי.
       
יעקב מרגי (ש"ס):
       
       למה לא עשית את זה?
       
היו"ר נסים דהן:
       
       חבר הכנסת גדעון סער, בבקשה, שלוש דקות. נא לא להפריע.
       
גדעון סער (הליכוד):
       
       אדוני היושב-ראש - - -
       
יעקב ליצמן (יהדות התורה):
       
       אני רוצה להגיד - - -
       
היו"ר נסים דהן:
       
       אין לך זכות.
       
גדעון סער (הליכוד):
       
       אדוני שר המשפטים לשעבר, אשמח אם תוכל לשמוע את הדברים. שמעתי את דבריך, ובעיקר שמעתי את הלהט שלך. לכן התקשרתי למספר שאני מכיר היטב, למזכירות הממשלה, וביקשתי לדעת מי אישר בממשלה את החוק שמציעה הממשלה, באיזה תאריך ובאיזו ועדת שרים.
       
יעקב מרגי (ש"ס):
       
       ועדת שרים לחקיקה.
       
גדעון סער (הליכוד):
       
       אגיד לכם מה התשובה. ב-7 בנובמבר, לפני קצת פחות מחודשיים, בוועדת שרים לחקיקה, בראשות שר המשפטים לשעבר יוסף טומי לפיד. איזו צביעות. אין לך גבול? אתה אישרת. אתה הבאת את החוק הזה. אתה עומד פה ומטיף ומקים שמים וארץ.
       
יצחק כהן (ש"ס):
       
       לא ייאמן. לא ייאמן.
       
גדעון סער (הליכוד):
       
       עד כדי כך? הרי רואים אותך צופים ושומעים אותך.
       
אילן שלגי (שינוי):
       
       אתם - - - אתה מצביע נגד - - -
       
היו"ר נסים דהן:
       
       חבר הכנסת אילן שלגי. חבר הכנסת אילן שלגי.
       
יוסף לפיד (שינוי):
       
       - - -
       
היו"ר נסים דהן:
       
       חבר הכנסת לפיד.
       
גדעון סער (הליכוד):
       
       יותר מזה אגיד לכל כנופיית הצבועים, לכל חבורת הצבועים, המתקראת סיעת שינוי - -
       
אורי אריאל (האיחוד הלאומי - ישראל ביתנו):
       
       חבר הכנסת סער - - -
       
היו"ר נסים דהן:
       
       חבר הכנסת אורי אריאל, מה זה? למה אתה עומד?
       
גדעון סער (הליכוד):
       
       - - כולכם הצבעתם בקריאה הראשונה בעד החוק - - 
       
יצחק כהן (ש"ס):
       
       אני לא מאמין.
       
גדעון סער (הליכוד):
       
       - - ופה האחד אחרי השני עליתם במצעד מפואר כזה. כולכם הצבעתם בעד. אפילו אתמול כולכם הצבעתם בעד בקריאה השנייה, עד לרגע שאולי חשבתם - -
       
מל פולישוק-בלוך (שינוי):
       
       - - -
       
אילן שלגי (שינוי):
       
       - - -
       
גדעון סער (הליכוד):

       - - שאולי אתם יכולים לעשות איזה הון פוליטי קטן מהעניין הזה.

אילן ליבוביץ (שינוי):
       
       חבר הכנסת גדעון סער, אתה עוד תזיע הרבה.
       
היו"ר נסים דהן:
       
       חבר הכנסת אילן ליבוביץ. 
       
גדעון סער (הליכוד):
       
       אינני מאשים את חברת הכנסת אראלה גולן. היא חדשה, והיא לא יודעת מה היה פה בקריאה הראשונה. אבל אתם, שהצבעתם רק לפני שבועות מספר בעד ובכזה להט?
       
אראלה גולן (שינוי):
       
       - - -
       
היו"ר נסים דהן:
       
       היא לא היתה, אבל היא יודעת.
       
גדעון סער (הליכוד):
       
       איזו צביעות. איזו צביעות.
       
אילן שלגי (שינוי):
       
       - - -
       
היו"ר נסים דהן:
       
       חבר הכנסת אילן שלגי, מה קרה לך היום?
       
אילן שלגי (שינוי):
       
       - - - אופוזיציה בכנסת הזאת.
       
גדעון סער (הליכוד):
       
       אין ערך שאצלכם אי-אפשר לפגוע בו בשביל כמה קולות. גם בביטחון המדינה אין לכם בעיה לפגוע בחוסר אחריות בשביל כמה קולות.
       
אילן שלגי (שינוי):
       
       איזה ביטחון המדינה? זה שוב שקר.
       
גדעון סער (הליכוד):
       
       אני רוצה לשאול את חברי הבית: מה עשיתם בממשלה ובכנסת בשנתיים האחרונות - -
       
צבי הנדל (האיחוד הלאומי - ישראל ביתנו):
       
       לא.
       
גדעון סער (הליכוד):
       
       - - בנושא חלוקה שווה של הנטל? מה עשיתם? אפס. אפס - זה מה שעשיתם.
       
       חבר הכנסת לפיד, המצוקה היא של חבר הכנסת בוים? זה חוק אישי שלו? אתה היית חבר בקבינט הביטחוני עד לפני פחות מחודש ימים. לנהוג בכזאת פרחחות כאחרון הפרחחים בשביל כמה קולות? בושה וחרפה.
       
היו"ר נסים דהן:
       
       אתה צריך לסיים.
       
גדעון סער (הליכוד):
       
       קבוצה קטנה שמתנהגת בצורה מאוסה ומנסה להרבות פילוגים ומנסה להעמיק שסעים ולהגביר ריב ומדון וסכסוכים רק מפני שבסקרים - - -
       
מל פולישוק-בלוך (שינוי):
       
       - - - ראש הממשלה - - -

היו"ר נסים דהן:
       
       חברת הכנסת מלי פולישוק-בלוך, נא לא להפריע.
       
גדעון סער (הליכוד):
       
       אדוני היושב-ראש - - -
       
היו"ר נסים דהן:
       
       חברת הכנסת מלי פולישוק-בלוך, נא לא להפריע.
       
מל פולישוק-בלוך (שינוי):
       
       אתה, יש לך - - - לעמוד על הבמה?
       
היו"ר נסים דהן:
       
       נא לא להפריע. נא לא להפריע.
       
יצחק כהן (ש"ס):
       
       - - -
       
היו"ר נסים דהן:
       
        חבר הכנסת יצחק כהן, אל תעזור לו.
       
מל פולישוק-בלוך (שינוי):
       
       אתה - - - נגד ראש הממשלה?
       
היו"ר נסים דהן:
       
        חברת הכנסת מלי פולישוק-בלוך, נא לא להפריע.
       
יצחק כהן (ש"ס):
       
       לא ייאמן. לא ייאמן.

היו"ר נסים דהן:
       
       נא לא להפריע. חבר הכנסת יצחק כהן, עכשיו אתה המפריע.
       
יצחק כהן (ש"ס):
       
       אתמול היה. זה עוד לא היה.
       
גדעון סער (הליכוד):
       
       זה שבכל סקר דעת קהל אתם עומדים היום על תשעה מנדטים - - -
       
רוני בר-און (הליכוד):
       
       באיזה סקר הם עומדים על תשעה מנדטים?
       
גדעון סער (הליכוד):
       
       חבר הכנסת בר-און, ביום טוב הם עומדים על תשעה מנדטים.
       
היו"ר נסים דהן:
       
       נא לא להפריע.
       
אילן ליבוביץ (שינוי):
       
       חבר הכנסת בר-און - - - ז'בוטינסקי?
       
רוני בר-און (הליכוד):
       
       - - -
       
היו"ר נסים דהן:
       
       חבר הכנסת ליבוביץ, תודה רבה.
       
גדעון סער (הליכוד):
       
       חבר הכנסת ליבוביץ, למה לך? תיגמל מההתנשאות הזאת. אתה לא במקום כל כך גבוה ברשימה. תאמץ לך מידה של ענווה. מי יודע מי יחזור לכנסת הבאה. מידה של ענווה. אתה בחור טוב.
       
מל פולישוק-בלוך (שינוי):
       
       - - - אנחנו המתנשאים.
       
אילן ליבוביץ (שינוי):
       
       תחכה לפעם הבאה.
       
היו"ר נסים דהן:
       
       נא לא להפריע.
       
גדעון סער (הליכוד):
       
       אני רוצה להגיד לכם: זה שהידרדרתם בסקרים בצורה כזאת לא נותן לגיטימציה להתנהלות פרלמנטרית מופקרת שכזאת.
       
היו"ר נסים דהן:
       
       תודה רבה. אנחנו ממשיכים בסדר-היום. חבר הכנסת יעקב מרגי, בבקשה.
       
יוסף לפיד (שינוי):
       
       - - - יש לי זכות - - -
       
היו"ר נסים דהן:
       
       אדוני שר המשפטים לשעבר - - -
       
יצחק כהן (ש"ס):
       
       לא. גם אני רוצה.
       
היו"ר נסים דהן:
       
       חבר הכנסת מרגי בלבד.

קריאה:
       
       - - -
       
היו"ר נסים דהן:
       
       אתה לא רשום אצלי לפני חבר הכנסת מרגי, אלא רק אחריו.
       
חיים כץ (הליכוד):
       
       אולי הם יכולים לעלות כדואט. - - - כתזמורת.
       
יעקב מרגי (ש"ס):
       
       אני מבקש מהמזכירות להרים את המיקרופונים, כי שינוי יצאו מגדרם להפריע לי כרגע.
       
מאיר פרוש (יהדות התורה):
       
       היושב-ראש, חבר הכנסת טומי לפיד אמר שיהדות התורה מסוכסכים ביניהם. אני מבקש - - -
       
היו"ר נסים דהן:
       
       נא לשבת במקומות.
       
אילן ליבוביץ (שינוי):
       
       לא יכול לפי סעיף 54.
       
היו"ר נסים דהן:
       
       כבוד הרב מאיר פרוש, קודם כול, לא מדברים עם היושב-ראש. נא לדבר רק עם המזכירות. נא להגיש לי מכתבים, ואנחנו נקבל את החלטתנו תיכף.
       
מאיר פרוש (יהדות התורה):
       
       - - -

היו"ר נסים דהן:
       
       בכל מקרה, זה בסוף הדיון ולא עכשיו.
       
צבי הנדל (האיחוד הלאומי - ישראל ביתנו):
       
       בסוף היום.
       
היו"ר נסים דהן:
       
       בכל מקרה, זה בסוף היום.
       
יעקב מרגי (ש"ס):
       
       אדוני היושב-ראש, חברי חברי הכנסת - - -

היו"ר נסים דהן:
       
       נא לא להפריע. חבר הכנסת מרגי ברשות דיבור. חבר הכנסת סער, חבר הכנסת זאב בוים, אתם מפריעים לדובר.

יעקב מרגי (ש"ס):
       
       רבותי חברי הכנסת, יש כאן מפלגה, פשוט רחמים עליה.

יצחק כהן (ש"ס):
       
       ירדנה, שימי לו מיקרופון, לא שומעים אותו. 

יעקב מרגי (ש"ס):
       
       לא שומעים, צריך להרים את המיקרופונים. 
       
       יש בכנסת מפלגה, פשוט רחמים עליה. שנתיים היתה בקואליציה. תאמינו לי, חוץ מקצת לדגדג את השחורים האלה, את הנחותים מבחינתם, לא עשו כלום, העיקר הכיסא. פתאום מתעוררים. שמענו את גדעון סער על הלוליינות שלהם בהצבעות, אבל לא על זה באתי לדבר. אני רוצה לדבר על ההסתה הזולה שיוצאת מספסלי שינוי. 
       
       מאחר שמדברים על החרדים, ואני נכלל בהם בגאווה, אני לא אנסה להגן על אחי החרדים מיהדות התורה, אני אגן קצת על החרדים מש"ס. ידידי מר אילן שלגי, אבי עליו השלום הביא 11 נפשות - -

היו"ר נסים דהן:
       
       ילדים. 

יעקב מרגי (ש"ס):
       
       - - שבעה חיילים, יותר משאתה ועוד ארבעה דורות שלך תתרמו לצה"ל - -

אילן שלגי (שינוי):
       
       ומה עם הילדים שלך?

יעקב מרגי (ש"ס):
       
       - -  וכמוני - - -

היו"ר נסים דהן:
       
       חבר הכנסת אילן שלגי, אתה מפריע פעם אחר פעם. אני אצטרך להוציא אותך מהאולם.

יעקב מרגי (ש"ס):
       
       כמוני כל משפחות תומכי ש"ס החרדים, והם ימשיכו להביא ילדים לעולם, כי הם יקיימו את עם ישראל. ההתבוללות שאתה מביא לעם ישראל לא תקיים את עם ישראל, היא תחסל את העם היהודי, אבל אנחנו לא ניתן לך. אנחנו נמשיך להביא ילדים. אבי האכיל אותם בעשר אצבעותיו וברוך השם לא היה זקוק לחסדים שלך. תפסיק להסית פה נגד חצי מהעם ויותר. 
       
       משפחות בוזגלו ובוסקילה ושטרית ומויאל נתנו את דמם ואת בשרם ואת גופם להגן על המולדת, להקים את המדינה, אבל אתם, מה לעשות, נבניתם משנאה ואתם ממשיכים לשווק רק שנאה, וכנראה לא יעזור לכם. אתם קרוצים משנאה. שומעים פה את דברי השחץ והרהב שלכם, מתוך יהירות. מה קרה, תורת הגזע? זאת תורת הגזע, במלים אחרות. מה קרה לכם. תרדו קצת מהאולימפוס, כי אתם לא ראויים להיות שם, ותפסיקו להסית נגד העם היושב בציון, ותתביישו לכם. 

היו"ר נסים דהן:
       
       תודה רבה. חבר הכנסת אורי אריאל. 

דניאל בנלולו (הליכוד):
       
       חבר הכנסת מרגי, יישר כוח. 

חיים כץ (הליכוד):
       
       מרגי, אנחנו אתך. 

קריאות:
       
       - - -

אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אינני רואה פה את יושב-ראש הקואליציה, אבל נדמה לי שהדברים של חבר כנסת גדעון סער כלפי השר לשעבר יוסף לפיד היו בגדר צער בעלי-חיים, ולא ראוי לנהוג ככה - עם כל הכבוד ליושב-ראש הקואליציה. צריך מעט זהירות גם כן, ומעט - איך הוא אמר - מעט ענווה. 

יוסי שריד (יחד):
       
       אבל חוק צער בעלי-חיים לא עבר.

אורי אריאל (האיחוד הלאומי - ישראל ביתנו):
       
       נכון, חוק צער בעלי-חיים לא עבר, וזה עדיין לא מתיר לגדעון סער, ידידי, להתעלל באחרים. 
       
       עם זאת, אני מציע לסיעת שינוי מעט להירגע. לי ברור דבר אחד, שאתם הגעתם למסקנה שיש בחירות בזמן הקרוב, וזה בסדר, עושים דברים בשביל הבחירות, אבל אתם לפעמים גולשים. ידידי חבר הכנסת שלגי, הדיבורים שלך - שאני לא רוצה לחזור עליהם - לא מציע לך כחבר להתעקש להגיד אותם כל פעם. תמצא ביטוי אחר. למה צריך לחזור על הביטוי הפוגע הזה? אתה יודע שהוא פוגע, זה לא שאתה לא הבנת את זה.
       
       כולם יהודים פה - לא כולם - כולם בני-אדם פה, חלקם הגדול יהודים. יש לך שאלה אם הולכים לצבא - תשאל את השאלה. תראו, ילדי הולכים לצבא; שלושה מהם כעת, היום הזה, בצבא - -

אילן שלגי (שינוי):
       
       - - -

היו"ר נסים דהן:
       
       חבר הכנסת אילן שלגי. 


אורי אריאל (האיחוד הלאומי - ישראל ביתנו):
       
       - -  בצורה שאתם מתנהגים - אני אומר לכם מעל במה זו, נוכח הצופים בעם ישראל - אני חרדי. אני חרדי, יותר מזדהה עם החרדים בהתנהגותם מאשר עם ההתנהגות הפרועה שלכם, תסלחו לי. מה, אתם דוחפים אותנו בכוח? 

מל פולישוק-בלוך (שינוי):
       
       - - -  אתה זוכר, לא מזמן - - -

אורי אריאל (האיחוד הלאומי - ישראל ביתנו):
       
       אני לא מתבייש בזה, אני יכול להיות גם בלי - - -

היו"ר נסים דהן:
       
       חברת הכנסת מלי פולישוק. 

אורי אריאל (האיחוד הלאומי - ישראל ביתנו):
       
       ואני אומר לכם שהטענה של חבר כנסת אילן ליבוביץ היא טענה ראויה כלפי הצבא, והשאלה גם איך אומרים דברים. 
       
       צה"ל ומערכת הביטחון, אדוני סגן שר הביטחון, אני חושב - אני אומר את זה בזהירות רבה - עם כל המאמצים שהיא עושה, והיא עושה, היא עושה את תוכנית החומש בצורה מעוררת כבוד. אנחנו נמצאים במלחמה, אכן, עדיין מערכת כוח-האדם ומערכת המטכ"ל לא מיצתה את האמצעים שיש בידה כדי להקל על כוחות המילואים. 
       
       ולכן, אני מציע לחברי להצביע בעד החוק, ובהגיע החוק להכנה לקריאה שנייה ושלישית - לצמצם את פרק הזמן של ההארכה. לא לתת שנה כפי שמבקשת הממשלה, אלא לקצר את זה. אם לעשרה חודשים או לתשעה חודשים - נדבר. זה יהיה איתות ברור, זה יהיה דבר שיביא ללחץ לגיטימי חיובי על הצבא ומערכת הביטחון להביא פתרונות יותר נכונים ויותר מושכלים בעת הזאת, שבה באמת לא ראוי לקרוא לאנשי מילואים אם זה לא מלחמה או דברים אחרים מאוד מאוד יוצאי דופן. 
       
       עם זאת, אני אומר לסגן שר הביטחון, אתם חייבים לזרז את כל נושא מערך כוח-האדם בצה"ל. יש לנו ישיבה בעניין בוועדת החוץ והביטחון בעוד שלושה שבועות. אני מקווה שאז נשכיל, עם יושב-ראש הוועדה ואחרים, לקדם את הנושאים האלה צעד אחד קדימה ולהביא יותר אנשים מהגיל הצעיר לצבא ופחות אנשי מילואים. תודה.


היו"ר נסים דהן:
       
       תודה רבה. חברי הכנסת, אני מבקש את הקשבתכם לכמה שניות. סיעת שינוי הגישה בקשה להודעה אישית על דברים שנאמרו כאן נגדם על-ידי כמה חברי כנסת. הדובר הבא הוא חבר הכנסת אילן ליבוביץ מסיעת שינוי - זו ההזדמנות שלך לומר את דבריך, ואני אוסיף לך עוד דקה כדי להודיע את ההודעה האישית שביקשת. 

חמי דורון (שינוי):
       
       הודעה אישית היא שלוש דקות, אדוני. 

קריאה:
       
       אתה קובע, אדוני. 

היו"ר נסים דהן:
       
       אני קובע מה הזמן.

חמי דורון (שינוי):
       
       זה התקנון קובע.

היו"ר נסים דהן:
       
       אני קובע בכלל שראוי לומר פה הודעה אישית, אבל כיוון שהדובר הבא הוא מסיעת שינוי, אני נותן עוד זמן להודיע את ההודעה האישית שכתבת פה. מה שכתבת פה לוקח 20 שניות, ואני נותן לו דקה, כי בהודעה אישית אתה צריך לקרוא את מה שכתבת בלבד. 

חמי דורון (שינוי):
       
       אני אשמח לראות את זה כאשר מישהו מחברי הכנסת האחרים - - -

היו"ר נסים דהן:
       
       תיכף תראה שזה יקרה עוד פעם. 

יצחק כהן (ש"ס):
       
       סליחה, אדוני היושב-ראש, אני גם הגשתי הודעה - - -

יעקב ליצמן (יהדות התורה):
       
       גם אני - - -

היו"ר נסים דהן:
       
       חברי הכנסת, רק דרך המזכירות. 

יצחק כהן (ש"ס):
       
       הגשתי ליושב-ראש. 

יוסי שריד (יחד):
       
       חבר'ה, תנו לו כבר לסיים ונצביע. 

היו"ר נסים דהן:
       
       הדובר האחרון - חבר הכנסת יצחק כהן. 

אילן ליבוביץ (שינוי):
       
       אדוני היושב-ראש, חברות וחברי הכנסת, אני לא רואה פה את - אה, אני רואה פה את חבר הכנסת גדעון סער, יושב-ראש הקואליציה המדולדלת - - -

חמי דורון (שינוי):
       
       אין קואליציה. יושב-ראש סיעת הליכוד. 

היו"ר נסים דהן:
       
       חבר הכנסת חמי דורון. 

קריאות:
       
       - - -

קריאה:
       
       אין קואליציה. 

אילן ליבוביץ (שינוי):
       
       יושב-ראש הקואליציה המדולדלת - -

היו"ר נסים דהן:
       
       הרשימה סגורה, והדובר האחרון - חבר הכנסת יצחק כהן בלבד. 

אילן ליבוביץ (שינוי):
       
       - - חבר הכנסת גדעון סער, שלא הבין איך זה קרה שהחוק נפל אתמול בקריאה שלישית - - 

ענבל גבריאלי (הליכוד):
       
       - - -

אילן ליבוביץ (שינוי):
       
       - -  שיבדוק איפה היו חברי הכנסת של הקואליציה הקטנה והמדולדלת שנשאר לו לפקד עליה. הספסלים היו פשוט ריקים; יותר חשוב הבר-מצוות והחתונות של חברי מרכז הליכוד מאשר לחוקק חוקים בכנסת.

דניאל בנלולו (הליכוד):
       
       - - - אתה לא הולך לבר-מצוות?

אילן ליבוביץ (שינוי):
       
       אנחנו, כשאנחנו צריכים אנחנו נמצאים פה, חבר הכנסת בנלולו. 

היו"ר נסים דהן:
       
       חבר הכנסת בנלולו. 

אילן ליבוביץ (שינוי):
       
       ולגופו של עניין, אם חבר הכנסת סער היה בודק, אז הוא היה רואה שסיעת שינוי גם בדיונים בוועדה, בהכנה לקריאה השנייה והשלישית, התנגדה והביעה את התנגדותה לחוק הזה, והציעה לצבא לבוא בדברים ולחוקק את החוק הזה, את הוראת השעה הזאת, בצורה יותר הגיונית. אבל הצבא החליט להתעקש ולעמוד על הרגליים האחוריות, לא ישנה כהוא-זה בחוק, ומוכן לקחת ולקרוא לבחורים מעל גיל 41 - שכבר שירתו מספיק במילואים - להמשיך לקרוא להם למילואים, בלי להתחשב בשום דבר, בלי לצמצם, בלי לראות מתי בוחנים את זה, בלי שום דבר.
       
       ואני שואל אותך, חבר הכנסת גדעון סער, 290 מיליון שקל אתם משלמים ליהדות התורה עבור ההצבעה על תקציב המדינה. כמה אתם משלמים להם עבור ההצבעה בעד החוק הזה, וכמה אתם משלמים לש"ס עבור ההצבעה בעד החוק הזה? כי פתאום חברי הכנסת של ש"ס ויהדות התורה, שאני לא זוכר שהבנים שלהם משרתים כל כך הרבה במילואים כמו שאני וחברי משרתים, תומכים בהצעת החוק הזאת. 
       
יעקב מרגי (ש"ס):
       
       מה אתה אומר? 
       
אילן ליבוביץ (שינוי):
       
       חבר הכנסת גדעון סער, לפני שאתה בא ומטיף לנו מוסר, תבדוק קודם כול מה אתה עושה ואיך אתה קונה לך את הרוב, כי הרי יש לך קואליציה שהיא לא קואליציה ואין לך כל כך על מי לפקד. 
       
רוחמה אברהם (הליכוד):
       
       נו, באמת? אילן, נהיית מקורי. 
       
אילן ליבוביץ (שינוי):
       
       כן, חברת הכנסת אברהם. 

       עם כל הכבוד, בעניין הזה הצבא צריך לבוא ולעשות, אדוני סגן השר, את הדברים בצורה הגיונית. יש שם קצינים שאין טעם לקרוא להם, אין צורך לקרוא להם. אני מסכים אתך שיש קצינים שצריך לקרוא להם. יש מחסור ברופאים בצבא, וצריך להמשיך לקרוא לרופאים לשירות מילואים גם מעל גיל 41. יש בעיה של מג"דים, צריך לקרוא גם למג"דים מעל גיל 41. אבל יש שם מקצועות שצריכים לצאת מהרשימה, כי אין שום טעם. יש אולי מקום לעשות את זה כהוראת שעה לחצי שנה ולא לשנה, כדי לבוא ולבחון אם יש צורך בעוד חצי שנה בחוק הזה, אבל לא לקחת את זה בצורה גורפת. 
       
       הצבא צריך לעשות פעם אחת ולתמיד בדק-בית, להביא את כל הקצינים שמשתחררים. אתה יודע טוב מאוד שיש מיעוט של חיילים שמגיע בסופו של דבר לשרת במילואים. אחוזים בודדים מכל שנתון משרת במילואים. תביאו לשרת במילואים קודם כול את כל אלה שאינם משרתים במילואים, ואחרי זה, אם יהיה מחסור בכוח-אדם, תשיתו את זה על - - -

צבי הנדל (האיחוד הלאומי - ישראל ביתנו):
       
       תביא את החברים שלך. 
       
אילן ליבוביץ (שינוי):
       
       לא, החברים שלי משרתים במילואים. אבל לפני שקוראים לשירות נוסף לאלה שמשרתים, שיביאו קודם כול את כל אלה שלא משרתים. אחרי שנביא ונמצה את כל כוח-האדם שיש לצבא, אם יהיה מחסור נצביע בעד זה שגם קצינים מעל גיל 41 ישרתו במילואים. תודה רבה. 
       
היו"ר נסים דהן:
       
       חבר הכנסת ליבוביץ, כיוון שהערת פה הערה על אנשי ש"ס ויהדות התורה שלא משרתים במילואים - אם לא אכפת לך שאני אציג לפניך את התעודה הזאת. 
       
אילן ליבוביץ (שינוי):

       אני שמח שיש צדיק אחד בסדום.
       
היו"ר נסים דהן:
       
       יש עוד הרבה חברים כאלה. 
       
דניאל בנלולו (הליכוד):

       יש הרבה יותר מאחד.
       
קריאה:

       אתה מסדום ועמורה.
       
היו"ר נסים דהן:
       
       חברי הכנסת, אחרון הדוברים - חבר הכנסת יצחק כהן. אנחנו נעבור להצבעה ואחר כך יש זמן להודעות אישיות. 
       
יצחק כהן (ש"ס):
       
       אדוני היושב-ראש, חברי חברי הכנסת, יש תופעות בפרלמנטים שונים בעולם שהן מוזרות. למשל, באוסטריה יש מפלגה של היידר, בצרפת יש מפלגה של ז'אן-מרי לה-פן, ברוסיה יש מפלגה של ז'רינובסקי. מה שמאחד אותן קבוצות מסוכנות - קבוצות מסוכנות, מאוד מסוכנות - היא הססמה שמישהו טבע במחצית המאה הקודמת: תחזור על שקר אלף פעמים, בסוף מישהו יתחיל להאמין לך. כל פעם שהתואם של אותן מפלגות שהזכרתי נמצאים פה, מפלגת שינוי, עולים פה לדוכן, הם מפיצים שקרים, בתקווה שאם יחזרו עליהם אלף פעמים מישהו יאמין להם. 
       
       מורי ורבותי, אני מוכן לאתגר את סיעת שינוי. תוציאו כולכם את פנקסי השירות שלכם, שימו אותם פה על השולחן, וחברי סיעת ש"ס יוציאו את פנקסי השירות שלהם וישימו על השולחן. 
       
רוני בריזון (שינוי):

       של הילדים.
       
יצחק כהן (ש"ס):
       
       הלוא כולכם משתמטים. אתם ובניכם, ובני בניכם, וכל סביבת העבודה שלכם, כולכם משתמטים. אין לכם מושג, לא ראיתם את צה"ל ממטר. אתם לא יודעים מה זה צה"ל בכלל. אתם משתמטים, הבנים שלכם משתמטים, סביבת העבודה הקרובה שלכם משתמטים. ואתם, יש לכם את החוצפה לבוא להטיף מוסר לאנשי ש"ס. 
       
קריאה:
       
       חוצפן.
       
יצחק כהן (ש"ס):

       בואו נאתגר אתכם, חוצפנים שקרנים. שימו פה את פנקסי השירות, כל חברי הכנסת של ש"ס ישימו את פנקסי השירות, ובוא ניקח את יוסי שריד שיבדוק מי באמת משתמט. תתביישו לכם, צבועים.
       
היו"ר נסים דהן:

       אנחנו עוברים להצבעה. מי בעד? מי נגד? 
       
הצבעה מס' 42

בעד ההצעה להעביר את הצעת החוק לוועדה - 35
נגד - 15
נמנעים - אין
ההצעה להעביר את הצעת חוק שירות ביטחון (הגבלות קריאה לשירות מילואים של 
קצין - הוראת שעה) (תיקון מס' 4), התשס"ה-2004, לוועדה שתקבע ועדת הכנסת נתקבלה. 

היו"ר נסים דהן:
       
       בעד - 35, נגד - 15, אין נמנעים. הצעת החוק נתקבלה ותעבור לוועדת החוץ והביטחון להכנה לקריאה שנייה ושלישית. 

חמי דורון (שינוי):

       אדוני, אני מבקש לוועדת הכספים.
       
רשף חן (שינוי):

       אני מבקש לוועדת הכנסת. 
       
יובל שטייניץ (הליכוד):
       
       רבותי חברי הכנסת, אני מודיע שוועדת החוץ והביטחון תתכנס בעוד חמש דקות, בשעה 17:20, לדיון והצבעה לקראת קריאה שנייה ושלישית בחוק. תודה רבה. 

חמי דורון (שינוי):
       
       אדוני, אני ביקשתי לוועדת הכספים.

היו"ר נסים דהן:
       
       ועדת הכנסת תחליט, זה התקנון. ועדת הכנסת מתכנסת בעוד שתי דקות. 
       

הודעה אישית של חבר הכנסת יוסף לפיד

היו"ר נסים דהן:
       
       חבר הכנסת לפיד, בבקשה, הודעה אישית.
       
יוסף לפיד (שינוי):
       
       תודה רבה. 
       
       אדוני היושב-ראש, חבר הכנסת גדעון סער האשים אותי בכך שאני הצבעתי או הבאתי לאישור את הצעת החוק הזאת בוועדת השרים לענייני חקיקה, ועכשיו אני נגד החוק והסיעה שלי נגד החוק. אכן אני הייתי אז שר בממשלה, ואני מקבל משמעת קואליציונית שכרגע לא מחייבת אותי, לעומת חבר הכנסת גדעון סער, ראש הקואליציה, שהכשיל בוועדה - - 
       
יעקב ליצמן (יהדות התורה):
       
       למה הצבעת אתמול - - -
       
יוסף לפיד (שינוי):
       
       - - את הצעת החוק פינוי-פיצוי, שהיא הבסיס למדיניותה של ממשלת שרון. 
       
נעמי בלומנטל (הליכוד):
       
       אבל לא שר. 
       
יוסף לפיד (שינוי):
       
       זה המקרה היחיד בתולדות הכנסת שיושב-ראש הקואליציה הכשיל חוק של ראש הממשלה, וזה גדעון סער שעוד מעז לדבר. 

היו"ר נסים דהן:
       
       תודה רבה. 

חיים אורון (יחד):

       אדוני היושב-ראש, כמה עוד נשמע את הדי הגירושין הקשים האלה? די, חבר'ה, הייתם ממשלה ונגמר הפרק. 
       
היו"ר נסים דהן:
       
       חבר הכנסת אורון, אולי תתנדב להיות מגשר בגירושין הקשים האלה?

חיים אורון (יחד):

       לא. 
       
היו"ר נסים דהן:
       
       אז אל תפריע. 
       	

הודעה אישית של חבר הכנסת מאיר פרוש
       
היו"ר נסים דהן:
       
       חבר הכנסת פרוש, הודעה אישית.
       
מאיר פרוש (יהדות התורה):
       
       אדוני היושב-ראש, בראשית דברי אני מבקש להודות לך על כך שאפשרת לחבר הכנסת לפיד לעלות כאן. אני פשוט נהנה וחברי נהנים לראות איך הוא מתפקע מהעובדה שהוא כבר לא חבר בממשלה, וכועס על כך ומביע את זה בצורת הדיבור, בהתנסחות, בהתלהמות כנגד כל מי שעומד בדרכו. אני מודה לך על כך שהעלית אותו כאן לבמה.
       
חיים אורון (יחד):

       אין לך רחמים בכלל.
       
מאיר פרוש (יהדות התורה):
       
       עוד לא התחלנו לרחם עליו. הוא עוד לא שבוע באופוזיציה.
       
מל פולישוק-בלוך (שינוי):
       
- - -

היו"ר נסים דהן:
       
       נא לא להפריע. 

מאיר פרוש (יהדות התורה):
       
       חבר הכנסת לפיד עמד כאן לפני כמה דקות ואמר שביהדות התורה מתכתשים על רקע כן כניסה לקואליציה, לא כניסה לקואליציה, בגלל שאלת התפקידים. זה דבר שבשקר יסודו.

אברהם פורז (שינוי):
       
       אלא על מה?

מאיר פרוש (יהדות התורה):
       
       אין לו כל בסיס. אם אתה באמת מעוניין לדעת, ויאמרו לך את זה אנשי הליכוד, הדבר המרכזי שאנחנו עומדים עליו בוויכוח עם מפלגת העבודה - יש עוד דברים - - - 

היו"ר נסים דהן:
       
       עם הליכוד.

אתי לבני (שינוי):
       
       זה כסף.

מאיר פרוש (יהדות התורה):
       
       את רוצה לעלות לדוכן כיושבת-ראש? את רוצה כיושבת-ראש לומר את זה? 

אתי לבני (שינוי):
       
       אולי שכחת, אני מזכירה לך. 
       
מאיר פרוש (יהדות התורה):
       
       כיושבת-ראש את רוצה לנבוח? מה את רוצה לעשות?

אתי לבני (שינוי):
       
       אני מזכירה לך.

היו"ר נסים דהן:
       
       חברת הכנסת אתי לבני, אני מבקש ממך לשבת במקום.

אתי לבני (שינוי):
       
       הוא שכח. 

מאיר פרוש (יהדות התורה):
       
       היא צריכה להחליף אותך?

היו"ר נסים דהן:
       
       לא, היא צריכה לשבת במקום. 

חיים אורון (יחד):
       
       את יכולה לשבת מולי. היא תשב פה. 

מאיר פרוש (יהדות התורה):
       
       הדבר המרכזי הוא שאלת עצמאות החינוך. זה הדבר שאנחנו מבקשים מהרגע הראשון שהתיישבנו עם הליכוד, ועד לרגע זה לא מובטח לנו מה שבן-גוריון ידע ועשה וכתב בהסכם הסטטוס-קוו, שתינתן לנו עצמאות בחינוך, וכל הורה יוכל לחנך את ילדיו.

אברהם פורז (שינוי):
       
       מה עמדתכם בעניין ההתנתקות?

היו"ר נסים דהן:
       
       חבר הכנסת פורז, תודה רבה. חבר הכנסת מאיר פרוש, אני מזכיר לך, זו הודעה אישית, אתה עושה מזה נאום בחירות.

מאיר פרוש (יהדות התורה):
       
       לפני שבועיים הצעתי לשינוי שילכו בססמת בחירות, ונתתי להם ססמה בחינם: יש לנו שנאה והיא תנצח. אבל מה שחבר הכנסת אורי אריאל אמר היום, שההתנהגות שלכם עם השנאה שלכם כלפי החרדים גורמת - כך הוא אמר - שיהיו יותר ויותר חרדים. כאלה שלא מזוהים כחרדים יהיו יותר חרדים. אני אומר לכם, בגלל השנאה שלכם אתם רק תגרמו שלנו יהיה יותר כוח.

היו"ר נסים דהן:
       
       תודה רבה.

מאיר פרוש (יהדות התורה):
       
       אדוני היושב-ראש, אצלנו ביהדות התורה אין ויכוח על שאלת התפקידים. כאשר חברת הכנסת פולישוק רצתה להיות שרה, כאשר חבר הכנסת אהוד רצאבי רצה להיות שר, בא טומי לפיד והוא זה שכפה על חבריו דעה ועמדה. הוא זה שנתן לבחוש ולעשות מהומות בתוך סיעת שינוי, ולא ביהדות התורה. תודה רבה. 

חיים אורון (יחד):
       
       הם למדו מכם. לכם יש גדולי התורה ולהם יש גדול בתורה.


הודעה אישית של חברת הכנסת מל פולישוק-בלוך

היו"ר נסים דהן:
       
       חברת הכנסת מל פולישוק-בלוך, הודעה אישית קצרה. בבקשה. 

מל פולישוק-בלוך (שינוי):

       אדוני היושב-ראש, הודעה אישית, אחרי שהושמצתי כי לא שירתתי בצבא וכי בני לא משרתים בצבא. שירתתי בעזה, זרקו עלינו לא רק אבנים אלא רימונים.
       
חיים כץ (הליכוד):
       
       באיזו שנה?

היו"ר נסים דהן:
       
       מה זה חשוב, חבר הכנסת חיים כץ? מה עוד אתה רוצה? אתה גם רוצה מספר אישי? זו לא צורת התנהגות. אל תפריע, בבקשה. 

מל פולישוק-בלוך (שינוי):
       
       זה לא היה לפני שנתיים, לצערי הרב, הלוואי שזה היה לא מזמן, אבל זה היה מזמן. מה זה חשוב? הרי לא על זה צעקו עלי. ובכן, שירתתי בצבא בעזה כשהיה מאוד מסוכן בעזה. אריק שרון היה אז אלוף פיקוד הדרום וניסה לעשות סדר.
       
חיים כץ (הליכוד):
       
       זה היה לא מזמן.

מל פולישוק-בלוך (שינוי):
       
       זה היה לא מזמן, נכון. ברגע זה, וזה מה שהקפיץ אותי, אדוני היושב-ראש, ברגע זה בני השלישי, יאיר, שומר על התנחלות בשטחים, ואני מוחה על השמצה אישית שפוגעת בי אישית. אני מקווה שיחזור הביתה בשלום - -

היו"ר נסים דהן:
       
       אמן.

מל פולישוק-בלוך (שינוי):
       
       - - כי אני יודעת ששלכם נמצאים בבית בשלום.

היו"ר נסים דהן:
       
       כולנו מתפללים לשלומו ושיחזור הביתה בשלום.
       
יצחק כהן (ש"ס):
       
       אח שלי לא זכה לחזור הביתה.
       
היו"ר נסים דהן:
       
       חברת הכנסת אתי לבני, בבקשה.

אתי לבני (שינוי):
       
       השמיצו אותי?

היו"ר נסים דהן:
       
       לא, יש לך הצעה לסדר-היום בנושא העלאת שכר בכירים. הגיע התור שלך. את רוצה לדבר? בבקשה. 

חיים אורון (יחד):
       
       אני רוצה למסור ד"ש עם שיר לאח שלי, לאמא שלי - - -

היו"ר נסים דהן:
       
       לאורי ולמי עוד?

חיים אורון (יחד):
       
       לאורי, לעודד, לאסף ולאירית. 

היו"ר נסים דהן:

       זה קולו של אבא. חברת הכנסת אתי לבני, בבקשה. את רוצה שחבר הכנסת אורון ידבר בינתיים, עד שתתארגני? חבר הכנסת חיים אורון, חברת הכנסת לבני מסכימה להתחלף אתך. תהיה הראשון. 

       
הודעת יושב-ראש ועדת הכנסת

היו"ר נסים דהן:
       
       לפני כן, הודעה ליושב-ראש ועדת הכנסת.

חמי דורון (שינוי):
       
       יושב-ראש ועדת החוץ והביטחון צריך להודיע שיש דיון, נכון?

היו"ר נסים דהן:
       
       הוא הודיע כאן, מעל הדוכן.
       
רוני בר-און (יו"ר ועדת הכנסת):
       
       אדוני היושב-ראש, כנסת נכבדה, אני מבקש להודיע בזה כי ועדת הכנסת בישיבתה היום, 29 בדצמבר 2004, החליטה להעביר את הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 4), התשס"ה-2004, שמספרה 151, של הממשלה, להכנה לקריאה שנייה ולקריאה שלישית בוועדת החוץ והביטחון של הכנסת. תודה, אדוני היושב-ראש.
       
היו"ר נסים דהן:
       
       תודה רבה גם לך. 
       

הצעות לסדר-היום 
העלאת שכר בכירים ברשויות המקומיות

היו"ר נסים דהן:
       
       אנו עוברים לסעיף הבא: העלאת שכר בכירים ברשויות המקומיות - הצעות לסדר-היום מס' 5396, 5423, 5430 ו-5433. חבר הכנסת חיים אורון, אחריו - חברת הכנסת אתי לבני, ואחריה - חבר הכנסת חיים כץ. ישיב השר מאיר שטרית. 
       
חיים אורון (יחד):
       
       אדוני היושב-ראש, שר הפנים לשעבר והשר המשיב בשם שר הפנים שאיננו קיים - - - 
       
שר התחבורה מאיר שטרית:

הוא מסביר לי מה לענות.

חיים אורון (יחד):
       
       אדוני היושב-ראש, חברי הכנסת, השבוע התפרסמה ידיעה שעניינה העלאת שכר הבכירים ברשויות המקומיות.
       
שר התחבורה מאיר שטרית:
       
       גם אתה קנית את זה? 

אברהם פורז (שינוי):
       
       זה בלוף, זה לא נכון. הכול היה פיצויי פיטורים שקיבלו כל הנבחרים.
       
חיים אורון (יחד):
       
       אדוני השר, לא ידעתי את הפרט שאתם עכשיו קראתם פה.
       
אברהם פורז (שינוי):
       
       עיתון "הארץ" לא דייק, לחלוטין. זה היה פדיון ימי חופשה שקיבלו ראשי הערים והסגנים שלהם בשנה מסוימת, כי עם סיום הקדנציה אתה משלם לבן-אדם פדיון חופשה. מה שהיה כתוב בעיתון "הארץ" לא מדויק, ומאמר המערכת עוד יותר לא מדויק. השכר שלהם לא עלה בגרוש. 

יעקב ליצמן (יהדות התורה):
       
       אתה רוצה להגיד לי ש"הארץ" לא יודע את זה?

אברהם פורז (שינוי):

	עיתון "הארץ" טעה לחלוטין. הנבחרים ברשויות המקומיות לא קיבלו שום תוספת שכר. 
       
היו"ר מיכאל נודלמן:
       
       חברים, יש פה שר שיענה.

אברהם פורז (שינוי):

	הם קיבלו פדיון חופשה. זה הכול. זו היתה השנה שהם קיבלו.

היו"ר מיכאל נודלמן:
       
       חבר הכנסת פורז, אתה עכשיו לא שר. יש שר שיענה. 
       
חיים אורון (יחד):
       
       אדוני השר וחברי הכנסת, אני שמח על האינפורמציה שמסר פה עכשיו שר הפנים לשעבר. הוא בכל זאת עדיין מאוד טרי, ואני בטוח שהאינפורמציה שהוא מסר כאן היא האינפורמציה המדויקת, והעילה אולי לחלק מההצעות לסדר-היום שקשורות בשכר הבכירים ברשויות המקומיות לא קיימת.
       
        אבל אני בעצם התכוונתי לומר בדברי שיש נטייה, ונדמה לי שגם אתה נכשלת בה פעם, אדוני השר שטרית, להעביר את הוויכוח הגדול ואת הקושי הגדול שהשלטון המקומי נתון בו לשאלה שהיא לא פשוטה, למרות הפרסום השבוע על פערי שכר גדולים ברשויות המקומיות, והבעיה קיימת. מי שקורא את הדוח השנתי של רכלבסקי על פערי שכר, מגלה אותן משרות חריגות שקיימות בשלטון המקומי, כמו שקיימות במקומות אחרים. אבל מי שטוען שזו סיבת המשבר בשלטון המקומי אינו אומר אמת, ומבחינה זו האי-אמת היא אפילו יותר גדולה מהטעות שהיתה כנראה בעיתון "הארץ" בפרסום הידיעה. לפעמים האי-אמת הזאת או אמירת האמת החלקית הזאת, אם אהיה יותר זהיר, משרתת מגמה מאוד מסוימת. 
       
       אגב, אלה שמביאים את מבנה השכר ברשויות המקומיות, בדרך כלל לא שמים את לבם לעובדה שברשויות המקומיות יש בממוצע האחוז הכי גדול של עובדים בדרגות השכר הנמוכות, שהן חלק מהבעיה. ברמות שכר מאוד נמוכות, הם מופיעים תמיד בשורות של השכר האחיד, לא שכר הבכירים. אפילו מתחת לשכר מינימום. לכן, אני אומר שיש בעיה שבחלקה היא תוצאה של התפתחויות היסטוריות. אגב, כולן אושרו מתישהו על-ידי מישהו. אני חושב שהמהלך שמתבצע עכשיו על-ידי הוועדה לשכר הבכירים הוא במקומו, ואני חושב שפערי שכר מעבר לרמה מסוימת בשירותים ציבוריים היא לא תקינה. אגב, אני כבר מצפה שהשר המתאם יעזור לנו, חברי הכנסת, כשיש הצעת חוק שבאה להגביל את שכר הבכירים בשירות הציבורי.

שר התחבורה מאיר שטרית:
       
       - - -

חיים אורון (יחד):
       
       אנחנו לא מביאים, משום שהעניין תקוע כל פעם מסיבה אחרת. אמרתי כאן יותר מפעם אחת, יותר משנה אחת, יש מקום לקבוע גג ראוי, גבוה, פי-שישה מהשכר הממוצע במשק.
       
שר התחבורה מאיר שטרית:
       
       חבר הכנסת אורון, בכנסת הזאת גובשו הצעות חוק, שאני כשר במשרד האוצר עניתי עליהן ותמכתי בהן כנושא דחוף, והן נמצאות בוועדת הכספים. תביא אותן לקריאה ראשונה.
       
חיים כץ (הליכוד):
       
       - - -

חיים אורון (יחד):
       
       אני רוצה לדווח לך, שחבר ועדת הכספים גם מהקואליציה מפעיל לחצים על-טבעיים - - -

חיים כץ (הליכוד):
       
       איך קוראים לו?

חיים אורון (יחד):
       
       זה שעכשיו מפריע לי. הוא מפעיל לחצים על-טבעיים שרק הוא יודע להפעיל כדי להעביר הצעת חוק בנושא אחר, שתגיע לפה.

שר התחבורה מאיר שטרית:
       
       תרשה לי לעזור לך: לפי תקנון הכנסת הצעת חוק שמחכה מעל שישה חודשים בוועדת הכספים, זכותו של חבר הכנסת המציע - - -

חיים אורון (יחד):
       
       אפילו בזה השתמשנו, ולכן הצעת החוק המשותפת שלנו עברה לפני שבועיים את ועדת הכספים, כאשר האוצר הסכים - או נכנע - להעביר אותה במתכונתה בקריאה הטרומית, והדיון העיקרי יתנהל בקריאה השנייה והשלישית.
       
       לכן, אדוני היושב-ראש, שכר הבכירים הוא בעיה בפני עצמה. נושא הרשויות המקומיות הוא לפתחנו. השר לשעבר פורז יודע, שגם התיקונים שנעשו במהלך הדיונים על התקציב, שינו אותם, אם אני לא טועה - 800 מיליון שקלים או כמה שהוחלט להוסיף לתקציבי האיזון של הרשויות המקומיות. אני צופה בשנה הבאה בעיות עצומות בשלטון המקומי - - -
       
אברהם פורז (שינוי):
       
       יש 160 תוכניות הבראה. כל הרשויות המקומיות - - -
       
חיים אורון (יחד):
       
       אברהם, ידידי, חבר הכנסת פורז, יש 160 תוכניות הבראה. בחלק מהרשויות המקומיות התוכנית תצליח והחולה ימות. נקבל שלטון מקומי רזה, שאיננו מספק את הצרכים, ואנשים חזקים ילכו מאותם מקומות.

היו"ר מיכאל נודלמן:
       
       הוא בסדר. אתם מדברים אתו ואחר כך אתם אומרים שזה הרבה זמן. חברת הכנסת אתי לבני, בבקשה. אחריה – חבר הכנסת חיים כץ.

אתי לבני (שינוי):
       
       אדוני היושב-ראש, חברותי וחברי חברי הכנסת, לחברי חיים אורון נודע עכשיו שהידיעה לא נכונה. לי נודע בבוקר. הגשתי את ההצעה הזאת ופניתי למשרד הפנים לבדוק מה קרה שם, ואמר לי המנכ"ל, שעדיין מכהן שם, שכל הפרסומים על הכספים האלה בעיתון "הארץ" פורסמו שלא באחריות ולא בידיעה. אלה פשוט הפרשים של דמי הבראה.

אברהם פורז (שינוי):
       
       פדיון חופשה. מי שלא יצא לחופשה מגיע לו הפרשים - - -
       
אתי לבני (שינוי):
       
       בסדר. נכון. אני בדקתי את זה במשרד הפנים עם הפקידות וזה אכן כן. אז נבוא להלל ולשבח את משרד הפנים ואת המצב ברשויות המקומיות? רק אתמול שמעתי דבר שלא פורסם היום, שבית-הדין לעבודה חייב השבוע שלושה בכירים שפרשו מעיריית בת-ים - הגזבר, היועץ המשפטי והמנכ"ל - להחזיר לקופת הרשות שכר כולל של 1.5 מיליון שקלים שנלקחו שלא כדין כפיצויי פרישה. לעניין השכר באותן הרשויות, נעשתה סקירה מה קורה שם ברשויות המקומיות, בלי קשר לידיעה הלא-נכונה בעיתון "הארץ". יש לנו שיאי שכר בקריית-טבעון, בלוד, שנמצאת בקריסה; יש לנו בדימונה, למשל, שיאים של שכר - בערים שהיו במצב הפיננסי הקשה ביותר בשנים האחרונות. 
       
       דווקא בשנה וחצי האחרונה, כשחבר הכנסת פורז כיהן כשר הפנים, כמו שנאמר, התחילו 160 תוכניות הבראה בשלבים שונים של עשייה. אומרים לי שאנחנו, מפלגת שינוי, קיבלנו את משרד הפנים כשהיו שם כל מיני תוכניות הבראה ששכבו שנים על השולחנות. אף אחד לא הסתכל ולא קיים אותן, להיפך. וכאשר באים חברי הכנסת של ש"ס - -
       
דוד אזולאי (ש"ס):
       
       אברהם פורז יודע את האמת.
       
אתי לבני (שינוי):
       
       - - ואני שמעתי מהיום הראשון על אי-תשלום השכר ברשויות המקומיות, על עובדי המקוואות, על הבלניות. למה לא שילמו להם שכר, אתם יודעים? מאחר שכל הכספים וכל התוכניות שהיו מונחות על שולחנו של שר הפנים הקודם לא קוימו. משכו כספים בלי אחריות. היה משבר שהביא באמת לפי-פחת, והתוצאה היתה אי-תשלום המשכורות. 
       
       אני מקווה, ששר הפנים החדש ייקח את הנושא הזה בצורה מאוד רצינית, מאחר שזה נושא שמאיים לפתחנו והמשבר עוד לא עבר. תודה.
       
היו"ר מיכאל נודלמן:
       
       תודה רבה. חבר הכנסת חיים כץ, הדובר האחרון בנושא.

חיים כץ (הליכוד):
       
       אדוני היושב-ראש, חברי חברי הכנסת, לי היה ברור מראש שנתוני השכר אינם מדויקים. אני רואה מדי שנה את הפרסומים של הממונה על השכר על רמות השכר, והוא מכניס שעות נוספות והוא מכניס פדיון חופשה והוא מכניס דמי הבראה. אבל חבל ששר הפנים לשעבר יצא החוצה. הברכות שנתנה לו חברתי חברת הכנסת על זה שהוא הכניס נורמה חדשה במשק הישראלי, שאפשר לא לשלם שכר, שאפשר לעבוד בחינם - אני לא יודע מאיפה הוא לקח את זה. בחוק שדובר בו לפני כן דובר על שנאה, על השרשת שנאה. אני לא מבין מאיפה יש לאנשים הכוח והאומץ להיבנות על שנאה; לדרוש שאנשים יעבדו ולא יקבלו שכר הן במועצות הדתיות, הן בעיריות. צריך לעשות סדר. 
       
       על אילו תוכניות הבראה הוא מדבר? על פיטורים. הוא מדבר על פיטורים בלי רחמים ובלי סנטימנטים. כשדובר על העלאת התקציב היו שני דברים: האחד, העלאת התקציב, והשני, הסמכויות של שר הפנים לשעבר. ראיתי איך הוא נלחם על הסמכויות שלו. הוא לא נלחם על העלאת התקציב. אם הוא היה נלחם על העלאת התקציב, על תקציב הפיתוח, כמו שהוא נלחם על הסמכויות שלו, הרבה מאוד משפחות במדינת ישראל היו מקבלות את שכרן. אין מאושר ממני שהוא לא בתפקידו. 
       
       לא יכול להיות שיהיה שר שיהיה גאה וידבר על תוכניות הבראה כשבימיו נוצרה נורמה שלא מקבלים משכורת בגין עבודה. לא יכול להיות כזה דבר. איפה הוא היה? על מה הוא נלחם? אדוני שר התחבורה, אני מקווה שאתה מקשיב. אתה היית שותף לממשלה שהיה שם שר הפנים שיצר נורמה שלא מקבלים שכר במדינה, והוא גאה בזה. אשרינו שפטרנו מעונשו של זה. אבל הוא ברח, הוא לא יודע לענות לי.
       
דוד אזולאי (ש"ס):
       
       ברוך הוא וברוך שמו.

חיים כץ (הליכוד):
       
       את זה אתה אמרת. אני מקווה שיבוא שר הפנים החדש, יהיה אשר יהיה, יעשה סדר וידאג שיעבדו בצורה מסודרת, שלא יהיו עליות שכר מופרזות, אבל שאנשים יבואו לעבודה, יעבדו קשה, יתפרנסו בכבוד ויקבלו את שכרם בזמן. תודה רבה. 
       
היו"ר מיכאל נודלמן:
       
       תודה. 

       
מסמכים שהונחו על שולחן הכנסת
       
היו"ר מיכאל נודלמן:
       
       הודעה לסגנית מזכיר הכנסת. בבקשה. 
       
סגנית מזכיר הכנסת רות קפלן:
       
       תודה רבה. 
       
       ברשות יושב-ראש הישיבה, הנני מתכבדת להודיע, כי הונחה היום על שולחן הכנסת, לקריאה שנייה ולקריאה שלישית, הצעת חוק מלווה המדינה (תיקון מס' 14),  התשס"ה-2004, שהחזירה ועדת הכספים של הכנסת. תודה רבה. 
       
היו"ר מיכאל נודלמן:
       
       תודה. 

       
הצעות לסדר-היום 
העלאת שכר בכירים ברשויות המקומיות

היו"ר מיכאל נודלמן:
       
       השר מאיר שטרית, בבקשה. 
       
שר התחבורה מאיר שטרית:
       
       אדוני היושב-ראש, כנסת נכבדה, האזנתי ברוב קשב לחברי הכנסת המציעים, שדבריהם באו, קרוב לוודאי, בעקבות קריאת הכתבה שפורסמה בעיתון "הארץ" בעניין שכרם של ראשי הרשויות, אבל מה לעשות שהכתבה הסתמכה על מידע מוטעה, ובעקבותיה הלכו גם שאר העיתונאים. לא רק זאת, אלא שאם היו העיתונאים טורחים ושואלים את מנכ"ל משרד הפנים, או פונים למשרד הפנים, הם היו מקבלים מידע שבוודאי היה מביא אותם לכתוב אחרת. זה מוכיח שבעיתון חוזרים תמיד על הכלל שאומר, שפרט למחיר ולתאריך תבדוק כל דבר אחר. 
       
       כותבת הכתבה ב"הארץ", הגברת ראלי סער, לא הביאה בחשבון בניתוח שלה, ששנת 2003, שאליה היא מתייחסת, היתה שנת סיום קדנציה ברשויות המקומיות בשל הבחירות. בשנה זו, בהתאם להוראות חוזרי המנהל הכללי של משרד הפנים 7/2001 ואחרים, רשאים נבחרי הציבור בשלטון המקומי לפדות את ימי החופשה העומדים לזכותם עד ליתרה של 70 יום. מכאן עולה שפדיון ימי החופשה בשנת 2003, שהיתה בטרם הבחירות, יוצר תוספת תקציבית של למעלה משלושה חודשי משכורת. זאת אף זאת, שכרו של ראש רשות מקומית כולל גם את התנאים הנלווים המגיעים לו. מדובר בזכויות הפנסיוניות המופרשות לקרן צוברת או לביטוח מנהלים. 
       
       אדוני היושב-ראש, משמעות הדברים שאמרתי היא, שמלבד שכרם הרגיל ותמורת פדיון ימי החופשה, יש להוסיף ששכרו של ראש רשות מקומית כולל גם את התנאים הנלווים המגיעים לו בעקבות תיקון חקיקה שעשתה הכנסת ב-1999. תיקון זה קובע, שנבחרים חדשים, שנבחרו לראשונה ב-1998 או נבחרים שנבחרו מחדש לרשות, זכויותיהם הפנסיוניות יופרשו, כפי שאמרתי קודם, לקרן הפנסיונית או לביטוח מנהלים. כמו כן זכאים נבחרים אשר אינם מחזיקים ברכב צמוד בהתאם - כשהכול קבוע ומופיע בחוזר המנהל הכללי. 
       
       נוסף על כל הדברים שאמרתי, רמת השכר של הנבחרים ושל העובדים לפי חוזה בכירים נקבעת לפי סולם של שמונה דרגות, הבנוי בהתאם לגודל הרשות המקומית. גם סולם זה הינו חלק בלתי נפרד ממערכת השכר זה שנים. 
       
       כאמור, אם העיתונאים שעטו על המידע היו מנסים לברר את הדבר עם גורמי משרד הפנים, התמונה המתפרסמת היתה שונה, ולא היו מכשילים את חברי הכנסת המציעים. לכן, רבותי חברי הכנסת, אני מציע, אם הדבר מקובל עליכם, להסתפק בתשובתי. חבר הכנסת אורון, האם מקובל עליך להסתפק בתשובתי - אין טעם לדון בדבר שאינו קיים. 
       
חיים אורון (יחד):
       
       אתה צודק. 
       
שר התחבורה מאיר שטרית:
       
       אני חושב שעניתי תשובה לגופו של עניין ובזה נוכל לסיים את הפרשה הזאת. 
       
היו"ר מיכאל נודלמן:
       
       חבר הכנסת חיים אורון, אתה מסכים?
       
חיים אורון (יחד):
       
       מסכים. 
       
היו"ר מיכאל נודלמן:
       
       חבר הכנסת חיים כץ, אתה מסכים?
       
חיים כץ (הליכוד):
       
       מסכים. 
       
היו"ר מיכאל נודלמן:
       
       הנושא ירד מסדר-היום. 
       
שר התחבורה מאיר שטרית:
       
       הם הסתפקו בתשובתי, הוא לא ירד מסדר-היום. 
       
חיים אורון (יחד):
       
       אולי נעשה דיון על "הארץ".
       

הצעות לסדר-היום 
הרעש בדרום-מזרח אסיה ורמת המוכנות לרעידות אדמה בישראל

היו"ר מיכאל נודלמן:
       
       אנחנו עוברים להצעות לסדר-היום מס' 5391, 5392, 5411, 5415, 5418, 5434, 5436, 5439 ו-5451 בנושא: הרעש בדרום-מזרח אסיה ורמת המוכנות לרעידות אדמה בישראל. חבר הכנסת יגאל יאסינוב - אינו נוכח. חבר הכנסת דוד אזולאי, בבקשה. 
       
דוד אזולאי (ש"ס):
       
       אדוני היושב-ראש, בראשית דברי אני מתפלל לבורא עולם שנזכה בעזרת השם לראות את כל אותם אזרחים ישראלים הנעדרים שבים לבתיהם ששים ושמחים. אנחנו נאחל מכאן ברכה לפצועים ונאחל להם רפואה שלמה. 
       
       האירוע הנורא בדרום-מזרח אסיה, אפשר להגיד עליו: מאת השם היתה זאת, היא נפלאת בעינינו. זהו אחד האירועים הקשים בהיסטוריה של האנושות. עדיין לא נגמרה ספירת החללים, והיום כבר הודיעו על כ-70,000 איש. כאשר אנחנו רואים את גודל האסון אנחנו רק יכולים להמשיך ולהתפלל אותה תפילה שאנחנו אומרים בכל מוצאי-שבת בברכת אתה חוננתנו: ותצילנו מכל מיני גזירות קשות ורעות המתרגשות לבוא לעולם. זו אחת הגזירות, ידידי השר, שמתרגשות לעולם ואנחנו יודעים שהכול מאת ה'. אין עצה ואין תבונה לפני ה' יתברך. 
       
       עם זאת, באסון הנורא הזה צריך לראות גם את פעילותו המבורכת של משרד החוץ. מייד עם היוודע דבר האסון פתח משרד החוץ חדר מצב על מנת לפתור את המצוקות של אזרחים ישראלים שהלכו לבלות ונתקלו באירוע הנורא הזה. אני חושב שמגיעה ברכת יישר כוח למשרד החוץ ולעומד בראשו, שר החוץ, על היוזמה הברוכה לעשות ככל יכולתם על מנת להציל ולהביא את אזרחי ישראל לחוף מבטחים. 
       
       לפעמים אני שואל, מה הסיבה לכך. בלשון הקודש אומרים: יש יחיד ויש רבים, יש איש ויש אנשים, אבל אדם אין לו רבים. אי-אפשר להגיד "אדמים". יש רק אדם. יחיד ורבים זה אדם. כל אדם הוא עולם ומלואו וישראל ערבים זה לזה. אנחנו מחויבים לעשות הכול על מנת להציל כל אזרח באשר הוא אזרח מדינת ישראל בכל מקום בעולם ולהביא אותו לישראל. 
       
       עם זאת, אדוני השר, אני חייב להגיד לך, שבהיותי יושב-ראש ועדת הפנים עלה נושא רעידות האדמה על שולחני. צר לי להגיד לך, לא שאני תולה תקוות רבות, שלא תבין אותי לא נכון, אבל אם, חס ושלום, תהיה רעידת אדמה, אני לא יודע מה תהיה העוצמה שלה וכמה אנחנו מסוגלים לטפל בה. 
       
       יש גם עניין של השתדלות, שפירושה שאנחנו צריכים לעשות את ההשתדלות על מנת שאם דבר כזה יקרה, חס ושלום, צריכות להיות תשובות לאזרחי מדינת ישראל. אני מאוד מקווה, אדוני השר, שממשלת ישראל תמצא את הזמן להתפנות לעניין הזה ויפה שעה אחת קודם. יהי רצון, בעזרת השם, שלא נזדקק לא לוועדות, לא לבדיקות כאלה ואחרות, אלא שהקדוש-ברוך-הוא יצילנו מהדברים הקשים הללו. תודה רבה, אדוני. 
       
היו"ר מיכאל נודלמן:
       
       תודה. חבר הכנסת יגאל יאסינוב. אחריו - חבר הכנסת ניסן סלומינסקי, ואחריו - חבר הכנסת עזמי בשארה. 
       
יגאל יאסינוב (שינוי):
       
       תודה. 
       
       אדוני היושב-ראש, אדוני השר, חברי הכנסת, ברור לכולם שאנחנו מדברים על אסון, וקודם כול אנחנו צריכים להגיד לא רק למשפחות הישראלים שאיבדו את הקרובים שלהם, אלא אם יש מישהו שיכול להעביר את זה לאחרים, שאנחנו משתתפים בצערם. זה אסון שחצה גבולות ועמים. 
       
       שמעתי על כמה מקרים שדווקא אמרו שאצלנו בישראל יש עוד תקווה לדו-קיום טוב ובשוויון. לדוגמה, הבוקר שמעתי שמשפחה ממזרח-ירושלים עזרה למשפחה יהודית באחת מהמדינות שקרה בהן האסון, ואפילו עזרה לה בכספים והם חזרו ארצה, ואני חושב שזאת דוגמה טובה, כי כולנו ישראלים, אנחנו אחים, וכולם ערבים זה לזה. 
       
       אבל, אני חושב שאנחנו צריכים לדבר יותר לא על מה שקרה שם, אלא על מה שקורה פה. אני מאוד חושש שאותה ועדה בין-משרדית או ועדת שרים להיערכות ישראל נגד רעידות אדמה לא עושה הכול. יכול להיות שהיא עשתה, אבל אנחנו לא יודעים על זה, כי אנחנו בעצם לא יודעים מה היא עושה. 
       
       לא שמעתי המלצות של הוועדה הנוגעות לבתים ישנים שנבנו על עמודים. לא שמעתי מה הוועדה ממליצה, ואם היא התייעצה עם מדענים שעוסקים בזה, ואם יש בכלל תוכנית למדינת ישראל. כי אנחנו יודעים שפעם ב-50-70 שנה יש בשטח ישראל רעידת אדמה רצינית ואנשים יכולים להיפגע. פה אין הבדל איפה האנשים האלה נמצאים, באיזה חלק מארץ-ישראל, באיזה כפר ובאיזה יישוב. 
       
       אדוני השר, אני לא יודע מי עומד היום בראש הוועדה. אני אשמח אם זה אתה. 
       
שר התחבורה מאיר שטרית:
       
       לא. 
       
יגאל יאסינוב (שינוי):
       
       אתה רואה? אנחנו אפילו לא יודעים מי עומד בראש הוועדה. 
       
ניסן סלומינסקי (מפד"ל):
       
       שר התשתיות. 
       
יגאל יאסינוב (שינוי):
       
       אבל אנחנו כרגע לא יודעים מי זה. אני חושב שבעקבות הדיון הזה – אני לא זוכר כמה דיונים על רעידות אדמה היו בכנסת – השר הזה צריך לבוא אלינו, אם לא למליאה אז לפחות לוועדה. האם אנחנו צריכים לעשות חקירה כדי לדעת מי ומה? אדוני השר, אני מבקש שהממשלה תדון ותביא לנו מידע על הדיון הזה. תודה. 
       
היו"ר מיכאל נודלמן:
       
       תודה רבה. חבר הכנסת ניסן סלומינסקי, בבקשה. אחריו – חבר הכנסת עזמי בשארה. 
       
ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, אסון בקנה-מידה כזה הוא משהו שאי-אפשר לקלוט אותו, אי-אפשר לתפוס אותו. אנחנו אומרים את המספרים, אבל אנחנו אפילו לא מסוגלים לדמיין. כשנהרג, חס ושלום, אדם אחד, אנחנו יודעים מה המשמעות של זה. כשיש אסון, זה מעל עשרה אנשים. פה מדובר על למעלה מ-70,000, והמספר הולך וגדל. זה משהו שאי-אפשר לדמיין. מובן שאנחנו שולחים נחמה למשפחות ורפואה שלמה לפצועים, ומתפללים שכל הנעדרים יימצאו שלמים. אומרים שכבר יש הרוגים בין הישראלים שהיו שם. אני לא רוצה לנקוב במספרים, כי כל אחד בשבילנו הוא עולם ומלואו, ואין לי המספרים המדויקים. אני מאחל לפצועים רפואה שלמה, ואני מקווה מאוד שכל הנעדרים יימצאו. 
       
       אבל, לפחות שהאסון הזה ילמד אותנו משהו. קרו שם שני דברים. דבר אחד, היתה רעידת אדמה בסדר-גודל שכמעט לא היה, בטח לא ב-50 השנים האחרונות, והחמישית בעוצמתה מאז התחילו למדוד את רעידות האדמה. זאת רעידת אדמה בקנה-מידה גדול מאוד. לו התרחשה בלב עיר גדולה, לא היה נשאר כלום, ויכול להיות שהנזקים היו עוד יותר גדולים. הדבר השני שקרה, מאחר שזה קרה בלב ים, זה גרם גלים אדירים ששטפו את היבשה, והם אלה שגרמו לכל הנזקים. גלים שהתרוממו לגובה של 10 מטרים ובאו במהירות של 900 קילומטרים לשעה, ושטפו כל מה שהיה פחות מהגובה שלהם. אנחנו שואלים את עצמנו אם אנחנו - האם ישראל מוכנה לזה? 
       
       אפשר לשאול מה זה רלוונטי לנו, אבל מתברר שזה רלוונטי. א. רעידות אדמה יש גם בישראל. עוד לא היתה בעוצמה כזאת, העוצמה הכי גדולה כאן היתה 7 ומשהו, שם היה 8.7. אבל 7 ומשהו, גם זאת עוצמה גדולה. האם אנחנו מאורגנים לזה? ב. היתה רעידת אדמה ב-1790, רעידת אדמה בלב ים, וגלים מהסוג הזה הגיעו ושטפו את יפו ומקומות אחרים ונגרמו הרבה מאוד אבדות בנפש. זאת אומרת, שגם בים התיכון, שנראה לנו מעין אמבטיה קטנה, גם שם יכולה לקרות התופעה הזאת, עם נזקים אדירים, והשאלה היא, אם אנחנו  מוכנים. 
       
       מתברר שאנחנו לא מוכנים בכלל. אז אם על רעידת אדמה התחילו לדבר, הקימו ועדה והיה רעש גדול, אני לא יודע מה נגמר מזה, לא ראינו תוצאות, אבל לפחות התחילו לטפל, על הנושא של הגל - שום דבר. מתברר שביפן, שהיא פתוחה לעניין ולמודת ניסיון, יש מכשור שמתריע מראש. אם כאן לגל לקח שעה ולפעמים ארבע שעות להגיע, עם המכשור שמתריע מראש רוב האנשים היו יכולים לטפס למקומות גבוהים ולהינצל. לא היתה שם שום התרעה, אנשים עמדו והגל תפס אותם. לא היתה שום מערכת. גם בישראל אין שום מערכת, לא בנו שום מערכת התרעה. יש מכשור ויש מערכות ואפשר לעשות אותם. 
       
       הכנסת פונה אל השר שנמצא אתנו, שאני מניח שהוא השר הרלוונטי לעניין. אם לא, יעביר את זה למי שצריך או לישיבת ממשלה, בשני העניינים. האחד, עניין רעידת אדמה, לוודא שאכן מטפלים בזה ברצינות, שלא נגיד אחר כך "אוי ויי". דבר שני, להכניס את מה שלא העלינו בדעתנו, מערכות לאיתור הגלים שנוצרים, שיתריעו בזמן, שאם חס ושלום פעם זה יקרה, אפשר יהיה להתריע ולהציל חיי אדם. תודה לך. 
       
היו"ר מיכאל נודלמן:
       
       תודה רבה. חבר הכנסת עזמי בשארה, ואחריו – חבר הכנסת עבד-אלמאלכ דהאמשה. 
       
עזמי בשארה (בל"ד):
       
       אדוני היושב-ראש, חברי הכנסת, אסונות בממדים כאלה, בקנה-מידה כזה, גרמו לאנשים לכתוב ספרי פילוסופיה. אחד מהספרים החביבים עלי, "קנדיד" של וולטיר, נכתב בעקבות רעידת אדמה בברצלונה, שנהרגו בה כ-50,000 אנשים. הוא כתב את הספר בשביל לשאול שאלות על הסדר העולמי, האם יש צדק בטבע, האם יש צדק אלוהי בכלל, ושאלות פילוסופיות מהסוג הזה, שבהן לא אטפל היום. אבל ברור שמה שאנחנו מתעסקים בו בדרך כלל מתגמד מול אסונות טבע, במיוחד פוליטיקה. אנשים כמו וולטיר מלמדים, שדווקא אסונות טבע מלמדים בני-אדם, שבמקום שאתה יכול למנוע מוות, למה אתה לא מונע אותו? לכן כל הספר כולו הוא ספר נגד מלחמות ונגד אי-צדק. 
       
       אפשר להפוך לפואטי מול אסונות טבע מהסוג הזה, כי באמת אי-אפשר לבטא את זה במושגים בנאליים יומיומיים, כפי שאמר ניסן. אבל אנחנו כן חייבים – במיוחד במדינות שרגילים בהן לבחור פרלמנטים ולחשוב במושגים של ארבע שנים – אנחנו חייבים לרגע להפסיק, מכיוון שמי שחושב במושגים של ארבע שנים לא מתכונן לרעידות אדמה. זה דבר שיקרה בזמן כלשהו, אבל לא בזמן הממשלה הנוכחית, או לא בזמן הפרלמנט הזה. זה גם לא בא בתוכניות בחירות, אבל זה דבר שנוגע לעתיד של העם, לעתיד של המדינה, לעתיד של הארץ, וברור לנו, גם לאנשים שלא מלומדים, שבסוריה הגיאוגרפית, בכל האזור של השבר הסורי-אפריקני, יש רעידות אדמה כל 40 שנה. בישראל הססמוגרף מודד 500 רעידות אדמה בשנה שלא מרגישים אותן, אבל יש תזוזות כאלה שרק ססמוגרף תופס. 
       
       יש כמה גרסאות היסטוריות של כל מיני פרופסורים מהטכניון לגבי השאלה מה קרה פה ומה היה קורה אם רעידת האדמה האחרונה, שקרתה לפני קום מדינת ישראל, היתה בזמן הזה. הרי רעידות אדמה, כפי שכולם יודעים, לא הורגות בני-אדם, אלא במקרה של גל כזה של מים וכו'. בדרך כלל רעידות אדמה לא הורגות, מה שהורג הוא הציוויליזציה, הבניינים, החשמל, הגז. רעידת אדמה לא הורגת. למשל, רעידת אדמה בנגב לא תהרוג אף בדואי, לא תהרוג אף אחד. בדירות צמודות קרקע או באוהלים אף אחד לא ימות, הבעיה היא הבניינים וצורת הבנייה, ואת זה אי-אפשר לתכנן במושגים של ארבע שנים, במושגי ממשלות ותחרות בין מפלגות לארבע שנים. לכן קיימות רשויות מהסוג שמעבר למפלגות, מעבר לממשלות, רשויות לאסונות טבע. 
       
       פרופסור אחד מהטכניון, שהוא חבר קרוב מאוד שלי, עבר מהעיר חיפה, מרוב שהוא אובססיבי בנושא של רעידות אדמה. הוא עבר משם, כי הוא יודע מה תגרום צורת הבנייה על מדרון הררי. אני חושב שמדינה מתורבתת ומודרנית, שחושבת על עתיד הילדים ועל עתיד הדורות הבאים, צריכה להסתכל טוב טוב על צורת הבנייה בארץ הזאת. לפחות בהזדמנויות כאלה זאת התרעה חשובה מאוד. תודה. 
       
היו"ר מיכאל נודלמן:
       
       תודה רבה. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, מה שמייחד את האירוע האחרון זה לאו דווקא שהאדמה רעדה, אלא גודל האסון וגודל החורבן שנפל בחלקן של ארצות, לאו דווקא מפותחות, ארצות שהן זקוקות ונזקקות. זה מבטא את הכאב עוד יותר ומגדיל את האסון. זה כואב, ואנחנו שותפים לאבלם ולצערם ומתפללים לאלוהים שיקל את מצוקתם של כל אלה שניזוקו מהאסון הזה. אבל ככל שזה אסון טבע, אסון שאין לאדם שליטה עליו ואין לאדם רצון לגביו, זה עדיין יהיה קצת יותר קל מאסון שהוא בשליטת אדם, שהוא מעשה ידי אדם. 
       
       אני רוצה לכוון פה לאסון מעשה בני-אדם, כאשר נפל בחלקי לבקר, לרגל אירוע חברתי – הלכנו לעשות "סולחה" אחרי מקרה של הריגה של מישהו – בעיר עזה. בשבוע שעבר הייתי שם בימים חמישי, שישי ושבת. אני  מכיר את העיר, הייתי שם הרבה זמן, ביקרתי בה, כשהייתי עורך-דין עבדתי שם, אני מכיר את הרצועה כולה. הזמינו אותי לבוא מעזה לסביבות ח'אן-יונס להתארח אצל ידידים. הגענו עד המעבר, ליד מה שנקרא כפר-דרום, אני מסתכל קדימה, ואין סוף לכלי-רכב. שאלתי את האנשים מה קורה, והשיבו לי שמספיק שמתנחל אחד ישים אור אדום ברמזור, כולם חייבים לעצור. אם מישהו יעז להתקדם - יש נשק, יש ירי. אין איש, אין למי לפנות, אין מה לעשות. עד שלא יתחשק לו ויעשה אור ירוק, אף אחד לא יתקדם. ואכן, מתחשק לו לפעמים. הוא משאיר אותם שעה, שעתיים, שלוש שעות, חצי שעה, איך שבא לו, והוא נותן לעבור למשך חמש דקות, וסוגר עוד פעם. יש שני רמזורים, רמזור של יציאה ורמזור של כניסה, אבל אלה שבין שני הרמזורים יישארו כלואים שם. זה שבסוף השיירה יכול אולי לחזור לעזה, להתייאש. אבל זה שנתקע כבר בין הרמזורים, הוא אסיר, הוא לא יכול לעבור, עד שייאות המתנחל הנכבד לאפשר לו לעשות את זה. נדמה לי שזה אסון שאיננו פחות רגיש ופחות קשה ופחות משפיע על בני-אדם. 
       
       אסון נוסף מאותו סוג, גם כן בעזה, הוא כאשר רוצים לעבור ממש בכביש בין שני החלקים של העיר, בין החלק הצפוני לחלק הדרומי. הם מכירים את הטנק כאילו קרבה משפחתית, הם אומרים: הנה הטנק, הטנק עכשיו בתוך העפר. ברגע שהוא מרים את חרטומו, שום כלי-רכב לא יעבור. ומי שיעז לחצות את הכביש, יקבל ירי. מה יעשו האנשים שהגיעו משני הצדדים ורצו לעבור צפונה ודרומה? הם חייבים לרדת, לעזוב את הרכבים וללכת 3 קילומטרים בחוף הטובעני, על החול, עד שיעברו את המקום המסוכן הזה. זה סוג נוסף, ואלה אסונות הרבה יותר קלים מאלה שהתרגלנו אליהם באזור כולו. 
       
       אני רוצה לסיים בנימה אופטימית. הגיע הזמן להתעשת ולסיים את כל התלאות האלה, ובוודאי לסיים לפני זה את כל שפיכות הדמים ואת כל האלימות שהיתה מנת חלקנו באזור הזה בשנים האחרונות. תודה רבה. 
       
היו"ר מיכאל נודלמן:
       
       תודה רבה. חברת הכנסת נעמי בלומנטל, בבקשה. אחריה – חבר הכנסת רן כהן. 
       
נעמי בלומנטל (הליכוד):
       
       אדוני היושב-ראש, חברתי, חברי הכנסת, כבוד השר, אמרו חברי כנסת לפני: פנים רבות למהות הדיון כאן. עולות שאלות פילוסופיות מן המעלה הראשונה, מהו האדם אל מול כוחות הטבע, אל מול נחשולי הענק, אל מול הוד החידלון. כולנו נראים, עם כל העיסוק היומיומי שלנו, בקושי פרעושים. זה מה שנראה בראש סדר עדיפויותינו. ועם כל מה שקרה, קשה מאוד לצאת מן היום-יום. אין מה לומר. מובן שאנחנו חושבים ונמצאים יחד עם המשפחות שיקיריהן עדיין לא התקשרו אליהן. אנחנו משערים שלרובם לא אונה כל רע, אבל ייתכן שיש גם כמה מקרים – לא ניכנס לזה. 
       
       עלה כאן, בין שאר הנושאים, כל העניין של צדק. פתאום שוב אנחנו רואים עשרות אלפי הרוגים. מי נפגע בעיקר? החלשים, העניים, האנשים שבמצוקה, שאתה יודע שאיבדו את עולמם ואין להם גם ממי לקבל דבר-מה. מי נפגע? - וזה יקרה גם בארץ - אלה שהבתים שלהם רעועים, כי הקירות יתמוטטו עליהם, אלה שקרובים למרכזי חשמל. גם מן ההיבט הזה ראוי שנבחן את התופעה הנוראית שקרתה והעולם מתמודד אתה. 
       
       בתפקידי במשרד התשתיות הייתי אחראית בין השאר לנושא הזה. היתה ועדה רצינית מאוד, ועדת יעקב היכל, שעסקה בנושא בצורה רצינית, אבל מותר לומר שבעיקר היא עסקה בשאלה, מה יקרה ברגע שאסון כזה יתרחש, משמע כניסות לבתי-החולים, לדוגמה: אם כבר יהיה רכב הצלה, איך הוא ייכנס לבית- החולים, ואם הכול יתמוטט, איך תהיה ההתמודדות, אילו כוחות ייתנו מענה – כי למגן-דוד-אדום אין מספיק כוחות - כוחות העורף, המשטרה. באמת התחילו בצורה מאוד סדורה לבחון מה לעשות במקרה של אסון. דומני שהוועדה ממשיכה להתקיים, לא בראשותו של יעקב היכל, אבל לאחר הרעש שהתרחש בטורקיה, בראשות מר לאור. 
       
מל פולישוק-בלוך (שינוי):
       
       ד"ר אפרים לאור. 
       
נעמי בלומנטל (הליכוד):
       
       הוועדה הבין-משרדית ממשיכה לפעול. אני מקווה שהיא עושה משהו, אבל ברור לחלוטין שכל המבנים הרעועים שבנויים היום על אדמת המדינה, לא יהיה תקציב לחזק את כולם. לכן חשוב שיאמרו לאזרחים מה לעשות ועוד כהנה וכהנה. 
       
       מה שגם מסתמן היום כדבר חשוב מאין כמותו, ואני מוכרחה לומר שלא שמנו לב אליו מספיק, זה המכון הגיאופיזי, שבו כל מערכי הססמולוגיה למיניהם. בשל העובדה שכל הזמן מקצצים שם בתקציב, וזה אחד המקומות שבהם הכי קל לקצץ בתקציב, יש קושי אמיתי בתחזוקה של הרשתות הססמולוגיות של ישראל במצב אופטימלי, וגם איכות ההתרעות נפגעת. היום שמים לב לזה יותר, כי פתאום ראו שמדינות שבהן מערכות ההתרעה פועלות, מתוחזקות טוב ויש בהן מכשור מתקדם ביותר, אפשר גם מבעוד מועד להתריע. אי לכך אני פונה לכבוד השר ולממשלה ומבקשת לפעול בהתאם. 
       
       ראוי לומר רק עוד דבר אחד. החליטו לקחת כמה מקומות כמודלים ולבנות שם שכונה מסוימת או רובע מסוים, שיהיו מוכנים למצב של רעידת אדמה במידה האופטימלית. אני משערת שזה ממשיך לפעול ויינתנו תקציבים לעניין. 
       
       תהיה רעידת אדמה במדינת ישראל, זה בטוח, זה ברור, כל המומחים אומרים את זה, בגלל המיקום הגיאוגרפי שלנו, השבר הסורי-אפריקני. הכול מורה על כך. אפשר לראות את המפות, חבל שאי-אפשר להציג אותן כאן. תהיה רעידת אדמה. חייבים להתארגן לכך עד כמה שאפשר, ולפיכך, העצה לאזרחי מדינת ישראל היא לקרוא טוב מאוד מה הן ההנחיות למקרה שתהיה רעידת אדמה. 
       
ג'מאל זחאלקה (בל"ד):
       
       אין הנחיות, גנזו אותן. פשוט לא פרסמו אותן. 
       
מל פולישוק-בלוך (שינוי):
       
       פרסמו אותן. שלחו את זה בחשבון הטלפון לכל תושבי ישראל.
       
נעמי בלומנטל (הליכוד):
       
       זה עדיין לא מספיק. 
       
מל פולישוק-בלוך (שינוי):
       
       אבל זה לא מספיק, זה כלום. 
       
עזמי בשארה (בל"ד):
       
       אני אראה לכם את כל הניירות - - -
       
מל פולישוק-בלוך (שינוי):
       
       לכן אין לזה שום ערך. 
       
רן כהן (יחד):
       
       אדוני היושב-ראש, חברות וחברי הכנסת, אדוני השר שטרית, נכון שאנחנו מאוד מאוד קרובים אל עצמנו ודואגים ומתפללים לשלום הילדים שלנו בדרום-מזרח אסיה, שעדיין לא ידוע מה עלה בגורלם -  וכולנו מתפללים ומייחלים לכך שיחזרו אלינו בריאים ושלמים - אבל גם אי-אפשר שלא להיות מושפע מארבעת הימים האחרונים, שכן האסון הגדול הזה פגע באחד מאזורי המצוקה הקשים אולי בעולם. אסון בקנה-מידה מחריד, שהותיר ממש מיליוני בני-אדם ללא קורת-גג. מספר ההרוגים באסון אולי יעבור את ה-100,000. קברי המונים, קברי אחים, קברי משפחות, כפרים שלמים שנעלמו, ממש אסון בקנה מידה מחריד. 
       
       צריך להתפעל מכך שכל העולם מתגייס ומנסה לעזור, עדיין למיטב הבנתי באופן מאוד מועט. אין שום פרופורציה בין מה שהעולם רוצה לעזור, לרבות אנחנו, לבין האסון האדיר הזה שמותיר מיליוני בני-אדם כמעט ללא רוח חיים, כמעט ללא יכולת חיים, כמעט ללא יכולת שרידות. העולם חייב להתגייס בקנה-מידה הרבה הרבה יותר גדול. 
       
       אדוני היושב-ראש, נפל בחלקי לעסוק הרבה מאוד בנושא של רעידות אדמה בארץ. גם אני מכיר היטב את הדוח של ועדת-היכל. אגב, יש דוחות קשים של מבקר המדינה. גם אתה וגם השר מאיר שטרית מכירים אותם. כל הדוחות הללו אומרים, שמדינת ישראל לא ערוכה בכלל בשום רמה אלמנטרית לרעידות אדמה או לאסונות אקולוגיים אחרים שיכולים להיות דומים, ואני יכול לשלוף מהשרוול כמה וכמה דוגמאות. 
       
       ברור לחלוטין ששלוש קבוצות של אוכלוסייה נמצאות ממש בסכנת קבורה במקרה של רעידת אדמה, שאגב כבר התרחשה באזור הזה ואירעה שוב. לא מזמן, לפני חמש שנים, היו לעם הטורקי 17,000 הרוגים. הייתי אז שר התעשייה והמסחר. גם אנחנו עזרנו להם, אבל העם הטורקי סבל סבל אדיר. 
       
       אני מדבר על כל הקבוצה של הדיירים בבתים שיש בהם קומות עמודים בכל רחבי הארץ. כל הממצאים, גם של דוח-היכל וגם של מבקר המדינה, אומרים שהאנשים הללו, משפחות משפחות ייקברו מתחת לבתים שלהם. 
       
       לגבי הקבוצה השנייה, בזמנו הטלתי, אני חושב על פרופסור גליק, זיכרונו לברכה, מהטכניון, לבדוק את כל אזורי התעשייה והמסחר. ממצאים מחרידים. אנשים ייקברו מתחת למקומות העבודה שלהם, ואין שום שינוי ותיקון. יש דוחות, יש ניירות, לא נעשה דבר כדי למנוע את האסון הזה. 
       
       הקבוצה השלישית, שלעניות דעתי היא מאוד מאוד גדולה, היא הקבוצה של הציבור הערבי והציבור החרדי יחד. אלה שתי קבוצות שהן בעצם קבוצה אחת, שנמצאות ביחס לאוכלוסיית ישראל הכללית בסכנת הרג, מוות וקבורה יותר מאשר כל קבוצת אוכלוסייה בארץ, אבל בעצם לא עושים שום דבר. 
       
       השר שטרית, אני מכיר אותך הרבה מאוד שנים. למרות כל המחלוקות בינינו, אתה איש מאוד מעשי, מאוד נבון ומאוד "מבצעי". תענה לנו מה שתענה, אבל תאמר גם שכנסת ישראל לא רק התריעה, אלא גם סללה דרך בפני מדינת ישראל לפתרון שיקדם פני אסון. 
       
       ושוב נאחל לכל עמי דרום-מזרח אסיה שיתאוששו מהאסון הנורא הזה וינסו לבנות שם את החיים מחדש. תודה רבה. 
       
ואסל טאהא (בל"ד):
       
       שם אין - - -

היו"ר מיכאל נודלמן:
       
       צריך להדגיש שאנחנו אומנם מדברים על כל רעידת אדמה שמתרחשת בעולם, אבל בלי תוצאות. אני גם משתתף בדרישה של חבר הכנסת רן כהן. 
       
מל פולישוק-בלוך (שינוי):
       
       לשר יש בטח בשורות טובות - - -
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד לענות על הצעות לסדר-היום בעניין רעידת האדמה בדרום-מזרח אסיה. אין שום ספק שכאשר קורה אירוע כזה שיש בו עשרות אלפי הרוגים – ועל-פי דברי הצופים, הם עלולים להגיע גם ל-100,000 הרוגים – כל אדם יושב עם עצמו ושואל את עצמו שאלות פילוסופיות. לא סתם חבר הכנסת בשארה דיבר על השאלות הפילוסופיות, כי באמת עולה התהייה מה אנחנו יכולים לעשות, עד כמה אנחנו יודעים לעשות ואם בכלל אפשר לעשות. אדם שואל את עצמו באמת: מי לידי יתקע שהיום אני פה, ומחר אני לא במקום אחר. 
       
       אדוני היושב-ראש, לפני שאתייחס לגופו של עניין אני מוכרח להגיד שאני חושב שטוב עשו חברי הכנסת שהעלו את הנושא על סדר-היום. אני רוצה להצטרף אליהם ולשלוח מפה את תנחומינו לכל המשפחות שאיבדו את יקיריהן, אם בישראל ובוודאי מחוץ לישראל, גם במדינות האחרות. משפחות רבות נהרסו, ילדים נשארו יתומים, אנשים איבדו את אבותיהם ואת אמותיהם. זה צער וכאב נורא לכל המדינות האלה שבהן נפגעו אנשים מישראל ומחוץ לישראל. כולם בני-אדם, חלקם חיים שם, חלקם רק באו לטייל ולבקר שם וליהנות, כואב הלב. 
       
       כשאני חושב על זה, מסתכלים על ההוויה הישראלית, ויש פה הורים שעוד לא יודעים אם בניהם ובנותיהם, שהלכו לטייל, בחיים או לא בחיים. הם חיים מלאי חרדה ימים ולילות ומחכים לקריאה טלפונית או לידיעה כלשהי. כואב הלב, ואני שולח מפה את ברכת הכנסת להורים הללו ואת תקוותה שכולם ימצאו את יקיריהם בשלום, אף-על-פי שהלב מפרפר וחרד לגורלם. אני מאחל שכולם ישובו בשלום.
       
       אני חושב שצריך להגיד תודה לאנשי משרד החוץ, שעושים עבודה יוצאת מן הכלל בעניין הזה, בניסיון ליצור את הקשר הזה עם הקרובים. נשלחו לשם שליחים, מתנהל חיפוש אחרי ישראלים; חילוצם של ישראלים, סיוע להם – אלה שרוצים לחזור לארץ – בתהליך. הם עושים עבודה יוצאת מהכלל. טוב להיות ישראלי כשאתה יודע שלא משנה איפה אתה נמצא בעולם – זה באמת קצה העולם – מגיעים אליך, מנסים להגיע, מחפשים אותך, מישהו דואג ויוצר קשר. המדינה אומנם קטנה, אבל הפעילות בה מאוד ענפה וגדולה. אנשים מהר מאוד מתארגנים ומוכנים לעשות כל דבר כדי לסייע ולעזור האחד לשני וגם לעזור לאחרים. ישראל הציעה את עזרתה גם בתרופות וגם בציוד וגם במשלחת. לצערי, הצעות העזרה נדחו, לא של ציוד אלא של אנשים. לא הסכימו לקבל משלחות, ואני קצת תמה על כך.
       
       כשדיברנו על העניין הפילוסופי, ספר התנ"ך תמיד שימש לנו מין מורה. אני יודע שבתנ"ך יש שני ספרים, ובהם חיפשתי בזמן שדיברנו, יש חלקים בתנ"ך שמדברים על התפיסה הפילוסופית הזאת, מה באמת האדם יודע או יכול לדעת. אחד מהם הוא ספר איוב, שבו מתנהל ויכוח בין איוב, אחרי שהוא נפגע קשה, לבין רעיו, ושם איוב באחת התשובות שלו, לבלדד השוחי, שהיה אחד מחבריו, אומר בפרק כ"ו: "נטה צפון על תהו תלה ארץ על בלימה; צרר מים בעביו ולא נבקע ענן תחתם; מאחז פני כסה פרשז עליו עננו; חק חג על פני מים עד תכלית אור עם חשך; עמודי שמים ירופפו ויתמהו מגערתו; בכחו רגע הים ובתבונתו מחץ רהב; ברוחו שמים שפרה חללה ידו נחש ברח; הן אלה קצות דרכו ומה שמץ דבר נשמע בו ורעם גבורתו מי יתבונן". איוב עונה לחברו ואומר, מה הטעם להתלונן. המוטיב הזה חוזר על עצמו באיוב הרבה מאוד פעמים, כשאיוב שואל את חבריו, מה אתם בכלל מתלוננים, יש לכם בכלל מושג? הייתם כשאלוהים בנה את הארץ? אתם יכולים להשפיע על מה שקורה?
       
       הדבר בא לידי ביטוי בצורה יותר יפה, פיוטית אפילו, בפזמון בספר תהילים, שקוראים אותו בכל ראש חודש בבית-הכנסת. פרק ק"ד בתהילים. "ברכי נפשי את ה'". אצטט שלושה פסוקים מתוכו: "יסד ארץ על מכוניה בל תימוט עולם ועד; תהום כלבוש כסיתו על הרים יעמדו מים; מן  גערתך ינוסון מן קול רעמך יחפזון; יעלו הרים ירדו בקעות אל מקום זה יסדת להם; גבול שמת בל יעברון בל ישבון לכסות הארץ". העברית היא פה נהדרת, כמובן לא בשפת היום-יום. 
       
       השאלות האלה שמועלות, וזה חוזר על עצמו בתנ"ך הרבה מאוד פעמים, עיקרן שאדם עם כל חוכמתו וידיעותיו, עם כל הטכנולוגיה, איננו יכול להגיע באמת להבנת הקוסמוס, להבנת העולם.
       
       קראתי פעם במחקר אמירה, שאולי אתה אסיים את החלק הזה. האמירה אומרת: אילו היו משווים את גילו של כדור הארץ לאורך חיי אשה, וגילה של האשה היה נגיד 35 שנה, אז אורך חייו של אדם, בהשוואה לגילו של כדור הארץ, זה כמו עפעוף אחד בעין של האשה הזאת. זה הזמן שאדם חי בהשוואה לגילו של כדור הארץ. עשו חשבון מתמטי, ראו שאדם חי בקושי כמו עפעוף עין של אשה בת 35, זה הזמן שאנחנו חיים על כדור הארץ, ועושים כל כך הרבה רעש וצלצולים. 
       
       האמת היא שאיש, גם מכל המדענים, לא יכול לצפות, לא יכול לדעת מתי תהיה רעידת אדמה. הרי אילו יכלו לצפות ולדעת היו מתריעים ומונעים את האסון. לא יודעים, אין דרך לדעת. במקרה הטוב ביותר יש לפעמים סימנים שאולי מתקרבת רעידה, ואז עושים מערכות התרעה, שמעידות שאולי תתרחש רעידת אדמה, וקוראים לציבור לברוח. היום יודעים גם יותר על מזג-האוויר באמצעות לוויינים. בארצות-הברית כשרואים שטייפון מתקרב מזהירים אנשים, הם יוצאים מהבתים, וגם אז מגיע הטייפון והורס את הכול, רק יש פחות קורבנות כי אנשים עזבו. לגבי רעידות אדמה - עוד לא מצאו דרך לחזות את זה.
       
נעמי בלומנטל (הליכוד):
       
       סליחה, אדוני השר, הלוא כל המומחים אומרים שתהיה כאן רעידת אדמה. יכול להיות שלא יודעים אם בעוד שנה או שנתיים, אבל להיות ערוכים - - -
       
מל פולישוק-בלוך (שינוי):
       
       הוא לא מדבר על חיזוי כזה. הוא מדבר  על הזהרת האנשים שבעוד חמש דקות יהיה אירוע.
       
שר התחבורה מאיר שטרית:
       
       בוודאי. אנשים אומרים שתהיה רעידת אדמה, ודאי שתהיה רעידת אדמה.
       
היו"ר מיכאל נודלמן:
       
       צריכים להיות מוכנים. שיתוף פעולה של כל הגורמים, על זה מדברים.
       
שר התחבורה מאיר שטרית:
       
       אדוני היושב-ראש, בישראל קיים תקן מס' 413, שבנספח לו יש מפת תאוצות הקרקע, שעל-פיה מחשבים את תאוצות הקרקע העלולות להיגרם על-ידי רעידות אדמה. הבניינים שנבנו בהתאם לתקן הזה יעמדו ברעידת אדמה בסדר-גודל הצפוי באזורנו, על-פי קביעת המדענים. הבעיה היא כמובן בבניינים שנבנו לפני כניסת התקן הזה. מאחר שהתקן נכנס לתוקף ב-1980, כל הבניינים שנבנו לפני 1980, או בניינים שבהם התקן לא נאכף כיאות, שם יש סכנה אם תהיה רעידת אדמה בסדר-גודל הזה.
       
רן כהן (יחד):
       
       זה רק לאחר שנת 1985. בפועל זה רק אחרי 1985.
       
שר התחבורה מאיר שטרית:
       
       לגבי התרחשות צונאמי באזורנו, כמו שקרה עכשיו בדרום-מזרח אסיה - העדות ההיסטורית האחרונה לצונאמי באזור היא מ-1759, ולכן סבירות התרחשות צונאמי היא קטנה. גם אם יתרחש צונאמי באזורנו, הרי מדובר בסדר-גודל קטן הרבה יותר מזה שאירע בדרום-מזרח אסיה. מסיבה זו, בכל אגן הים התיכון אין אף מדינה שנערכה להקמת מערכת התרעה מפני צונאמי.
       
       בשנת 1999, לאחר רעידת האדמה בטורקיה, הקימה ממשלת ישראל ועדת היגוי בין-משרדית להיערכות לטיפול ברעידות אדמה, בתקציב של 50 מיליון שקל, עד לשנת 2005. בוועדה הזאת חברים גופים ממשלתיים, לרבות פיקוד העורף והמשטרה, אנשי מקצוע, אנשי אקדמיה המתמחים בתחום הזה. הוועדה פועלת לגיבוש כלים ונהלים שיביאו לשיפור היערכותה של מדינת ישראל בהתרחשות רעידת אדמה. קוימו כמה דיונים בממשלה בעניין הזה מאז הקמתה של הוועדה הזאת. אומנם השרים התחלפו בינתיים פעמים אחדות, אבל המשרדים ואנשי המקצוע נשארו קבועים בוועדה הזאת, ועליהם בונים את העיקר.
       
מל פולישוק-בלוך (שינוי):
       
       הוועדה לא פעלה למעלה משנתיים.
       
שר התחבורה מאיר שטרית:
       
       הוועדה קיימת ופועלת - -
       
מל פולישוק-בלוך (שינוי):
       
       היום כן, אבל שנתיים לא עבדה.
       
שר התחבורה מאיר שטרית:
       
       - - הוקצו לה 50 מיליון שקלים. אני מקווה, שכמו שצפוי, ב-2005 יסיימו את העבודה שלהם, ויוכלו להוציא הנחיות וכללים מה לעשות כדי שישראל תהיה ערוכה כיאות לרעידת אדמה. אנחנו כמובן נקווה שההערכות והכללים שהם מגבשים יהיו כאלה שימנעו אסון גדול, אם חלילה תקרה רעידת אדמה. ודאי שמותר לנו לפחות להתפלל, אם לא לקוות, יותר טוב שלא תגיע, שתדלג מעלינו ונחיה בשקט. יש לנו מספיק צרות גם בלי רעידת אדמה. לצערי, אצלנו באזור נהרגים הרבה מאוד אנשים בלי היזקקות לאסונות טבע גדולים כאלה.
       
       אני מקווה, אדוני היושב-ראש, שלא תבוא צרה כזאת על ישראל, אבל אם תבוא -  כמו שאמרו פה החברים – יפה שעה אחת קודם, ניערך לה, כדי להיות מוכנים, אם חלילה היא תבוא. נדמה לי שהממשלה הקצתה לזה את התקציב הדרוש, סוף-סוף. בשנים האחרונות נעשתה עבודה יסודית, שלא נעשתה קודם. 
       
       אני מקווה שב-2005 נוכל לבוא לכנסת ולספר מה באמת נקבע ולהסביר את הכללים לציבור, כדי שיוכלו לתקן את מה שדרוש תיקון ולהיערך לאפשרות כזאת, חלילה. לכן, אדוני היושב-ראש, אני מסכים להעברת ההצעות הללו לוועדה, אני חושב שהוועדה שמטפלת בעניין הזה היא - - - 
       
רן כהן (יחד):
       
       הוועדה לביקורת המדינה, הכי טוב. 
       
מל פולישוק-בלוך (שינוי):
       
       לא, בוועדת המדע והטכנולוגיה. 
       
היו"ר מיכאל נודלמן:
       
       לא, זה היה בוועדת הפנים או בוועדת המדע והטכנולוגיה. 
       
שר התחבורה מאיר שטרית:
       
       אני מסכים להעביר לוועדת המדע את כל ההצעות. 
       
יאיר פרץ (ש"ס):
       
       תסיים בפסוק האחרון. 
       
שר התחבורה מאיר שטרית:
       
       את הפסוק האחרון, בבקשה, אין בעיה: ייתמו חטאים מן הארץ ורשעים עוד אינם ברכי נפשי את ה' הללויה. אגב, קרה לי דבר מתמיה, כשביקשתי תנ"ך כי רציתי לחפש את הפרק הזה בתהילים, הסדרן הביא לי תנ"ך, זאת האמת לאמיתה, פתחתי את התנ"ך בדיוק בפרק הזה. מקרה לגמרי. 

מל פולישוק-בלוך (שינוי):
       
       אני יכולה לשאול, למה אין קשר בין העובדות - - - 
       
היו"ר מיכאל נודלמן:
       
       אני חושב שאפילו הכנסת צריכה לשמוע מה עושה הוועדה הזאת. 
       
מל פולישוק-בלוך (שינוי):
       
       קיימנו כמה ישיבות, ראינו שאומנם הוועדה קיימת על הנייר, אומנם עובדת, אבל זה טיפה בים וזה לא שווה מספיק. אם מחר תהיה רעידת אדמה בישראל, שלא נדע. 
       
היו"ר מיכאל נודלמן:
       
       יש לך הצעה אחרת, בבקשה. יש הצעות אחרות, חברים. כולם מסכימים שיתקיים דיון בוועדה. אם מתקיים דיון בוועדה, יש הצעות אחרות. 
       
נסים זאב (ש"ס):
       
       זה לא מחייב שיש הצעות אחרות. 
       
מל פולישוק-בלוך (שינוי):
       
       אבל יש, יש. 
       
היו"ר מיכאל נודלמן:
       
       חבר הכנסת יעקב מרגי, הצעה אחרת. 
       
יעקב מרגי (ש"ס):
       
       אדוני היושב-ראש, מכובדי כבוד השר, חברי חברי הכנסת, התמונות מזעזעות, מחרידות, נכנסים לשאלות פילוסופיות עמוקות. אין ספק שההיערכות היא חשובה, היערכות תמנע, תצמצם את ממדי האסון, אבל כנגד איתני טבע כאלה, כמו שהשר ציטט, רק לאלוקים פתרונים. אני רוצה לתהות ולשאול, מול ממדי הסולידריות של כל העולם והניסיון לעזור לאותן מדינות מסכנות, היכן ארצות-הברית, היכן צרפת? 
       
מל פולישוק-בלוך (שינוי):
       
       הם נותנים עכשיו 35 מיליון - - - 
       
יעקב מרגי (ש"ס):
       
       זה לא מספיק בהשוואה לגודל שלהן, לרצון לסייע, זה עובר אצלן בחולשת דעת. נראה שהן עסוקות במשהו אחר. אני קורא מכאן להמשיך ולחזק את משרד החוץ ואת מדינת ישראל על הרצון לסייע לאותן מדינות שנפגעו קשה.  
       
מל פולישוק-בלוך (שינוי):
       
       למה אתה לא שואל איפה אלוהים? למה הוא לא עוזר למסכנים? 
       
יעקב מרגי (ש"ס):
       
       אני יודע איפה הוא, ואני יודע למה הוא לא עוזר. 
       
היו"ר מיכאל נודלמן:
       
       חבר הכנסת ג'מאל זחאלקה, בבקשה. 
       
ג'מאל זחאלקה (בל"ד):
       
       כבוד היושב-ראש, אני לא יודע אפילו אם הבניין שבו אנחנו נמצאים, בניין הכנסת, ערוך לרעידת אדמה. אני לא יודע מה יקרה פה אם תתרחש רעידת אדמה. האמת היא, הנושא מאוד רציני, תמיד מחכים שיקרה אסון גדול כדי לדון, אבל חייבים לדון בעניין, לקבל החלטות ולנקוט צעדים. ההסברה לציבור מה לעשות בזמן רעידת אדמה לא נעשית כראוי. בשורה התחתונה, במבחן התוצאה, האם הציבור מודע ויודע מה לעשות במקרה כזה? התשובה חד-משמעית: לא. אף אחד לא ידע מה לעשות כשתהיה רעידת אדמה. 
       
       שנית,  אני חושב שיש סכנות רבות, יש מומחים שאומרים שתהיה פה רעידת אדמה גדולה וחזקה, לא באותה חוזקה כפי שהיתה במזרח הרחוק, אבל רעידת אדמה רצינית. יש הערכות כאלה. היום העניין הזה הוא לא משהו שלא ידוע בכלל, אפשר לדעת כמה דברים, יש הערכות ומדע מתקדם מאוד בנושא הזה. אפשר לבנות על הערכות ולהיערך גם בהתאם להערכות האלה. אחת הבעיות שעולות - הכור הגרעיני בדימונה, הוא קרוב לשבר הסורי-אפריקני, הוא זקן, בן יותר מ-40, רעידת אדמה אפילו פחותה מזו שקרתה במזרח אסיה יכולה לגרום לאסון כבד. לכן, אני מתריע גם על הנושא הזה, אני יודע שלא אוהבים לדון בזה, אבל אני מתריע שצריך לדון גם בעניין הזה ולמצוא פתרונות. ההצעה שלי, לבטל את הכור. 
       

שר התחבורה מאיר שטרית:
       
       אנחנו מעדיפים רעידת אדמה. 
       
היו"ר מיכאל נודלמן:
       
       תודה רבה. חברת הכנסת מלי פולישוק-בלוך, בבקשה. 
       
מל פולישוק-בלוך (שינוי):
       
       אדוני היושב-ראש, אנחנו קיבלנו דוגמה טובה כיצד הממשלה מטפלת בנושא רעידת האדמה: לוקחת את התנ"ך ומתפללת, יהיה בסדר. אני חושבת שזה מאוד מייצג מה שראינו פה היום. ובכן, אדוני השר וכל הממשלה שאיננה פה, כמו שאמרנו: אין ממשלה בישראל, זה לא מספיק. 
       
       ועדת המדע בראשותי - כשהייתי יושבת-ראש ועדת המדע והטכנולוגיה - לא חיכינו לאסון, קיימנו כמה דיונים ואמרנו מה צריך לעשות. ובכן, אדוני השר הנכבד, ועדת-היכל הפסיקה לעבוד כשהיכל יצא לפנסיה, ובמשך כשנתיים לא היתה ועדה. אני דרשתי שתקום הוועדה, ואכן היא קמה. ד"ר לאור שמונה, עובד, עובד, עובד, עובד לאט לאט. רעידת אדמה תהיה במדינת ישראל, נקודה. היא יכולה להיות בעוד שנתיים, היא יכולה להיות בעוד חמש דקות. ממשלת ישראל לא פועלת כמו שצריך. הבית הזה כבר עבר כמה סדקים ב-11 בפברואר שנה זו, ושום דבר לא זז. 
       
       אגב, לידיעתכם, קיבלתי דיווח מהמהנדסים איך הבית הזה בנוי, כדאי לכם שלא להיות במליאה, עצה ידידותית. 
       
       אדוני היושב-ראש, אני חושבת שזה מחדל נוראי ויש הרבה מאוד דברים שהממשלה צריכה לעשות. חבר הכנסת רן כהן, אני  הגשתי הצעה מאוד דומה לשלך לחיזוק מבנים, היא תעלה בבית הזה ממש בתחילת השבוע - - - 

רן כהן (יחד):
       
       להצבעה? 
       
מל פולישוק-בלוך (שינוי):
       
       לא, לא להצבעה, אני רק מניחה, משום שאני חושבת שההצעה שלך נכונה. איך אמר כאן חבר הכנסת - הבתים הורגים ולא רעידת האדמה. המבנים במדינת ישראל, עד 1977 נבנו בלי תקן, גם אחרי 1977, כשיש תקן, עדיין לא כל אחד מקיים את התקן. אפשר לחזק את המבנים, אנשים פונים אלי, מבקשים עוד אחוזי בנייה, בלי גרוש מהממשלה. רק צריכים להחליט, צריכים לעשות, מה כל כך מסובך? לעשות, לעשות, זה מה שצריך, לא רק לדבר. 
       
       ברשותך, אני רוצה לאחל לפצועים הרבה בריאות, למשפחות שדואגות, אני יודעת מה זה לדאוג לילדים. אני מאחלת לכולם שיבואו בשלום. 
       
       משפט אחד שלא שייך לעניין: רותי קפלן, היום האחרון שלך פה, היה נהדר להכיר אותך; תודה רבה לך. 
       
היו"ר מיכאל נודלמן:
       
       תודה. אני צריך להגיד, חברים, שיש הצעת חוק של חבר הכנסת הירשזון ושל חבר הכנסת נודלמן על רעידות אדמה.  
       
       חבר הכנסת ואסל טאהא, בבקשה. 
       
ואסל טאהא (בל"ד):
       
       אדוני היושב-ראש, חברי הכנסת, שמענו את כל הדוברים, את תגובת השר, זה ברור שמדינת ישראל לא ערוכה לרעידת אדמה. שמחנו גם לשמוע שיש ועדה, אף שאין תוצאות לוועדה, אבל שמחנו לשמוע שיש ועדה שמטפלת בעניין. 
       
       אני רוצה להדגיש, במשרד הפנים, אדוני השר, קיימים המל"ח – משק לשעת-חירום - והפס"ח – פינוי, סעד חללים.  אפשר לחזק אותם, לערב את הרשויות, לערב את כל האחראים באזורים השונים, על מנת להקים מטה חירום של כל אזור ואזור ולחזק אותו. רק משאבים חסרים, צריך להקצות משאבים. 
       
היו"ר מיכאל נודלמן:
       
       תודה. חבר הכנסת נסים זאב. 
       
נסים זאב (ש"ס):
       
       אדוני היושב-ראש, אני גם אתחיל בפסוק, כיוון שכבוד השר סיים בפסוק: ותרעש ותגעש הארץ ומוסדי הרים ירגזו, ויתגעשו כי חרה לו.
       	
       אני רוצה לומר, להתכונן ולהכין את עצמנו לרעידת אדמה - אני חושב שהדבר הכי פשוט, אדוני השר, יש לי הצעה מאוד קונקרטית, עניינית, גם יכולה לעזור, סירות גומי וקסדות על הראש.  בכל מקרה, אם זה בא דרך הים, לפחות שלכולם יהיו סירות גומי, לכל אחד זה יהיה באמתחתו. ואם חלילה  וחס זאת רעידת אדמה שבאה דרך היבשה, לפחות שיהיו קסדות על הראש. 

       אבל, אני רוצה להעיר הערה חשובה מאוד. שמעתי היום ברדיו ביקורת קשה על "אל על", שדורשת מאנשים שהולכים להביא את קרוביהם או מחפשים אותם או רוצים לחזור, תוספת לכרטיס בסך 600 דולר. אני חושב שהכנסת פה חייבת לקבל החלטה, שאם יוצאים לעזור, אז זה לא רק לשלוח את זק"א להודו ולתאילנד. צריך קודם כול להביא את הקרובים ולסייע להם סיוע כספי. 
       
היו"ר ראובן ריבלין:
       
       חבר הכנסת נסים זאב, אדוני לא מציע הצעה לסדר-היום. יש לו רק הצעה אחרת. הוא לא יכול לדבר יותר מאשר מדברים - - -
       
נסים זאב (ש"ס):
       
       כן, אבל זו הצעה נוספת והיא חשובה מאוד. 
       
היו"ר ראובן ריבלין:
       
       קודם כול, כל מה שאתה אומר הוא חשוב. אבל, אין לך יותר מדקה.
       
נסים זאב (ש"ס):
       
       אבל לא דיברתי דקה אפילו.
       
היו"ר ראובן ריבלין:
       
       אני פה כבר שבע דקות, ואתה עוד מדבר. בבקשה, נא לסיים.
       
נסים זאב (ש"ס):
       
       אדוני היושב-ראש, סלח לי שאני מעיר לך, אבל אתה צריך להחליף את השעון. 
       
       ההערה הזאת היא באמת רצינית ולעניין. אם רוצים ללכת לקראת אותם אנשים שנמצאים שם במצוקה קשה, לפחות לעזור להם בסיוע הכספי הנדרש.
       
נעמי בלומנטל (הליכוד):

       אני חושבת שצריך לעשות קצת צדק. מנכ"ל "אל על" התראיין מייד לאחר מכן ואמר שלא היה כדבר הזה. 
       
היו"ר ראובן ריבלין:
       
       תודה לחבר הכנסת נסים זאב. האם חבר הכנסת מרגי דיבר וחבר הכנסת זחאלקה דיבר? חבר הכנסת איוב קרא - אינו נוכח. חבר הכנסת טלב אלסאנע דיבר? אינו נוכח. חברת הכנסת מלי פולישוק דיברה. חבר הכנסת ואסל טאהא וחבר הכנסת נסים זאב. חברים, סיימנו את העניין. השר הציע להעביר לוועדה.
       
מלי פולישוק-בלוך (שינוי):

       ועדת המדע. 
       
היו"ר ראובן ריבלין:
       
       חברי הכנסת, האם יש מישהו מהמציעים שנמצא באולם ואינו מסכים לוועדה? כולם מסכימים לוועדה. אחרי זה נאמר איזו ועדה. קודם כול, מי בעד, בעד ועדה, ומי נגד - הוא בעד להוריד מסדר-היום. 
       
נסים זאב (ש"ס):
       
       האם זה כולל גם את ההצעה של זחאלקה, שביקש - - -
       
היו"ר ראובן ריבלין:
       
       חבר הכנסת נסים זאב,  לא רק חבר הכנסת זחאלקה  לא בין המציעים, אפילו אתה לא בין המציעים. לכם יש רק הצעה אחרת. 
       
       רבותי, נא להצביע. 

הצבעה מס' 43
       
בעד ההצעה להעביר את הנושא לוועדה - 20
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדה שתקבע ועדת הכנסת נתקבלה. 
       

היו"ר ראובן ריבלין:
       
       20 בעד, אין מתנגדים, אין נמנעים. ההצעות לסדר-היום יועברו לוועדה, איזו ועדה? 
       
מל פולישוק-בלוך (שינוי):
       
       ועדת המדע. 

רן כהן (יחד):
       
       ועדת הפנים. 
       
היו"ר ראובן ריבלין:
       
       הנושא עובר לוועדת הכנסת על מנת להחליט לאיזו ועדה.
       

מסמכים שהונחו על שולחן הכנסת

היו"ר ראובן ריבלין:
       
       רבותי חברי הכנסת, הודעה לסגנית מזכיר הכנסת, שאנחנו רוצים לברך אותה בברכה שלמה ומלאה ולהודות לה בהודיה שאין לה גבול ואין לה שיעור. סגנית מזכיר הכנסת רותי קפלן מסיימת ביום שבת את תקופת כהונתה בכנסת ישראל לאחר שנים רבות של עבודה מסורה בכנסת. היא עוד תהיה אתנו בקשרים רבים, ועוד ננצל את ידיעותיה ואת יכולותיה ואת קשריה. אנחנו מודים לה על עבודתה בכנסת, כמו גם מאחלים לה המשך פעילות מלאה, כפי שראוי לכל אדם אשר הוא בעל יוזמות ובעל יכולות כמו רותי קפלן שלנו. תודה רבה לך, יקירה.
       
רן כהן (יחד):
       
       אפשר למחוא לה כפיים?
       
היו"ר ראובן ריבלין:

        אפשר למחוא לה כפיים, בהחלט. 
       
       				(מחיאות כפיים)

היו"ר ראובן ריבלין:

       גבירותי ורבותי, הודעה לסגנית מזכיר הכנסת. 
       
סגנית מזכיר הכנסת רות קפלן:

       תודה רבה. תודה, רובי. 
       
       ברשות יושב-ראש הישיבה, הנני מתכבדת להודיע, כי הונחה על שולחן הכנסת, לקריאה שנייה ולקריאה שלישית, הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 3), התשס"ה-2004, שהחזירה ועדת החוץ והביטחון. תודה רבה.


הצעת חוק שירות ביטחון (הגבלות קריאה לשירות מילואים 
של קצין - הוראת שעה) (תיקון מס' 3), התשס"ה-2004
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, הונח על שולחן הכנסת וגם היה פטור מחובת הנחה. האם כל אחד ואחד מהמסתייגים בשתי ההסתייגויות או בשלוש, האם הוא מתכוון  גם לנמק? האם יותר מאחד בכל הסתייגות מתכוון  לדבר?
       
קריאות:
       
       כן. 
       
היו"ר ראובן ריבלין:

        הבנתי. אם כך, אין לנו ברירה אלא בסוף סדר-היום. הואיל ומדובר פה ב-15 חברי כנסת כפול עשר דקות - - -
       
חמי דורון (שינוי):
       
       סליחה אדוני היושב-ראש, זה לא 15. יש יותר.

היו"ר ראובן ריבלין:
       
       אם יותר, כל המוסיף מוסיפים לו. הואיל ומדובר פה בשעות רבות של הסתייגויות, אנחנו נמשיך בסדר-היום, ובסוף סדר-היום נתחיל לדון בהסתייגויות וגם נצביע היום, שכן חוק זה או שהוא עובר או שהוא לא עובר. אבל, אם הוא עובר, הוא צריך לעבור לפני 1 בינואר, ובהחלט אנחנו לא צריכים לתמוך בממשלה בכל מה שהיא עושה, אבל אנחנו גם לא נגד הממשלה. אני מתכוון בנשיאות.
       
       עכשיו הודעה ליושב-ראש ועדת החוץ והביטחון. אדוני, בבקשה.
       
יובל שטייניץ (יו"ר ועדת החוץ והביטחון):
       
       אדוני היושב-ראש, אני מוכרח לומר שבוועדה היתה הסתייגות אחת, של חבר הכנסת חמי דורון.

רן כהן (יחד):
       
       גם שלי. 

יובל שטייניץ (יו"ר ועדת החוץ והביטחון):

       נכון, ושל רן כהן ואילן ליבוביץ. הסתייגות אחת של שלושה חברים. אני קצת מתפלא, בוועדה היו שלושה מסתייגים: חבר הכנסת חמי דורון, חבר הכנסת רן כהן, חבר הכנסת אילן ליבוביץ, ואני לא מבין איך השלושה הפכו פתאום ל-30. אני חושב שיש גבול. גם אם סיעת שינוי עברה לאופוזיציה, והיא חייבת להוכיח את זה בכל מחיר, אני חושב שהיא הוכיחה את זה כבר אתמול. היא חייבת להוכיח את זה שוב היום? ההוכחה אתמול היתה מספיק טובה.  
       
חמי דורון (שינוי):

       כל יום. 
       
יובל שטייניץ (יו"ר ועדת החוץ והביטחון):
       
       אני מציע להם לרדת מהסיפור הזה.

היו"ר ראובן ריבלין:
       
       רבותי, לא נתקבלה שום הסתייגות שלא בהתאם לתקנון הכנסת. אדוני יושב-ראש הוועדה הנכבד, פעמים תקנון הכנסת מקל, אבל עבודת הכנסת תימשך והיא גם תסתיים, האמן לי. לכן, אנחנו ממשיכים בסדר-היום. כבר הרבה ירדו מסדר-היום, עוד רגע ירדו עוד אחרים.  
       
נעמי בלומנטל (הליכוד):

       רק רציתי לשאול, אדוני אולי יוכל לומר לנו  מה סדר-היום נכון לעכשיו?
       
היו"ר ראובן ריבלין:
       
       נכון לעכשיו: דברי אבו-מאזן לקראת הבחירות; סגירת מעון "אמירים", של חברת הכנסת ענבל גבריאלי; ייצוא תפוחים מרמת-הגולן לסוריה, של חברי הכנסת מגלי והבה ויצחק וקנין; דוח-דברת על מערכת החינוך והשלכותיו, שאני מוכן להעבירו, אם אתם מסכימים, לשבוע הבא, ואז זה יהיה בהשתתפות שרת החינוך, כי שרת החינוך אמרה שעדיין לא פורסם ולכן היא לא יכולה להתייחס. אם אתם מסכימים אני אעביר את זה as is לשבוע הבא.

משולם נהרי (ש"ס):
       
- - -

היו"ר ראובן ריבלין:
       
       שמעתי. לאחר מכן - תופעת הסרבנות של מפקדים בצה"ל. אחר כך אנחנו עוברים לחוק ומסיימים את העניין.  רבותי, אנחנו חייבים להתקדם. 
       
אבשלום וילן (יחד):

       הדיון על סרבנות, על-פי בקשת סגן שר הביטחון, נדחה לשבוע הבא.  
       
היו"ר ראובן ריבלין:
       
       גם אני מסכים. 
       
קריאות:
       
       לא מסכימים. 
       
היו"ר ראובן ריבלין:

       אני מייד אומר לכם אם מסכימים. אבשלום וילן, האם אתה מבקש זאת? 
       
אבשלום וילן (יחד):

       לא אני מבקש, סגן שר הביטחון. הסכמנו אתמול כולנו.
       
היו"ר ראובן ריבלין:
       
       הסכמתם. חבר הכנסת מרגי, חבר הכנסת חן רשף, האם אתה מסכים להעביר את הסרבנות לשבוע הבא?
       
רשף חן (שינוי):

        כן. 

היו"ר ראובן ריבלין:
       
       תודה רבה. חבר הכנסת איוב קרא מסכים, וחבר הכנסת מאיר פרוש - אני לא יכול לשאול אותו. לכן, גם את זה נעביר לשבוע הבא. אין שום בעיה. 
       
       רבותי חברי הכנסת, יהיה לנו מספיק זמן לדון - - -
       
קריאה:
       
       - - -
       
היו"ר ראובן ריבלין:
       
       בסדר גמור, אני יודע. גם הגיוני. באה השרה פה וכתבה לי מכתב. אמרתי לה: אנחנו נשמע, ואת תעני מתי שאת רוצה. אנחנו גם נצביע אם רוצים - - -
       
מל פולישוק-בלוך (שינוי):
       
       - - -
       
היו"ר ראובן ריבלין:
       
       שמעתי, שמעתי. מי שירצה לדבר על דוח-דברת היום – ידבר. בשבוע הבא ידברו כל השאר, עם שרת - - - מה קרה לך? אין לי שום בעיה. מי שלא יסכים – ידבר. חוקי הפיליבסטר, כחברו של מיכאל איתן, ידועים לי, נהירים לי, ויבוצעו. אנחנו לא נבהלים מדברים כאלה. חבר הכנסת חמי דורון, אדוני יאפשר לי לנהל את הישיבה. 
       

הצעות לסדר-היום 
דברי אבו-מאזן לקראת הבחירות ברשות הפלסטינית

       
היו"ר ראובן ריבלין:
       
       רבותי, דברי אבו-מאזן לקראת הבחירות ברשות הפלסטינית, הצעות לסדר-היום שמספרן 5401, 5402, 5408, 5416, 5417, 5422, 5425, 5435 ו- 5444. חבר הכנסת יאיר פרץ - בבקשה, אדוני. 

נסים זאב (ש"ס):
       
       - - - שבוע הבא - - - 
       
היו"ר ראובן ריבלין:
       
       לא, לא. לא להגזים. חבר הכנסת יאיר פרץ, בבקשה. זה בכל מקרה ובכל עניין היה נשמע לפני החוק. חבר הכנסת יאיר פרץ, אחריו – חבר הכנסת חמי דורון, ואחריו – חבר הכנסת אבשלום וילן. 
       
יאיר פרץ (ש"ס):
       
       אדוני היושב-ראש, עמיתי חברי הכנסת, לפני 45 יום הלך לעולמו יושב-ראש הרשות הפלסטינית, יאסר ערפאת. מדינת ישראל נשמה לרווחה. 
       
אילן שלגי (שינוי):
       
       מת. תגיד – מת. 
       
יאיר פרץ (ש"ס):
       
       אני חוזר ואומר: מדינת ישראל נשמה לרווחה. יש כמה עולמות. מדינת ישראל נשמה לרווחה,  והיתה תקווה גם בקרב המדינאים, גם בקרב עם ישראל, שאנחנו הולכים לתקופה חדשה, תקופה של משא-ומתן, תקופה של הפסקת הטרור, תקופה שבה נוכל סוף-סוף לקדם את השלום, סוף-סוף להפסיק את ירי ה"קסאמים" על תושבי שדרות. והנה, לצערנו הרב, כל אותן תקוות שתלינו במועמד לעמוד בראש הרשות הפלסטינית, אבו-מאזן, הכול התבדה. 
       
       וראו זה פלא, ברמאללה, בפתיחת מערכת הבחירות, כאשר לצדו אשתו של ברגותי, הכריז אותו אבו-מאזן, בצורה שאינה משתמעת לשתי פנים; הוא אומר, וזו לשונו: לא ייכון השלום במזרח התיכון אלא אם כן ישוחררו כל אסירים הפלסטינים, גם אלה שיש להם דם על הידיים; בעיית הפליטים - - - 
       
היו"ר ראובן ריבלין:
       
       להנמיך את הרמקולים מעט. 
       
יאיר פרץ (ש"ס):
       
       הקמת מדינה פלסטינית; חזרה לגבולות 1967; פתרון והחזרת הפליטים לתחום הרשות הפלסטינית. אדוני היושב-ראש, זו הזדמנות לקרוא לממשלת ישראל; אדוני השר, זו ההזדמנות. הרי תלינו תקוות שאבו-מאזן יבוא ויביא איזו רוח חדשה למזרח התיכון, יביא איזו תקווה חדשה, יפסיק את שפיכות הדמים, את הירי על ילדי שדרות. והנה, אותו אבו-מאזן, שתלינו בו את התקוות הגדולות, בא ואכזב אותנו בצורה שאינה משתמעת לשתי פנים. 
       
       לכן, אדוני השר, חובה עלינו היום לבוא ולא לעשות את הצעד שהחליטה עליו הממשלה, את ההתנתקות, לפני שבוחנים את דרכו של אבו-מאזן, לדעת לאן פניו מועדות, אחרת – ההיסטוריה חוזרת, אחרת נמצא את עצמנו מחכים בתור. אבו-מאזן יעזוב את גבולות מדינת ישראל. אנחנו נחזור על אותו תהליך שהיה עם יאסר ערפאת, ולכן יפה שעה אחת קודם. צריך לחשוב ולהתנות את כל הסיפור של ההתנתקות במשא-ומתן, בהצהרת כוונות ברורה, ואז אני בטוח ומשוכנע שנוכל באמת להביא לידי כך שיופסק הטרור על ילדי ישראל, יופסקו הפיגועים, יופסק ירי ה"קסאמים" על ילדי שדרות. זו ההזדמנות, ולא בכדי זה נפל עכשיו. 
       
       לכן, אני מבקש, אדוני השר, תביא את הדברים האלה בפני הממשלה, על מנת לבחון את כל התהליך הזה מחדש, ובזה נוכל באמת להביא בשורה חדשה למזרח התיכון. תודה רבה 
       
היו"ר ראובן ריבלין:
       
       תודה רבה ליושב-ראש סיעת ש"ס, חבר הכנסת יאיר פרץ. הבא אחריו – חבר הכנסת חמי דורון, אחריו – חבר הכנסת אבשלום וילן. אחריו – חבר הכנסת אורי אריאל, חבר הכנסת ואסל טאהא, חבר הכנסת אהוד יתום, חברת הכנסת גילה פינקלשטיין וחבר הכנסת אברהם רביץ. קראתי רק את סדר הדברים כדי שלא יאמר אחד, לא שמעתי. מי שלא נמצא פה – לא מדבר. 
       
חמי דורון (שינוי):
       
       אדוני היושב-ראש, חברי חברי הכנסת, אדוני היושב-ראש, אתה זוכר מתי ביום רביעי, בשעה זו, היו כל כך הרבה חברים? תראה מה סיעת שינוי גורמת לבית הזה - לחיות. 
       
היו"ר ראובן ריבלין:
       
       אין ספק שיש שינוי ביום רביעי. 
       
חמי דורון (שינוי):
       
       יש שינוי דרמטי. הבית מתחיל לחיות. 
       
היו"ר ראובן ריבלין:
       
       נכון. לא פעם הרכבנו ממשלה ביום רביעי. גם היו. כל אלה שהושבעו כשרים היו, והיו הרבה. 
       
חמי דורון (שינוי):
       
       הנה, בבקשה. אנחנו גורמים לשינוי מהותי במליאה. התחילו להגיע חברים. אני לא זוכר אותך, חבר הכנסת אדרי. אני לא זוכר מתי ביום רביעי בשעה כזאת היית כאן. 
       
יעקב אדרי (הליכוד):
       
       אני לא זוכר שגם אתה היית כאן. 
       
חמי דורון (שינוי):
       
       אני נמצא פה בימי רביעי, תבדוק את הפרוטוקולים עד איזו שעה. 
       
היו"ר ראובן ריבלין:
       
       חבר הכנסת אדרי, עוד מעט יעברו שלוש הדקות והוא לא ידבר על אבו-מאזן. 
       
חמי דורון (שינוי):
       
       אני גם אדבר על אבו-מאזן, אדוני, ברשותך. אבל אני בין אלה שסוגרים כאן בימי רביעי, האמן לי. 
       
היו"ר ראובן ריבלין:
       
       זה נכון. 
       
חמי דורון (שינוי):
       
       האמן לי. תבדוק את יומן הנוכחות שלי. 
       
       אדוני היושב-ראש, חברי חברי הכנסת, אדוני השר, בשבוע שעבר נשא אבו-מאזן, המועמד של ה"פתח" לראשות הרשות הפלסטינית, נאום שפתח את מערכת הבחירות שלו. אז כמו שאומר ה"גשש החיוור" – אז מה  היה לנו שם? הקמת מדינה פלסטינית, שבירתה מזרח-ירושלים; נסיגה לגבולות 1967; שחרורם של כל האסירים הפלסטינים, ובראשם ברגותי, כי אחרת אין על מה לדבר בכלל; כמובן, מאבק בגדר ההפרדה, כי זה מקשה קצת על הטרוריסטים לבצע את זממם; כמובן, פתרון בעיית הפליטים על חשבונה של מדינת ישראל. והוא אמר בכל זאת דבר אחד טוב: הוא יפעל לבחירות דמוקרטיות לפרלמנט הפלסטיני, עד לסוף המחצית הראשונה של 2005. 
       
       את זה אומר אדם שעל-פי טענתו בחר בדרך השלום והמשא-ומתן. שלום שמבוסס על צדק. אני, עם כל הרצון הטוב שלי, ואני בעד משא-ומתן עם הפלסטינים, אני לא רואה כל שלום המבוסס על צדק כאן. 
       
מיכאל רצון (הליכוד):
       
       מה אמר אבו-מאזן? 
       
חמי דורון (שינוי):
       
       חבר הכנסת רצון, אם סגן השר בוים לא יפריע לך, אולי תשמע את מה שיש לי לומר, ואז היית שומע מה אמר אבו-מאזן. 
       
זאב בוים (הליכוד):
       
       ממש לא מעניין אותי מה שיש לך לומר. 
       
חמי דורון (שינוי):
       
       אין לי ספק, סגן השר בוים. הרי אותך לא מעניין שום דבר חוץ מעצמך, וחוץ מהמחשבות שאתה חושב, שמישהו כותב לך, ואתה חושב שזו תורת אדוני. 
       
היו"ר ראובן ריבלין:
       
       אבל למה? למה? אתם חושבים אותו דבר על נאום אבו-מאזן, למה אתם מתווכחים? עוד מעט חבר הכנסת טאהא יבוא - - - אותך. 
       
חמי דורון (שינוי):
       
       מסתבר שלאבו-מאזן יש שני סוגי דיבור וכפל לשון. ברצונו – הוא מדבר אנגלית לקהל המערבי. הוא בעד שלום, בעד שלום צודק, בעד משא-ומתן, נגד טרור. וברצונו – מדבר ערבית, בפנותו אל הציבור שלו. השאלה היא: מתי אבו-מאזן דובר אמת. אני רוצה לומר שאני מאמין לאבו-מאזן כשהוא דובר ערבית ולא כשהוא דובר אנגלית. לכן, אדוני היושב-ראש, ברשותך - - -
       
היו"ר ראובן ריבלין:
       
       אינני מרשה, כי יש פיליבסטר פה. אינני יכול להרשות שיאמרו שאני נותן יד לפיליבסטר. אדוני סיים את שלוש הדקות, והוא בחר לדבר עם סגן השר בוים.
       
חמי דורון (שינוי):
       
       אבל הפריעו לי.
       
היו"ר ראובן ריבלין:
       
       אני נותן לך עכשיו 20 שניות על ההפרעות שהיו לך.
       
חמי דורון (שינוי):
       
       20 שניות הן זמן הפציעות שאתה נותן לי?
       
היו"ר ראובן ריבלין:
       
       כי לא הפריעו לך יותר מ-20 שניות.
       
חמי דורון (שינוי):
       
       ועוד איך. חברי הכנסת מיכי רצון, יעקב אדרי וסגן השר בוים.
       
היו"ר ראובן ריבלין:
       
       טוב, בבקשה 30 שניות. למה להתווכח?
       
חמי דורון (שינוי):
       
       נדמה לי שבמערכת הבחירות שלו, אבו-מאזן צריך להבין שהוא לא יכול לעשות זאת על גבה של מדינת ישראל. ישראל צריכה להבטיח, שאם אבו-מאזן רוצה להידבר עם מדינת ישראל, עליו לפעול על-פי מפת הדרכים, על-פי מה שיש במפת הדרכים, שקוראת לחיסול תשתיות הטרור ולפירוק תשתיות הטרור. רק אז הוא יוכל לנהל משא-ומתן עם מדינת ישראל. תודה.
       
מיכאל רצון (הליכוד):
       
       לפני ההתנתקות או אחרי ההתנתקות?
       
היו"ר ראובן ריבלין:
       
       אני מאוד מודה לחבר הכנסת חמי דורון. הוא סיים. עוד מעט הוא יתמנה לשר.
       
חמי דורון (שינוי):
       
       אני רוצה לומר לך - - -
       
היו"ר ראובן ריבלין:
       
       חבר הכנסת דורון, לא. הוא דיבר אלי. הוא רק מדבר. אדוני הוא סגן יושב-ראש הכנסת.
       
חמי דורון (שינוי):
       
       אינני יכול לענות בלי לקבל את רשות יושב-ראש הכנסת.
       
היו"ר ראובן ריבלין:
       
       נכון, והוא לא קיבל רשות לשאול אותך. אדוני, אני מאוד מודה לך. 
       
       חבר הכנסת אבשלום וילן, בבקשה. אחריו - חבר הכנסת אורי אריאל, ואם הוא לא יהיה נוכח - חבר הכנסת ואסל טאהא. עכשיו, אני מקפיד עם האנשים. צריכים כאן להצטמצם.
       
אבשלום וילן (יחד):
       
       אדוני היושב-ראש, רבותי חברי הכנסת, אין ספק שנאום אבו-מאזן היה נאום בעייתי מאוד. מצד אחד, האיש הופיע בעמדות אמיצות גם כראש ממשלה וגם כמי שהיה מתנגד עקבי לאינתיפאדה האלימה. פה הוא נשא נאום לוחמני, שכלל אזכור חריף מאוד של זכות השיבה ולגיטימציה חלקית לאלימות, על-פי תפיסות שאנו, הציבור הישראלי היוני, לא יכולים לקבל בשום פנים ואופן. 
       
       אבל, אני מציע לכולנו להסתכל על דבריו בהקשר הרחב. האינטרס הישראלי העליון הוא להגיע להסדר שלום עם הפלסטינים, משום שבתוך חמש שנים מהיום הפלסטינים, בין הירדן לים התיכון, לרבות ערביי ישראל, מהווים רוב. מי שרוצה מדינה יהודית דמוקרטית, עם שוויון זכויות מלא לאזרחיה הערבים, מוכרח להבין שאנחנו חייבים לחתור בכל הכוח לפתרון פוליטי של חלוקה לשתי מדינות.

מיכאל רצון (הליכוד):
       
       האם אתה מתכוון שזה כולל את ערביי ישראל?
       
אבשלום וילן (יחד):
       
       לא. אמרתי במפורש: לערביי ישראל שוויון זכויות מלא - -
       
מיכאל רצון (הליכוד):
       
       - - - יפתור את הבעיה.
       
אבשלום וילן (יחד):
       
       - - בתוך מדינת ישראל. חבר הכנסת רצון, לו היית היום - תוסיף לי נקודות.
       
היו"ר ראובן ריבלין:
       
       חבר הכנסת, בתור חניך תנועת ז'בוטינסקי, ערביי ישראל אינם אזרחים על-תנאי במדינתנו. יש כאלה שאוהבים את מדינתם יותר או פחות, אבל הם לא חברים על-תנאי.
       
מיכאל רצון (הליכוד):
       
       ברור. אני שואל- - -
       
אבשלום וילן (יחד):
       
       אתה לא שמעת היום את הדיון על מורשת ז'בוטינסקי, אבל מבחינת זכויות אזרח במדינת ישראל, אני ז'בוטינסקאי בנושא הזה. אני מציע שעל זה נסתדר.
       
היו"ר ראובן ריבלין:
       
       מאה אחוז.
       
אבשלום וילן (יחד):
       
       לגבי הנושא עצמו, אני באמת חושב שצריך להתחיל לנהל דיאלוג רציני עם הרשות לאחר הבחירות ב-8 בינואר. אני חושב שלא צריך לעסוק יתר על המידה בנאומי אבו-מאזן, אלא צריך להתחיל לדבר עם אבו-מאזן. צריך להתחיל לדבר עם אבו-עלא, וצריך  להתחיל לדבר עם הפלסטינים ברצינות. אדוני היושב-ראש, אני רואה ששכחת להפעיל לי את השעון, וזה בסדר.
       
היו"ר ראובן ריבלין:
       
       סליחה.
       
אבשלום וילן (יחד):
       
       אל תדאג. לא אקח את הזמן.
       
       אדוני היושב-ראש, אני רוצה להציע שאנחנו, שכל כך נרעשים, ובצדק מסוים, מדברי הצד השני, נשאל את עצמנו רק שאלה אחת; לצורך העניין הזה, אני נמצא בצד הפלסטיני. אני רואה אתמול את הדיון שהיה בכנסת בוועדת החוקה. אני רואה שיושב-ראש הקואליציה, חבר הכנסת גדעון סער, מצביע בוועדת החוקה כנגד עמדת הממשלה וכנגד עמדת ראש הממשלה. עמדת הממשלה לא עוברת בוועדת החוקה, וזה נתקע בתיקו. מה אני מפרש אז? - תראו את הישראלים כמה הם לא רציניים. יושב-ראש הקואליציה לא מחליף את עצמו. הוא לא אומר "יש לי עמדה עקרונית מוסרית ואינני יכול להצביע" ומתחלף. הוא מצביע נגד, מופיע בערב בשני ערוצי הטלוויזיה ומסביר לכולם מדוע הצביע נגד. ראש הממשלה שרון לא מחליף אותו ולא מפטר אותו, ואיש לא מתפטר. לו אני פלסטיני, הייתי אומר שזה אחת מהשתיים: החבר'ה האלה לא רציניים, הם לא מתכוונים לשום התנתקות. בעצם, הם עושים מקסם שווא, מיצג שווא. או שהייתי אומר - -
       
אהוד יתום (הליכוד):
       
       אתה ציוני דגול. אתה ציוני דגול.
       
אבשלום וילן (יחד):
       
       - - מדינת ישראל - איש הישר בעיניו יעשה. אין שלטון. אין דין ואין דיין. מה שנקרא בשפת העם: הכול חארטה.
       
ג'מאל זחאלקה (בל"ד):
       
       כמו שאומרים: חארטה ברתה.
       
אבשלום וילן (יחד):
       
       לתומי, אני באמת חושב שהפירוש האחרון הוא הנכון. אבל, באותה מידה גם הפירוש הראשון יכול להיות. לכן, אדוני היושב-ראש, הפלסטינים - אנחנו לא נוכל לעשות סדר בביתם. הם יצטרכו לעשות זאת. בוא נעשה סדר בביתנו. יש עמדה? כנסת ישראל החליטה שהיא הולכת להתנתקות ותומכת בהתנתקות? ממשלת ישראל החליטה?
       
היו"ר ראובן ריבלין:
       
       אם אבו-מאזן, לצורך בחירות, היה אומר שהוא בעד לוותר על כל השטחים, לא הייתי מאמין לו לפני בחירות. לכן, אני לוקח את האפשרות שאינני מאמין לו גם על מה שהוא אמר כאן. הוא ייבדק אחרי שייבחר. אם הוא ייבחר, הוא יימדד על-ידי מדינת ישראל בדיוק על-פי מה שהוא יעשה, ולא על מה שהוא ידבר.
       
אבשלום וילן (יחד):
       
       אבל, אדוני היושב-ראש, כבר עברתי מאבו-מאזן לחבר הכנסת גדעון סער. אם בקואליציה, מפלגת הליכוד עם 40 מנדטים, איש הישר בעיניו יעשה, ויושב-ראש הקואליציה יכול לטרפד החלטה היסטורית של ממשלת ישראל משום שהוא פוזל לעבר חברי מרכז הליכוד, אז יש לנו בעיה אמיתית.
       
מיכאל רצון (הליכוד):
       
       - - -
       
היו"ר ראובן ריבלין:
       
       אוהו. חבר הכנסת וילן, אדם שהוא בעל השקפת עולם כמוך צריך לכבד אנשים עם השקפת עולם.
       
אבשלום וילן (יחד):
       
       לא. אדוני היושב-ראש, סליחה.
       
היו"ר ראובן ריבלין:
       
       אל תזלזל. יכול להיות שחבר הכנסת גדעון סער - למשל, ראש הממשלה הוא חבר מרכז הליכוד, והוא הרגיז אותו מאוד.
       
אבשלום וילן (יחד):
       
       אני מכבד מאוד את חבר הכנסת סער, אבל הייתי מכבד אותו - - -
       
היו"ר ראובן ריבלין:
       
       אפשר לכעוס על חבר הכנסת גדעון סער, אבל לא בעניין זה.
       
אבשלום וילן (יחד):
       
       סליחה. אם הוא היה מצביע ולאחר מכן מתפטר, ואם הוא היה אומר: יש לי עמדה עקרונית. אני יושב-ראש קואליציה, אני לא יכול להצביע נגד, אני מתחלף - זו עמדה מוסרית. לעשות שימוש ציני ולעשות את זה באידיאולוגיה, אדוני, עד כאן. יש כללים שאדם במשכן פועל לפיהם - - -
       
צבי הנדל (האיחוד הלאומי - ישראל ביתנו):
       
       ממתי אתה מוטרד מהליכוד? מה אתה דואג כל כך לליכוד?
       
אבשלום וילן (יחד):
       
       חבר הכנסת הנדל, לא היית. ציירתי איך נראית מפלגת השלטון בעיניים הפלסטיניות, ומה הם מסיקים מנאום חבר הכנסת סער אתמול.
       
צבי הנדל (האיחוד הלאומי - ישראל ביתנו):
       
       ממש. ממש מעניין - - -
       
שר התחבורה מאיר שטרית:
       
       היושב-ראש, הוא מדבר כבר שבע דקות. מספיק זמן.
       
היו"ר ראובן ריבלין:
       
       לא. עכשיו, סיימת. בפעם הקודמת שראיתי זה היה 17 שניות, ועכשיו - - -
       
אבשלום וילן (יחד):
       
       כל זמן שנותנים לי לדבר, אני ממשיך. תודה רבה.
       
היו"ר ראובן ריבלין:
       
       תודה רבה לחבר הכנסת וילן. אני מאוד מודה לשר שלנו, שהיה כל כך מעורה בנושא הכנסת. חבר הכנסת אורי אריאל - אינו נוכח.  חבר הכנסת ואסל טאהא, בבקשה. חבר  הכנסת אהוד יתום מוותר על דבריו או רוצה לדבר?
       
אהוד יתום (הליכוד):
       
       מוותר.
       
ואסל טאהא (בל"ד):
       
       אדוני היושב-ראש, חברי הכנסת, אני מתפלא על חברי הכנסת, כאילו הם באים מהירח ולא זוכרים שלאש"ף יש פרוגרמה. הוא ויתר על הפרוגרמה ההיסטורית שלו כשחתם על אוסלו.
       
היו"ר ראובן ריבלין:
       
       חבר הכנסת טאהא, תסלח לי שאני מקשה עליך, אבל, הנה עצרתי את השעון. חבר הכנסת דהאמשה ואני היינו בכנסת כשהיתה הצעת אבו-מאזן--ביילין, כלומר, לא ירדו מהשמים. הצעת אבו-מאזן--ביילין היתה הצעה שלא נתקבלה על דעתי, למשל, כי אני אנכרוניסט, אבל היא היתה מרחיקה לכת והיא לא עולה בקנה אחד עם מה שהוא אמר אתמול. תספר לו מה שהיה בהצעת אבו-מאזן--ביילין.
       
ואסל טאהא (בל"ד):
       
	אני חושב שהשיח וההסכם וההבנות בין אבו-מאזן לביילין לא מחייבים את אש"ף ולא מחייבים את הרשות.

היו"ר ראובן ריבלין:
       
       לא אמרתי. אני רק אמרתי לך את זה. אדוני, בבקשה.
       
ואסל טאהא (בל"ד):
       
       לכן, אני מתפלא על אנשים כאלה, כאילו הם באים מהירח ואינם עוקבים אחרי מה שקורה, לא ברשות ולא באזור.
       
       אדוני היושב-ראש, אין כל הבדל בפרוגרמה המדינית והפוליטית בין ערפאת לאבו-מאזן. מי שחושב שיש הבדל, אינו יודע דבר. האדם שהיה מספר שתיים הפך למנהיג הרשמי של העם הפלסטיני, והוא ממשיך את דרכו של ערפאת. הוא מביא בחשבון את כל האינטרסים הפלסטיניים, וראייתו רחבה מאוד, במטרה להשיג את המירב והמיטב עבור עמו. אבו-מאזן מגשים את המסורת הדמוקרטית שאותה החל להשריש קודמו, ערפאת, עוד לפני מותו. כאשר נבחר בצורה דמוקרטית, התעקש על בחירות מקומיות וקבע את מועדן, וידע שגם מחליפו ייבחר בצורה דמוקרטית. 

	אדוני היושב-ראש, אני שאלתי, היושב-ראש המנוח, למה אתה מתעקש על בחירות, למה אתה רוצה להיבחר.

היו"ר ראובן ריבלין:
       
       כשאתה אומר: אדוני היושב-ראש, שאלתי, היושב-ראש המנוח, חושבים שאולי אני שאלתי את ערפאת, ערפאת המנוח. 

ואסל טאהא (בל"ד):
       
       כן, אני שאלתי את היושב-ראש ערפאת המנוח, למה אתה מתעקש על בחירות, כשאני יודע - ואני נפגשתי אישית עם אנשים מהשורה הראשונה, והשנייה והשלישית, וכולם אומרים: לערפאת אין מתחרה, למה אתה מתעקש? מה הוא אמר, מה ענה? הוא ענה בצורה כזאת: אני רוצה להיבחר מפני שאני רוצה להשריש את הדמוקרטיה, וכל מנהיג לעם הפלסטיני שיבוא אחרי חייב להיות נבחר העם. זאת תשובתו של ערפאת. 
       
       ישראל, אדוני היושב-ראש, מופתעת, על-פי הפרסומים שקראתי, מנאומו של אבו-מאזן, כאילו ציפתה למשהו אחר. זה הזמן לומר: אם ישראל חשבה שייפול לידיה מנהיג שניתן לשלוט עליו, לתמרן אותו, או שיהיה מהסוג של "יס-מן", היא טועה טעות חמורה. לפניה מנהיג, אדוני היושב-ראש, מבוסס מכל הבחינות - איש שלום, איש רעיונות. ערפאת זה רעיון, הפך להיות דרך, וממשיך דרכו הוא אבו-מאזן, שבקרוב גם תוכח דה-פקטו תמיכת העם הפלסטיני בו. 
       
       אדוני היושב-ראש, בהצהרותיו של אבו-מאזן אין חדש. הוא הדגיש - - -

קריאות:
       
       - - -

זאב בוים (הליכוד):
       
       - - -

היו"ר ראובן ריבלין:
       
       אם הוא רוצה הצעה רגילה, אין בעיה. 

ענבל גבריאלי (הליכוד):
       
       רגילה. 

היו"ר ראובן ריבלין:
       
       אם הסיעה תיתן לך, אין לי בעיה. אני שומר על זמנך. הסיעה יכולה בלי לשאול אותי. אם יש לה על-פי הקווטה שלה - אין שום בעיה. תודה רבה. בבקשה. חבר הכנסת טאהא, הואיל והפריעו לך אני מוסיף לך דקה שלמה. 

ואסל טאהא (בל"ד):
       
       תודה. 
       
       אדוני היושב-ראש, אין חדש במה שאמר אבו-מאזן בנאומו, כל הזמן הוא אמר את זה. האם הוא ויתר לאורך כל חייו על זכות השיבה? הוא לא ויתר, אפילו כשהיה מספר שתיים. האם הוא לא דרש לסיים, או לא נאבק לסיום הכיבוש של השטחים בגדה ובעזה? הוא נאבק.

היו"ר ראובן ריבלין:
       
       אם תהיה זכות שיבה, איך תהיה מדינה? פה כל הזמן מספרים לנו על הדמוגרפיה. אני למשל, הדמוגרפיה לא מבהילה אותי, אני טוב לי אתכם, תאמינו לי - -

ואסל טאהא (בל"ד):
       
       דווקא אבו-מאזן לא משחק על הדמוגרפיה - - -

היו"ר ראובן ריבלין:
       
       - -  אבל אתם רוצים גם זכות השיבה, אז מה יהיה? 

ואסל טאהא (בל"ד):
       
       אז הוא לא ויתר. הוא דורש פתרון צודק, וזה בלתי אפשרי, ואין שום מנהיג ערבי - - -

היו"ר ראובן ריבלין:
       
       יש כאלה במחלקה הפלסטינית שחושבים שפתרון צודק - שלא תהיה מדינת ישראל. דרך אגב, אני הבנתי - אני לא מסכים לזה, אני גם מוכן להילחם נגד זה.

ואסל טאהא (בל"ד):
       
       אבו-מאזן מייצג את הרוב המוחץ של העם הפלסטיני היום. אני חושב שהוא - - -

היו"ר ראובן ריבלין:
       
       אם זכות השיבה - זה חשוב לדעת. 

ואסל טאהא (בל"ד):
       
       - - - גם כשחתמו על אוסלו - אש"ף הכיר בישראל. זה מובן מאליו. 

היו"ר ראובן ריבלין:
       
       לי אתה לא צריך להסביר את זה. חברי הכנסת של מפלגת העבודה ומרצ ורבים מחברי הליכוד היום - אני מקווה שהם ישנו את דעתם - לא מבינים מה שאתה אומר. אתה צריך להסביר להם. לי, מה שאתה אומר, דרך אגב, מובן לגמרי.

שר התחבורה מאיר שטרית:
       
       - - -

היו"ר ראובן ריבלין:
       
       מובן לי לגמרי. השר שטרית, למשל, הוא חושב שזה בכלל לא קיים, זכות השיבה לא קיימת. 

ואסל טאהא (בל"ד):
       
       אדוני היושב-ראש, אדוני השר, אני חושב שהבסיס של תורתו של אבו-מאזן זה אוסלו, אף שיש לי אישית הסתייגויות מאוסלו. אבל, מה זה אוסלו? הכרה בישראל, הכרה הדדית בין ישראל לאש"ף, זה א. ב. - - -

היו"ר ראובן ריבלין:
       
       זכות השיבה.

ואסל טאהא (בל"ד):
       
       רגע. 242 זה הבסיס, 338 זה הבסיס, ואני חושב שהיום, יותר מבכל זמן אחר, אבו-מאזן  מייצג את האינטרס הפלסטיני העליון. הוא חייב לאזן בין החוץ לבין הפנים, בין התפוצות הפלסטיניות לבין כל דבר ודבר. לכן, אין חדש במה שהוא אמר. 
       
       זאת הדרך. זאת הדרך שבה ילך אבו-מאזן. אלו העקרונות שלו - -
       
היו"ר ראובן ריבלין:
       
       תודה רבה.

ואסל טאהא (בל"ד):
       
       - - ואני חושב שזאת דרך נכונה. ואם רוצים שלום - - 

היו"ר ראובן ריבלין:
       
       תודה רבה.

ואסל טאהא (בל"ד):
       
       - - צריך לדבר עם אבו-מאזן ועם ההנהגה הפלסטינית. תודה.

היו"ר ראובן ריבלין:
       
       חבר הכנסת טאהא, אני מוכרח לומר לך, שבנאומך לפחות אחד משוכנע - אני. אני מודיע לך שאני משוכנע שכל מלה שאמרת היא נכונה. לצערי הרב, כבוד השר היקר והחבר שלי שטרית לא מסכים אתך, וזאת הבעיה שלו, לא שלי, כי אני מאמין לך לכל מלה שאמרת, ואני מאמין שאבו-מאזן חושב בדיוק כפי שאתה חושב. 
       
       חבר הכנסת אורי אריאל, בבקשה. נדמה לי שגם אתה חושב כמוני. אני לא יודע אם הוא שכנע אותך, אני יכול רק להעיד על עצמי. 

נסים זאב (ש"ס):
       
       עוד לא הספיק לדבר אתו. 

היו"ר ראובן ריבלין:
       
       תשמע, בהחלט חבר הכנסת טאהא יכול לנתח. הוא הסביר לך את האמנה, הוא הסביר לך את המחשבה, הסביר לך את הצדק כפי - - - 

קריאה:
       
       - - -

היו"ר ראובן ריבלין:
       
       מאה אחוז, אני מבין - - - 

ואסל טאהא (בל"ד):
       
       הסברתי גם - - -

היו"ר ראובן ריבלין:
       
       אני לא יכול להסכים, אני גם אלחם, כי הצדק הזה, יכול להיות שהוא הסוף שלי, אז לכן אני נלחם. אני אבל מבין אותו וגם מסכים לו. הניתוח שלו מקובל עלי, אותי שכנעת. בבקשה.

אורי אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני שר התחבורה, אכן כי כן, דברים נכוחים, ברורים, לא מטושטשים. ראה נא - אם היית יכול להסביר את זה לממשלת ישראל ולעומד בראשה, אריאל שרון, ראש הממשלה, ממשלת המיעוט, יכול להיות שהיית פותר את כל בעיות העיניים במדינת ישראל. 
       
       הרי מה הבעיה של הממשלה? היא לא רואה טוב, היא רואה כפול כל הזמן. היא רואה את אבו-מאזן, אז פעם אחת היא אומרת: הוא אפרוח בלי נוצות, אין לו יכולת לעשות כלום. אחרי זה היא אומרת: נעשה אתו הסכם, הוא נהדר. הוא לא גומר את המשפט. היא אומרת: אבל ההוא מדבר על טרור ועל זכות שיבה, אז מה נעשה. אז נברח - -

ואסל טאהא (בל"ד):
       
       - - -

אורי אריאל (האיחוד הלאומי - ישראל ביתנו):
       
       - - הם אומרים. אולי חברי הכנסת הערבים - חבר הכנסת טאהא - יבקשו פגישה עם ראש הממשלה. הרי הוא תמיד שמח להיפגש אתכם, ואתם תסבירו לו מה שאבו-מאזן גם אומר וגם מתכוון לו, כי הוא לא אחד בפה ואחד בלב. הוא ישר. הוא אומר דברים ברורים, אדוני שר התחבורה, הוא רוצה פשוט שאתה ואני נלך מפה. בוא נהיה הגונים עם עצמנו. הרי תראה, זה דבר חמור,  אשליה עצמית גורמת לנזקים קשים מאוד - - 

ג'מאל זחאלקה (בל"ד):
       
       איפה קראת את זה?

אורי אריאל (האיחוד הלאומי - ישראל ביתנו):
       
       - -  יכולה לגרום לצונאמי רוחני פה. 

היו"ר ראובן ריבלין:
       
       חבר הכנסת אריאל, כדי להיות הוגן - - -

שר התחבורה מאיר שטרית:
       
       - - -

היו"ר ראובן ריבלין:
       
       קודם כול, הוא לא אמר את זה. אתה אומר שהתוצאה של הדברים שהוא אומר יכולה לבוא לכך שאנחנו לא נהיה פה. הוא לא הביע רצון כזה.

אורי אריאל (האיחוד הלאומי - ישראל ביתנו):
       
       כן, כן - - -

מל פולישוק-בלוך (שינוי):
       
       הוא אמר שהוא אמר את זה. 

היו"ר ראובן ריבלין:
       
       אני אמרתי, הערתי לו. הערתי לו שהוא לא אמר את זה.

אורי אריאל (האיחוד הלאומי - ישראל ביתנו):
       
       אני מודה - - -

מל פולישוק-בלוך (שינוי):
       
       - - -

היו"ר ראובן ריבלין:
       
       הנה, אז תשמעי. הנה הוא עכשיו חוזר בו. הנה תשמעי.


אורי אריאל (האיחוד הלאומי - ישראל ביתנו):
       
       אני מודה ליושב-ראש הכנסת, ואני אומר לכם שהוא הבין אותי נכונה. הוא לא אמר את זה, אבל אני חושב שאין ויכוח בתוכנו שמשמעות דבריו עלולה - אני אגיד את זה בזהירות - להיות כזאת שאנחנו לא נהיה פה, או לא נהיה פה בחלק גדול מארץ-ישראל, או חלק מירושלים - בסדר, כל אחד יפרש לעצמו את זה בצורה שהוא רוצה - - 

ואסל טאהא (בל"ד):
       
       - - -

מל פולישוק-בלוך (שינוי):
       
       - - -

אורי אריאל (האיחוד הלאומי - ישראל ביתנו):
       
       - - ובאה הממשלה ואומרת: אנחנו נברח, ואם נברח יהיה יותר טוב. נו מה, איך זה יקרה? לא אומרים.
       
       אבו-מאזן - לא יודע - ייבחר, לא ייבחר, זה עניין לא שלי - - -

צבי הנדל (האיחוד הלאומי - ישראל ביתנו):
       
       ייבחר, ייבחר.

אורי אריאל (האיחוד הלאומי - ישראל ביתנו):
       
       כנראה ייבחר, אבל טוב שיש אדם לא מטושטש. יש לי חברים שאמרו על ערפאת שהלך לעולמו, שהוא נכס, כי הוא אומר דברים ברורים. אני לא אהבתי את זה כי תמיד חשבתי שהוא רוצח. מה נכס? רוצח הוא נכס? אבל הוא היה ברור. גם היו פתקים שלו שעליהם היה חותם: להעביר לרוצח הזה 300 דולר, להעביר לאלמנה של הרוצח ההוא 6,000 דולר.
       
       עכשיו מסתבר שמחליפו - כנראה זה שייבחר - הוא גם כזה, אבל השאלה היא באמת לא כל כך אליכם. אני משאיר את סימן השאלה הגדול לממשלה הזאת, לעומד בראשה, שבורח מעזה, וכמו שכבר אמרו לו: עזה תרדוף אחריו. מי שבורח מעזה, עזה תרדוף אחריו. ההודעות שלו למח"טים שאין מגבלות מדיניות על פעילות צה"ל, אגיד את זה בלשון נקייה, זו לא אמת. ממשלת ישראל איננה מאשרת לעשות "חומת מגן" בעזה משיקולים מדיניים, ומסכנת, שלא ברצונה, והיא לא אשמה בטרור, אבל היא מסכנת במעשיה את התושבים באזור. תודה. 

היו"ר ראובן ריבלין:
       
       תודה לחבר הכנסת אורי אריאל. כבוד השר, האם אדוני משיב?

שר התחבורה מאיר שטרית:
       
       כן.

היו"ר ראובן ריבלין:
       
       הסתיימה רשימת הדוברים. חבר הכנסת אהוד יתום ויתר על דיבורו. חברת הכנסת גילה פינקלשטיין ויתרה, חבר הכנסת דני יתום ויתר, חבר הכנסת רביץ אינו נוכח. אדוני השר ישיב, ולאחר מכן יש לנו ארבע הצעות אחרות. חבר הכנסת הנדל, הצעה אחרת מייד אחרי שהשר - - - 

צבי הנדל (האיחוד הלאומי - ישראל ביתנו):
       
       אני מבטל. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעות לסדר-היום בנושא דבריו של אבו-מאזן. 
       
       לאחר מותו של יושב-ראש הרשות הפלסטינית הודיעה ההנהגה הפלסטינית הזמנית, כי על-פי החוקה הפלסטינית, חובה לקיים בחירות ליושב-ראש הרשות בתוך 60 יום, וקבעו את 9 בינואר 2005 כמועד הבחירות. 
       
       אנו ראינו במציאות החדשה שנוצרה, היעלמותו של ערפאת, שהיה המכשול העיקרי להתקדמות בתהליך, הזדמנות לשינוי המצב מול הפלסטינים ולקידום התהליכים השונים. כאשר עלתה סוגיית הבחירות, אמרנו כי נעניק לפלסטינים את כל הסיוע הדרוש על מנת שיתקיים הליך בחירות תקין, לרבות מתן חופש תנועה למועמדים ולמצביעים, תיאום ביטחוני, שבמסגרתו תהיה היערכות אחרת של צה"ל, השתתפות תושבי מזרח-ירושלים בבחירות ומתן סיוע למשקיפים בין-לאומיים, שיגיעו על מנת לפקח על הבחירות.
       
       אנו רואים חשיבות רבה בקיומן התקין של הבחירות ובעלייתה של הנהגה פלסטינית שתקבל לגיטימיות רחבה, ככל שניתן, מהציבור הפלסטיני, בתקווה שעם אותה הנהגה ניתן יהיה לקדם את הסוגיות השונות.
       
       עיני הקהילה הבין-לאומית נשואות להצלחתן של בחירות אלה. משקיפים בין-לאומיים רבים עתידים להגיע על מנת ללוות את תהליך הבחירות. האיחוד האירופי ישלח מעל 200 משקיפים מטעמו, בראשות ראש ממשלת צרפת לשעבר, מישל רוקאר, שכבר נמצא ברמאללה. ארצות-הברית תשלח למעלה מ-100 משקיפים מטעמה, ובכללם הנשיא לשעבר ג'ימי קרטר, שיגיע בשבוע הבא, וכן חברי קונגרס שילוו את הבחירות. בנוסף, עתידות להגיע משלחות משקיפים ממדינות רבות - טורקיה, רוסיה, סין, יפן ועוד, לרבות ממדינות שאין לישראל יחסים דיפלומטיים עמן. 
       
       התקיימו כמה מפגשים עם נציגים מהרשות הפלסטינית על מנת ללמוד את צורכיהם לקיום הבחירות, וסוכם עקרונית לקיים את הבחירות במתכונת דומה לבחירות שהתקיימו ב-1996. ביום רביעי שעבר התקיימה פגישה רבת משתתפים, בהשתתפות גורמי צבא ומשטרה בכירים, נציגי משרד הביטחון, משרד החוץ, משרד המשפטים, משרד התקשורת ורשות הדואר, על מנת לקבוע עם הפלסטינים את נוהלי התיאום הנדרש ליישום מתכונת בחירות 1996. בין היתר יהיו תיאומים בסוגיות ביטחוניות, מתן חופש תנועה למועמדים ולבוחרים, הארכת שעות פתיחת המעברים הבין-לאומיים, הקמת משרדי תיאום לפתרון מיידי של בעיות שיעלו, תיאום פעילותם של המשקיפים הבין-לאומיים וסוגיית השתתפות תושבי מזרח-ירושלים בבחירות. 
       
       ביום ראשון האחרון אישרה הממשלה את ההבנות הללו. אנו נמשיך לקיים את המגעים עם הפלסטינים ועם המשקיפים הבין-לאומיים, על מנת להמשיך ולתאם את הפרטים השונים לקיומן התקין של הבחירות. 
       
       אדוני היושב-ראש, מובן שאנחנו ערים גם לדבריו של אבו-מאזן במהלך הבחירות הללו. בחינת ההנהגה הפלסטינית, מי שייבחר, אם זה יהיה אבו-מאזן או  מישהו אחר, תהיה לפי המעשים שלהם בשטח לאחר הבחירות, לא לפניהן. זה המבחן האמיתי של ההנהגה הפלסטינית - האם פניהם לשלום, או פניהם, חלילה, לכיוונים אחרים. אנחנו בהחלט מקווים שפניה של ההנהגה הפלסטינית יהיו לשלום. אנחנו מקווים שתהיה הנהגה פלסטינית שיהיה לה האומץ הדרוש למלא אחר התנאים הבסיסיים בהסכם אוסלו: הפסקת הטרור, מלחמה בטרור, עקירת התשתית של הטרור. אם זה יקרה, אני חושב שימצאו במדינת ישראל או בממשלת ישראל אוזן קשבת, כדי שנוכל לקדם את תהליך השלום במתווה שנקבע על-פי מפת הדרכים.
       
       אדוני היושב-ראש, אלה החלטות הממשלה, הן מחייבות את ממשלת ישראל. לצערנו הרב, כל עוד היה ערפאת בחיים, הוא מנע את האפשרות להתקדם בתהליך השלום. לא רק שהוא לא עשה דבר לסכל את הטרור, אלא הוא גם מנע מאחרים, שאולי היה להם רצון לעשות משהו, הצר את צעדיהם ובעצם ניתק אותם מהיכולת לעשות את המעשה החשוב ביותר שהרשות הפלסטינית צריכה וחייבת לעשות גם על-פי הסכמי אוסלו, מלחמה בטרור. זה לא קרה. 
       
אבשלום וילן (יחד):
       
       מה אתנו, אם יושב-ראש הקואליציה מפיל את תוכנית ההתנתקות?
       
שר התחבורה מאיר שטרית:
       
       חבר הכנסת וילן, אתה מכיר את דעתי בעניין. אני חושב שחברים בקואליציה צריכים להצביע לפי עמדות הממשלה. חד וחלק. כך נהגתי כשאני הייתי ראש הקואליציה, וגם הקפדתי שאחרים יעשו כך. כך נהג היושב-ראש - - - 
       
היו"ר ראובן ריבלין:
       
       קודם כול, צריכה להיות לויאליות. אבל, אדוני, גם לפי מצפונו, בזמן שהיה צריך להצביע - - -
       
שר התחבורה מאיר שטרית:
       
       בהחלט.
       
היו"ר ראובן ריבלין:
       
       הצביע למשל בעד הסכמי אוסלו, כאשר הוא חשב שכך צריך להיות. 

שר התחבורה מאיר שטרית:
       
       בהחלט. 

אבשלום וילן (יחד):
       
       אני לא מדבר על המליאה. אני מדבר על ועדות.
       
שר התחבורה מאיר שטרית:
       
       אבל אז לא הייתי ראש הקואליציה. 
       
היו"ר ראובן ריבלין:
       
       זה נכון. 
       
שר התחבורה מאיר שטרית:
       
       ודאי שאם הייתי ראש הקואליציה - - - 

היו"ר ראובן ריבלין:

       אדם צריך לעבוד לפי צו מצפונו. ההערה היא אחרת.
       
שר התחבורה מאיר שטרית:
       
       אם הייתי ראש הקואליציה והייתי מצביע על אוסלו כפי שהצבעתי, הייתי מציע בעצמי את האפשרות שלא אמשיך לכהן בתפקידי. אני חושב שאי-אפשר להיות ראש הקואליציה ולהצביע נגד הממשלה.

אילן שלגי (שינוי):
       
       עובדה שאפשר.

מל פולישוק-בלוך (שינוי):
       
       השאלה, אם זה ראוי. 

היו"ר ראובן ריבלין:
       
       חבר הכנסת שלגי, עוד מעט אדוני מדבר. 
       
שר התחבורה מאיר שטרית:
       
       חבר הכנסת שלגי, אתה היית שר והצבעת נגד הממשלה. 
       
מל פולישוק-בלוך (שינוי):
       
       אבל אז הוא הפסיק להיות שר.
       
שר התחבורה מאיר שטרית:
       
       לא מרצונו. 
       
היו"ר ראובן ריבלין:
       
       אבל הוא knowingly and willfully  הלך - - - 
       
שר התחבורה מאיר שטרית:
       
       הרי יכולתם מלכתחילה - - - אתם מבינים שזו טעות. יכולתם מלכתחילה להתפטר מהממשלה ערב ההצבעה ולגמור את העניין ולהצביע כאופוזיציה, אם ידעתם שזה מה שיקרה. 
       
       על כן, אדוני היושב-ראש, נראה לי שאולי, אני באמת מקווה, שאולי  נוכח הבחירות החדשות ונוכח היעלמותו של ערפאת, נוצרת תקווה חדשה במזרח התיכון, שתיצור באמת תקווה לחיים של דו-קיום בשלום. אני מקווה שתקווה זו אכן תתממש, ואלוהים יהיה בעזרנו.
       
היו"ר ראובן ריבלין:
       
       אדוני מציע להעביר את הנושא לוועדה?
       
שר התחבורה מאיר שטרית:
       
       אין לי התנגדות להעביר לוועדת החוץ והביטחון. אם המציעים יסכימו, אני בהחלט מסכים.
       
היו"ר ראובן ריבלין:
       
       אני מודה. רבותי, יש לנו ארבע הצעות אחרות. חבר הכנסת דהאמשה ראשון. כל אחד דקה. לא פחות אבל גם לא יותר. יכולים לדבר פחות, אני לא מכריח.
       
עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, העניין הוא כל כך מסועף, שאת כל הפרשה ואת כל התהליך עם הפלסטינים אי-אפשר לגמור בדקה אחת.
       
       אני רוצה רק להצביע על שתי נקודות מנקודת מבט בתוכנו, איך ישראל מתייחסת לבחירות ברשות הפלסטינית עכשיו. בהתחלה אמרו: לא נרשה בחירות בכלל בירושלים, ולא נרשה להם לבחור. אחר כך אמרו: מתכונת של 1996. עכשיו כל פלסטיני שרוצה לעשות לבחירות שלו ולשכנע אנשים זוכה במעצר, כאילו בירושלים יכולים לעשות את הבחירות בסדר. 
       
       בו-זמנית ממשיכים את הפגיעות, לא רק בריבונות ובמזרח-ירושלים ובזכויות התושבים ובחירותם, אלא גם במקום הקדוש ביותר בעיר. רק אתמול, נדמה לי, עלה אחד המתנחלים, בחסות המשטרה ותחת רובי המשטרה, אל רחבת המסגדים. הדבר עורר את מה שעורר, עורר כעס ואת כעסו של המופתי. אני חושב שחייבים לשים לעניין הזה קץ, ויפה שעה אחת קודם. לא צריך רעידות אדמה נוספות, לא במסגדים ולא בשום מקום אחר.

היו"ר ראובן ריבלין:
       
       תודה רבה. חבר הכנסת דהאמשה, אי-אפשר חמש שניות לפני הסוף להתחיל בנושא אחר. אדוני מדבר על שני דברים חשובים: 55 שניות על דבר אחד חשוב, וחמש שניות לפני הסוף מתחיל לדבר על דבר שני. אני יכול להפסיק את אדוני כשהוא מדבר על המופתי של ירושלים? 

עבד-אלמאלכ דהאמשה (רע"ם):
       
       המופתי שלנו, של ירושלים.

היו"ר ראובן ריבלין:
       
       כל מי שהוא בירושלים - - - 

עבד-אלמאלכ דהאמשה (רע"ם):
       
       אתה פלסטיני, לא?

היו"ר ראובן ריבלין:
       
       מאה אחוז. אין על זה ויכוח. רק אני נולדתי יהודי והמופתי נולד מוסלמי, וכל אחד באמונתו חי. אבל, כמובן, אני לא יכול להפסיק ירושלמי שמדבר על ירושלמי. אבל לא יכול להיות שאדוני יתחיל לדבר על ירושלמי חמש שניות לפני סוף הדברים. ירושלמי מתחילים אתו, לא מסיימים אתו. חבר הכנסת שלגי, בבקשה.
       
אילן שלגי (שינוי):
       
       אדוני היושב-ראש, חברות וחברי הכנסת, אנחנו באים אל הישות הפלסטינית ביותר מדי דרישות. אנחנו רוצים שהם יהיו דמוקרטיה. גם מפת הדרכים מדברת על כך שיקימו מוסדות דמוקרטיים. איפה יש מדינה ערבית אחת שהיא דמוקרטיה אמיתית? אין כזאת. כאשר הפלסטינים כעת מקיימים בחירות ויש להם יותר ממועמד אחד, זה מפתיע לטובה. זה שאבו-מאזן היום, לפני הבחירות, מדבר אל עמו באופן שאינו מוצא חן בעינינו, זה לא צריך להדאיג אותנו יותר מדי.
       
       אנחנו בהחלט נוכל לדבר עם האיש הזה לאחר הבחירות, ויש להניח שהוא ייבחר, ראוי שנדבר אתו שההתנתקות לא תהיה חד-צדדית ונוכל להמשיך בתהליך השלום, תוך כדי שמירה בכל דרך על כך שביטחון ישראל לא ייפגע. הדבר בהחלט אפשרי ויש לזה סיכוי. תודה רבה.

היו"ר ראובן ריבלין:
       
       תודה לחבר הכנסת אילן שלגי. חבר הכנסת נסים זאב - אינו נוכח. לכן, חבר הכנסת זחאלקה יהיה אחרון המציעים הצעה אחרת. זהו באמת מצב יוצא דופן.

ג'מאל זחאלקה (בל"ד):
       
       כבוד היושב-ראש, במשך השנים האחרונות צוירה התמונה כאילו היושב-ראש המנוח יאסר ערפאת הוא המכשול לשלום, וברגע שהוא ילך לעולמו המצב ישתנה. כאילו יש לממשלת ישראל תוכנית פוליטית שתאפשר השגת שלום. עכשיו, לאחר שנפטר ערפאת, אבו-מאזן כנראה הולך להיבחר. מה יש לממשלת ישראל להציע? אני אומר לכם, שום דבר. אין לממשלת ישראל מה להציע חוץ מלדבר, חוץ ממלים ריקות. אין תוכנית שתוכל להיות קבילה בעיני הקהילה הבין-לאומית ובעיני העם הפלסטיני. זו הבעיה העיקרית. לכן נתלים בדברי אבו-מאזן. המכשול העיקרי נשאר ממשלת שרון, ובמיוחד, ממשלת אחדות לאומית תהיה ממשלה של קיפאון מדיני, ממשלה של מנת יתר של פורמלין.
       
היו"ר ראובן ריבלין:
       
       תודה לחבר הכנסת זחאלקה. רבותי חברי הכנסת, אנחנו עוברים  - - -
       
אורי אריאל (האיחוד הלאומי - ישראל ביתנו):
       
       אנחנו מבקשים לאפשר לחבר הכנסת זאב לדבר.
       
היו"ר ראובן ריבלין:
       
       חבר הכנסת נסים זאב, קראתי בשמו של אדוני והוא לא היה נוכח. ראינו זאת כדבר יוצא דופן וכציון בדרכה של הכנסת.
       
נסים זאב (ש"ס):
       
       הלכתי לברך "אשר יצר".

היו"ר ראובן ריבלין:
       
       הבנתי. במג'לה כתוב שאסור לחבר כנסת לדבר לפני שבירך "אשר יצר". בבקשה. דקה יש לאדוני.
       
נסים זאב (ש"ס):
       
       תודה. אני מתפלא על כבודה של הכנסת, שדנים באיזה דיבור של אבו-מאזן. עושים מזה דיון, איזה רעש, איזה נושא רציני. באמת, אנחנו הופכים את עצמנו ללא-רציניים. היום אבו-מאזן יגיד כך, מחר יגיד אחרת. כל יום נעשה דיון על מה שאבו-מאזן אומר? ואמרת נכון, הוא אמר; מה, הוא הנציג של אריק שרון? הוא מייצג את האינטרסים של הישראלים? השאלה, מה ראש הממשלה שלנו חושב. מה המדיניות שלו? ההפכפך היום הוא ראש הממשלה, ולא אבו-מאזן. אבו-מאזן חושש לחייו. ראיתם מה קרה כשהוא הלך לבקר באוהל של יאסר ערפאת. רצחו את שני שומרי ראשו והעבירו לו את המסר החד-משמעי: או שאתה אתנו, עם ארגוני הטרור, או שאתה מחוסל. אז מה אנחנו מצפים מאבו-מאזן?
       
היו"ר ראובן ריבלין:
       
       תודה רבה לחבר הכנסת נסים זאב. חבר הכנסת יאיר פרץ - אינו נוכח. חבר הכנסת חמי דורון, אדוני מסכים להעביר לוועדה?
       
חמי דורון (שינוי):
       
       כן.
       
היו"ר ראובן ריבלין:
       
       תודה רבה. אבשלום וילן מסכים. אורי אריאל מסכים, אינו נוכח. ואסל טאהא, אדוני מסכים להעביר לוועדה?
       
ואסל טאהא (בל"ד):
       
       כן.
       
היו"ר ראובן ריבלין:
       
       תודה רבה. ובכן, רבותי חברי הכנסת, אנחנו מצביעים. מי שמצביע בעד - בעד ועדה.

גילה פינקלשטיין (מפד"ל):
       
       אני רשומה שם גם.
       
היו"ר ראובן ריבלין:
       
       לא ביקשת לדבר, חשבתי שהסרת את זה. חברת הכנסת פינקלשטיין, האם גברתי מסכימה להעביר לוועדה?
       
גילה פינקלשטיין (מפד"ל):
       
       כן.
       
היו"ר ראובן ריבלין:
       
       תודה רבה. היא היתה וירדה בלחץ הקואליציה. לכן, מה זה אכפת לי? במקום לשאול כל כך הרבה דברים אני שואל אם את מסכימה ובזה נגמר. בתוך עמי אני יושב וכולם היו בני, כולם פה על-תנאי. 
       
       בבקשה, רבותי חברי הכנסת, מי שבעד -  מצביע בעד, מי שנגד - להסיר מסדר-היום. בבקשה. בעד זה ועדה, נגד - להסיר.
       
הצבעה מס' 45
       
בעד ההצעה להעביר את הנושא לוועדה – 16
בעד ההצעה שלא לכלול את הנושא בסדר-היום – 1
נמנעים – אין
ההצעה להעביר את הנושא שהעלו חברי הכנסת חמי דורון, אבשלום 
וילן, ואסל טאהא ואורי אריאל לוועדת החוץ והביטחון נתקבלה.
       
היו"ר ראובן ריבלין:
       
       16 בעד, אחד נגד, אין נמנעים. אני קובע שההצעות לסדר-היום בנושא: דברי אבו-מאזן לקראת הבחירות ברשות הפלסטינית, יעברו לוועדת החוץ והביטחון. תודה רבה.
       

הצעה לסדר-היום
דוח-דברת על מערכת החינוך והשלכותיו
       
היו"ר ראובן ריבלין:
       
       הואיל והנושא סגירת מעון "אמירים", של חברת הכנסת ענבל גבריאלי, ירד מסדר-היום; ייצוא תפוחים מרמת-הגולן - ירד מסדר-היום; דוח-דברת על מערכת החינוך והשלכותיו - נדחה לשבוע הבא - - - 

מל פולישוק-בלוך (שינוי):
       
       אני ביקשתי לדבר על דוח-דברת.

היו"ר ראובן ריבלין:
       
       נכון, גברתי. כולם הסכימו, למעט חברת הכנסת מלי פולישוק, ולכן היא תדבר עכשיו על הצעתה, שמספרה 5438, ולא תדבר בשבוע הבא. שלוש דקות לרשותך. אין שום בעיה.

מל פולישוק-בלוך (שינוי):
       
       אדוני היושב-ראש, בצבא לימדו אותנו שמה שנותנים היום - לוקחים.
       
היו"ר ראובן ריבלין:
       
       הנה, אני נותן היום. 

מל פולישוק-בלוך (שינוי):
       
       אדוני היושב-ראש, כנסת נכבדה, אנחנו מדברים על דוח-דברת. בעיתון נאמר: מהפכת דברת. אני רוצה לומר באופן חד-משמעי, שאם לא ניישם את דוח-דברת, לא צריכים לעשות שלום, לא צריכים לעשות הרבה דברים, עתיד לא יהיה במדינת ישראל. אני אומרת דברים נחרצים כאלה, משום שמצב מערכת החינוך בכי רע, וזה בלשון המעטה. 
       
       שרת החינוך הבטיחה לנו, שזו לא תהיה עוד ועדה, שהדוח שלה יעלה אבק על המדף. אני קוראת מכאן לשרת החינוך אכן ליישם את מה שהיא עצמה מבטיחה. לכן, אדוני היושב-ראש, כפי שאתה התבטאת בתקשורת, אני אשמח להמשיך ולמלא את תפקידי כיושבת-ראש ועדת החינוך של הכנסת, משום שיש לנו משימה מאוד חשובה וצריכים אנשים נחושים כדי להעביר את המהפכה הזאת. אני חושבת שיש לי היכולת ואשמח לעשות את זה.
       
       ההמלצות הוגשו, ושמענו מה המציא לנו כוח המשימה: שבוע לימודים קצר, יום לימודים ארוך, חופש גדול קצת אחר, בחינות בגרות בהתנהלות אחרת. אבל, העיקר נמצא אולי בשני דברים שבהם אני רוצה להתמקד. 
       
       כיום אנחנו מעבירים תקציב עתק, של 25 מיליארד שקלים, לטובת החינוך. בתקציב כזה אפשר לעשות המון. הבעיה שלנו היא, שאת מרבית התקציב בולעת הביורוקרטיה, והתקציב הזה כמעט שלא מגיע לילד ולילדה עצמם. התלמידים לא נהנים מזה והכול נעלם בדרך. יש לנו שלוש מערכות חופפות: מערכת החינוך בממשלה - משרד החינוך, יש המערכות המחוזיות והמערכות המקומיות, וכמובן, בית-הספר עצמו; שלוש מערכות של ביורוקרטיה מיותרת. מספיק אחת. לכן, הדוח עוסק בראש ובראשונה בצד הארגוני, ובצדק.
       
       הדבר השני שאני רוצה להתמקד בו הוא הנושא הערכי. בית-הספר היום ממוקד כולו בבחינות הבגרות. הוא הפך ממערכת חינוך למערכת העברת ידע לצורך בחינה כזאת או אחרת. הערכים נעלמו, האלימות גואה, ואנחנו רואים את התופעות יום-יום. אני חושבת שאנחנו צריכים להחזיר את הערכים ואת החינוך לערכים למערכת החינוך, ויפה שעה אחת קודם. 
       
       דבר נוסף, היום מערכת החינוך שמה את הדגש בבחינות הבגרות, שזה סוף התהליך, קרי מערכת העל-יסודי, במקום לשים את הדגש בחינוך של הגיל הרך. אנחנו צריכים להשקיע יותר משאבים, את הכוחות היותר טובים בגיל הרך, כיתות גן וא' עד ג', ואז נוכל לחסוך לעצמנו הרבה מהדברים השליליים והמיותרים שאנחנו רואים בהמשך הדרך.
       
       לסיום, אדוני היושב-ראש, הרפורמה חיונית, המערכת חייבת להשתפר. יש מורים מצוינים, שזה יהיה ברור. הבעיה לא במורים גרועים. יש מורים מצוינים. המשאבים מבוזבזים, הכסף לא מגיע לתלמיד אלא מבוזבז על ביורוקרטיה. 
       
       דבר אחרון וחשוב ביותר, אני קוראת להעביר את הרפורמה בהסכמה ולא בכוחניות. זה מחייב גם את ארגוני המורים, ואני מוכנה לסייע לחבר בין הממשלה לבין ארגוני המורים, כדי שכולנו נוכל לראות כאן מערכת למופת. תודה.
       
היו"ר ראובן ריבלין:
       
       תודה רבה. ובכן, רבותי חברי הכנסת, אני חוזר על ההסדר שעליו הסכמנו. ההצעה לסדר-היום של חברת הכנסת ענבל גבריאלי, על סגירת מעון "אמירים", נדחתה לעוד שבועיים. הדיון בדוח-דברת על מערכת החינוך יועבר לשבוע הבא, למעט דבריה של חברת הכנסת מלי פולישוק-בלוך אשר נאמרו היום. הדיון בנושא: רשת הימורי ספורט של תלמידי תיכון, ירד מעל סדר- היום; הדיון בנושא ויתור על שירותים רפואיים, ירד מעל סדר-היום; הנושא תופעת הסרבנות של מפקדים בצה"ל לציות לפקודה לפנות יישובים, נדחה על-פי בקשת סגן שר הביטחון לשבוע הבא, ואכן הסכמנו לכך. בנושא ייצוא התפוחים, נאמר לי שסיעת הליכוד תגיש הצעה רגילה בשבוע הבא. אני לא אחראי על סיעת הליכוד, ואם השרה בראשי, מנהלת הסיעה אני מתכוון, שזה הרבה יותר, תסכים לתת להם את המכסה הראויה, ודאי. אני חשבתי שנושא התפוחים חשוב מאוד לדיון השבוע ולתשובתו של שר החקלאות, כי זה בכל זאת דבר יוצא דופן, אבל זה ודאי יהיה ראוי לדיון גם בשבוע הבא. 
       
       
הצעת חוק שירות ביטחון (הגבלות קריאה לשירות מילואים 
של קצין – הוראת שעה) (תיקון מס' 3), התשס"ה-2004 
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, אני מזמין את כבוד יושב-ראש ועדת החוץ והביטחון לבוא ולהציג את הצעת חוק שירות ביטחון  (הגבלות קריאה לשירות מילואים של קצין – הוראת שעה) (תיקון מס' 3) לקריאה שנייה ושלישית. יש לנו שתי הסתייגויות, אבל מספר רב של מסתייגים ולכל מסתייג תהיינה עשר דקות, אלא אם כן הם מסכימים שלכל מסתייג יהיו חמש דקות. 
       
נסים זאב (ש"ס):
       
       אבל סדר-היום שלנו שונה, אחר. 
       
היו"ר ראובן ריבלין:
       
       סדר-היום שלכם הרגע נסתיים, כי הודעתי הרגע לפרוטוקול שאנשים ביקשו להוריד את ההצעות מסדר-היום, מה אני אעשה?
       
נסים זאב (ש"ס):
       
       אבל יש עוד נושאים. 
       

היו"ר ראובן ריבלין:
       
       אין. זה הסעיף האחרון בסדר-היום. חבר הכנסת נסים זאב, אני אמרתי, אדוני יפנה לפרוטוקול, יקרא ויראה שהכול מסודר לחלוטין. סמוך עלי. הואיל וידעתי שחבר הכנסת זאב נמצא אתנו, הייתי מדויק. דיברתי על כל אחד ואחד מהסעיפים, מתי הוא יעלה, מה הוסר מסדר-היום וכן הלאה. 
       
נסים זאב (ש"ס):
       
       אנחנו עברנו לשבוע הבא?
       
היו"ר ראובן ריבלין:
       
	לא, לא עברנו לשבוע הבא. אנחנו נמצאים השבוע. היתוספה לסדר-היום הצעת חוק שירות הביטחון, על-פי החלטת ועדת הכנסת, אשר פטרה מחובת הנחה. 

נסים זאב (ש"ס):
       
       אדוני מדבר על התפוחים, ואני מדבר על המשמשים. מה עם הטיפול הרפואי?
       
היו"ר ראובן ריבלין:
       
       ביטלתם את זה, הורדתם את זה, כך קיבלתי את העניין. 
       
עבד-אלמאלכ דהאמשה (רע"ם):
       
       אפשר לפצות את חבר הכנסת נסים זאב?
       
היו"ר ראובן ריבלין:
       
       חברי הכנסת, גם בעניינים רציניים יש רגע של התפרקות המתח. הודיעו לי שחברי הכנסת ירדו מהצעתם. 
       
נסים זאב (ש"ס):
       
       מי הודיע לך בשמי?
       
היו"ר ראובן ריבלין:
       
       אני לא יודע, אין לי מושג. ממש אינני יודע. 
       
רוני בריזון (שינוי):
       
       חבר הכנסת זאב, אני מבין שכופפו גם אותך בקואליציה הזאת. 
       
היו"ר ראובן ריבלין:
       
       אם אדוני צודק ויתברר לי שהוא לא הסכים, מייד אחרי הסעיף הזה, שכבר התחלנו בו, אני ואדוני נשב פה וגם את זה נקיים אחרי הדיון הזה. אני אשאר אתו בסוף סדר-היום, והוא ידבר בנושא שהוא ביקש וקיבל ולא הסכים לרדת והורידו אותו בלי שידעתי שהוא לא הסכים. 
       
עבד-אלמאלכ דהאמשה (רע"ם):
       
       יש עוד פתרון – תצרף אותו למסתייגים.
       
היו"ר ראובן ריבלין:
       
       לא, לא, הדבר הזה בלתי אפשרי. חבר הכנסת יובל שטייניץ, בבקשה. 
       
יובל שטייניץ (יו"ר ועדת החוץ והביטחון):
       
       אדוני היושב-ראש, אני חושב שאפילו חבר הכנסת זאב יכול להסכים או לנבא שהשבוע הבא יתאים לא פחות לתפוחים מהשבוע הזה וגם כל נושא אחר. 
       
היו"ר ראובן ריבלין:
       
       יושב-ראש ועדת החוץ והביטחון, אני חושב שאם הסורים הסכימו לקבל כמות אדירה כזאת של תפוחים משטח מדינת ישראל, זהו דבר שראוי להידון בכנסת, כי הוא בהחלט איזה דבר – אני לא אומר לך שהוא מפנה היסטורי, וגם לא מהפכה, אבל הוא בהחלט ראוי לציון, לליבון ולתשובת שר החקלאות. אני אפשרתי להם והשארתי את זה כהצעה דחופה, אבל אם החליטו לרדת, זה עניינם. 
       
יובל שטייניץ (יו"ר ועדת החוץ והביטחון):
       
       רבותי חברי הכנסת, מדובר בהצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 3), התשס"ה-2004. מאחר שההצעה מאוד קצרה, אקרא אותה: 
       
       1. תיקון סעיף 1.  בחוק שירות ביטחון (הגבלות קריאה לשירות מילואים של קצין – הוראת שעה), התשס"ב-2001 (להלן – הוראת שעה), בסעיף 1, ברישא, במקום "י"ט בטבת התשס"ה (31 בדצמבר 2004)" יבוא "ח' בחשוון התשס"ו (10 בנובמבר 2005)".
       
       2. תיקון סעיף 1א. בסעיף 1א להוראת השעה, בסעיף קטן (ב) ברישא, במקום "י"ט בטבת התשס"ה (31 בדצמבר 2004)" יבוא "ח' בחשוון התשס"ו (10 בנובמבר 2005)". 
       
       אדוני היושב-ראש, ההצעה הזאת נפלה אתמול. ההצעה מדברת על האפשרות של צה"ל לגייס קצינים גם מעל גיל 41 לשירות פעיל, כאשר ועדת החוץ והביטחון הוסיפה לכך סייג חשוב בשנה שעברה, שקובע שקצין קרבי שגויס לשירות פעיל מעבר לגיל 41, שלא כמו כל חבריו שמקבלים פטור מעבר לגיל 41, יקבל פיצוי מלא לא מהחודש השני לשירותו אלא מהשבוע השני לשירותו. 
       
חמי דורון (שינוי):
       
       זה לא סייג. הוועדה הוסיפה. 
       
יובל שטייניץ (יו"ר ועדת החוץ והביטחון):
       
       אמרתי. 
       
היו"ר ראובן ריבלין:
       
       חבר הכנסת חמי דורון, אם אדוני מוותר על הסתייגויותיו, אאפשר לו קריאות ביניים ארוכות. אתה לא רוצה לוותר על ההסתייגות, ולכן אבקש לא להפריע. 
       
יובל שטייניץ (יו"ר ועדת החוץ והביטחון):
       
       אדוני היושב-ראש, החוק הזה נדון בהרחבה בוועדת החוץ והביטחון, וגם בוועדת המשנה לכוח-אדם, כמו כלל מצב המילואים וכל מיני רעיונות שחלקם יושמו לשיפור מצב המילואים, להקטנת הנטל ולהגברה מסוימת של התמורה. עם זאת, אתמול נפל החוק במליאה במארב פרלמנטרי של סיעת שינוי, שהצביעה בעדו בקריאה השנייה, הכניסה חברים נוספים והפילה אותו בקריאה השלישית. 
       
היו"ר ראובן ריבלין:
       
       למה מארב פרלמנטרי? האם חברי כנסת שיושבים במליאה הם אורבים פרלמנטרים לחברי כנסת שאינם נמצאים במליאה? למה לומר כך? אדוני באמת היה לפרלמנטר בעל שיעור קומה. 
       
יובל שטייניץ (יו"ר ועדת החוץ והביטחון):
       
       בוא נאמר שהיה פה תרגיל מסוים, כי היתה פה הצבעה בהפתעה. זה לגיטימי, אבל היתה פה הפתעה. 
       
חמי דורון (שינוי):
       
       שאלה, שאלה. 
       
היו"ר ראובן ריבלין:
       
       אין שאלות. יש לך עשר דקות לדבר. 
       
יובל שטייניץ (יו"ר ועדת החוץ והביטחון):
       
       אדוני היושב-ראש, לפי דרישת והסכמת חלק מהחברים, הוחלט להכניס שינוי מסוים בהצעת החוק; דעתי איננה נוחה ממנו. החלטנו להסכים לקצר את הארכת הוראת השעה משנה עד ל-10 בנובמבר, כדי לרמוז למשרד הביטחון להזדרז ולשקול תיקון בחוק להקטנת הנטל ולשיפור המצב, כהצעתו של אורי אריאל. בוועדת החוץ והביטחון התקיים היום דיון קצר, 30-40 דקות - - - 
       
חמי דורון (שינוי):
       
       כמה? אתה סופר זמן פציעות?
       
יובל שטייניץ (יו"ר ועדת החוץ והביטחון):
       
       אני חייב לומר, שהיה חבר כנסת אחד מאוד ותיק ומועיל בוועדה, שבהתחלה לא הכרתי. לא הכרתי אותו, כי הוא עבר מטמורפוזה מדהימה מרגע שסיעתו עברה מהקואליציה לאופוזיציה. 
       
היו"ר ראובן ריבלין:
       
       מה שרואים משם לא רואים מכאן. 
       
יובל שטייניץ (יו"ר ועדת החוץ והביטחון):
       
       מסתבר שמה שמתנהגים מפה לא מתנהגים משם. 

מל פולישוק-בלוך (שינוי):
       
       כך אמר ראש הממשלה. 
       
היו"ר ראובן ריבלין:
       
       ראש הממשלה אמר דבר כזה? יפה מאוד. 
       
יובל שטייניץ (יו"ר ועדת החוץ והביטחון):
       
       את חבר הכנסת חמי דורון בקושי הצלחתי להכיר בוועדה. סיעת שינוי הוכיחה אתמול שהיא הצליחה לעכב את החוק הזה ביום אחד, ואני חושב שזה הישג אופוזיציוני מדהים. אני מציע לסיעת שינוי - - 
       
רוני בריזון (שינוי):
       
       עוד לא גמרנו. 
       
יובל שטייניץ (יו"ר ועדת החוץ והביטחון):
       
       - - להפסיק עם הפיליבסטרים, להפסיק עם התרגילים האלה. הם יכולים להיות אופוזיציה איכותית, ולא רק אופוזיציה של תרגילים ושל צעקות ביניים. זו הצעתי. מובן שסיעת שינוי תחליט איך להופיע, האם בתרגילים ובטריקים או בביקורת מהותית. 
       
מל פולישוק-בלוך (שינוי):
       
       זה לא סותר האחד את השני. 
       
יובל שטייניץ (יו"ר ועדת החוץ והביטחון):
       
       אני מציע לכנסת לאשר את ההצעה. סגן שר הביטחון הודיע לוועדה, שאם חברים בוועדת החוץ והביטחון ירצו, כל הנתונים המספריים שכבר ניתנו בעבר - אבל אם הם השתנו בחודשים האחרונים - יוצגו גם לאחר השלמת החוק בוועדת החוץ והביטחון, ללא כחל ושרק וללא עיכוב ושיהוי. אני מבקש מהכנסת לאשר את ההצעה ככתבה וכלשונה. תודה. 
       
היו"ר ראובן ריבלין:
       
       תודה רבה, אני מאוד מודה ליושב-ראש ועדת החוץ והביטחון. חבר הכנסת דורון, אם יש לך איזו הערה, לפי סעיף 54, תגיש אותה בכתב, ובסוף הישיבה אתן לך הזדמנות לדבר. למה לא, נשחרר את באי הבית, אני ואתה נישאר פה ואדוני יוכל לדבר. אני אתן לו אפילו הרבה יותר זמן מבדרך כלל. 
       
חמי דורון (שינוי):
       
       אין לי שום בעיה, אדוני. הרי אדוני יודע שאני בדרך כלל סוגר פה בימי רביעי.
       
היו"ר ראובן ריבלין:
       
       בלי כל ספק. אם אדוני ירצה לשבת כיושב-ראש בישיבה הזאת, אני גם אתן לו. אני אפנה את מקומי, והוא יוכל גם לדבר ולשמוע. 
       
חמי דורון (שינוי):
       
       דרך אגב, הרעיון הוא לא רע. 
       
היו"ר ראובן ריבלין:
       
       יכול להיות שאתה תחליף אותי כדי לאפשר לי לברך את הברכה. חבר הכנסת יוסף לפיד -אינו נוכח; חבר הכנסת אברהם פורז - אינו נוכח; חבר הכנסת אליעזר זנדברג - אינו נוכח; חבר הכנסת ויקטור בריילובסקי - אינו נוכח. חבר הכנסת אילן שלגי. אתם יודעים את סדר הבחירה שלכם בכנסת יפה. אחריו, כמובן, תגיע חברת הכנסת פולישוק-בלוך, ואחריה – חבר הכנסת רשף חן. אחר כך תעלו לפי סדר ישיבתכם. 
       
קריאה:
       
       - - -
       
היו"ר ראובן ריבלין:
       
       אראלה רוצה שמישהו יברך אותה לאחר דבריה, ולכן היא מחכה - - - 
       
חמי דורון (שינוי):
       
       אדוני היושב-ראש, מפלגת השלטון התאיידה? 
       
היו"ר ראובן ריבלין:
       
       אני מתאר לעצמי שהם יגיעו להצבעה. 
       
חמי דורון (שינוי):
       
       אתה מתכוון לומר שאתה מקווה. 
       
היו"ר ראובן ריבלין:
       
       אם לא, אז אתם עוד פעם תזכו בהצלחה פרלמנטרית. 
       
אילן שלגי (שינוי):
       
       אני מבקש לומר – איך קראת להם, חבר הכנסת דורון? - לחברי מפלגת השלטון.
       
חמי דורון (שינוי):
       
       אבל באופן זמני. 
       
אילן שלגי (שינוי):
       
       אני מניח שהיום בכמה בר-מצוות וחתונות חסרים חברי כנסת, כי הם נאלצים להיות כאן. 
       
חמי דורון (שינוי):
       
       הם חסכו כסף. 
       
היו"ר ראובן ריבלין:
       
       חבר הכנסת דורון, אדוני גם עומד ליד הבמה וגם לא מפסיק להעיר הערות. איך אני יכול לנהל כך את הישיבה?
       
אילן שלגי (שינוי):
       
       חבר הכנסת שטייניץ, ההישג של שינוי הוא לא בכך שדחינו את קבלת החוק הזה ביום, ולא בכך שמנענו היום מחברי כנסת של הליכוד לרוץ לחתונות ולבר-מצוות. ההישג הוא בכך שאתם וגם הציבור מבינים שסוף-סוף יש בכנסת ישראל אופוזיציה, כי עד עכשיו לא היתה כזאת. מפלגת העבודה האבודה לא היתה אופוזיציה מעולם, עוד לפני שבא ראש הממשלה עם תוכנית ההתנתקות הטובה שלו. 
       
רן כהן (יחד):
       
       חוק שירות ביטחון זו אופוזיציה? זה מה שאתם מתפארים בו? 
       
אילן שלגי (שינוי):
       
       חבר הכנסת כהן, עוד מעט נגיע לגופו של עניין. הרי אנחנו קצינים בצה"ל, אנחנו יודעים מה טוב לצה"ל, אנחנו יודעים איך צריך לעשות את הדברים. לא צריך להשאיר את כל החוכמה לאנשי מפלגת השלטון, וגם לא לסגן שר הביטחון שחושב שרק הוא מגן על צה"ל. 
       
       אני חושב שטוב שסוף-סוף בכנסת השש-עשרה, ואני לא יודע כמה זמן עוד נותר לה, תהיה אופוזיציה. כאשר אנחנו מאמינים שדבר שמפלגת השלטון רוצה להעביר איננו ראוי, מותר ולגיטימי לעשות מה שכונה כאן קודם על-ידי יושב-ראש ועדת החוץ והביטחון תרגיל פרלמנטרי. 
       
       דרך אגב, לא היו אנשים בחוץ שנכנסו ברגע האחרון, לא כך. אנחנו הצבענו בעד הקריאה השנייה, כדי שלא תוכלו למשוך את החוק, ואחר כך הצבענו נגד בקריאה השלישית, כדי שתימצאו במצב שבו אתם נמצאים כעת, במבוכה. 
       
       אתם מפלגה שיושב-ראש הסיעה שלה, יושב-ראש הקואליציה, מרשה לעצמו להצביע בוועדה נגד ההצעה שראש מפלגתו, ראש הממשלה, מנסה לקדם. אתם במבוכה ובבעיה רצינית. קודם תעשו סדר בביתכם, לפני שתבואו בטענות על כך שבכנסת ההליכים לא מתקיימים כפי רצונכם. טוב שהפרלמנט מאפשר לנו פה גם להצביע נגד כאשר אנו מוצאים לנכון, גם להעלות הסתייגויות וגם לנמק אותן. 
       
       אם אנחנו מגיעים לחוק שעומד פה בפנינו, אנחנו הרי לא מונעים, חלילה, מצה"ל לגייס אנשי מילואים, משום שהוראת השעה הזאת לא נולדה יש מאין, והוראת החוק כפי שגם מופיעה פה בהצעת החוק, ונשארת בתוקף אם היום ההצעה לא תעבור, היא שצה"ל יכול לגייס קצינים בני יותר מ-41. הוא יכול, אלא שיש לו מגבלה. הוא צריך להביא לאישור ועדת החוץ והביטחון של הכנסת, אליך, חבר הכנסת שטייניץ, את בעלי המקצועות והתפקידים החיוניים או שקיים בהם חוסר בכוח אדם – איך נאמר? – כפי שקבע הרמטכ"ל באישור ועדת החוץ והביטחון של הכנסת. 
       
       הכול בסדר, יבוא הרמטכ"ל בפניך ובפני הוועדה שלך. אנחנו בהחלט בעד זה. אני חושב שזה נוהל נכון וראוי, וכך היה עד לפני כשלוש שנים. אז פתאום החליט מישהו, שמותר לאפשר לרמטכ"ל לעשות את הדברים גם בלי אישור ועדת החוץ והביטחון של הכנסת. מדוע? לא רק הרמטכ"ל, הרמטכ"ל ומי שהוא הסמיך לכך. כלומר, יכול הרמטכ"ל להסמיך לא רק את אלוף הפיקוד ולא רק את מפקד האוגדה או את מפקד החטיבה, ואולי את מפקד הגדוד, ואנחנו נראה כל סגן אלוף או רב-סרן מגייסים קצינים בני 41 לפי שיקול דעתם, כי הם הוסמכו על-ידי הרמטכ"ל. אני רוצה שהרמטכ"ל יבוא אלינו לכנסת, אליך לוועדה, חבר הכנסת שטייניץ, ינמק, ישכנע, יקבל אישור ונגייס גם בני 41 ומעלה. הכול בסדר גמור. 
       
       אותה הוראת שעה נעשית מתוך איזו תחושה, שכל הידע בדבר הביטחון נמצא בידי הצבא או בידי שר הביטחון. דרך אגב, אני לא יודע איפה שר הביטחון, אנחנו לא רואים אותו פה בכנסת. 
       
יעקב אדרי (הליכוד):
       
       סגנו פה. 
       
אילן שלגי (שינוי):
       
       בסדר, אנחנו רואים את סגנו. סגנו מתמיד ומגיע לכאן, כעת הוא גם יושב ומקשיב. אני שמח שההתרגשות שאחזה בו קודם קצת פגה. דרך אגב, שר הביטחון גם עסוק מאוד בחתונות ובבר-מצוות, ולאחרונה הוא מדבר בנושאים חברתיים. יופי. אבל אני לא שומע אותו מתבטא בנושאים החשובים שבהם ראש הממשלה כן מתבטא: המצב בעזה, הבעיה של הפצמ"רים, של טילי הכתף שחלילה יפגעו במטוסים. איך הם מגיעים? מה אנחנו עושים נגד המנהרות? האם באמת אנחנו עושים את מה שצריך? איפה תעלת המים לאורך ציר פילדלפי? 
       
       משרד הביטחון פרסם מכרז בחודש יוני, לפני למעלה מחצי שנה, שקורא לקבלנים להגיש הצעות לחפור תעלה בעומק של 15-25 מטרים - - - 
       
רן כהן (יחד):
       
       תעלת בלאומילך. 
       
אילן שלגי (שינוי):
       
       הזמינו לסיור קבלנים, ומה קרה מאז? אין תעלה ואין בטיח, ומנהרות יש, לצערנו. 
       
חמי דורון (שינוי):
       
       הקבלנים נפלו למנהרה. 
       
רוני בריזון (שינוי):
       
       אין מי - - -
       
היו"ר ראובן ריבלין:
       
       אני מודיע לחברי סיעת שינוי, שכל קריאות הביניים הן על חשבונם. 
       
חמי דורון (שינוי):
       
       בסדר, זה מתקזז. 
       
היו"ר ראובן ריבלין:
       
       לא מתקזז שום דבר, השעון רץ, אלא אם כן יפריע מי שלא מסיעתו של חבר הכנסת שלגי. 
       
אילן שלגי (שינוי):
       
       לכן הוראת החוק הזאת היא בהחלט מיותרת. לא צריך לתת סמכויות לכל רב-סרן לגייס את הקצינים למילואים. 
       
       דרך אגב, הסעיף הקיים, סעיף 29, גם מאפשר לאנשים להתנדב, והאנשים הטובים מתנדבים, אני יודע זאת. אני עצמי שירתי עד גיל 50 כסגן-אלוף במילואים לא ביחידה קרבית, אבל הרבה יותר ימים ממה שמותר היה לגייס אותי, וכל שנה חתמתי על טופס התנדבות, וכך עושים קצינים רבים כאשר הם יודעים שהם נחוצים בשירות. 
       
       החזרנו היום את הנושא לדיון, לדיון שאני מקווה שהציבור עוקב אחריו ומבין מדוע הוא מתקיים; לא רק כדי להראות שיש אופוזיציה, אלא גם כדי שלא לאפשר לכל סגן-אלוף ורב-סרן להזמין מנכ"לים, סמנכ"לים ובעלי עסקים למילואים, כי מישהו מוצא לנכון שזה ראוי. האנשים האלה, הקצינים הקרביים בני ה-41 ומעלה, אלה בדרך כלל האנשים שמחזיקים עמדות מפתח במשק ובכלכלה, ודרך אגב גם בתעשיות הביטחוניות. 
       
       טוב שהנושא הזה עולה היום לדיון ציבורי, גם אם לא נצליח להפיל את הצעת החוק. עצם זה שהיום ועדת החוץ והביטחון שוב התכנסה ומצאה לנכון לקצר את התקופה, שהוראת השעה, על-פי ההצעה שאתם מביאים בפנינו, תהיה עד 10 בנובמבר 2005, ולא עד 31 בדצמבר, גם פה מעז בכל זאת יצא מתוק. ההסתייגות שלנו בהקשר זה אומרת, שבהחלט מספיק שהוראת השעה תהיה עד 30 ביוני, כלומר הארכה בחצי שנה. זה בהחלט זמן מספיק כדי שצה"ל יוכל לבוא ולתת תשובות. 
       
מגלי והבה (הליכוד):
       
       תגיד משהו על הבר-מצוות, על החתונות. 
       
אילן שלגי (שינוי):
       
       אתה רוצה על הבר-מצוות ועל החתונות? 
       
היו"ר ראובן ריבלין:
       
       חבר הכנסת והבה, אם אתה תפריע אני אוסיף לו, חבל. 
       
מגלי והבה (הליכוד):
       
       היית יושב-ראש ועדת החינוך. 
       
אילן שלגי (שינוי):
       
       אז בוא אני אחנך אותך, מה יש? לא אותך אישית, כמובן, אבל אם אתה מדבר על חינוך, בבקשה. אני חושב שהמצב שקיים אצלכם, במרכז המפלגה שלכם, מבזה את הדמוקרטיה הישראלית. אתם, במרכז הליכוד, יש לכם שם חברים מאוד נכבדים שהם עבריינים. אתם מתחבקים עם מוסה אלפרון ועם שלומי עוז. 
       
מגלי והבה (הליכוד):
       
       תראה איך הוא מדבר. איפה יש עבריינים?
       
אילן שלגי (שינוי):
       
       במרכז הליכוד. 
       
מגלי והבה (הליכוד):
       
       אצלכם. 
       
היו"ר ראובן ריבלין:
       
       למה אדוני נכנס עכשיו למרכז הליכוד? בשביל מה? 
       
אילן שלגי (שינוי):
       
       חבר הכנסת והבה ביקש ממני שאני אדבר על החתונות והבר-מצוות. 
       
היו"ר ראובן ריבלין:
       
       למה אדם שיש לו בר-מצווה או חתונה הוא עבריין? מה, לך לא היה בר-מצווה, חבר הכנסת שלגי? חבר הכנסת שלגי, אתה חגגת בר-מצווה של ילדיך ושל עצמך? אתה חגגת בר-מצווה, אני יכול להעיד, ואתה לא עבריין, גם אני יכול להעיד. אתה לא התחתנת? אני יכול להעיד שהתחתנת, ואתה לא עבריין. 
       
מגלי והבה (הליכוד):
       
       אתה יודע מה ההבדל בינינו? שאתם לא תיבחרו בבחירות הבאות. 
       
רן כהן (יחד):
       
       חבר הכנסת שלגי, אמרת נימוקים רציניים, והנושא רציני, זה חבל. 
       
יובל שטייניץ (יו"ר ועדת החוץ והביטחון):
       
       הערה קצרה. חבר הכנסת שלגי, יש מפלגות שיש להן מרכז של 3,000 אנשים. יש מפלגות שיש להן מרכז של אולי 100 אנשים. נכון, אני לא בטוח שמבחינה דמוקרטית נכון שמרכז המפלגה או הגוף הבוחר במפלגה הוא כל כך קטן. אני חושב שציבור יותר גדול זה יותר נכון מבחינה דמוקרטית. אבל כשיש 3,000 אנשים, יש גם יותר בר-מצוות וחתונות, מדרך הטבע. 
       
היו"ר ראובן ריבלין:
       
       חבר הכנסת שטייניץ, עוד מעט אתה מדבר בהערת אגב יותר ממה שדיברת כשהיית על הדוכן. 
       
רן כהן (יחד):
       
       אדוני היושב-ראש, אני פונה אליך לדאוג שנחזור לדיון רציני, כי הנושא רציני. 
       
היו"ר ראובן ריבלין:
       
       אין לי ספק, אבל מה אני יכול לעשות? אני לא יכול לחסום חברי כנסת מקריאות ביניים. אני כבר השלמתי עם זה שאני לא הולך לבר-מצוות היום; יש לי זמן, אני ירושלמי. אבל אם אתם רוצים לחכות פה עד 01:00 כדי להצביע, בבקשה. אני מציע לא להפריע. מרגע זה דקה, אדוני; בבקשה. 
       
אילן שלגי (שינוי):
       
       חבר הכנסת כהן, תודה. אמרת שהיו לי נימוקים רציניים. אבל מאחר שנותרו לי שתי דקות, אנחנו רוצים פה, בהחלט, לעייף את חברי הליכוד שיישארו פה, מה יש, ולא יגיעו לבר-מצווה, מה קרה?
       
       חבר הכנסת והבה, לא אמרתי שכולם עבריינים, לא אמרתי דבר כזה. אמרתי שיש אצלכם עבריינים, והזכרתי גם שמות. מה לעשות, אנשים שנשפטו, שהורשעו, שישבו בבתי-סוהר. הוא לא חבר מרכז הליכוד, למיטב ידיעתי, אבל הוא חבר במפלגה שלכם, זאב רוזנשטיין, שטרם הורשע דרך אגב. הוא עדיין זכאי, הוא רק יושב במעצר. 
       
מגלי והבה (הליכוד):
       
       - - - 
       
אילן שלגי (שינוי):
       
       אנחנו ראינו את השרים שלכם בחתונות אצלו בבית. ראינו עם מי אתם מתחברים. 
       
היו"ר ראובן ריבלין:
       
       מה הוא אמר? או שזה נכון או שזה לא נכון. אין לי ידיעה שזה לא נכון, ולכן אני לא מעיר לו. 
       
אילן שלגי (שינוי):
       
       ראיתי את השרים ואת חברי הכנסת של הליכוד מתנשקים עם מוסה אלפרון ועם שלומי עוז. אלה לא עבריינים? ובחתונה של זאב רוזנשטיין לא הייתם? עם מי אתם מתרועעים? בושה וחרפה. 
       
היו"ר ראובן ריבלין:
       
       חבר הכנסת שלגי, תודה רבה. חברת הכנסת מלי פולישוק-בלוך, ואחריה – חבר הכנסת רשף חן. 
       
זאב בוים (הליכוד):
       
       שכחת להגיד שאין אוכל בצבא. 
       
מל פולישוק-בלוך (שינוי):
       
       אדוני היושב-ראש, חברי חברי הכנסת, אנחנו באמת, כפי שאמר חבר הכנסת רן כהן, עוסקים בדבר רציני, ואני בהחלט רוצה לדבר על דבר רציני – גם לגופם של דברים, הצעת החוק שמוגשת לפנינו, וגם לאופן התנהלותנו כחברי כנסת רציניים. 
       
       שמענו קודם את יושב-ראש הקואליציה, חבר הכנסת גדעון סער, משתלח בחברי שינוי, איך הם פועלים ואיך הם לא מתביישים; לפני חודש הם היו בקואליציה, פתאום הם שינו את עורם, וכהנה וכהנה. ראיתי אתמול את חבר הכנסת סער, שזכה לכמה רגעי טלוויזיה, מה שכל אחד מאתנו מאוד מעוניין בו. הצלחה מסחררת. למה הוא עשה את זה? כי בחוצפתו הרבה הוא פגע בראש ממשלה מהמפלגה שלו ומייד הגיע לטלוויזיה. הרי זאת הדרך, כולנו יודעים. אני חושבת שזה מביש, אני חושבת שכך לא מתנהג ראש קואליציה, כי ראש הממשלה הוא ממפלגתו. זה גם לא לויאלי, זה גם לא תקין, כי  עליך, חבר הכנסת סער, יושב-ראש הקואליציה, מוטלת האחריות קודם כול לכבד את החלטות הקואליציה שבה אתה חבר. 
       
       אבל, כמובן, אצלך אין "נאה דורש נאה מקיים" כאשר מדובר בך ובחבריך בליכוד. ולכן גם, חבר הכנסת סער, זכינו קודם לאיום, שאני מקווה שהוא איום סרק: לא נעביר אף הצעת חוק שלכם, הוא אמר לחברי הכנסת משינוי. מה זה חשוב אם זה ענייני או לא ענייני? אנחנו לא עוסקים פה בדברים ענייניים, אנחנו באים ללמד אתכם לקח, תזכרו לכם. לא תצביעו בעד הצעת החוק של ענבל גבריאלי, אנחנו נלמד אתכם לקח. הצעת החוק של ענבל גבריאלי לא מצאה חן בעינינו. לדעתנו, לפי השקפתנו, היא לא ראויה. מותר לנו להתנגד. לא, תיזהרו לכם, אמר חבר הכנסת סער, חס וחלילה, לא נעביר אף חוק שלכם. 
       
       חבר הכנסת כהן, אתה הרי ותיק פה, האם זאת התנהגות ראויה של חבר כנסת, של יושב-ראש קואליציה?
       
רן כהן (יחד):
       
       לא. 
       
חמי דורון (שינוי):
       
       של ראש כנופיה. 
       
מל פולישוק-בלוך (שינוי):
       
       ראש כנופיה, יפה. 
       
יעקב אדרי (הליכוד):
       
       עם כל הכבוד, אל תגיד שאנחנו כנופיה.
       
יובל שטייניץ (יו"ר ועדת החוץ והביטחון):
       
       זה ביטוי ראוי? אני בחיים לא הייתי מדבר על שינוי כעל כנופיה. 
       
מל פולישוק-בלוך (שינוי):
       
       ובכן, אני חוזרת בי, חבר הכנסת יובל שטייניץ. אני מקבלת ומכבדת את הערתך. 
       
היו"ר ראובן ריבלין:
       
       הוא לא יקבל את הזכות לפי סעיף 54 אם הוא משתלח, כפי שהוא טען שהשתלחו כלפיו. זה נתון לשיקול הדעת של היושב-ראש. 
       
מל פולישוק-בלוך (שינוי):
       
       אני רוצה להציע לחברי חמי דורון לחזור בו מהמלה "כנופיה", אבל אני רוצה שההתנהגות תהיה ראויה. 
       
       אני רוצה לדבר לגופו של חוק. במרס 2003 היינו כאן רובנו בשינוי חדשים, חודש בערך בכנסת, וכבר אז הבאתם הצעת חוק להגדלת מספר ימי המילואים. בניגוד לחבר הכנסת סער, יושב-ראש הקואליציה, אני התנגדתי אז להצעת החוק ההיא, ואת הדיון על כך קיימתי בישיבת הסיעה של שינוי. 
       
חמי דורון (שינוי):
       
       - - - 
       
היו"ר ראובן ריבלין:
       
       סגן יושב-ראש הכנסת, אדוני מבזה את הבית. אתה לא יכול לצעוק כך, לא ייתכן הדבר. לא רק שאתה מפריע לחברתך, אתה כבר מתחיל לעבור את הגבול המותר. 
       
מל פולישוק-בלוך (שינוי):
       
       ובכן, כבר אז התנגדתי להצעת החוק להגדלת מספר ימי המילואים. ניסיתי לשכנע את חברי, וכמובן לא רצתי לטלוויזיה, כפי שעשה אתמול חבר הכנסת סער בעניין אחר. לא רצתי כדי לפגוע בראש המפלגה שלי כדי לקבל שעת שידור, ובניגוד - - -
       
היו"ר ראובן ריבלין:
       
       חברת הכנסת פולישוק, אוסיף לך את השניות האלה. חבר הכנסת סער לא צריך לרוץ לטלוויזיה. הטלוויזיה רצה אחריו.
       
מל פולישוק-בלוך (שינוי):
       
       בוודאי, כשהוא מתנהג ככה, הרי זה בדיוק העניין. אני מבטיחה לך, אדוני היושב-ראש - - - 
       
היו"ר ראובן ריבלין:
       
       הוא לא מקופח טלוויזיה.
       
זאב בוים (הליכוד):
       
       מה קרה? - - - 
       
היו"ר ראובן ריבלין:
       
       סגן השר, יש לה עשר דקות, היא יכולה לדבר. תודה רבה.
       
מל פולישוק-בלוך (שינוי):
       
       אני מוכנה להבטיח לכם, שאם הייתי משתלחת ביושב-ראש המפלגה שלי ובראש הממשלה, ועוד איך הטלוויזיה היתה רצה אחרי, כי זה מה שנהוג. אבל שינוי התנהגה אחרת. שינוי קיימה את הדיון הנוקב בתוך ביתה, וכיבדה את החלטת הקואליציה. עם זאת, שינוי פעלה, לחצה והצליחה לשכנע את ראש הממשלה לקיים דיון מחודש בנושא. הקמנו ועדה בינינו, התייעצנו עם אלופים לשעבר ובהווה, וביחד עם האלוף במיל' עוזי דיין העברנו המלצות לראש הממשלה, ופעלנו מתוך הקואליציה כדי לשנות את המצב. אני חושבת שזאת פעילות ראויה ואחראית.
       
       אבל, מסתבר שלא די בכך, ואף שעבר זמן רב, ההבטחה לשנות מהותית את ההתייחסות של ממשלת ישראל, הצבא, משרד הביטחון לנושא המילואים עדיין לא קוימה. שמענו, ואני מברכת על כך, מחבר הכנסת בוים, סגן השר, שאכן ההמלצות או-טו-טו מוכנות, הוועדה יושבת.
       
זאב בוים (הליכוד):
       
       לא אמרתי או-טו-טו, נתתי תאריך מדויק, לא שמעת. ביום המילואים זה יבוא לכאן.
       
מל פולישוק-בלוך (שינוי):
       
       מתי זה יום המילואים, במאי?
       
זאב בוים (הליכוד):
       
       בל"ג בעומר.
       
מל פולישוק-בלוך (שינוי):
       
       בסדר, אז אני מתקנת. בכל מקרה, הכלים שיש לנו, כחברי כנסת הפעם מהאופוזיציה, זה ללחוץ על כך שאתם אכן תזדרזו ואכן תיישמו את מה שתמליצו, גם לפי ההמלצות שלנו בעבר. אלה הכלים שיש לנו, ואנחנו פועלים כדי לשנות מן היסוד את המצב, שמהותית, מוסרית, כלכלית, אינו תקין. 
       
       יותר מכך, אמרתי שהיחס שלנו כלפי אנשי המילואים שלנו הוא חלם בהתגלמותה. אנחנו, אנשי שינוי, דורשים לגייס את כל מי שיכול, שהוא תקין, בריא, שיש לו רגליים, ידיים, עיניים בריאות, לשירות חובה בצבא. היום המצב הוא שערורייתי, וכולכם יודעים את זה. חלק גדול, הולך וגדל, של אנשים בגיל גיוס לא עושים צבא מכל סיבה שהיא, ואני לא מדברת רק על החרדים. אני חוזרת ואומרת, חרדים, זה נכון, המשתמטים במידה הגדולה ביותר הם החרדים, אנחנו יודעים את זה. אבל באותה מידה אני יוצאת נגד מי שמשתמטים מטעמים אחרים.
       
זאב בוים (הליכוד):
       
       לא שמענו.
       
מל פולישוק-בלוך (שינוי):
       
       אני אומרת את זה בכל הזדמנות שיש.
       
זאב בוים (הליכוד):
       
       תגידי בדיוק מי. אראה לך שבאחוזים, אלה בסביבתך משתמטים יותר גדולים.
       
מל פולישוק-בלוך (שינוי):
       
       זה לא נכון, בסביבתי כולם הולכים לצבא. אני לא מכירה אפילו אחד – ויש לי ארבעה בנים, אבל אני לא מדברת על הילדים שלי - אני מדברת על שכבות הגיל של הבנים שלי, אני לא מכירה אחד שהשתמט מהצבא. לפחות במקום שאני גרה זה המצב.
       
זאב בוים (הליכוד):
       
       - - - זאת השכבה שלכם.
       
היו"ר ראובן ריבלין:
       
       סגן שר הביטחון, אני מבקש לא להפריע, כי אחרת אוסיף לה זמן.
       
יובל שטייניץ (יו"ר ועדת החוץ והביטחון):
       
       - - - 

היו"ר ראובן ריבלין:
       
       בשביל מה, אדוני יושב-ראש הוועדה? אדוני יוכל להגיב בסוף הדיון. 
       
יובל שטייניץ (יו"ר ועדת החוץ והביטחון):
       
       רק נתון עובדתי, אם היא תרשה לי.
       
היו"ר ראובן ריבלין:
       
       בבקשה, אבל אני עוצר את השעון. בסוף הדיון אתה יכול לענות, אתה יכול לענות גם שעתיים.
       
 מל פולישוק-בלוך (שינוי):
       
       הסביבה שלי והסביבה שלך, אני חושבת חד הן מבחינת אופי האנשים, ואני לא מדברת פוליטית. אני מדברת על אנשים שלא עושים צבא. אני מקווה שגם בחיפה – נכון, אתה גר בחיפה?
       
זאב בוים (הליכוד):
       
       לא.
       
מל פולישוק-בלוך (שינוי):
       
       לא? אז טעיתי.
       
אילן שלגי (שינוי):
       
       הרצלייה.
       
מל פולישוק-בלוך (שינוי):
       
       אז עוד יותר טוב. סליחה, התבלבלתי. אני מרעננה, אתה מהרצלייה, וככל הידוע לי לא כל כך משתמטים כמו שאתה אומר, ואני מבקשת לא להטיל בהם רבב. 
       
       אני רוצה לסיים ולומר, כי יש לי רק שתי דקות, חד-משמעית, אם נגייס את כולם לצבא, ייפול הנטל באופן שוויוני, באופן מוסרי, גם כלכלית יותר נכון. כל אחד יוכל לשרת זמן קצר יותר, גם בסדיר, ואולי לא יצטרכו בעצם את המילואים.
       
       לסיום, אני רוצה לומר משפט נוסף. הגשתי הצעת חוק, ונפגשתי גם עם אנשי צבא כדי לקדם אותה. הצעת החוק שלי מדברת על השוואת משך זמן השירות של בנים ובנות בסדיר לשנתיים וחצי. אני חושבת שזה צריך להיות שווה, ואם כולם ישרתו אותו משך זמן כולם ישרתו פחות, והמילואים לא יצטרכו לשרת כלל.
       
       אני מבקשת מהכנסת לאשר את ההסתייגות שלנו. מכיוון שאנחנו אחראיים אנחנו לא אומרים ממחר, אנחנו נותנים לכם עוד חצי שנה. אנחנו אומרים: תשנו את ההחלטה כך שעד 30 ביוני יהיה לכם זמן להיערך. זה אפילו אחרי ל"ג בעומר. אפשר להיערך וצריך להיערך כדי שנטל המילואים, נטל השירות הצבאי, יהיה שוויוני ונכון יותר. זאת לא התלהמות, זאת עבודה של חבר כנסת אחראי, חברת כנסת אחראית, שרוצים לעשות את עבודתם נאמנה, לא פיליבסטר ולא בטיח. אנחנו רוצים ששירות המילואים יהיה מינימלי ונטל השירות הצבאי יהיה שווה לכולם. 
       
       אנחנו נחזור ונאמר את זה בכל הזדמנות, עד שחוק טל יעבור מן העולם והמדינה הזאת תהיה מתוקנת יותר. אנחנו לא פועלים מתוך שנאה של אף אחד, וכל אלה שכל הזמן קוראים לנו "שונאים, שונאים", זה לא נכון, זה קשקוש אחד גדול. לא באתי הנה לשנוא אף אחד, באתי לתקן את הדברים הלקויים שיש במדינת ישראל. זה תפקידי, בשביל זה אני כאן, בשביל זה שלחו אותי כל הבוחרים שלנו. גמרתי את הזמן, תודה רבה.
       

היו"ר ראובן ריבלין:
       
       תודה רבה. חבר הכנסת רשף חן, ואחריו - חבר הכנסת בריזון.
       
יובל שטייניץ (יו"ר ועדת החוץ והביטחון):
       
       אדוני היושב-ראש, עד שהוא עולה, כדי לתקן את כבודו של עם ישראל, 80% מהגברים היהודים מתגייסים לצה"ל. זה מספר שלדעתי צריך לגדול, אבל זה רוב גדול מאוד.
       
רוני בריזון (שינוי):
       
       אתייחס לכך, אני חושב שסגן השר נתן הסברים שאינם ממין העניין. 80% מהחילונים התגייסו.
       
היו"ר ראובן ריבלין:
       
       האם יושב-ראש ועדת החוץ והביטחון מבקש שאני אעשה הפסקה על מנת שהוא יסביר? אם אדוני רוצה, אעשה הפסקה, אין בעיה. אם אתם רוצים להמשיך בדיון, אמשיך. חבר הכנסת רשף חן, עשר דקות עומדות לרשותך; בבקשה, אדוני.
       
רשף חן (שינוי):
       
       תודה רבה, אדוני. יש לי תחושה של דז'ה-וו, נדמה לי שדנו בחוק הזה לא מזמן. ברצינות, אני באמת חושב שזה נושא ראוי לדיון.
       
היו"ר ראובן ריבלין:
       
       חוש הומור זו מידה טובה.
       
רשף חן (שינוי):
       
       כן, בתנאי שהוא במידה הראויה. אני חושב שחלק מהתגובה שלנו, שהיא בהחלט מהלך פרלמנטרי, בא להביע מורת-רוח מהאופן שבו צה"ל מתנהל בנושא הזה ובחוק הזה. זה מתחיל מהעובדה שבמשך תקופה ארוכה מאוד, אני אישית יודע על שנתיים, אותן שנתיים שאנחנו פה, מבטיחים לנו שהנושא בטיפול, והנושא ייפתר, וכולם מסכימים שהפתרון הוא קבע קצר, וכולם מדברים עליו.
       
       המספרים הם לא גדולים. מדובר, בסך הכול, בעשר פלוגות, שיפתרו את כל נושא הבט"ש – ביטחון שוטף - של המילואים במדינת ישראל. אני לא רואה מה הקושי הגדול להקים עשר פלוגות, לגייס אליהן חבר'ה – סמלים, סמלים ראשונים, קצינים צעירים, וכך לנהל את הבט"ש של מדינת ישראל. אני לא יודע למה זה צריך לקחת כל כך הרבה זמן, כאשר כולם, בעצם, מסכימים שזה הפתרון הנכון. 
       
       גם מקוממת בעיני העובדה שצה"ל מרשה לעצמו להביא את החוק הזה שלושה או ארבעה ימים לפני שתוקף החוק הקודם פוקע, ובעצם להצמיד איזה אקדח טעון לרקתה של הכנסת ולומר לה, כפי שאומרים לנו: אם לא תעבירו את החוק הזה בחופזה רבה, אנחנו לא נוכל. 
       
       אדוני יכול להעיר לחברי סיעת שינוי שם? אי-אפשר עם הדבר הזה. 
       
היו"ר ראובן ריבלין:
       
       חברי סיעת שינוי, אני מודיע לכם שאתם מפריעים לחברכם לסיעה. אני לא אוסיף לו אפילו שנייה. וגם זה לא נאה. 
       
רשף חן (שינוי):
       
       בצדק אדוני לא יוסיף לי שנייה. 
       
       אנחנו חייבים לשאול את עצמנו – ננסה, בשמונה הדקות האלה, לקיים איזו מחשבה בעניין הזה – מה המטרה של שירות המילואים ומה המחיר של שירות מילואים. אסור לנו, בשום אופן, לעשות מה שנדמה לי שעשו כל השנים, וזה לשים את שאלת המחיר בצד, לומר: כזה ראה וקדש, כך תמיד היה, ככה נמשיך, לא עולה לנו לשלוח את הצווים, נגייס את חיילי המילואים, ונעשה אתם, בצורה יותר יעילה או פחות יעילה, את העבודה. צריך לחשוב מה המחיר האישי שאנחנו מבקשים מאותם חיילי המילואים לשלם, ולא לזלזל בו. 
       
       קודם כול, אני חושב שכל מי שעשה שירות מילואים יודע, ששירות המילואים תמיד נופל בזמן הכי גרוע. נדמה לי שיש קצינת קישור שהתפקיד שלה הוא לעקוב אחרי חייו הפרטיים של בן-אדם ולאתר את הזמן הגרוע ביותר בחייו, ואז לשלוח לו את הצו. או שאת זה מרפי עושה. באמת, זה תמיד נופל לך בזמן הכי גרוע, כי זה תמיד גרוע. אדם יצרני שמתפקד, במשפחה או בעסק, לא יכול, או מתקשה מאוד מאוד לשים את חייו on hold למשך חודש ימים וללכת לשירות המילואים. ככל שהזמן חולף והגיל עולה, הקושי הולך וגדל, כי כשאתה בחור בן 21, וזה בין השירות לבין איזה טיול – אז זה קל. אבל אחר כך יש לך אשה, ואחר כך יש לך ילדים, ואחר כך יש לך עסק, שבהתחלה אתה מקים אותו ואתה לא רוצה לעזוב אותו, ואחר כך יש לקוחות והזמנות ואתה צריך לקיים אותן. וזה תמיד מקלקל לך הרבה מאוד בחיים שלך. 
       
       מעבר לזה, קיימת שאלת המחיר הכלכלי למשק כולו, ואני לא מצליח להבין למה מדינת ישראל, משרד האוצר, לא מזדעקים כנגד מה שאנחנו עושים כאן. אנחנו כולנו יודעים שאת עיקר הנטל של שירות המילואים עושים קודם כול החיילים הקרביים, ובתוכם – הקצינים הקרביים. ואנחנו כולנו יודעים גם שיש קורלציה עצומה בין המצוינות בצבא, שמביאה אנשים ליחידות הקרביות, ובתוכן לקצונה, לבין המצוינות שלהם אחר כך גם בחיים האזרחיים. לכן זה לא מקרה שאחוז עצום מבין אותם קצינים קרביים הם בעלי הכנסה גבוהה, בעלי עסקים, מנהלים בכירים בעסקים, אנשים שתופסים עמדות מאוד מאוד בכירות במשק. 
       
       המשמעות של זה היא כפולה. האחת, שדמי הביטוח הלאומי, שאנחנו צריכים לשלם להם עבור אותו שירות מילואים שהם עושים, גבוהים מאוד. זה עולה המון כסף. החייל הזה עולה למדינת ישראל המון כסף. וזה לא פרופורציונלי. עם כל זה שיש ערך לוותק שלו ולניסיון שלו, זה לחלוטין לא פרופורציונלי למה שאנחנו מקבלים בתמורה, כי הוא השתחרר מהשירות הצבאי בדרגת סגן, סרן, רב-סרן, וזה מה שאנחנו מקבלים, רק  במהדורה לא מעודכנת ובכושר קצת פחות. 
       
       מעבר למחיר בכסף יש מחיר עצום, שאני לא חושב שמישהו בכלל מסוגל לחשב אותו, של אובדן הכנסה למשק. מה קורה כשאנחנו לוקחים חברה כלכלית יצרנית רצינית ושולפים ממנה את הסמנכ"ל? הרי  לא יעלה על הדעת שלא נגרם נזק אמיתי מכך. מה קורה למשרד עורכי-דין כשהבעלים, אולי היחיד שלו, נעלם לחודש ימים? מה קורה למפעל שמנהל כזה או אחר נשלף משם? אנחנו מדברים על נזק כלכלי אמיתי  למדינת ישראל, שכאילו אף אחד לא מביא אותו בחשבון, אף אחד לא סופר אותו בכלל. 
       
       דבר נוסף שאני לא חושב שסופרים, זה שאלת האי-צדק. הרבה מדברים, ידידינו ואויבינו, על השאלה למה סיעת שינוי פרצה ככה לבמה הפוליטית. אני אומר לך, אדוני היושב-ראש - זה בראש ובראשונה נושא האי-צדק, התחושה של חלק עצום בציבור הישראלי שהמדינה הזאת נוהגת אי-צדק באזרחים שלה; שהמדינה הזאת מטילה על אותו קומץ או קבוצה של אזרחים, שהם התורמים ביותר, המשקיעים ביותר, ההולכים ליחידות הקרביות, הלומדים באוניברסיטאות, משלמי רוב המסים במדינת ישראל, אלה שעושים את שירות המילואים – היא לוקחת מהם ולוקחת מהם ולוקחת מהם, והיא לא נותנת בתמורה, והיא גם לא דורשת מהאחרים לשאת בנטל במידה שווה. 
       
       ולציבור הזה זה כואב, ובצדק  זה כואב, כי זה פשוט לא "פייר". לא "פייר" לבוא אל בן-אדם בגיל 43 ולהגיד לו: אדוני היקר, אני רוצה שאתה, עכשיו, תשים את חייך בפסק-זמן למשך חודש ימים, תעזוב את העסק שלך, תעזוב את האשה שלך, ותלך לעשות בט"ש בג'נין. לא נכון לעשות את זה, בעיקר כאשר הוא כמעט לבד שם, ביחס ליתר האוכלוסייה. הוא מסתכל מסביב, וחוץ ממי שהיו אתו ביחידה כשהוא היה בשירות הסדיר, רוב הציבור הישראלי לא נמצא אתו. וזו בעיה גדולה, ואנחנו לא יכולים לטאטא אותה, והצבא לא רשאי לטאטא אותה, כי זה מקעקע את היסודות של החברה הזאת, האי-צדק הזה. 
       
       וזה לא שאין פתרון. יש פתרון ואנחנו כולנו יודעים מהו. קודם כול, הפתרון הוא – וזה הרי גם מה שכתוב בחוק, הרי לא היו צריכים את כל הוראת השעה הזאת אילו פשוט הלכו לפי מה שעשתה הכנסת הזאת, בתקופה שאני לא הייתי חבר בה, וחוקקה חוק נכון, ובעיקרון החוק הזה אומר: רבותי, מילואים עושים לצורך מוכנות קרבית למלחמה. למטרה הזאת לגיטימי, מוצדק לדרוש מהאזרחים בעלי היכולת של מדינת ישראל לבוא, להתאמן ולהיות מוכן ליום פקודה, ולא יהיה אחד שיגיד - קשה לי, או אני לא רוצה. יבוא. אבל מה שאי-אפשר לעשות זה להטיל על האנשים האלה את הבט"ש. וזה מה שאנחנו עושים. 
       
זאב בוים (הליכוד):
       
       אפשר לשאול אותך שאלה? 
       
רשף חן (שינוי):
       
       אני מוכן. אם היושב-ראש יפסיק את השעון – בשמחה. 
       
זאב בוים (הליכוד):
       
       אני רוצה רק לשאול שאלה אחת: האם אתה לא חושב שחלק מהמוכנות למלחמה זה גם, מעת לעת, לעשות בט"ש? 
       
רשף חן (שינוי):
       
       אני לא חושב כך. אני לא חושב ששמירה בבתי-הכלא - - -
       
היו"ר ראובן ריבלין:
       
       אם אתה רוצה לענות – על חשבונך. 
       
רשף חן (שינוי):
       
       רק שלא יפריעו לי. אני רוצה לומר בדיוק למה אני מתכוון כשאני אומר בט"ש. אני לא חושב שנסיעה בג'יפ לאורך גבול הצפון, או שמירה בבתי-הכלא, או אותם דברים שאנחנו עושים בעזרת חיילי המילואים, לרבות השעות הארוכות שיושבים לפני הגיוס ואחרי הגיוס, ובזבוז הזמן הנוראי, שכל אחד מאתנו שהיה שם מכיר - - -
       
זאב בוים (הליכוד):
       
       למה אתה סתם מדבר בלי לדעת? אילו שעות - - -
       
רשף חן (שינוי):
       
       אתה יודע? האמת – אני מבין קטן מאוד בצבא. 
       
זאב בוים (הליכוד):
       
       - - - איפה שלא קיים. אתה לא יודע מה אתה מדבר. אדוני, אנשים מתגייסים בצורה הכי יעילה, במדידה מדויקת של כמה זמן הם צריכים לעשות אימון - - -
       
רשף חן (שינוי):
       
       אני בטוח שמי ששומע אותך עכשיו בבית מתפקע מצחוק, כי יודעים שזה לא נכון. 
       
זאב בוים (הליכוד):
       
       יש לך עולם מושגים שהיה אולי קיים לפני 15 שנה. 
       
מל פולישוק-בלוך (שינוי):
       
       לא, לא, לא. אנחנו שומעים דברים אחרים. אנשים - - -
       
זאב בוים (הליכוד):
       
       את שומעת ואת לא יודעת. 
       
מל פולישוק-בלוך (שינוי):
       
       למה אני לא יודעת? 
       
זאב בוים (הליכוד):
       
       כי - - -  
       
היו"ר ראובן ריבלין:
       
       האם אתם מבקשים הפסקה? אם אתם רוצים לקיים דיון ועדה - סגן השר, אם אדוני רוצה לקיים דיון ועדה, אני מייד מכריז על הפסקה. אני מייד מודיע לך. אני מנהל פה את הישיבה לבד, אני לא מוכן לקיים דיוני ועדה.
       
זאב בוים (הליכוד):
       
       - - -
       
היו"ר ראובן ריבלין:
       
       עוד הפרעה אחת, אני מפסיק את הישיבה לרבע שעה. בבקשה, חבר הכנסת חן. 
       
רשף חן (שינוי):
       
        אדוני סגן השר, אני, אפילו כשהייתי בסדיר לא הייתי חייל במלוא מובן המלה, אז אני לא אעיד שום דבר מידיעה אישית. אם אנחנו מסכימים שחיילי מילואים לא צריכים לעשות בט"ש, אז אני אתך. 
       
זאב בוים (הליכוד):
       
       אנחנו לא מסכימים. 
       
רשף חן (שינוי):
       
       אנחנו לא מסכימים. אתה רואה? ופה המחלוקת בינינו, כי לדעתי חיילי מילואים צריכים לעשות אימונים ולהתכונן למלחמה - - 
       
היו"ר ראובן ריבלין:
       
       כל אחד צריך לעשות את תפקידו. 
       
רשף חן (שינוי):
       
       - - ולא לעסוק בביטחון שוטף. עכשיו, מי כן צריך לעסוק בביטחון שוטף? קודם כול, בראש ובראשונה - הסדיר. אגב, הסדיר הוא גם מי שאמור להחזיק אותה מאסה שאנחנו צריכים לרגע הראשון של המלחמה. 
       
זאב בוים (הליכוד):
       
       גילית את אמריקה. זה מה שעושה הסדיר. 
       
רשף חן (שינוי):
       
       אני יודע. 
       
רשף חן (שינוי):
       
       אני יודע. אפילו אני יודע את זה. הסדיר הוא זה שצריך לעשות את זה ולא חיילי המילואים. כמובן היה עוזר אילו הסדיר היה כולל חלקים יותר רחבים מהאוכלוסייה, אבל זה נושא לדיון אחר. ככל שהסדיר לא מספיק לצורך הבט"ש, הפתרון הוא לגייס אנשים שכרגע סיימו שירות סדיר לאותן פלוגות קבע קצר, שהמועצה לביטחון לאומי קבעה על זה דוח ארוך, צה"ל גומר על זה את ההלל, וכולם מסכימים שזה הפתרון הנכון, פשוט לעשות את זה, לגייס אותם לשנתיים, שלוש שנים, לשלם להם שליש ממה שאתה משלם לאבות שלהם כדי שיעשו אותה עבודה. אתה מקבל קצינים צעירים, טובים, מאומנים כמו שצריך ומכירים את כלי הנשק כמו שצריך. הפתרון הזה הוא הפתרון הנכון, פשוט אי-אפשר להבין למה לא עושים אותו. 
       
היו"ר ראובן ריבלין:
       
       תודה רבה. חבר הכנסת רוני בריזון, גם לרשות אדוני עשר דקות. אחריו - חבר הכנסת רצאבי. 
       
רוני בריזון (שינוי):
       
       אדוני היושב-ראש, חברי חברי הכנסת, אני מוצא את עצמי בבעיה, אדוני היושב-ראש. יש לי כאן חומר לשעתיים, אני לא יודע איך אני אדחס את זה לתוך עשר דקות, אבל אני אעשה כמיטב יכולתי, אני מבטיח. הכנתי כאן כמה וכמה דברים - - - 
       
היו"ר ראובן ריבלין:
       
       אדוני איש מאוד מוכשר, והוא יצליח לעשות את זה. 
       
רוני בריזון (שינוי):
       
       אני בטוח שאדוני יעזור לי. עם כל כשרונותי, הרי בכל זאת אני תלוי בכבודו. 
       
       כיוון שאיננו פטורים מדברי תורה, הייתי רוצה להתחיל בעניין אחר לגמרי, מפני שלפני כמה וכמה הצעות לסדר-היום כאן, לדאבוני לא הייתי, נדרשו חברים לאסון בדרום-מזרח אסיה, לאסון הנורא שהתרחש שם, אסון כמעט ללא תקדים. מרוב התרגשות מעוצמתו של אסון הטבע הזה, כבוד השר שטרית שלף את ספר התנ"ך המצוי אתו אני מניח תמיד - אני, אדוני לא נזקק לספר התנ"ך, כי התנ"ך נמצא אצלי ב"פאלם", כפי שאדוני יודע, ועל לוח לבי תמיד - - - 
       
מל פולישוק-בלוך (שינוי):
       
       הוא מאמין טכנולוגית. 
       
       
רוני בריזון (שינוי):
       
       בוודאי, בוודאי, אני נושא את בשורת האמונה היהודית והאמונה הטכנולוגית. 
       
היו"ר ראובן ריבלין:
       
       הוא גם מאמין טכנולוגית וגם יש לו גרסא דינקותא. הוא יסביר לך אחרי זה מה זה. 
       
מל פולישוק-בלוך (שינוי):
       
       תאמין לי שאני יודעת. 
       
רוני בריזון (שינוי):
       
       ואלה בבחינת: הילכו שניים יחדיו בלתי אם נועדו. הקשבתי לשר שטרית בשמחה ובהנאה, מפני שלדעתי לא מספיק מצטטים כאן מעל הדוכן דברי תורה, ולא יכולתי להבין מדוע הוא נמנע מלצטט מן הפרק הידוע, תהילים כ"ט, שיהודים אומרים אותו בכל יום שישי בערב. אני לא אצטט: הבו לה' בני אלים, הבו לה' כבוד ועוז, וכן הלאה, כי אז אני מאלץ את הכיפה. צדיקים מלאכתם נעשית בידי אחרים. 

היו"ר ראובן ריבלין:
       
       אדוני לא יביא אותי לכלל עבירה. 

רוני בריזון (שינוי):
       
       לא, חס וחלילה, וזו כמובן לא היתה כוונתי. אני יוצא על-ידי אדוני, על-ידי כיסוי הראש של אדוני. 

היו"ר ראובן ריבלין:
       
       אדוני ידע שזאת היתה כוונתי. 
       
רוני בריזון (שינוי):
       
       ללא ספק. ואני באמת תהיתי, מפני ששם יש הרי העניין של: יחיל ה' מדבר קדש. ויש שם גם העניין של: יחולל איילות ובהיכלו כולו אומר כבוד. ולא הבנתי מדוע לא ציטט את הפרק הזה, שכל כולו רעש והמולה - - - 
       
היו"ר ראובן ריבלין:
       
       ה' למבול ישב וישב ה' מלך לעולם. 
       
רוני בריזון (שינוי):
       
       נכון, נכון, ודאי, אלה הפסוקים האחרונים, אבל לפניהם מופיעים כל הפסוקים שמעידים על רעש גדול, אדיר וחזק. ואז נזכרתי, שכנראה הוא לא ציטט את הפרק הזה משום שיש מחקרים שדווקא את הפרק הזה מייחסים, לא עלינו, למחזור התפילות של הבעל, כפי שנמצא גם באוגרית - - - 

מל פולישוק-בלוך (שינוי):
       
       אדוני היושב-ראש, אתה יכול להוריד את הכיפה. 
       
רוני בריזון (שינוי):
       
       ולכן הוא נמנע מלצטט, כי הרי בסופו של דבר, אדוני ודאי יודע, שאל הברק והרעם איננו אטריבוט מקובל אצל אלוהי ישראל, זה משהו אחר לגמרי. ודווקא אצל הבעל, כמו אצל האלים הפגאניים, זאוס למשל, שהוא אל הרעם - - - 
       
עבד-אלמאלכ דהאמשה (רע"ם):
       
       אני מבקש הודעה אישית. 
       
רוני בריזון (שינוי):
       
       הודעה אישית? 
       
עבד-אלמאלכ דהאמשה (רע"ם):
       
       כן. 
       
היו"ר ראובן ריבלין:
       
       לבעל אין שום שייכות לדת האסלאם. 
       
רוני בריזון (שינוי):
       
       אמרתי בעל, לא התכוונתי - - -
        
היו"ר ראובן ריבלין:
       
       חס ולילה. אפילו אם יתפרש דבר כזה, לא יכול להיות. 
       
רוני בריזון (שינוי):
       
       לא יעלה על הדעת.
        
עבד-אלמאלכ דהאמשה (רע"ם):
       
       רע"ם זה אנחנו. 
       
היו"ר ראובן ריבלין:
       
       הוא דיבר על עובדי האלילים, וחלילה לא דיבר על הדת המוסלמית.
        
רוני בריזון (שינוי):
       
       חס וחלילה. אפילו הרמב"ם קבע, שהאמונה של כבודו איננה עבודת אלילים. בעניין הזה אין אצלנו מחלוקת. אלא אם כן הדבר לגבי אמונות אחרות, לצערי, אבל לגבי אמונתו של כבודו, הדברים האלה ברורים לחלוטין, אין על כך חולק. ולכן חשבתי שבגלל העניין הזה של אל הרעם והברק הוא נמנע מלצטט את הפרק הזה, ועל כך יש להודות לו כי למה להרבות מחלוקת בישראל. באמת, טוב שלא ציטט את הפרק הזה. 
       
היו"ר ראובן ריבלין:
       
       מדובר בדוד מזמור, בתהילים. נעים זמירות ישראל הפליא בדמיון או ביכולת הביטוי שלו. הוא דיבר  על הקדוש-ברוך-הוא כאדם - - - 
       
רוני בריזון (שינוי):
       
       כאדם? 
       
היו"ר ראובן ריבלין:
       
       לא, כאל אשר הוא אל הכבוד. 
       
רוני בריזון (שינוי):
       
       העניין הוא, שעולם הדימויים בפרק כ"ט שונה מעולמות אחרים של דימוי, ואני רק חשבתי שאזכיר זאת כאן כדי שישכילו חברי וידעו מדוע פרק כ"ט לא צוטט היום. הדבר הזה חשוב. אני כמעט עמדתי כאן כדי לצטט את פרק א' מקוהלת, למשמע דברים שאמרו אנשים אחרים. כמו למשל הצעתו של חבר הכנסת נסים זאב, שאני מאוד מעריך אותו, להלביש קסדות על כולנו ולהשיט אותנו בסירות גומי. אם לזה לא מתאים העניין שפרק א' בקוהלת עוסק בו, ממש אינני יודע למה הוא מתאים. הוא מתחיל כידוע במלים: הבל הבלים אמר קוהלת הבל הבלים הכול הבל. וממשיך בנימה הזאת פחות או יותר עד לסוף הספר, ששם הדביקו פסוק אחד ויחיד שהצדיק את הכנסתו של הספר אל תוך הקודקס התנכ"י שלנו. 
       
       עכשיו, משאמרנו דברי תורה - - -
       
היו"ר ראובן ריבלין:
       
       חבר הכנסת שלגי מבין מה זה "גרסא דינקותא" עכשיו? אלישע בן אבויה היה אומר לרבי עקיבא, נדמה לי, שהיה רוכב על הסוס: אדוני, עברת את תחום שבת, אל תמשיך ללכת. הוא עוד ישוב. 
       
רוני בריזון (שינוי):
       
       אלישע בן אבויה גם הוא לא שב, אחר לא שב. 
       
היו"ר ראובן ריבלין:
       
       לא ידוע לנו. 
       
רוני בריזון (שינוי):
       
       שמע מאחורי הפרגוד: "שובו בנים שובבים חוץ מאחר". 
       
היו"ר ראובן ריבלין:
       
       הציץ ונפגע, אבל יש לנו  תקווה גדולה לגביך. 
       
מל פולישוק-בלוך (שינוי):
       
       עכשיו אתה מבין למה אני רוצה שגם אלה שיושבים בישיבה יעשו צבא, ולא רק הבן שלי. 
       
רוני בריזון (שינוי):
       
       אני מגיע לנקודה הזאת. 
       
היו"ר ראובן ריבלין:
       
       יש הרבה אנשים ששומרים, אם לא תרי"ג מצוות, ת"ר מצוות או תרי"ב מצוות, שהולכים לצבא. למה לדבר על אנשים באופן כוללני? 
       
קריאות:
       
       - - -

היו"ר ראובן ריבלין:
       
       אתן לך, קודם כול שומעים דברי טעם.

רוני בריזון (שינוי):
       
       עכשיו, משאמרנו דברי תורה, שוב לא יחשדו בנו, חלילה, שאכלנו מזבחי מתים. ואני מבקש לעבור לנושא הבא, אדוני סגן השר, ולהבהיר אחת ולתמיד את המסכת הסטטיסטית המסובכת שבה מעמיסים אותנו ומנסים לשכנע אותנו שבעצם המצב איננו נורא כל כך והרבה מאוד מן החילונים משתמטים מן הצבא והעניין איננו ברור. 
       
       כמו שאמר חבר הכנסת שטייניץ, הרי רק 10% מאלה שאינם מתגייסים הם חרדים. וזה נכון, באמת 10% מאלה שאינם מתגייסים הם חרדים, דא עקא שהחרדים הם 10% מן האוכלוסייה. ולכן, אם 10% מסך כל אלה שאינם מתגייסים הם חרדים, אזי הם כולם אינם מתגייסים. 
       
       וכדי לסבר את האוזן קצת יותר בזמן המועט שנשאר לי אומר כך, מעבר לכל הסטטיסטיקות, 50% מתייחס למשהו אחר, 22% מתייחס למשהו אחר, כל הדברים האלה מתייחסים לדברים אחרים, אני אומר לך מהו המדד היחיד - מתוך כל 10 נערים יהודים חילונים בגיל 18, מתגייסים שמונה; מתוך כל 10 נערים יהודים חרדים בגיל 18, לא מתגייס אף אחד. כל שנה, ואתה יודע את זה בדיוק כמוני, 4,500 כל המחזור החרדי. כל המחזור החרדי הוא 4,500, מיתוסף  אוטומטית ומיידית ל"תורתו אומנותו". ומספר האנשים הנמצאים כרגע בגדר "תורתו אומנותו" הוא 39,508. 

       ולא יעזרו נפנופי הידיים של ידידי מש"ס. 10% שאינם מתגייסים, החרדים - זה בדיוק מספרם באוכלוסייה.
       
יצחק כהן (ש"ס):
       
       50% - - -
       
היו"ר ראובן ריבלין:
       
       לא, חבר הכנסת יצחק כהן, חבר הכנסת יאיר פרץ, אין לקרוא קריאות ביניים. אני אתן לו את כל - - -
       
רוני בריזון (שינוי):
       
       הנה ה-50%, תיכף חבר הכנסת פרץ יבוא עם 22%. 
       
היו"ר ראובן ריבלין:
       
       הגנתי על נעים זמירות ישראל בחירוף נפש. 
       
יאיר פרץ (ש"ס):
       
       לאיזו קטגוריה אתה משייך את - - -
       
היו"ר ראובן ריבלין:
       
       שאלה חשובה. 
       
רוני בריזון (שינוי):
       
       סליחה, לא שמעתי את השאלה. 
       
היו"ר ראובן ריבלין:
       
       חבר הכנסת יאיר פרץ שואל לאיזו קטגוריה אתה משייך את הבן שלו, שמשרת בצה"ל. 
       
רוני בריזון (שינוי):
       
       הבן שלך משרת, יבורך. הבן שלך לא לומד בישיבה. אני מדבר בקטגוריה הזאת על אלה שכן לומדים בישיבה, שבאים ואומרים - - -
       
יצחק כהן (ש"ס):
       
       איפה הבן שלך משרת?
       
רוני בריזון (שינוי):
       
       הבן שלי משרת בחיל המודיעין, כקצין במודיעין הקרבי.
       
יצחק כהן (ש"ס):
       
       איפה אתה שירתת?
       
רוני בריזון (שינוי):
       
       אני שירתתי במשך 35 שנה בחיל התותחנים. אני אציג בפניך את הפנקס שלי כדי שתתבייש ותתנצל. 
       
יצחק כהן (ש"ס):
       
       שים אותו, שים אותו.
       
היו"ר ראובן ריבלין:
       
       חבר הכנסת יצחק כהן, אני קורא אותך לסדר. 
       
יצחק כהן (ש"ס):
       
       תקרא אותו לסדר. 
       
היו"ר ראובן ריבלין:
       
       אני לא אקרא אותו לשום דבר. הוא לא אמר שום דבר שהוא לא פרלמנטרי. 
       
יצחק כהן (ש"ס):
       
       הוא - - - אבל.
       
       
רוני בריזון (שינוי):
       
       אתה יודע שאני לא משקר, אתה מכיר אותי מספיק זמן. ואני אומר לך יותר מזה, 35 שנה שירתתי בחיל התותחנים, נלחמתי בארבע מלחמות, ואני זכאי לשאת את האותות בגאון, ואני עושה את זה. מחר אני אציג לפניך את הפנקס ותוכל להתנצל בפומבי.
       
יצחק כהן (ש"ס):
       
- - -

היו"ר ראובן ריבלין:
       
       חבר הכנסת כהן, אדוני לא ינהל פה. אדוני יסיים עכשיו.
       
רוני בריזון (שינוי):

        אני מצפה שתתנצל. סיימתי. 
       
היו"ר ראובן ריבלין:
       
       חבר הכנסת אהוד רצאבי, עשר דקות עומדות לרשותך. רבותי חברי הכנסת, אם תהיה פה הפרעה אני אעשה הפסקה, כי אני מנהל את הישיבות בעצמי. חבר הכנסת חמי דורון צריך עוד לעלות לכאן, אז אני לא נותן לו את האפשרות לנהל את הישיבה וגם להיות דובר. 
       
       אין כל ספק שהרצאתו של חבר הכנסת בריזון היתה הרצאה יוצאת דופן ליום זה. חלילה, חבר הכנסת דהאמשה,  אפילו לא ברמז הוא התכוון לדבר שאדוני חשב שהוא מתכוון. 
       
עבד-אלמאלכ דהאמשה (רע"ם):
       
       אל הרעם. 
       
היו"ר ראובן ריבלין:
       
       הוא התכוון למקורות הרומיים, לאותם פגאניסטים ולאותה תקופה פרה-היסטורית כשרק היהדות היתה קיימת. אל הרעם הוא מהמיתולוגיה הרומית. 
       
       חבר הכנסת בריזון, האם אדוני מבקש להתייעץ עם החברים? אני לא אקיים פה ישיבות ועדה, ואם יהיו פה ישיבות ועדה, אני אפסיק את הישיבה. אני לא אקרא כל הזמן אנשים לסדר. אדוני, בבקשה.
       
אהוד רצאבי (שינוי):
       
       במקומותינו, כאשר אדם יורד מהתיבה מברכים אותו: חזק וברוך. לחברי רוני בריזון,  חזק וברוך. 
       
היו"ר ראובן ריבלין:
       
       ואם הוא, כמידת אחינו הספרדים, אומר לך, חזק וברוך, אני אומר לך, יישר כוח. 
       
רוני בריזון (שינוי):

       ברוכים תהיו.
       
דניאל בנלולו (הליכוד):
       
       אני רוצה להבין, הנוהג הזה הוא רק בשינוי, או שאתה מציע - - -
       
היו"ר ראובן ריבלין:
       
       לא, במחוזותינו זה - - -
       
אהוד רצאבי (שינוי):
       
       אני תמיד מחזק את ידיהם של חברי, ומשתדל לרפות את ידיהם של שונאי. 
       
רן כהן (יחד):

       שינוי עושים פיליבסטר, תעזבו את זה. 
       
אהוד רצאבי (שינוי):
       
       מה שאמר חברי רוני בריזון מזכיר לי רק דבר אחד, את קי"ט, את מזמור לדוד ה' רועי לא אחסר, אבל בזה אני לא אמשיך עכשיו. רק דבר אחד אני זוכר משם: על מי מנוחות  ינהלני, נפשי ישובב, ינחני וגו'.
       
היו"ר ראובן ריבלין:
       
       אם אתה רוצה, אני אלבש את הכיפה כל הזמן. אני יש לי כיפה. אמרתי, היום רק אנשי שינוי מדברים, לא אשא את הכיפה עמי. והנה, באמת  ההשגחה העליונה אמרה לי, ובכל זאת אולי יחזור מישהו מחברי שינוי בתשובה, קח את הכיפה אתך. הנה, ראיתם עד כמה זכיתי. 
       
אהוד רצאבי (שינוי):
       
       האמת היא שאני מרגיש שלם עם עצמי. את לימודי התורה שלי עשיתי אצל המורי בבית-הכנסת, ולמדתי את טעמי המקרא ואת הפרקים הנחוצים, וכשצריך אני יודע להשתמש בהם, ברוך השם. 

דניאל בנלולו (הליכוד):

       כשהייתם בקואליציה לא יכולנו לדבר אתכם על דת. היום, האחד אחרי השני מרצים פה רק על דת? 
       
אהוד רצאבי (שינוי):
       
       מדוע לא? כולנו יודעים מאיפה אנחנו באים. 
       
היו"ר ראובן ריבלין:

       אין מוקדם ומאוחר בתורה. 
       
דניאל בנלולו (הליכוד):
       
       אם הם חוזרים בתשובה, כדאי. 
       
היו"ר ראובן ריבלין:
       
       רבותי, מספיק עכשיו.
       
אהוד רצאבי (שינוי):
       
       חבר הכנסת בנלולו, כולנו יודעים מאיפה אנחנו באים, וכולנו יודעים לאן נשוב, ובואו נגיע לעצם הדיון עצמו. 
       
       האמת, אני לא מבין על מה כל הרעש. אינני מבין על מה הרעש. לא באנו אל הכנסת, ולא באנו לצה"ל ואמרנו: רבותי, לא לגייס קצינים בני 41 לעולם ולעולמי עד. כל מה שאנחנו אמרנו הוא: רבותי, תנו לנו את האפשרות לשלוט על הצורך בגיוס. 
       
       אני יכול להגיד לכם מהחוויות האישיות שלי כקצין שלישות בצבא, שלא פעם אחת נאלצתי לגייס קצינים מעבר לגיל 41 שכל מה שהם עשו - הם הלכו לשמור על יישובים, או שנדרשו לשרת כמה ימים בעבודות וחיכו שהם יוצבו בבסיסים הנכונים. אני מדבר על עלויות תקציביות אדירות. אם אנחנו יודעים שצה"ל מפצה על אובדן ימי עבודה עד לתקרה של 31,000-32,000 שקלים בחודש, תארו לעצמכם את המכפלות. לצערי הרב, אני לא יכול לסמוך על קציני השלישות, ואיננו יכולים לסמוך  על הצעירים  בגיל 21  שיושבים שם וקוראים לגיוס אנשים בני 41 שהם מתפרנסים, בעלי עסקים שעסקיהם נהרסים. 
       
       אבל, מעל הכול, תקציב המדינה. רבותי, אנחנו מדברים על תקציב הביטחון ורוצים לקצץ אותו, ודווקא מהשמנת הזאת אנחנו חופשיים לגמרי? ודאי שצריך לשים לזה מחסום, ואין טעם להמשיך את ההשתוללות הזאת. 
       
       יש בהחלט מצב שבו צריך לתת את הסמכות דווקא לוועדת החוץ והביטחון. זאת הכנסת שיכולה לבוא ולהחליט אם יש צורך אמיתי בגיוס של אותם אנשים. אבל, רק אם יש צורך. אם יש מחסור ברופאים, יבוא הרמטכ"ל או מי שימונה במקומו אל ועדת החוץ והביטחון, יוכיח שאכן יש צורך בגיוס חירום של רופא מעבר לגיל 41 שהוא קצין, ויגייס אותו. אבל אם לא, חבל על הזמן.
       
       אני זוכר בפירוש מצב שבו גייסתי פרופסור מהאוניברסיטה, מרצה לכלכלה, שבינתיים נפטר. העלות הכספית של האדם הזה היא אדירה, כי מעבר לשכר שהוא קיבל ומעבר לשכר שמערכת הביטחון נאלצה לשלם לאוניברסיטה, ההפסד הכלכלי של הימים שהוא הוצב ב"בודקה" לשמור על יישוב מסוים עלה לנו הרבה יותר מזה - סטודנטים שלא למדו, תרומתו לכלכלה הישראלית שבוודאי יכולה היתה להיות גדולה יותר מאשר בעצם הישיבה ב"בודקה". ולא שיש בזה איזו בושה, חס ושלום, רק פשוט צריך להיות שיקול דעת את מי מגייסים ולאיזו מטרה, ומעל לכול - העלות. כאשר אין עלות, כאשר אין מישהו שישים מחסום, אז מדוע לא לגייס את כל הבא ליד? ברגע שהדבר הזה יהיה נתון לביקורת של ועדת החוץ והביטחון, ודאי שניתן יהיה לשים גבול להשתוללות של גיוס קצינים ללא טעם וללא ריח.
       
       על מה הכעס על שינוי? הדבר הזה לגמרי לא ברור לי. אנחנו, כשותפים מלאים בקואליציה, הוכחנו נאמנות מלאה גם כאשר זה עלה לנו באלקטורט שלנו. גם כאשר נאלצנו להצביע נגד הרצון שלנו ונגד האמונה שלנו, היתה לנו מחויבות להסכם הקואליציוני, והוכחנו את עצמנו כשותפים ראויים לקואליציה, היחידים שעמדו בהסכם ללא כחל ושרק. בזכותנו עברו פה חוקים כלכליים, בזכותנו עבר תקציב המדינה. יצאנו מהקואליציה בגלל פרינציפ, בגלל דברים שלא נראים לנו, בגלל הבטחות שלנו לציבור הבוחרים שלנו. וכשאנחנו עכשיו  חופשיים לעבוד מהאופוזיציה, ללא כל ספק, חברי הליכוד, אנחנו נעבוד מול הליכוד ונתנגד לכל דבר שהוא בניגוד לדעתנו, לאמונתנו ולאמונתם של אלה ששלחו אותנו לכנסת.
       
       רוני בריזון ציין מספר של כ-40,000 משתמטים חרדים. אין שום סיבה שהאנשים האלה לא יתגייסו, אין שום סיבה שהאנשים האלה לא ישרתו בצה"ל כמו כל אחד ואחד מאתנו, ועל-ידי כך יורידו את נטל המילואים של האחרים. אני בטוח שיש בין החרדים אנשים שיכולים להיות קצינים גם בגיל 41. ישרתו  את המדינה כמו כל אחד ואחד מאתנו. 
       
       אני רוצה להוסיף, שאני מאוד מקווה שההסתייגויות שלנו אכן יעברו, והצעת החוק הזאת לא תעבור, וההצעה שלנו שהנושא הזה יחזור לטיפולה של ועדת החוץ והביטחון אכן תתקבל. תודה רבה. 
       
       רבותי חברי הכנסת, אני מצטער שלא יכולתי לגמור את כל הזמן שלי, כי אני לא מתכוון לצטט שירים של ביאליק רק כדי לסיים את עשר הדקות. אבל אם היושב-ראש יסכים, אני מוכן להשאיל  את הדקות האלה לדובר הבא אחרי. תודה רבה.
       
היו"ר ראובן ריבלין:
       
       לא, לא, אדוני. תודה רבה לאדוני. אין השאלות בכנסת. חברת הכנסת אתי לבני - בבקשה, גברתי, ואחריה - חבר הכנסת אילן ליבוביץ, ואם הוא לא יהיה – חבר הכנסת חמי דורון. 

אתי לבני (שינוי):
       
       כולם ישנם. 

היו"ר ראובן ריבלין:
       
       אני לא רואה. הואיל ואני לא רואה אותם, אני אומר. אילן ליבוביץ נמצא, אז אין שום בעיה, לא קורא את הבא אחריו. בבקשה, גברתי. 

דניאל בנלולו (הליכוד):
       
       מה היא תגיד לאהוד רצאבי? יישר כוח? באמת, מעניין - - -

קריאה:
       
       חזק ונתחזק.

אתי לבני (שינוי):
       
       אדוני היושב-ראש, חברותי וחברי חברי הכנסת, קודם יש לי חובה לחברי רוני בריזון - כיפה. על מי מנוחות ינהלני - -

רן כהן (יחד):
       
       כשאשה אומרת את זה, אתה לא מוכרח. 

היו"ר ראובן ריבלין:
       
       על מי מנוחות ינהלני. 

אתי לבני (שינוי):
       
       - - זה פרק כ"ג ולא כ"ט. אפשר להוריד את הכיפה. 

היו"ר ראובן ריבלין:
       
       תודה רבה.

דניאל בנלולו (הליכוד):
       
       זה לא ייאמן, זה ייכנס להיסטוריה הדבר הזה, שמפלגת שינוי - - -

רוחמה אברהם (הליכוד):
       
       מצטטת. 

אתי לבני (שינוי):
       
       אנחנו רב-תרבותיים. יודעים הכול. 

דניאל בנלולו (הליכוד):
       
       אני שמח. 

מל פולישוק-בלוך (שינוי):
       
       חבר הכנסת בנלולו, אנחנו יהודים בדיוק כמוך - - -

אתי לבני (שינוי):
       
       רב-תרבותיים. 

קריאות:
       
       - - -

היו"ר ראובן ריבלין:
       
       את מסכימה שזה יהיה על חשבון הזמן שלך? 

אתי לבני (שינוי):
       
       לא, זה לא על חשבון הזמן שלי. 

היו"ר ראובן ריבלין:
       
       חברת הכנסת פולישוק, כל זמן שאת תדברי, זה על חשבון הזמן שלה. אם חבר הכנסת בנלולו יפריע, אני אפסיק את השעון. 

מל פולישוק-בלוך (שינוי):
       
       זה על חשבון הזמן של רצאבי. 

היו"ר ראובן ריבלין:
       
       לא, לא משאילים זמן. הזמן הוא אישי לחלוטין, לא ניתן להעברה.

דניאל בנלולו (הליכוד):
       
       אדוני היושב-ראש, אם הם יחזירו - - -

היו"ר ראובן ריבלין:
       
       חבר הכנסת בנלולו, יש לך הרבה זמן. אין בעיה, נשמע אותך ברצון רב, רק אני עוצר את השעון. 

דניאל בנלולו (הליכוד):
       
       יש לי רק שאלה. אם הם יחזרו לקואליציה, אני אשמח מאוד שהם ימשיכו לאהוב את הדת כמו שהם עושים היום. 

אתי לבני (שינוי):
       
       אנחנו לא אוהבים את הדת - - -

היו"ר ראובן ריבלין:
       
	אם את תעני, מרגע זה.

אתי לבני (שינוי):
       
       אנחנו לא אוהבים את הדת, אנחנו פשוט רבי-ידע בכל מקורות היהדות. זה לא הופך אותנו לאוהבי דת או שונאי דת. סוף-סוף תבינו את זה, אנחנו פשוט אנשי ספר, ואנחנו מכבדים את התנ"ך וגם יודעים אותו. 
       
       אני רוצה ללמד בהזדמנות זאת - נדמה לי - - -

היו"ר ראובן ריבלין:
       
       ללמד את בני ישראל קשת.

אתי לבני (שינוי):
       
       לא, דווקא את חברתי אראלה גולן משינוי, פרק בהלכות הפרלמנט. אז מה למדנו כאן היום אחר-הצהריים? למדנו שסוף-סוף יש אופוזיציה בכנסת ישראל, ואני רוצה לומר לחברת הכנסת החדשה, שעד היום הזה זה לא היה; יופי, אז פרק בהלכות הפרלמנט. לפני פרישת שינוי לא היתה פה אופוזיציה. חברי מפלגת העבודה בדרך כלל לא היו כאן, כי היו להם - - -

מל פולישוק-בלוך (שינוי):
       
       גם היום הם לא פה. 

אתי לבני (שינוי):
       
       גם היום הם לא כאן, בדרך כלל הם אינם. היום אפשר להצדיק אותם כי ממילא - לא משנה - הם תופרים את החליפות - -

מל פולישוק-בלוך (שינוי):
       
       - - - מילואימניקים - - -

אתי לבני (שינוי):
       
       - - אבל גם אז לא לקחו את זה ברצינות. וככה מתבצעת עבודה של אופוזיציה רצינית. אנחנו מכירים את הנושאים, אנחנו מדברים עליהם, אנחנו ממצים כל אפשרות להתנגד בדברים שאנחנו מאמינים בהם. תהיי גאה להיות חלק מהחבורה הזאת, ועוד מעט גם תשתלבי. 
       
       דבר שני, אל תפחדי. אנחנו באנו לכנסת, אני זוכרת את עצמי ביום הראשון שלי בכנסת. אני באה, מתיישבת כמוך, מסתכלת מה על סדר-היום, כמובן - - -

היו"ר ראובן ריבלין:
       
       חברת הכנסת אתי לבני, אני עצרתי את השעון. נהניתם מכל מנעמי השלטון. גברתי היתה סגנית יושב-ראש, היא יושבת-ראש ועדה נכבדה. דווקא חיכיתם עד שאראלה גולן תבוא כדי להיות באופוזיציה, לא נתתם לה אפילו רגע אחד - - -

מל פולישוק-בלוך (שינוי):
       
       אנחנו עוד נהיה גם בקואליציה, אל תדאג - - -

אילן ליבוביץ (שינוי):
       
       אומרים לי שנחזור אולי. 

מגלי והבה (הליכוד):
       
       רק אם אפשר להוסיף, אדוני היושב-ראש, שבבחירות הקרובות - - -

רן כהן (יחד):
       
       מילא על ההתנתקות, על צדק חברתי - - -

קריאות:
       
       - - - 

היו"ר ראובן ריבלין:
       
       אראלה גולן, היא עושה אצלי רושם שהיא יודעת להיות בכל מקום, תאמינו לי. 

מל פולישוק-בלוך (שינוי):
       
       תהיה בטוח שכן. 

היו"ר ראובן ריבלין:
       
       אני, דרך אגב, בטוח בלי להכיר אותה.

אתי לבני (שינוי):
       
       כי היא משינוי, או משהו אחר? 

היו"ר ראובן ריבלין:
       
       בשמונה שנים האחרונות היא חברת הכנסת הראשונה שנבחרה לכנסת ולא מבקשת לדבר עד שהיא תלמד את הלכות הכנסת, תבין איפה היא נמצאת. זה היה מנהג שנהגו בו בפעם האחרונה לפני 14 או 15 שנה - -

מל פולישוק-בלוך (שינוי):
       
       אני מציעה - - -

היו"ר ראובן ריבלין:
       
       - -  כי חברי הכנסת החדשים - אשר חדשים מקרוב באו - עוד לא מספיקים להישבע וכבר הם מדברים. 

מל פולישוק-בלוך (שינוי):
       
       יש עוד כמה כמוה - - - לא דיברנו עד שלא ידענו מה זה אפילו, ביום הראשון - - -

אתי לבני (שינוי):
       
       על זה אני מדברת. 

היו"ר ראובן ריבלין:
       
       אני אומר לכם את האמת, ביום הראשון לא דיברתם, אבל ביום השני הפלאתם בדיבורכם. 

מל פולישוק-בלוך (שינוי):
       
       זה לא נכון. אתה טועה.

אילן שלגי (שינוי):
       
       אבל אנחנו באנו מוכנים. באנו מוכנים, מה לעשות, עשינו משהו בחיים לפני שבאנו הנה. באנו עם קבלות.

דניאל בנלולו (הליכוד):
       
       איזה קבלות?

היו"ר ראובן ריבלין:
       
       אתה, לא רק שהיית מוכן, אלא שבוע אחרי שנבחרת היית יושב-ראש ועדה מצוין. רק אני אומר לכם, תשמעו, כתוב: סייג לחוכמה. כתוב, זאת אומרת מישהו אמר את זה, והיא חכמה כנראה לא פחות ממך, וסייג שהיא גם - - - 

קריאה:
       
       - - -

היו"ר ראובן ריבלין:
       
       - - - אני לא אמרתי שאתה לא דיברת טוב. היו גם כאלה שאחרי חצי שנה לא דיברו טוב, שלא תהיה לך אי-הבנה.

מל פולישוק-בלוך (שינוי):
       
       שעדיין לא מדברים טוב. 

דניאל בנלולו (הליכוד):
       
       יש גם כאלה אחרי - - -

היו"ר ראובן ריבלין:
       
       עד כאן היתה פאוזה. חבר הכנסת רן כהן פה, הוא גם נמנה עם אלה שבקיאים בכל זה. 

אראלה גולן (שינוי):


	תודה רבה. 


היו"ר ראובן ריבלין:
       
       אמרתי - היו כאלה שלא דיברו חצי שנה, וגם אחרי חצי שנה לא היה להם מה לומר, והיו כאלה שהתחילו לדבר מהיום הראשון ודיברו גם טוב, אבל בסך הכול בדרך כלל נהגו - כי פעם כשחבר כנסת היה מדבר לראשונה, היה בא חבר כנסת אחריו ומפליג בשבחו - - -

אתי לבני (שינוי):
       
       נכון, נכון.

היו"ר ראובן ריבלין:
       
       לכן, אני מאוד מעריך את חברת הכנסת גולן על המנהג שהיא נוהגת. בבקשה. רבותי, אנחנו ממשיכים בדבריה המלומדים של חברת הכנסת אתי לבני. בבקשה.

אתי לבני (שינוי):
       
       מרוב דברי חוכמה ותורה אני כבר שכחתי איפה הייתי, כי הייתי בשיעור לחברת הכנסת החדשה. אני לא זוכרת באיזה פרק הייתי. 

היו"ר ראובן ריבלין:
       
       הפוך בה והפוך, נאמר - בתורה, זאת אומרת. 

אתי לבני (שינוי):
       
       רציתי לספר לה פרטים קטנים מהזיכרון שלי איך זה להיות חברת כנסת ביום-יומיים - בשבוע הראשון. כשאני באתי, ביום-יומיים הראשונים, כמובן נרשמתי מייד לדבר, ואני מסתכלת על הנושא שעל הלוח והנושא הוא ננו-טכנולוגיה. שמעון פרס מגיש הצעה על ננו-טכנולוגיה. אז, לפני שנתיים, לא בדיוק ידעתי מה זה ננו-טכנולוגיה, ידעתי באופן כללי שזו איזו טכנולוגיה מתקדמת. מייד הלכתי להכין הרצאה מלומדת על ננו-טכנולוגיה. צלצלתי לחברה או לחברים במכון ויצמן ובנס-ציונה ואיפה שצריך, והיתה לי הרצאה של הרבה יותר ממה שצריך על ננו-טכנולוגיה. נכנסתי לאולם, ומה אני רואה, על מה מדברים בנושא הננו-טכנולוגיה? אז ככה, טיבי עולה, אני זוכרת את אחמד טיבי מדבר על הרמזורים בטייבה, ואחר כך - אני יודעת - נניח רן כהן מדבר על הקיבוץ, ואז אני עליתי ודיברתי באמת על מעמד האשה.
       
       זה השיעור שאני רוצה לתת לך, כי אם עכשיו מדברים על החוק, אבל אני רוצה לדבר על משהו אחר בכלל, אבל בכל אופן די קשור - זה הקשר שבין הצבא לכנסת, לפרלמנט. ואני בהזדמנות זו רוצה להתחבר למעשה הבלתי-ראוי של הצבא, להביא הארכה של חוק יומיים לפני תום התקופה, או שלושה ימים לפני תום התקופה. אני רוצה להביע מחאה על הזלזול באמת בכנסת הזאת, ואני נתקלתי בזה לא מעט בעבודתי, גם בוועדה למעמד האשה וגם בפורומים אחרים. 
       
       הצבא מנסה להתחמק וכמה שפחות להיות נתון לביקורת גם של הוועדה הזאת וגם של הוועדה האחרת. כאשר אני באה לבדוק למשל פיטורי נשים בצבא, ואני נתקלת לפני כמה חודשים - - -

מגלי והבה (הליכוד):
       
       - - - הרי את חברה בוועדת חוץ וביטחון, ואת חברה בפורומים מכובדים, ואת רואה כמה הצבא השתדל ומה עשינו בשנתיים האחרונות בנושא כוח-אדם, ואת מטיחה האשמות בצבא בלי להסס אפילו. 

היו"ר ראובן ריבלין:
       
       חבר הכנסת מגלי והבה, זו לא ישיבת ועדה פה - - -

אתי לבני (שינוי):
       
       תן לי להגיד מה שאני רוצה. אני לא בדיוק הבנתי מה הטענה.

היו"ר ראובן ריבלין:
       
        אני עוצר את השעון. אנחנו נישאר פה עד 12 בלילה. 

אתי לבני (שינוי):
       
       אני רוצה רק לומר לך, שבדוח-רובינשטיין, שהוצג בפנינו אתמול - - 

היו"ר ראובן ריבלין:
       
       אני מתחיל להפעיל את השעון.

אתי לבני (שינוי):
       
       בסדר, תפעיל את השעון, מה לעשות, הזמן עובר. - - בהחלט יש התייחסות מאוד משמעותית לנושא הזה של הפיקוח על הצבא - מתי אפשר להורות לצבא להופיע, החובה להופיע, בתוך שבועיים ימים, לפעמים בתוך 48 שעות. למה כל הדברים האלה באו? כי יש קשיים בנושא של התייצבות אנשי צבא והפיקוח על הצבא.
       
       כן, כן, זה לא נעשה בחלל הריק, ואני רוצה לומר מהוועדה שלי - על זה אני מדברת - כאשר יש דיון על הפיטורים בצבא, וזה היה הדיון הראשון שעשיתי, על רב-סרן, בחורה צעירה שילדה תאומים, כימאית במקצועה בחיל חימוש, שמפוטרת כי היא לא עומדת בסטנדרטים של הצבא להישאר בצבא עד השעה 22:00, 23:00, בלילה - אני מבקשת לקיים דיון על הפיטורים בצה"ל. כל מי שאני מנסה להזמין מתחמק, ואני לא מצליחה לקבל את האינפורמציה מהאנשים שהם האחראים לדברים האלה. 
       
       כאשר אני רוצה לקיים דיון על הרעיון לבטל את תפקידה של יועצת הרמטכ"ל לענייני נשים, תת-אלוף, אחת משתיים שקיימות בצבא היום - רוצים לבטל את התפקיד הזה - אני קובעת ישיבה לעניין הזה, וההתלהבות לבוא לדיון הזה לא יוצאת דופן. בסוף הסכמנו עם הרמטכ"ל שיבוא נציג הצבא, ראש אכ"א, אבל הוא לא יגיד אף מלה, הוא ישמע.

        אני חושבת שבנושא הזה של היחס בין הפרלמנט לצבא, שבא לידי ביטוי גם בחוק הזה - בזלזול, באי-התייחסות להליכי חקיקה נאותים, בהתייחסות הלא-נאותה - אני חושבת שאנחנו צריכים להביא לידי ביטוי את המחאה שלנו, ואנחנו מביעים את המחאה שלנו.
       
       אני רוצה להתייחס בכמה מלים לנושא הסרבנות; גם אצל החרדים, כמובן, ושמענו את המספרים, ושמענו בצורה מאוד כוללת ומקיפה את הנושא של החרדים, אבל חשוב להתייחס גם לסרבנות אצל בני-הנוער. אני קוראת היום דווקא בדף הראשון של עיתון "הארץ", איך בעירוני א' בתל-אביב לא נותנים לתת-אלוף מחיל האוויר לבוא להכין את המתגייסים, או להסביר להם או לבלות אתם כמה שעות כדי להכין אותם. אנחנו מוצאים שם באמת את מיטב הנוער של תל-אביב, עירוני א', בני אקדמאים, בני מעמדות הביניים, מקצועות חופשיים, ואנחנו מוצאים שם את ההתנגדות לצבא. הם קשרו את עצמם בשלשלאות והביעו התנגדות שהיא יוצאת דופן למה שקורה, ואז אנחנו שומעים שנניח בבית-ספר כזה יש 19% שאינם מתגייסים לצה"ל.
       
יאיר פרץ (ש"ס):
       
       מצביעי שינוי.
       
מל פולישוק-בלוך (שינוי):
       
       לא מצביעי שינוי.
       
אתי לבני (שינוי):
       
       זה לא שייך בכלל, תעזבו. זה נושא יותר מדי רציני בשביל לייחס אותו למצביעי שינוי או ללא מצביעי שינוי. אני מבינה שהיום יש לנו יאיר פרץ שמייצג את ש"ס, כי הוא היה בצבא ובניו בצבא, ואני מברכת אותו על כך, אבל איפה כל היתר, שנוכל לבדוק אתם אם גם הבנים שלהם בצבא. אני לא רואה אותם. אתה באמת מייצג את המסר מאוד יפה, אבל לא את כל התנועה שלך.
       
       אני מתייחסת עכשיו לנושא ההתייחסות של בני-הנוער לצבא. אני לא יודעת אם זה גובל בסרבנות כי 19% שלא מתגייסים לצבא מבית-ספר אחד בתל-אביב זה דבר שבהחלט מדאיג. זה אומנם לא מייצג את כל אוכלוסיית תל-אביב, אבל זה דבר מדאיג וצריך להתמודד אתו. לא להתמודד עם זה כמו שעשתה עכשיו שרת החינוך, שהכניסה לבתי-הספר, לכיתות הגבוהות, מה שנקרא "סגן-אלוף לכל תלמיד" - היא הכניסה את אנשי הצבא לבתי-הספר בצורה מסיבית כחלק מתוכנית הלימודים. גם זו לא דרך. להיפך, זה מרחיק את הנוער מהצבא, כי אווירה של צבא בתוך החינוך התיכון - זה דבר לא ראוי. 
       
היו"ר ראובן ריבלין:
       
       עכשיו סיימת את הזמן.

אתי לבני (שינוי):
       
       יש לי עוד כמה נושאים.
       
היו"ר ראובן ריבלין:
       
       אני אשמח מאוד אם גברתי תגיש הרבה הסתייגויות לחוקים אחרים.
       
אתי לבני (שינוי):
       
       תודה רבה, אדוני, על היחס ועל הכיפה ועל הכול.
       
היו"ר ראובן ריבלין:
       
       אכן, גברתי דיברה לעניין בכל עת התנגדותה, ואנחנו מברכים אותה. בשבוע הבא, כאופוזיציונרית ותיקה כבר, תוכלי להגיש הסתייגות בסעיף אחר. 
       
       חבר הכנסת אילן ליבוביץ, יעלה ויבוא. אחריו – חבר הכנסת וילן, שהתחלף עם חבר הכנסת חמי דורון. אחרי וילן – יגאל יאסינוב. גם יאסינוב התחלף? רגע, אין שליח עושה שליח ואין מחליף מתחלף. תחליטו. עכשיו אילן ליבוביץ. אחריו - חמי דורון. חמי דורון, האם אתה מתחלף עם וילן? האם וילן יכול לדבר אחר כך? ואתם מסכימים שניכם? גם רן כהן צריך להסכים. מאה אחוז, הכול סודר. זאת אומרת, הוא זז קדימה, וכולכם זזים אחד אחורה. אין בעיה, הכול מסודר. 

	חבר הכנסת ליבוביץ, בבקשה. לאדוני עשר דקות, וגם הוא בוודאי, בהכירי אותו בשנתיים האחרונות, יפגין את יכולת דיבורו. בבקשה.

אילן ליבוביץ (שינוי):
       
       אדוני היושב-ראש, אדוני סגן השר, חברות וחברי הכנסת, לא אומר שהצעת החוק הזאת לא חשובה, כי יש במקומות מסוימים מצוקה של קצינים, ואין לנו ברירה אלא לקרוא לקצינים גם מעל גיל 41. אבל, חבר הכנסת מגלי והבה, אני השתתפתי בדיון בהכנה לקריאה שנייה ושלישית גם בפעם הקודמת שהחוק הזה הגיע לוועדת החוץ והביטחון, וגם הפעם כשההצעה הזאת הגיעה לוועדת החוץ והביטחון, ואני אומר לך שכפרלמנטר, כמישהו שיושב בוועדה, כמישהו שצריך לפקח על הצבא, כמישהו שמשרת במילואים ושירת השבוע רק שלושה ימים במילואים, לא הרבה, יש בעיה עם הדרך שבה התנהל הדיון. 
       
       בשתי הצעות החוק שדנו בהן אתמול, שנוגעות לשירות הביטחון - הוספת שישה החודשים, הוראת השעה לגבי השירות הסדיר הנוסף, והחוק שאנחנו דנים בו שוב היום, התנהל דיון של שעה, בשתי הצעות החוק, במליאת הוועדה, כשהשתתפו בדיון הזה שלושה חברי כנסת: יושב-ראש הוועדה, חבר הכנסת יובל שטייניץ, חבר הכנסת אורי אריאל ואנוכי. כשביקשתי מנציג הצבא שיציג את הנתונים, לא היו בפניו הנתונים להציג לנו - כמה קצינים מעל גיל 41 התגייסו השנה, נקראו לשירות מילואים השנה, כמה עתידים להיקרא לשירות מילואים בשנה הבאה. אז איך אתם באים ורוצים בצורה כזאת, במחטף כזה, לקחת ולהטיל עוד מעמסה על משרתי המילואים, כשהצבא לא בא ונותן ומגלה לנו את הנתונים בוועדה. תבוא ותגיד: השנה גייסנו 100 קצינים מעל גיל 41, כי לא היתה ברירה.
       
מגלי והבה (הליכוד):
       
       בוועדת כוח-אדם - - - 

אילן ליבוביץ (שינוי):
       
       אני לא יודע מה זה ועדת כוח-אדם. יש ועדה - - - 
       
מגלי והבה (הליכוד):
       
       לא צריך לדבר על כל התוכניות כאן, אבל אתה יודע בדיוק מה הוצג, איזה קיצור שירות נעשה ולאן הגענו.
       
היו"ר חמי דורון:
       
       חבר הכנסת והבה, גם אני יושב בוועדת כוח-אדם, גם אני השתתפתי שם, ואני לא זוכר את הנתונים האלה כפי שאתם מציגים אותם. 
       
אילן ליבוביץ (שינוי):
       
       חבר הכנסת והבה, עם כל הכבוד למה שמוצג בוועדת המשנה לכוח-אדם, יש ועדה. מליאת הוועדה דנה בחוק, שואלת שאלות, מבקשת לקבל נתונים, והוועדה צריכה - - -  

מגלי והבה (הליכוד):
       
       בחוק, בסדר.

אילן ליבוביץ (שינוי):
       
       במהלך הדיון בחוק, בהכנת החוק לקריאה שנייה ושלישית.
       
היו"ר חמי דורון:

       חבר הכנסת והבה, אני מבקש להפסיק לקרוא קריאות ביניים, כי אחרת אני אצטרך לעצור את השעון.
       
מגלי והבה (הליכוד):
       
       אין לי בעיה, אני עד הבוקר פה.
       
היו"ר חמי דורון:
       
       גם אנחנו, זה בסדר. אבל נדמה לי שכל חבריך שיושבים במזנון בעיניים כלות ומנומנמות קמעא, לא כל כך ישמחו למה שאתה מציע. 
       
אילן ליבוביץ (שינוי):
       
       עם כל הכבוד, חבר הכנסת והבה, על זה אני מדבר. לא משנה מה אומרים בוועדת משנה כזאת או אחרת, אלא כאשר דנים בהצעת החוק להכנתה לקריאה שנייה ושלישית, הצבא צריך להתכבד ולבוא עם הנתונים ולהציג אותם בפני הוועדה, כי אחרת אי-אפשר לאשר ככה סתם. 
       
       עם כל הכבוד, אנחנו באים פה ואומרים, הצבא יכול. אני אומר לך שהוא יכול לעשות הרבה מאוד כדי לגייס, לא את כל החרדים. אני כרגע לא אדבר על החרדים. אני אדבר על מי ששירתו בצבא שירות סדיר של שלוש שנים ושירות קבע של עוד שנה או שנתיים, ולאחר הצבא הם נעלמים, הם פשוט מתעופפים להם, למזרח, לדרום-אמריקה, וכשהם חוזרים הצבא לא מתאמץ להביא אותם למילואים. לצבא נוח עם זה שיש אותם אנשים שמתגייסים ובאים כל פעם שקוראים להם, אז הוא יקרא להם גם אחרי גיל 41. זאת הבעיה עם הצבא, עם כל הכבוד.
       
        לכן, אסור לאפשר לעשות צחוק מציבור החיילים המשרתים במילואים, ואין לבוא  ולומר, עם כל הכבוד, נלך לקראת הכנסת, כביכול התפשרנו. ומה ההתפשרות שאתם אומרים? במקום שהוראת השעה תהיה עד 31 בדצמבר, אנחנו נסכים שהוראת השעה תהיה עד 15 בנובמבר. הורדנו 45 יום - - -

היו"ר חמי דורון:
       
       ויתור גדול מאוד.

מגלי והבה (הליכוד):
       
       למה הדמגוגיה הזאת? אתם פוגעים בציבור שלם, אתם פוגעים בצבא שלם, ואתה מנסה כל הזמן - - -

היו"ר חמי דורון:
       
       חבר הכנסת מגלי והבה, על מה אתה מדבר בכלל? אני מבקש להפסיק את קריאות הביניים. יכולת להירשם להסתייגויות. אני מבקש להפסיק עם קריאות הביניים.

אילן ליבוביץ (שינוי):
       
       חבר הכנסת והבה, אין פה היתממות ואין פה ניסיון לפגוע בצבא. יש פה קצינים רבים מאוד שמתנדבים לשירות מילואים ואין עם זה שום בעיה. אבל, צריך פעם אחת ולתמיד להסביר לצבא, שעד כאן. 
       
       אני מציע לחברי הכנסת, עם כל הכבוד, לתמוך בהסתייגות שאנחנו הגשנו, שבמקום שזה יהיה עד 15 בנובמבר, שהעניין הזה יהיה עד 30 ביוני 2005. עד 30 ביוני הצבא יבוא ויביא את המספרים ואת הנתונים, כמו שהוא היה אמור לעשות וכמו שהוא אמור, דרך אגב, לעשות על-פי החוק, בפני מליאת הוועדה, ואולי עד אז נבחן אם בכלל צריך. 
       
       אם יהיה באמת צורך, אולי נאריך את זה בחצי שנה נוספת, והצבא ינסה למצוא פתרונות במהלך חצי השנה הזאת, ולא סתם ככה, להאריך כל פעם בשנה ולהגיד: מה, עשינו פתרון, נתנו לקצינים קצת יותר כסף עבור הימים הראשונים של המילואים, אז אין שום בעיה עם זה. לא. זה לא הפתרון. הפתרון הוא למצוא חלופה אחרת לנושא הזה, שלא יהיה צורך בכלל לקרוא להם. 
       
       ואני מצדיק, אני אומר לך שוב: יש מצוקה בחלק מהמקצועות. אתה ואני יודעים שיש מצוקה של רופאים, למשל. יש מצוקות. אז רופאים, אני לא אומר שלא, אבל בואו נעשה את זה בצורה הגיונית ולא ככה סתם, בצורה שרירותית, בלי לדון בזה בצורה מעמיקה.
       
       מגלי והבה, אני רוצה לקרוא לך דברים שנכתבו באתרי האינטרנט אחרי שהחוק לא עבר אתמול בקריאה שלישית, דברים שנכתבו על-ידי חיילים. אומר בחור מתל-אביב: הצבא מנצל את החיילים עם הנכונות הגבוהה גם במילואים וגם בסדיר, ולא מתאמץ כלל לחלק את השירות בקרב כל חיילי השירות. הגיע הזמן שהכנסת לא תשאיר את ההחלטה בידי הצבא, שנכשל בניצול לא הוגן של חובת הגיוס, ואינו פועל באופן שוויוני.
       
       בחור נוסף, שנקרא שי, אומר: גם ככה יש עודף כוח-אדם. רצוי לקצץ בבזבוז. משה מירושלים מוסיף: אכן הגיע הזמן שמישהו יעמוד מול המערכת בראש זקוף. אין כל בעיה עם מי שמתנדב למילואים, וגם אני התנדבתי לשירות, מעבר לגיל המילואים. אבל לא יכול להיות שהמערכת תפגע במי שמשרת אותה בנאמנות ותצ'פר את המתחמקים. בחור נוסף, בשם אייל, מהצפון אומר, ואני מצטט, חבר הכנסת והבה: הנזק הכלכלי שנגרם למדינה ולפעמים גם למילואימניקים הוא אדיר על-ידי פיטורים וסגירת עסקים, ואין כל הצדקה לגיוס מילואים בכלל, למעט לאימונים ולמלחמה. אז תקראו לי במלחמה הבאה, ואל תבלבלו לי את המוח עד אז.
       
        חבר אחר ממרכז הארץ, שכתב פה: למרות שלא איהנה מכך, אני חייב להגיד שהגיע הזמן שידאגו לחלק את הנטל. זכורות לי שנים רבות של ימי מילואים רבים, עד שלבסוף ברחתי לכמה שנים של מנוחה בחו"ל מהגיהינום הזה של חוסר ההתחשבות. חשבתם פעם מה קורה למי שמגייסים אותו כל שבעה-שמונה חודשים לשירות מילואים פעיל של 25, 30  ימים? 
       
מגלי והבה (הליכוד):
       
       כמה ימי מילואים נוספו?
       
אילן ליבוביץ (שינוי):
       
       האם הוא יתקדם בקריירה שלו, במקום העבודה, בלימודים? תהיו הוגנים ותנו לכולם אותו סיכוי לחיות פה טוב. לא הגיוני שיהיו "פראיירים", ששכבת נהנתנים יוצאת לכמה ימי מילואים פעם אחת בשנתיים ואחרים עושים 60 ימים בשנה. 
       
       יורם מאזור המרכז כתב: זה שנים שאני טוען שצריך לבטל את שירות התעסוקה במילואים ולייחד את שירות המילואים לאימונים בלבד. את התעסוקה יכולות לעשות יחידות בשירות - -
       
היו"ר חמי דורון:
       
       חבל שסגן השר בוים לא שומע את זה.
       
מגלי והבה (הליכוד):
       
       זה לא נכון - - -
       
אילן ליבוביץ (שינוי):
       
       - -  קבע קצר, וזה גם ימקצע את המערכת וגם יפחית אבטלה וגם יחסוך תקציבים.
       
מגלי והבה (הליכוד):
       
       זה לא נכון.
       
אילן ליבוביץ (שינוי):
       
       חבר הכנסת מגלי והבה, הדברים האלה נכתבו על-ידי חיילים שמשרתים במילואים בתגובות באתרי אינטרנט. לכן אני אומר, עם כל הכבוד, שלא ינופפו לי כל הזמן ביום המילואים. שמעתי את סגן השר מדבר על יום המילואים, כי בסופו של דבר, מה שעשינו מיום המילואים הזה זה צחוק, ותשאל את כל המילואימניקים. אף אחד לא צריך את יום המילואים שבו עושים איזו  חגיגה  ונותנים עוד אות הוקרה לגדוד כזה או עוד אות הוקרה לחייל כזה. המילואימניקים צריכים, בסיכומו של דבר, שנעשה בשבילם את הדברים שצריך, שלא נקרא להם למילואים כדי לשרת 30 יום בשנה בפטרול על הגדר על הגבול עם ירדן או מצרים או בעזה או בשכם או בכל מקום אחר; שיקראו להם להתאמן.
       
מגלי והבה (הליכוד):
       
       אתה יודע שזה שונה. 
       
אילן ליבוביץ (שינוי):
       
       זה לא שונה. למה אתה אומר שזה שונה? תאמין לי, אני יודע טוב מאוד מה שונה ומה לא שונה. כי בחטיבה שלי, שני גדודים אמורים להתגייס למילואים בשבוע הבא, והם אמורים לא לעשות אימון. הם אמורים להתגייס לתעסוקה מבצעית. אז אני יודע שזה קל להגיד שזה שונה, וקל להגיד שהם ימשיכו לשרת. בסיכומו של דבר, מה שקורה היום זה שאנחנו קמים פה ואומרים: אנחנו מתנגדים לזה. אז אני אומר: בואו לא נעשה את זה, חד וחלק, כמו שאתה אומר. ניתן לצבא במקום שנה, ניתן לו את זה לחצי שנה כדי שיבוא ויראה את הנתונים, שיגלה אותם כמו שצריך. אחרי חצי שנה, נבחן את זה. אם יהיה צורך ביוני, נאריך את זה בחצי שנה נוספת. שהצבא ידע שחרב מונחת על צווארו והוא לא יכול - -
       
מגלי והבה (הליכוד):
       
       אתה לא יודע מה שאתה מדבר. זה שונה.
       
אילן ליבוביץ (שינוי):
       
       - - לבוא ולקבל את זה כל פעם לשנה, וכעבור שנה, בסוף נובמבר נזכרים שצריך להאריך את החוק שוב, כי כבר עברה שנה ולא עשינו שום דבר. אז באים מהר לכנסת, מביאים את החוק ומצפים שכולנו נתמוך בו. לא בחוק הזה ולא בחוק שמדבר על שירות הסדיר הנוסף - צריך לעשות אחת ולתמיד סדר בזה, חבר הכנסת והבה, וועדת המשנה לכוננות וכוח-אדם תסיים את העבודה על כל המודלים ואת חוק המילואים יביאו וכל העניין הזה יסתדר פעם אחת ולתמיד. נמאס לחיילים להיות "פראיירים". יש מיעוט מאוד קטן, ואתה יודע שאחוזים בודדים של חיילים מגיעים בסופו של דבר לשירות קרבי במילואים, והחיילים האלה, במקום לחבק אותם ולעזור להם, אנחנו כל פעם מכשילים אותם וכל פעם מטילים עליהם עוד מטלה, ועכשיו אנחנו אומרים להם שגם אחרי גיל 41, כאלה שבאמת אין הצדקה לקרוא להם, אנחנו ממשיכים לקרוא להם מכוח האינרציה.
       
       לכן, עם כל הכבוד, אני קורא לבית להתאחד סביב ההצעה שלנו, של חברי סיעת שינוי, ולהגביל את זה לחצי שנה בלבד, כדי שנבחן שוב את הנושא, ולא ניתן עוד הפעם "קארט בלאנש" לשנה, כדי שהצבא ייזכר שוב, ב-30 בדצמבר בשנה הבאה, שצריך להאריך את החוק. תודה רבה, אדוני היושב-ראש.

היו"ר ראובן ריבלין:
       
       תודה רבה לחבר הכנסת ליבוביץ. חבר הכנסת אבו וילן, בבקשה.

אבשלום וילן (יחד):
       
       תודה. 
       
       אדוני היושב-ראש, רבותי חברי הכנסת, הסוגיה שעולה על הפרק לקראת הקריאה השנייה והשלישית של האפשרות לקרוא לקצינים אחרי גיל 41, בעצם משמשת מעין זרז, טריגר בלעז, לכל הנושא של עשיית הסדר במערך המילואים בצורה נכונה, כפי שמתבקש ממדינת חוק, שצריכה לטפל בנושא שהוא מרכיב חיוני גם בעוצמתו של צה"ל, אבל לא פחות מכך בסדר-היום של החברה האזרחית הישראלית. 
       
       אנחנו בהחלט במצב של חילופי משמרות וחילופי השקפות ובעצם בשינוי כולל שעובר על החברה הישראלית. לצערי, הצבא ומערכת הביטחון מסתגלים לשינויים האלה באיחור רב, מגיבים מאוחר מדי, ואת המחיר משלמים כולנו. במה דברים אמורים? אני מבקש מסגן שר הביטחון להקשיב, כי קודם לא ענית לי, ועכשיו אני מפתח את הנושא, יש לי זמן.
       
       תראו, צה"ל קם כצבא העם במודל השוויצרי, שהועתק למודל המילואים; בעצם כל העם צבא, זה מודל שבעצם 56 שנה או פחות, מתחילת שנות ה-50, מקלף הביא את זה משווייץ. בוא נגיד ש-50 שנה אנחנו מתגלגלים עם המודל הזה. ב-1985 העבירו תיקון שעל-פיו, ככל שיקטן הצבא - הוא קיבל את סך התקציב, תקציב הביטחון של ימי המילואים שהיו לו אז, ומאז, ככל שהוא יכול להקטין את ימי המילואים, נשאר לו יותר כסף בתקציב, וזה לגיטימי וככה זה עובד. 
       
       מה שקרה הוא, שלאורך עשור או פחות, מי שנשא בשינוי המבני, שאיש בעצם לא שם לב למשמעויות המרחיקות לכת שלו, אבל בעצם מ-1985 כמות ימי המילואים השנתית שהצבא משתמש בה הלכה ופחתה. אין פה סודות מדינה, הכול עובר בשידור ישיר לכל הבתים, אבל בגדול, קטן מספר ימי המילואים. 
       
       ואולי הדבר המרכזי והמרחיק לכת שקרה הוא, שהמילואים מתחלקים בצורה לא שווה, כלומר יותר ויותר ימי מילואים נעשים על-ידי פחות ופחות אנשים. התפרסמו בעיתונות נתונים – 5%, 10%, 15%, 20% מאנשי המילואים, למשל, עושים את הרוב המכריע של ימי המילואים, וכל השאר משרתים מעט מאוד, אם בכלל. 
       
       כל זמן שהחברה גיבתה את זה, לא היתה בעיה, אבל בשנים האחרונות נוצרה הרגשה שאנשי המילואים הם כביכול ה"פראיירים", משום שמי עושה מילואים לפעמים מפטרים אותו מהעבודה, לא מתחשבים בו באוניברסיטה וכו'. נוצר מהלך שבו החברה הישראלית כולה שינתה בעצם את פניה ונוצרה חברה שהדבר היחיד שמעניין אותה הוא כמה כסף כל אחד עושה ומי שתורם למילואים הוא מחוץ למשחק. 
       
       נוצר עיוות נורא. על רקע העיוות הזה, על רקע תחושת ה"פראיירים" ועל רקע זה שאיבדנו את כל סדר-העדיפויות, התבקש שינוי מבני בניסיון להתמודד ברצינות עם הבעיה. על רקע זה היו בשעתן המחאות של פורום המג"דים והמח"טים, והוקמה שדולת מילואים בכנסת, וקודם הוזכר פה שנקבע יום המילואים. ניסינו להוביל במשותף כמה מהלכים שיכניסו באמת רציונל ותפיסה חדשה לתוך המערכת, כך שהם יאפשרו את קיום מערך המילואים מצד אחד, ומצד שני יפתרו את הבעיות של צה"ל. 
       
       כל כך חבל שהדיון הזה מתנהל היום, ב-29 בדצמבר, כאשר מ-1 בינואר, אם החוק לא יעבור, לא יהיה אפשר לקרוא לקצינים מעל גיל 41 לשירות צבאי. כבר לפני כשנתיים הגענו להבנות – נתתי קודם את ההקשר הרחב – שלפיהן חיילי מילואים ייקראו בעיקרון רק לאימון לקראת לחימה ובשוטף לא יעסקו בפעילות מבצעית. דובר על פתרון של הקמת פלוגות קבע קצר ושורת פתרונות אחרים - אני לא רוצה לפרט כי זהו דיון פומבי - ולמרות זאת דבר לא נעשה. למה לא נעשה? כי למערכת הצבאית הרבה יותר נוח להיאחז בקיים, עד אשר היא עומדת בפני האילוץ ואז היא משתנה. 
       
       צר לי שהגענו לדיון הזה, שהוא בבחינת אילוץ ואיתות. הרי אף אחד מאתנו לא מתכוון ברצינות לסגור את נושא המילואים של קצינים מעל גיל 41. מה שאנחנו מתכוונים לו, אדוני סגן שר הביטחון, הוא דבר אחד ברור: שתתחילו להיערך ברצינות לדו-שיח הזה שאנחנו מנהלים אתכם כבר כמה שנים. תפסיקו לסגור את עצמכם. 
       
       דיברנו על חוק המילואים. כשהתחלנו לעסוק בשדולה בנושא חוק המילואים, הסתכלתי מה המצב החוקי הקיים. במדינת ישראל מספיקה החלטת שר הביטחון – לא צריך לשם כך החלטת ממשלה – כדי לגייס את כל מערך המילואים, שאני לא אכנס לסדרי-הגודל שלו. המשמעות היא, שהמשק כולו יכול כמעט להיעצר, כל מערכת החינוך, השפעות אדירות על כלל החברה, בהחלטה של אדם אחד. באנגליה, כדי שדבר כזה יקרה, צריך החלטת פרלמנט. אצלנו הכול התנהל בצורה "סחבקית" כזאת.
       
היו"ר חמי דורון:
       
       באנגליה הם natives, הם ילידים, הם לא מבינים את זה. 
       
אבשלום וילן (יחד):
       
       אנחנו נולדנו במלחמה, ממלחמת העצמאות, ולכן כל הדחיפות והמהירות. היינו בסכנה מיידית. אני מזכיר לך שפעמיים או שלוש פעמים היו תרגילים, פעם הצבא המצרי נכנס לכל סיני ואיזו פניקה היתה שלא גייסו את המילואים בזמן. להזכיר לך מה קרה לפני 1967? יש פה אנשים ששירתו אז, אתם זוכרים את זה. המציאות הישראלית הכתיבה פתרון מהיר, אבל השאלה היא אם הפתרון הוא נכון. האם נכון שאדם אחד, בלי ועדת החוץ והביטחון של הכנסת, ואפילו בלי קבינט ביטחוני, יחליט על גיוס מילואים, על שינוי סדרי בראשית מבחינת החברה? 
       
       אבל, הכול נשאר בעבר. דנו ואמרנו שצריך להתחיל לתקן את הדברים האלה: חייבים לשמור על מהירות גיוס בישראל, אבל לא שאדם אחד יעשה את זה, אלא  גוף שיש לו שיקול דעת ממלכתי – יתרונות מול חסרונות – יעשה את זה. 
       
       אני מזכיר לכם, שבמבצע "חומת מגן" גייסו, על-פי התקשורת, 30,000 חיילים, וועדת החוץ והביטחון אישרה את זה רק שלושה שבועות לאחר מכן, כלומר בגמר המבצע. באנו ואמרנו שיש לנו בעיה עם שדולת המילואים. אנשים גויסו לכמה שבועות, נשארו להם חשבונות בנק פתוחים, חשבונות טלפון וכל מיני דברים כאלה. ביקשנו משר הביטחון: תכריז מתוקף סמכותך על מצב חירום, ואז, עד שהם חוזרים מהמילואים, כל החשבונות מוקפאים. אמר שר הביטחון: זה מוגזם. למה? החלטה של אדם אחד – כי זה לא מספיק זמן. אם זה יתארך, נראה. הכול פרוץ, הכול בהחלטות פרטניות של אדם זה או אחר, בלי שיש מערכת ממוסדת ומאורגנת. 
       
       אמרנו שבמסגרת חוק המילואים חייבים לתת לכל הנושאים האלה תשובות בגדול, להחליט איך יעבוד המערך ואם באמת פרט ללחימה מחליטים לגייס אותו לעזרה מבצעית לצבא בתחומים כאלה ואחרים, איך הדברים נעשים, איך מתחלק הנטל, האם אותם אנשים שמשרתים לאורך שנים מקבלים גם הם תגמול? לאו דווקא התגמול הכספי. הצענו, לדוגמה, שהתגמול יהיה כזה, שבהגיעם לפנסיה תיפתח עבורם קרן שנצברה, וזה הביטוי להוקרה שהמדינה רוחשת להם עבור שירות של ימים נוספים שנה אחר שנה במסגרת מערך המילואים, לעומת מי שלא שירת. זה לא מעשי, הוא לא יכול לצבור קרן פנסיה - הוא יכול לצבור קרן אחרת. נתנו שורת הצעות. 
       
       אומרים שהצבא לא פותח את עצמו לחברה האזרחית. הפרלמנט צריך לפקח על הצבא בדברים האלה. יש לוועדת החוץ והביטחון ועדת משנה, וראיתי אתמול שהתפרסם דוח ועדה בראשות פרופסור אמנון רובינשטיין. עשו מסיבת עיתונאים, אבל נראה לי שאנחנו עוד רחוקים מאוד מפתיחה של דיון ציבורי אמיתי בשאלה: איך מקיימים את צבא העם עם מערך מילואים יותר מצומצם, שלא כולם משרתים בו כנראה, אבל הוא עדיין צריך תמיכה עממית רחבה. מי שמשרת בו יהיה צריך לקבל את ההעדפות הברורות של החברה, והשאלה היא איך בונים את כל המערכת הזאת. בעקבות הלחץ הציבורי שהיה בשעתו, מונה קצין מילואים ראשי שבהחלט עושה את עבודתו נאמנה ודוחף את הדברים, אבל הכול נעשה במין מעטה של סודיות. 
       
       נניח שאנחנו, אדוני סגן שר הביטחון, מסיימים מחר להכין חוק מילואים אלטרנטיבי. עדיף, ודאי, שמשרד הביטחון והממשלה יביאו חוק מילואים מסודר. אנחנו נשים את הצעתנו, ועדת פרופסור אבישי ברוורמן תגמור את עבודתה – לפי מה שהבנתי ממנו, זה או-טו-טו לפני סיום – זה יגיע לרמטכ"ל, לסגן הרמטכ"ל, זה יגיע לשר הביטחון, יגיע לממשלה וכן הלאה. אמרתם שבחודש מאי תביאו חוק. אני מזכיר שפה, מעל הדוכן הזה, התחייב שר הביטחון שבתוך שנה יגיע חוק מילואים. אם זה ייקח שנתיים? בסדר. במאי יעברו שנתיים. מדוע לא פותחים את הנושאים האלה לדיון ציבורי, לפחות פנימי? מתי תדון בזה ועדת החוץ והביטחון? מתי תדון שדולת המילואים? הצענו גם את עזרתנו, אנשים שעוסקים שנים בנושא במסגרות הציבוריות, אבל, לצערי זה עדיין לא התחבר. אני מקווה שהדברים יתחברו בסוף.
       
       בשורה התחתונה, מה שקורה פה הערב, הציבור צריך להבין את זה, הוא פשוט סימפטומטי. אם היו מביאים את זה בזמן, אם היו האנשים שעוסקים בנושא באים ומדברים עם אנשים שהנושא הזה חשוב להם, אפשר היה להגיע להסכמות לפני זה. לא היינו צריכים לעבור את התרגיל הפרלמנטרי הזה, שהובילה סיעת שינוי, ויחד להראות לכולם שאנחנו מכריחים את הממשלה לעבוד בצורה מסודרת ביום האחרון של השנה, כדי שתבינו את המסר שאין מילואים שלכם ומילואים שלנו, אלא תעשו את הדברים במשותף ונכון. 
       
       צריך להבין שמאחורי הדברים עומדים אנשים ובני-אדם. תודה, אדוני היושב-ראש. 
       
היו"ר חמי דורון:
       
       תודה לחבר הכנסת וילן. חבר הכנסת יגאל יאסינוב, בבקשה. 
       
יגאל יאסינוב (שינוי):
       
       אדוני היושב-ראש, אדוני סגן השר, חברי חברי הכנסת, צופים, אני מבין שהיום לא משעמם לראות את עבודת הכנסת. 
       
       אני רוצה להגיד לך, אדוני סגן השר, ואתה יודע שזה לא אישי, שאני חושב שאתם צריכים ללמוד דבר אחד – כשהיינו בקואליציה, היינו שותפים נאמנים עד סוף הדרך, ואתם יום אחד אמרתם בשיא הרצינות: שינוי, אנחנו לא רוצים אתכם יותר, אנחנו מעדיפים לשלם שוחד למפלגות חרדיות, ואפילו ניתן להם יותר ממה שהם רוצים, העיקר שאתם תהיו בחוץ. 
       
מגלי והבה (הליכוד):
       
- - -
       
יגאל יאסינוב (שינוי):
       
       וזה מה שקרה, מאותה שנייה קיבלתם אותנו באופוזיציה. כמו שעשינו עבודה טובה לקואליציה שהיינו בה, עכשיו אנחנו נעשה באופוזיציה עבודה טובה לאופוזיציה ולמצביעינו, כי אנחנו באופוזיציה וזה תפקידנו. 
       
רן כהן (יחד):
       
       חבר הכנסת יאסינוב, אתם הסכמתם להכניס - - -
       
יגאל יאסינוב (שינוי):
       
       לא, אנחנו לא הסכמנו. 
       
רן כהן (יחד):
       
       - - -
       
היו"ר חמי דורון:
       
       חבר הכנסת רן כהן, יש לי בקשה, בלי קריאות ביניים, כי אני לא יכול לענות לך. אני מבקש ללא קריאות ביניים שלא קשורות לעניין, כי אחרת גם אני אצטרך להתערב וחברינו יצטרפו. 
       
רן כהן (יחד):
       
       התייחסתי לדברים של הדובר. 
       
היו"ר חמי דורון:
       
       לי אין בעיה להיגרר עד אור הבוקר, אני חייב לציין שאני בסך הכול נהנה מכל שנייה.
       
רן כהן (יחד):
       
       אדוני היושב-ראש, מה ששינוי לא הסכימה זה לש"ס, ליהדות התורה היא הסכימה, גם לשלם כסף, אז אל תספרו סיפורים. 
       
יגאל יאסינוב (שינוי):
       
       לא נכון. 
       
היו"ר חמי דורון:
       
       אני אשמח לדבר אחריך. 
       
רשף חן (שינוי):
       
       אתה יודע שזה לא נכון. 
       
רן כהן (יחד):
       
       אתם חתומים על זה שזה נכון. 
       
רשף חן (שינוי):
       
       סליחה, מה אתה מבלבל את המוח?
       
היו"ר חמי דורון:
       
       חבר הכנסת רשף חן, אני מבקש לא לקרוא קריאות ביניים ולא לנהל עכשיו דיאלוג עם חבר הכנסת רן כהן, כי כשרן כהן מפריע אני עוצר את השעון, אבל כשאתה תפריע אני לא אוכל לעצור את השעון. צריך להיות הגון. 
       
יגאל יאסינוב (שינוי):
       
       תודה, אדוני היושב-ראש. אני רוצה להמשיך. לפני כשנה פורסמו 100 ערכי ציונות, ובהם היתה גם המלה דמוקרטיה. אני רוצה להזכיר לממשלה מה זאת דמוקרטיה. דמוקרטיה היא גם קואליציה וגם אופוזיציה, כי גם זה וגם זה משרתים את העם ומנהלים את המדינה למען עמה ולמען תושביה. 
       
       אבל הדבר הכי חמור הוא דבר אחר. האם, אדוני סגן השר, שמייצג פה היום את הממשלה, זוכר מה התאריך היום? מה נהוג לעשות בכנסת כל שנה בתאריכים האלה? להצביע ולסיים את הדיון על התקציב. כמו שאין היום במדינת ישראל ממשלה, גם אין תקציב. לכן, על מה אנחנו דנים בימים האחרונים ובשעות האחרונות לפני סוף השנה? על חוק שהיינו צריכים לדון בו לפני חצי שנה לפחות, כי אני זוכר שזאת היתה הבטחת הממשלה אז. 
       
       האם הממשלה חושבת שאפשר יהיה לפנות למפלגות החרדיות, לש"ס, ולהגיד להן שאבו-מאזן הוא כבר פרטנר, ואז אם יש פרטנר אפשר יהיה להיכנס לקואליציה? אולי בגלל זה אתם מחכים ולא מביאים את התקציב, או מפני שאתם לא יודעים מה יהיה עם התקציב? אנחנו הבנו לגבי 700 מיליון השקל למפלגת העבודה. דרך אגב, הדבר הכי גרוע זה שאני לא מבין היום איפה נמצא גם ממלא-מקום אחד וגם ממלא-מקום שני, וגם כן מה יהיה עם ממלא-המקום השלישי, כי גם לש"ס תצטרכו לתת ממלא-מקום. 
       
       תסבירו לי, בבקשה, איך קורה שאומרים שיש יותר מדי משתמטים חילונים, ובאותו זמן חלק מהם, שרוצים להתגייס לצה"ל, לא מגייסים אותם. אני אומר לכם את זה בידיעה מלאה, כי יש עשרות אלפי עולים, גילאים שאפשר לגייס אותם לצה"ל לשלב ב' למילואים, שרוצים להתגייס ולא נותנים להם. הצבא לא מגייס אותם במכוון, ואני יודע את זה מקרוב.
       
       חבל שאין פה אף אחד ממפלגת ש"ס, שזרקה עלינו את האשמה שאנחנו לא שירתנו. אני היחיד מכל סיעת שינוי שלא שירת שירות סדיר בצבא-ההגנה לישראל, כי עליתי בגיל שכבר היה מאוחר לשירות סדיר. שירתתי שירות סדיר בצבא האדום, כי אז הייתי אזרח במדינה ההיא. אבל כשעליתי ארצה, התנדבתי לשרת בשלב ב' - מי שיודע, זה שירות לאנשים מבוגרים ולעולים חדשים שבאו בגיל מבוגר - ואני גאה שהיום אני רב"ט בצה"ל. אם מישהו רוצה לדעת, אני עד היום משרת בצה"ל ביחידה שנקראת חטיבת עציון. זה גדוד מרחבי, ואנחנו משרתים במיוחד בגוש-עציון, בשטחים. השנה לא שירתתי, כי לחברי הכנסת יש פטור ויש לנו הרבה עבודה. 
       
       יש לי שאלה שאני לא מצליח להבין אותה. מגייסים לשירות מילואים אנשים שעובדים במשרות בכירות שמשתכרים הרבה מאוד כסף. המדינה משלמת להם את השכר, כשעל-פי החוק אפשר לשלם למילואימניק כמעט 24,000 שקל בחודש. אני רוצה להזכיר שבכסף הזה אפשר להחזיק לפחות ארבעה מאבטחים בשכר שיכולים לשמור על אותו יישוב, בית-סוהר או בסיס צבאי. 
       
       אני רוצה להזכיר לכם, שיש בין 50,000 ל-70,000 מאבטחים במדינת ישראל שרצו להתגייס לשירות הזה, ומי מפריע לצבא ליצור כמה גדודי אבטחה ושמירה, שבהם ישרתו האנשים האלה וישמרו שמירה נאמנה? האנשים האלה לא יהיו כנועים למעבידים, שגונבים להם את הכסף ומטילים עליהם קנסות שלא על-פי החוק. 
       
       אני חושב שצריך להבין שצריך לתת לצבא לנצח. חייבים לעזור לצבא, חייבים לעזור למילואימניקים, חייבים לעזור לכל אזרחי מדינת ישראל. בכסף שמחזירים - כי אי-אפשר לא להחזיר אותו למילואימניקים שמאבדים ימי עבודה ומאבדים פרנסה בזמן שהם משרתים - אנחנו היינו יכולים לעשות דברים יותר הגיוניים. 
       
       מילואימניק שמרוויח מעל 24,000 שקל באזרחות, לא יקבל את ההחזר, ואז הוא מפסיד. אבל לא רק את זה מפסידים, אלא מפסידים גם את הרווחים של אותה חברה שבה הוא עובד. החברה, כיוון שעובד בכיר שלה נמצא במילואים חודשיים או יותר בשנה, לא מקבלת רווחים, וכיוון שאין לה רווחים היא לא יכולה להחזיק עוד כמה עובדים, וכיוון שאין לה רווחים היא לא משלמת מסים, וכיוון שהיא לא משלמת מסים יש גירעון במדינה, וכיוון שיש גירעון במדינה מתחילים לחשוב על מה לשלם: האם נממן תרופות מצילות חיים או נסלול כבישים, כי אם לא יתקנו את הכבישים אנשים ייהרגו בתאונות דרכים? אני חוזר ואומר שזה מקור הבעיה. 
       
       דבר אחרון, חברי הכנסת מהליכוד, מה קרה? שינוי מהאופוזיציה הצביעה נגד חוק ממשלתי. מישהו אמר שאנחנו חייבים להצביע בעד החוק גם בקריאה ראשונה, גם בקריאה שנייה וגם בקריאה שלישית? שימו לב, החוק נפל משתי סיבות. הסיבה הראשונה, שינוי מילאה בנאמנות את תפקידה באופוזיציה, והליכוד, הממשלה השולטת עם 40 חברי כנסת, הצליח לגייס בתמיכה לחוק ממשלתי בסך הכול תשעה חברים. 
       
       אחרים בזמן הזה היו בברית-מילה אצל חבר מרכז, בחתונה אצל חבר מרכז או בקניות, או ישנו, או הלכו לשוק – לא, לשוק לא הולכים, הולכים למקומות אחרים. אבל לא היו בעבודה שבעבורה הם מקבלים שכר. 
       
היו"ר ראובן ריבלין:
       
       תודה רבה לחבר הכנסת יאסינוב. חבר הכנסת חמי דורון, ואחריו – חבר הכנסת רן כהן, אחרון הדוברים. בתום דבריך, חבר הכנסת דורון, ניתן לך עוד דקה על מנת שתביע את עמדתך, על-פי סעיף 54, על דבריו של יושב-ראש הוועדה, חבר הכנסת שטייניץ, כנגדך. יש לך עשר דקות, ולאחר מכן - הודעה. 
       
חמי דורון (שינוי):
       
       אני מודה לאדוני. 
       
       אדוני היושב-ראש, חברי חברי הכנסת, סגן השר שיושב ביציע העוזרים, אני מקווה שהוא גם הקשיב למה שלחברי הכנסת יש לומר. אנחנו הערב יושבים כאן, והשעה היא בערך 21:30, וכמו שאמר חבר הכנסת יאסינוב, היינו אמורים לשבת כאן היום על נושא התקציב. אבל הממשלה הריקה, ממשלת הצללים, לא מסוגלת להביא תקציב לבית הזה, בטח לא בזמן, ועל כן אנחנו מדברים היום על חוק שהוא מהותי, הוא חשוב, ואני אדבר עליו, אבל רק לאחר שאתייחס לכמה אירועים שקרו פה במהלך היום. 
       
       היום אנחנו, סיעת שינוי הצביעה נגד חוק שלעניות דעתנו הוא חוק רע. זה חוק שהגישו שני חברי כנסת מהליכוד, חברת הכנסת גבריאלי וחבר הכנסת מיכאל איתן, ובו נדרשה הכנסת לעניין הגבלת כהונתו של נציב שירות המדינה; אומנם תוך כדי התחפשות שמדובר רק מהנציב הבא והלאה, אבל אנחנו הרי יודעים על מי ירו בעצם וממה נבע הדבר, כי הדברים פורסמו בעיתונות. חשבנו שהחוק הזה אינו ראוי ולכן הצבענו נגדו. אז החלה פה מהומת אלוהים, ונאמר מפיו של יושב-ראש הקואליציה, שעכשיו תבוא הנקמה ויפילו את הצעת החוק שלנו, שבמקרה היתה הצעת חוק שלי, גם כן הצעת חוק פרטית שהיתה בתמיכת ממשלה, ולצערו הרב הוא נכשל. 
       
       אני מניח שהליכוד יתגייס ויעשה גיוס רב ומסיבי, ואכן הצעת החוק תיפול בשלב הקריאה הראשונה או אולי הקריאה השנייה. זה לא רלוונטי. מה שרלוונטי - התבטאותו של יושב-ראש הקואליציה כאן: אנחנו נחסל את שינוי, אתם לא תזכו לראות חוק אחד עובר עד יוני. עם כל הכבוד, כך לא מדבר לא חבר כנסת ובטח לא יושב-ראש קואליציה. כך יכול לדבר ראש כנופיה. 
       
       איך יכול להיות מצב כזה, שאדם שעד לפני שבועיים, שלושה שבועות היינו שותפים שלו – אז גם אם אתה לא שותף, גם שותפים שנפרדים יודעים איך להיפרד. גם זוגות שנשואים ומתגרשים לא מתבטאים בצורה הזאת. 
       
       יתירה מכך, אני רוצה להזכיר לבית הזה כיצד באותו יום רביעי של התקציב, בעודנו חברים בקואליציה, עוד בטרם היתה הצבעה על התקציב, עולה לכאן יושב-ראש הקואליציה, ובנאום שטנה, בנאום מכוער, בוטה, מגעיל, בצורה המכוערת ביותר, תוקף את סיעת שינוי, שהיא עדיין שותפה שלו. אני מציע לכל חברי הבית ולכל המפלגות בבית הזה: היזהרו בשותפים שאתם בוחרים לכם. זה לא מי שהייתי רוצה להיות שותף שלו, ואם הוא יושב-ראש הסיעה שלכם, חבר הכנסת מגלי והבה, צר לי עליכם. 
       
מגלי והבה (הליכוד):
       
       ראינו אתכם. 
       
רן כהן (יחד):
       
       זה באמת נראה כמו בגידה במשפחה. 
       
חמי דורון (שינוי):
       
       חבר הכנסת בנלולו פנה ואמר לנו: חברי שינוי יודעים לקרוא בתנ"ך? הם יודעים משהו? זה רק מראה, חבר הכנסת מגלי והבה, שבמשך שנתיים המפלגה שלכם לא טרחה לנסות ולהכיר את השותפה שלה, לא טרחה להקשיב למה שהשותפה שלה דיברה אתה. למה? כי המיוריזציה עובדת, כי אלוהים לשלטון בחרתנו, ואנחנו נעשה ואנחנו נכתיב ואנחנו נחליט. כך זה נראה, ואתם לא תמצאו הרבה שותפים, כי כל השותפים יברחו מכם לאט לאט. 
       
       אני מצטער, אבל אני יושב-ראש ועדת המשנה לחקיקה ביטחונית, וכבר הבאתי הרבה הצעות חוק לבית הזה, שקיבלו גם את התמיכה שלך, חבר הכנסת והבה, במסגרת מליאת ועדת החוץ והביטחון. מעולם לא עברה הצעת חוק אצלי בוועדה כמו שעברה כאן, כאילו כלום, כאילו שום דבר, כעלה נידף. מה קרה? בתוך שעה אחת שני אנשים וחצי, יושב-ראש הוועדה, חבר הכנסת שטייניץ, וחבר הכנסת אילן ליבוביץ, ואני אומר "חצי" מכיוון שהצטרף בדרך חבר הכנסת אורי אריאל. שלושה אנשים בתוך שעה, שני חוקים. חבר הכנסת מגלי והבה, לא יצא לך להיות נוכח בישיבות שאני מנהל, של ועדת המשנה לחקיקה ביטחונית, אבל לחבר הכנסת רן כהן יצא להיות שם. 
       
מגלי והבה (הליכוד):
       
       אני לא חבר שם. 
       
חמי דורון (שינוי):
       
       לוועדה הזאת כולם יכולים להגיע, היא הוועדה היחידה שפתוחה לכולם. אבל חבר הכנסת רן כהן היה. חבר הכנסת רן כהן, האם אני אי פעם ניהלתי חוק בצורה הזאת?
       
רן כהן (יחד):
       
       לא. 
       
חמי דורון (שינוי):
       
       בדקנו, קיבלנו נתונים. יותר מזה, יש הוראת שעה, שגם אני הסכמתי לה, להעברת חיילים לשירות במוסדות אזרחיים. להצעת החוק הזאת, כפי שידוע לך, יש שני חלקים, האחד במוסדות כמו משרד ראש הממשלה והמוסדות הכפופים לו, ומצד שני – כפי שמוגדר בחוק, אם זיכרוני אינו מטעני – לשם השגת יעדים לאומיים ביטחוניים. במסגרת החוק הזה מעבירים חיילים וחיילות לשירות בכל מיני מוסדות אזרחיים, כמו משרדי צוות, הוועד למען החייל, משרד הביטחון, החברה להגנת הטבע. 
       
       אני, בתפיסה שלי, לא מקבל את זה שצה"ל הוא חברת כוח-אדם זולה. אני לא מקבל את זה שצה"ל מגייס חיילים לשירות סדיר ומעביר אותם אחר כך להיות פקידה בלשכתו של שר הביטחון או בלשכה כזאת או אחרת. לא זה התפקיד של החיילת, אני מצטער, ויש מספיק חיילים, דנו בנושא הזה. בפעם האחרונה הצלחנו ליצור מצב שבו צוות הפסיק לקבל את החיילות האלה. זה ארגון אזרחי לחלוטין. הצלחנו להגיע למצב שבו גם משרד החוץ לא קיבל את החיילות האלה. השינויים קרו. 
       
       יותר מזה, במסגרת הוועדה המשותפת לוועדת החוץ והביטחון ולוועדת החוקה, חוק ומשפט, שאני היושב-ראש שלה, היינו אמורים להביא הכרזה על מצב חירום. בשנה שעברה עשינו דבר שלא קרה, הכרזנו שמצב החירום יימשך רק שישה חודשים. למה? כי במשך שלוש שנים רצופות, כאשר הביאו את ההכרזה על מצב חירום לכנסת, צחקו מהכנסת, עשו ממנה צחוק, פלסתר. ראינו את הפרוטוקולים, כל שנה סיפרו אותם סיפורים. אני הובלתי את הקו, והודעתי שזה לא יקרה, ואנחנו מאריכים רק בחצי שנה. חברי, לרבות חברים מסיעתך, הסכימו לכך. התוצאה הישירה היתה – חבר הכנסת מגלי והבה, אני מדבר אתך – שהצבא פתאום, ומשרד המשפטים לפתע, החלו בתיקון חוקים, כפי שהם התחייבו זה שנים מספר.
       
       לכן, באנו אתמול ואמרנו: רבותי, החוק הזה הוא חוק שאיננו ראוי. הוא איננו ראוי מכיוון שבמשך שלוש שנים, או בשנתיים האחרונות שבהן אנחנו, סיעת שינוי שותפה בקואליציה, ביקשנו לבצע את השינויים, וכל הזמן אומרים לנו: כן, זה בדרך, כן, זה יהיה עוד מעט. אבל כמו שהיה אומר מנחם בגין זיכרונו לברכה: נשיאים ורוח וגשם אין. פירות אין, דיבורים יש, המון. אדוני היושב-ראש, אל תדאג, בגללי לא תצטרך לשים כיפה. 
       
היו"ר ראובן ריבלין:
       
       אני לא מודאג, כיפה זה דבר יפה מאוד.
       
חמי דורון (שינוי):
       
       לא, חששתי שאתה מודאג. 
       
       לצערי הרב, המערכת הצבאית איננה רואה עין בעין עם המערכת האזרחית. הגיע הזמן שהצבא יפנים שאנחנו מדינה שיש לה צבא, ולא צבא שיש לו מדינה. לכן, הצבא נתון לפיקוח שלנו ולפיקוח של הכנסת ולפיקוח של ועדת החוץ והביטחון. הוא איננו יכול להביא טופס או הצעת חוק שחד וחלק תעבור כאילו היינו חותמת גומי. לא, אתה לא חותמת גומי, תבין את זה. ביום שאתה תפנים את זה וחבריך יפנימו את זה, הצבא יתחיל לנהוג אחרת.
       
היו"ר ראובן ריבלין:
       
       תודה רבה. רק רגע, חבר הכנסת חמי דורון. הודעה לפי סעיף 54, המיועדת ליושב-ראש ועדת חוץ וביטחון, שגם נמצא באולם.
       
חמי דורון (שינוי):
       
       אני רואה שחלק מממשלת הצללים הגיע.
       
היו"ר ראובן ריבלין:
       
       אדוני צריך להבין שממשלת הצללים זה דבר חיובי. 
       
חמי דורון (שינוי):
       
       כשהיא באופוזיציה, עוד לא שמעתי על ממשלת צללים שהיא בקואליציה.
       
היו"ר ראובן ריבלין:
       
       אל תתחיל עכשיו לנהל אתי - - -
       
       
הודעה אישית של חבר הכנסת חמי דורון
       
היו"ר ראובן ריבלין:
       
       הודעה לפי סעיף 54 באותה הזדמנות, כדי שלא יעלה וירד, על דבריו של יושב-ראש ועדת חוץ וביטחון כנגדך וכנגד חבריך, בבקשה. מה שכתוב, נא לקרוא. 
       
חמי דורון (שינוי):
       
       על-פי סעיף 54 לתקנון, אני מבקש להגיב על דבריו של חבר הכנסת שטייניץ. 
       
רוני בר-און (הליכוד):
       
       כמה זמן יש לו?
       
היו"ר ראובן ריבלין:
       
       כמה שאני ארצה, חבר הכנסת בר-און, וזה יהיה הרבה פחות ממה שאתה לוקח כאשר אתה קובע שצריך לתת רק זמן מוגבל. הרבה פחות זמן מזה. הוא קורא דבר שהוא כתב, זה לא ייקח יותר מ-20 שניות. בבקשה.
       
חמי דורון (שינוי):
       
       אין קשר בין מעבר לאופוזיציה לבין עמדתנו, אלא שוועדת חוץ וביטחון ראוי שתנהג על-פי כללי מינהל תקין. אין שום סיבה שדיון מהותי בחוק לא יתקיים כפי שצריך, ולא ייתכן שהדברים ייעשו בהיסח הדעת ומתוך זלזול בחברי הכנסת אשר מתנגדים לחוק. זכרו שאין צורך לדרוס יריבים פוליטיים, כיוון שבסופו של יום החיים הם גלגל.
       
היו"ר ראובן ריבלין:
       
       תודה רבה. ראית, עד שאמרת "למה, למה" הוא כבר סיים. אחר כך הייתי צריך להעלות אותו עוד פעם. 
       
       
הצעת חוק שירות ביטחון (הגבלות קריאה לשירות מילואים 
של קצין – הוראת שעה) (תיקון מס' 3), התשס"ה-2004 
(קריאה שנייה וקריאה שלישית)

       
       
היו"ר ראובן ריבלין:
       
       חבר הכנסת רן כהן, אחרון המסתייגים, ואחריו - יושב-ראש ועדת החוץ והביטחון יוכל להשיב לכולם בהרחבה.
       
רן כהן (יחד):
       
       אדוני היושב-ראש, רבותי השרים, אני לא אנצל יותר מאשר שלוש, ארבע דקות.

היו"ר ראובן ריבלין:
       
       רבותי, חבר הכנסת רן כהן מתכוון להסתייג ברצינות. עד רגע זה הוא נמצא פה באולם.
       
רן כהן (יחד):
       
       אם תרעישו אדבר כל עשר הדקות. אני נמצא פה במשך כל הדיון, שומע. לא באתי מטעמים קנטרניים, לא התגרשתי מכם, אין לי שום בעיה, אין לי תסביכים. אם אתם לא רוצים לשמוע, תצאו החוצה. 
       
היו"ר ראובן ריבלין:
       
       יש גם אנשים שמחוקקים ברצינות בכנסת, הם לא קבלני הצבעות. אחד מהם הוא חבר הכנסת רן כהן, וצריך לתת לו את הכבוד הראוי.
       
רן כהן (יחד):
       
       לא באתי לכאן להסתייג מטעמים של ניגוח פוליטי. אין לי שום בעיה, אין לי תסביכים, לא התגרשנו, ואין לי שום ריבים, וגם אין לי שנאת מגורשים. באתי מטעמים ענייניים. אני חושב שיש לכנסת תפקידים, יש לוועדת חוץ וביטחון תפקידים, הם צריכים להיות מבוצעים במלואם, ולא יכול להיות שנקל בהם ראש. 
       
       שנית, חוק שנוגע למילואים חייב להיות חוק שתהיה לגביו רגישות מאוד גדולה. רבותי, בואו נביא בחשבון תמיד, שכאשר קצינים הולכים למילואים, במידה רבה מאוד הם הולכים מתוך הזדהות, מתוך אמון, מתוך נאמנות למדינה, ולא ראוי שהארכת חוק כזה תיעשה בלי שהדיון בכך יתקיים בצורה רצינית ועמוקה בוועדת החוץ והביטחון של הכנסת. לדאבוני, זה לא התקיים, וזאת אחת הסיבות לכך שהגשתי את ההסתייגות והצבעתי נגד העניין.
       
       דבר נוסף, ואני אומר את זה ברצינות, סגן השר זאב בוים אמר ביושר, שוועדת-ברוורמן עומדת להגיש את הדוח שלה לגבי חוק המילואים. אני מניח, כמו שאני מכיר את פרופסור ברוורמן, כמו שאני מכיר את מערכת הביטחון - ואני לא מאלה שבאים לדיון הזה כי יש לי טריזים לתקוע לצה"ל; הוא לא צריך את זה, יש לו משימות מספיק חשובות - אני מניח שזה יהיה דוח רציני, ונצטרך לדון בו. חשבתי שאפשר להאריך את זה לתקופה של שלושה חודשים. צריך שישה חודשים - נעשה שישה חודשים.
       
       בואו נאמר את האמת - אדוני שר האוצר, אתה לא יודע את זה, אבל אני מספר לך. בוועדה הובאה הצעה שהממשלה תאריך לשנה. אורי אריאל, למשל, ביקש בצדק שזה יהיה עשרה חודשים. נמצאה פשרה על עשרה חודשים, אפשר גם להתפשר על חצי שנה. אבל את הדיון הרציני אסור לעקוף, אם רוצים לשמור ולקיים את האמון עם שירות המילואים בצה"ל, שבמידה רבה מאוד הוא כמעט כמו התנדבות, ויש לו השלכות רבות על שירות מתוך רצון, מתוך מסירות, נאמנות. צריך גם לדאוג לשוויון, איך כל העם נושא בנטל. 
       
       כל הדברים הללו לא בוררו במהלך ההארכה הטכנית הזאת, שנעשתה אגב העברת החוק הזה. ולכן, אדוני היושב-ראש, אני חושב שאם תתקבל כאן ההצעה שזה יהיה חצי שנה, יש זמן שאפשר לטפל בזה בצורה רצינית ויסודית בוועדת החוץ והביטחון. לא מתוך קנטרנות, לא בשביל שאני משינוי אבוא להראות לממשלה הזאת שאתם זורקים אותנו כמו כלבים. אין לי עניין כזה, ואין לי תסביך כזה, אבל דיון רציני בנושא המילואים צריך להיות. תודה רבה.
       
היו"ר ראובן ריבלין:
       
       תודה רבה לחבר הכנסת רן כהן. יושב-ראש ועדת החוץ והביטחון יוכל להשיב בהרחבה על כל ההסתייגויות הרבות שהיו כאן. יושב-ראש הוועדה אינו מוגבל בזמן.
       
יובל שטייניץ (יו"ר ועדת החוץ והביטחון):
       
       אדוני היושב-ראש, זה יהיה 15 שניות בדיוק. 
       
       א. אם חבר הכנסת חמי דורון נפגע מדברי – אני לא בטוח שאני מבין למה – אבל בכל מקרה אני מתנצל. 
       
       ב. הסיבה שלא היה היום דיון רציני וממצה נובעת רק מכך שאנחנו מביאים אותו חוק פעמיים, יום אחר יום. בפעם הקודמת היה דיון מקיף, רציני, ממצה. אין טעם לקיים עוד אחד. 
       
       ג. אני מבקש מכל חברי הכנסת לדחות את כל ההסתייגויות. הסכמנו - למה שגם אתה אמרת שסביר בעיניך - לעשרה חודשים וחצי. אני מציע להעביר את החוק הזה. נשמע דיווחים ונדון במצב, כמו שעשינו בעבר, ברצינות גם להבא. תודה רבה.
       
היו"ר ראובן ריבלין:
       
       תודה רבה ליושב-ראש הוועדה. קודם כול, לפני שאתם הולכים למקומותיכם, אני מוכרח לציין את הנתונים שקיבלנו היום, כל עם ישראל, באמצעות הלשכה המרכזית לסטטיסטיקה. הייתי מבקש רק לציין ולהדגיש את הדברים שנתבשר עם ישראל היום, על כך שהיתה השנה צמיחה של 4,2%, שהיתה העלאה ברמת החיים של 3,5% והאבטלה ירדה ל-10.4%, שגם היא רבה ומעיקה, אבל זה בהחלט שיפור לעומת השנה הקודמת. אני חושב שגם כאשר הכנסת מצליפה, מן הראוי שנתונים שהם בהחלט חיוביים ייאמרו כאן, מעל במת הכנסת, כאשר שר האוצר נוכח. 
       
נסים זאב (ש"ס):
       
       אני רק מקווה שזה יעזור לשר האוצר להיבחר לראש ממשלה. 
       
היו"ר ראובן ריבלין:
       
       אני לא דיברתי כרגע על כל הדברים האחרים, דיברתי רק על העובדות. אני דיברתי על העובדות המדברות בעד עצמן. 
       
       רבותי חברי הכנסת, אנחנו נמצאים בהצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 3), התשס"ה-2004, קריאה שנייה ושלישית. חברת הכנסת מלי פולישוק. אני אף פעם לא יודע כאשר אני לא יודע עובדות, ולא התווכחתי אתך במזנון, אבל כנראה גם בעניין זה הגדישו את הסאה. על כל פנים – לא, אנחנו מדברים על עניין אחר. 
       
       חברי הכנסת, לפנינו שלוש הסתייגויות, שעליהן קיימנו דיון ארוך ומפורט. חברי הכנסת מקבוצת שינוי, חבר הכנסת רשף חן, האם אדוני מבקש להצביע על ההסתייגויות? תודה רבה. חבר הכנסת רן כהן, האם אדוני מבקש להצביע על שתי הסתייגויות? לא על שלוש, אני מבין. 
       
רן כהן (יחד):
       
       על שתיים. 
       
היו"ר ראובן ריבלין:
       
       או.קיי. 
       
       ובכן, לשם החוק אין הסתייגויות. לכן אנחנו נצביע עכשיו על שם החוק לפי הצעת הוועדה. נא להצביע. בבקשה.
       
הצבעה מס' 46
       
בעד שם החוק - 26
נגד - 10
נמנעים – אין
שם החוק נתקבל. 
       
היו"ר ראובן ריבלין:
       
       26 בעד, עשרה נגד, אין נמנעים. אני קובע ששם החוק עבר לפי החלטת הוועדה. 
       
       רבותי חברי הכנסת, אנחנו עוברים לסעיף 1. בסעיף 1 יש שתי הסתייגויות. הסתייגות אחת: "במקום 'בסעיף 1 ברישא' יבוא: 'ברישא של סעיף 1'. להסיר. בשביל זה שאלתי אתכם, כי חבר הכנסת רן כהן ביקש להצביע רק על הדברים המהותיים. 
       
       לסעיף 1, ההסתייגות השנייה, שעליה הרחיב את הדיבור חבר הכנסת רן כהן – במקום 10 בנובמבר 2005, ח' בחשוון התשס"ו, יבוא: כ"ג בסיוון התשס"ו, 30 ביוני 2005 למניינם. מי בעד ההסתייגות הזאת, יצביע. מי נגד? נא להצביע. 
       
הצבעה מס' 47
       
בעד ההסתייגות - 11
נגד – 25
נמנעים – אין
ההסתייגות של חברי הכנסת יוסף לפיד, אברהם פורז, אליעזר זנדברג, ויקטור בריילובסקי, 
אילן שלגי, מל פולישוק-בלוך, רשף חן, רוני בריזון, אהוד רצאבי, אתי לבני, אילן ליבוביץ, 
חמי דורון, יגאל יאסינוב, אראלה גולן, אבשלום וילן ורן כהן  לסעיף 1 לא נתקבלה. 
       
היו"ר ראובן ריבלין:
       
       ובכן, 11 בעד, 25 נגד, אין נמנעים. אני קובע שההסתייגות לא נתקבלה. 
       
       האם אתם ממשיכים בהסתייגות 2? ובכן, נצביע על סעיף 1 לפי נוסח הוועדה. 
       
       חברי הכנסת, נא להצביע. 
       
הצבעה מס' 48
       
בעד סעיף 1, כהצעת הוועדה - 25
 נגד - 11
נמנעים –  אין
סעיף 1, כהצעת הוועדה, נתקבל. 
       
היו"ר ראובן ריבלין:
       
       25 בעד, 11 נגד, אין נמנעים. אני קובע שסעיף 1 עבר לפי נוסח הוועדה. 
       
       לסעיף 2 – במקום ח' בחשוון התשס"ו, 10 בנובמבר 2005, יבוא: 30 בנובמבר 2005. רבותי חברי הכנסת, מי בעד ההסתייגות? 
       
הצבעה מס' 49
       
בעד ההסתייגות - 11
נגד - 25
נמנעים - אין
ההסתייגות של חברי הכנסת יוסף לפיד, אברהם פורז, אליעזר זנדברג, ויקטור בריילובסקי, 
אילן שלגי, מל פולישוק-בלוך, רשף חן, רוני בריזון, אהוד רצאבי, אתי לבני, אילן ליבוביץ, 
חמי דורון, יגאל יאסינוב, אראלה גולן, אבשלום וילן ורן כהן לסעיף 2 לא נתקבלה. 
       
היו"ר ראובן ריבלין:
       
       לא להפריע בזמן ההצבעה. חבר הכנסת חמי דורון, אני מזהיר אותך – לא להפריע בזמן ההצבעה. 
       
       בעד - 11. נגד – 25. אני קובע שההסתייגות לסעיף 2 לא נתקבלה. 
       
       אנחנו עוברים להצבעה על סעיף 2 לפי נוסח הוועדה. 
       
הצבעה מס' 50
       
בעד סעיף 2, כהצעת הוועדה - 25
נגד - 11
נמנעים - אין
סעיף 2, כהצעת הוועדה, נתקבל. 
       
היו"ר ראובן ריבלין:
       
       25 בעד, 11 נגד, אין נמנעים. אני קובע שסעיף 2 עבר, ותמה הקריאה השנייה. 
       
       חבר הכנסת רשף חן ביקש את רשות הדיבור אחרי הקריאה השנייה. 
       
רשף חן (שינוי):
       
       סיעת שינוי מבקשת לראות בהצבעה הבעת אי-אמון בממשלה. 
       
היו"ר ראובן ריבלין:
       
       ובכן, רבותי חברי הכנסת, קיבלתי מיושב-ראש תנועת שינוי, מפלגת שינוי, טומי לפיד, הודעה שהוא מסכים - יושב-ראש תנועת שינוי, טומי לפיד, הגיש לי הסכמה לשמש כראש ממשלה אם הצעת האי-אמון תתקבל. 
       
קריאות:
       
       - - -
       
היו"ר ראובן ריבלין:
       
       רבותי, אני לא מבין למה דברי מעוררים התרגשות. אני לא חבשתי כיפה. רבותי חברי הכנסת. 
       
דניאל בנלולו (הליכוד):
       
       ראש הממשלה המיועד לא פה? 
       
היו"ר ראובן ריבלין:
       
       יכול להיות. מזכים אדם שלא בפניו. אי-אפשר להגיד לו שמפטרים אותו כשהוא לא נמצא, לזכות אותו? האם לממשלה יש מה לומר? אדוני, השר המקשר. 
       
שר התחבורה מאיר שטרית:
       
       נצביע עכשיו. 
       
קריאות:
       
       - - -
       
היו"ר ראובן ריבלין:
       
       אני אתן לך את המכתב. אני אתן לכל חבר כנסת שמבקש ולא מאמין לי. 
       
שר התחבורה מאיר שטרית:
       
       להצביע עכשיו. 
       
היו"ר ראובן ריבלין:
       
       אדוני השר, בהתאם לסעיף 36(ה)(2) לתקנון הכנסת, ולתיקון שנתקבל, דרישתו של השר מתקבלת, ואנחנו נראה בהצבעה הצבעת אמון. הממשלה מבקשת להצביע עכשיו. או.קיי., רבותי חברי הכנסת – זה לא נדחה, אבל רואים זאת כהצבעת אי-אמון. מי שמצביע בקריאה שלישית בעד החוק, מצביע נגד אי-אמון. מי שמצביע נגד החוק – מצביע בעד אי-אמון. כללי המשחק ברורים? אנחנו מצביעים על החוק. 
       
       ובכן, רבותי חברי הכנסת, אנחנו עוברים להצבעה בקריאה שלישית על הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 3). נא להצביע. 

הצבעה מס' 51
       
בעד החוק - 23
נגד - 10
נמנעים – 1
חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 3), התשס"ה-2004, נתקבל. 
       
היו"ר ראובן ריבלין:
       
       אני אמרתי לך, חבר הכנסת דורון, שבהצבעה לא מפריעים? עוד רגע אני אכריז, ואז תפריעו כמה שאתם רוצים. אחר כך יש בלבול, ואשם היושב-ראש. 
       
       23 בעד החוק ונגד האי-אמון, עשרה נגד החוק ובעד האי-אמון, אחד נמנע. אני קובע שהצעת החוק עברה בקריאה שלישית. 
       
       רבותי חברי הכנסת, רבותי השרים, אדוני יושב-ראש ועדת החוץ והביטחון, אדוני סגן שר הביטחון, אני מברך אתכם. 
       
       אני מודיע לכם שתם סדר-היום. ישיבת הכנסת הבאה תתקיים ביום שני, כ"ב בטבת התשס"ה, 3 בחודש ינואר למניינם, בשעה 16:00. ישיבת הכנסת נעולה. 
       
       הישיבה ננעלה בשעה 22:09.
     
עמוד 338 מתוך 338

