    תוכן עניינים
דברי יושב-ראש הכנסת בעקבות הפיגועים במלון "הילטון טאבה" ובחופי סיני	3
הצעה לסדר	5
רוחמה אברהם (הליכוד):	5
מסמכים שהונחו על שולחן הכנסת	5
מזכיר הכנסת אריה האן:	5
אבשלום וילן (יחד):	8
נאומים בני דקה	10
עבד-אלמאלכ דהאמשה (רע"ם):	11
יולי-יואל אדלשטיין (הליכוד):	12
ישראל אייכלר (יהדות התורה):	12
אריה אלדד (האיחוד הלאומי - ישראל ביתנו):	13
יצחק כהן (ש"ס):	13
רן כהן (יחד):	14
ואסל טאהא (בל"ד):	14
גאלב מג'אדלה (העבודה-מימד):	15
גילה פינקלשטיין (מפד"ל):	15
מגלי והבה (הליכוד):	16
אתי לבני (שינוי):	17
מוחמד ברכה (חד"ש-תע"ל):	18
יעקב ליצמן (יהדות התורה):	19
איוב קרא (הליכוד):	19
אליעזר כהן (האיחוד הלאומי - ישראל ביתנו):	20
יעקב מרגי (ש"ס):	20
אבשלום וילן (יחד):	21
אורי יהודה אריאל (האיחוד הלאומי - ישראל ביתנו):	22
אופיר פינס-פז (העבודה-מימד):	22
דיווח משלחת הכנסת ליפן	23
אהוד רצאבי (שינוי):	23
הצעת חוק לתיקון פקודת מס הכנסה (מס' 141), התשס"ד-2004;	25
הצעת חוק השקעות משותפות בנאמנות (תיקון מס' 9), התשס"ד-2004;	25
הצעת חוק הסדרת העיסוק בייעוץ השקעות ובניהול תיקי השקעות  (תיקון מס' 6), התשס"ד-2004	25
שר האוצר בנימין נתניהו:	26
אהוד רצאבי (שינוי):	32
חיים אורון (יחד):	34
יגאל יאסינוב (שינוי):	38
נסים זאב (ש"ס):	41
אורי יהודה אריאל (האיחוד הלאומי - ישראל ביתנו):	42
איוב קרא (הליכוד):	45
ישראל אייכלר (יהדות התורה):	47
מוחמד ברכה (חד"ש-תע"ל):	48
ג'מאל זחאלקה (בל"ד):	52
מגלי והבה (הליכוד):	54
אריה אלדד (האיחוד הלאומי - ישראל ביתנו):	57
יוסף פריצקי (שינוי):	58
עבד-אלמאלכ דהאמשה (רע"ם):	60
טלב אלסאנע (רע"ם):	62
מסמכים שהונחו על שולחן הכנסת	65
סגנית מזכיר הכנסת ירדנה מלר-הורוביץ:	65
הצעת חוק השקעות משותפות בנאמנות (תיקון מס' 9), התשס"ד-2004;	65
הצעת חוק הסדרת העיסוק בייעוץ השקעות ובניהול תיקי השקעות (תיקון מס' 6), התשס"ד-2004	65
נסים זאב (ש"ס):	66
אורי יהודה אריאל (האיחוד הלאומי - ישראל ביתנו):	67
ישראל אייכלר (יהדות התורה):	68
מוחמד ברכה (חד"ש-תע"ל):	70
עבד-אלמאלכ דהאמשה (רע"ם):	72
    
       

       חוברת א'
       ישיבה קס"ז


















הישיבה המאה-ושישים-ושבע של הכנסת השש-עשרה
יום שלישי, כ"ז בתשרי התשס"ה (12 באוקטובר 2004)
ירושלים, הכנסת, שעה 16:00
       
       

דברי יושב-ראש הכנסת בעקבות הפיגועים 
במלון "הילטון טאבה" ובחופי סיני

היו"ר ראובן ריבלין:
       
       גבירותי ורבותי חברי הכנסת, סגני יושב-ראש הכנסת, היום יום שלישי, כ"ז בתשרי התשס"ה, 12 בחודש אוקטובר 2004 למניינם. אני מתכבד לפתוח את ישיבת הכנסת. 
       
       רבותי חברי הכנסת, באבחת חרב הפכה סיני, "ארץ האפשרויות הבלתי-מוגבלות", רחבת החלום ומסעירת הנפש, לשדה קטל של אנשים, נשים וטף, שביקשו רק רגע של שלווה. 
       
       סיני, אומר המדרש, נקראה כך על שום ששם ירדה השנאה לעולם, כשישראל קיבלו את התורה ואומות העולם קינאו.
       
       חג שמחת תורה השתא, בסיני, הפך ליומם של השונאים. השונאים, המקנאים בעם היהודי, בעם בישראל, יהודים ומוסלמים, עם יהודי שחי וקיים, הגואל ובונה את הארץ הטובה הזאת. הטרור הקיצוני, שאחדים ממפעיליו מנופפים בשם אלוהים לשווא, מכיר רק דרך אחת – דרך המוות. אבל אנחנו, חלקנו בני יצחק ויעקב, כולנו בני אברהם, נמשיך בכל עוז בדרך החיים.
       
       הפעם לא הסתפקו הרוצחים בשפיכות דמים. הם גם רצו לפוצץ את מרקם השלום השברירי עם מצרים, כדי להוכיח, למי שעדיין מאמין אחרת, כי לא ייתכנו כאן יחסי שכנות בינינו לבין העולם הערבי הסובב אותנו. הטרור הזה הופנה שוב לא רק כלפי יהודים, אלא גם כלפי כל מי שהעז לקבל את קיומנו כאן בארצנו. 
       
       זוהי מלחמת בני אור מול בני חושך, ובמלחמה כזאת מי שסבור שניתן להבחין בין טרור א' לטרור ב', בין טרור אסור לטרור לגיטימי, ובשפה פשוטה יותר, בין טרור שטובח "רק" ביהודים ובישראלים לבין טרור שפוגע באחרים, מגלה כל פעם מחדש כי גם הוא עצמו הופך למטרה. אירופה חוותה זאת על בשרה, ועתה גם מצרים מגלה זאת, ולא בפעם הראשונה.
       
       בשם הכנסת כולה ברצוני להודות לאנשי יחידת החילוץ של צה"ל, לפיקוד העורף, למשטרת ישראל, למגן-דוד-אדום, לכבאים, למתנדבי זק"א ולכל מי שסירב לוותר על הסיכוי להציל ולו נפש אחת מן התופת.  
       
       מכאן נשלח גם תנחומים למשפחות הכואבות ששכלו את יקיריהן, וברכת רפואה שלמה לפצועים. 
       
       בשעה זו מובלים אם ושני בניה לקבורות, ואנחנו כולנו יחד מרכינים ראש לזכר כל הקורבנות, ישראלים טובים, אשר נפלו, יהודים ומוסלמים, יהודים מכל חלקי הארץ, וערבים מיפו ומלוד. תהיה נשמת כולם צרורה בצרור החיים. 

       
הצעה לסדר
       
היו"ר ראובן ריבלין:
       
       הודעה לפי סעיף 53 לחברת הכנסת רוחמה אברהם. בבקשה.

רוחמה אברהם (הליכוד):
       
       תודה. 
       
       אדוני היושב-ראש, חברי הכנסת, גם במושב הנוכחי, כמו במושבים הקודמים, אנחנו לא שוכחים ולא נשכח את יקירינו השבויים והנעדרים. 
       
       השנים חולפות והכאב הולך ומתעצם. השנים רודפות זו את זו והפצע נשאר פתוח. מסע הייסורים לבירור גורל הבנים נמשך, וכולנו מקווים שנראה בקרוב את קצו. אומה שלמה מצפה בכיליון עיניים ליום שבו ישובו ארצה היקירים אל חיק משפחותיהם, ועד לבוא היום הזה לא נפסיק, אף לא לרגע אחד, את המאמצים להחזירם הביתה בשלום: את רב-סמל צבי פלדמן, את רב-סמל זכריה באומל, את רב-סמל יהודה כץ, את רב-סרן רון ארד, את רב-טוראי גיא חבר ואת יונתן פולארד. 
       
       כולנו נושאים היום תפילה, שמהרה יתקיים בכם מאמר הנביא ישעיה: "לקרא לשבוים דרור, ולאסורים פקח קוח". תודה רבה, אדוני היושב-ראש. 

היו"ר ראובן ריבלין:
       
       ונזכור שעזאם עזאם עדיין יושב בכלא במצרים. 
       
       תודה רבה לחברת הכנסת רוחמה אברהם. 
       

מסמכים שהונחו על שולחן הכנסת

היו"ר ראובן ריבלין:
       
       הודעה למזכיר הכנסת.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחה היום על שולחן הכנסת החלטה בדבר תיקוני טעויות בחוק התוכנית להבראת כלכלת ישראל (תיקוני חקיקה להשגת יעדי התקציב והמדיניות הכלכלית לשנות הכספים 2003 ו-2004), התשס"ג-2003, ובחוק מיסוי מקרקעין (שבח, מכירה ורכישה) (תיקון מס' 50 והוראת שעה), התשס"ב-2002. תודה רבה. 

היו"ר ראובן ריבלין:
       
       אני מאוד מודה למזכיר הכנסת.
       
       רבותי, לפני שנעבור לנאומים בני דקה, אני מבקש להבהיר ולמסור פרטים על אירוע שאירע כאן אתמול במליאת הכנסת, שעה שדנו בהודעת ראש הממשלה ובהצעות האי-אמון שהוגשו על-ידי חברי הכנסת מוחמד ברכה ודליה איציק בשם הסיעות השונות.
       
       אתמול לפני הישיבה הראשונה של הכנסת עשינו כאן ניסיון הצבעה, והכול פעל כשורה. בתחילת הישיבה ביקשתי לקיים פעם נוספת ניסיון הצבעה, ואכן עשיתי זאת, ביחד עם כמה חברי כנסת שישבו באולם, והכול פעל כשורה. לצערי הרב, כמה שעות לאחר מכן, כאשר עמדנו בפני ההצבעה לקבוע מי בעד ומי נגד הצעות הסיעות לגבי הודעת ראש הממשלה, כמו גם הודעתו של ראש הממשלה עצמו בדבר רישום הודעתו בפני הכנסת, נתברר שהשורה השלישית בגוש המרכזי נותקה ממערכת ההצבעה. 
       
       מובן שחמתי בערה על אנשי המינהלה, על העובדה שאנחנו לאחר פגרה מוצאים את עצמנו בכשל של האפשרות לקיים הצבעות נאותות בכנסת ישראל. הוצאנו ממון רב על המערכת, והמערכת היא מעולה. כעסתי, מטבע הדברים, על כך שהיא לא מתפקדת בזמנים ובמקרים חשובים ביותר. נתברר לאחר מכן, שאחד המתגים שנמצאים בראשיתה של כל שורה משני הצדדים נותק. כמובן אינני יכול לדעת מי ניתק אותו ולמה ניתקו אותו.

אברהם הירשזון (הליכוד):
       
       חברי הכנסת בעד התנתקות.

היו"ר ראובן ריבלין:
       
       אני לא יודע אם הכנסת היתה בעד ההתנתקות אבל זה נותק, מה שמראה לך שלפעמים גם בלי שאתה בעד התנתקות אתה מתנתק. 

איוב קרא (הליכוד):
       
       - - - 

היו"ר ראובן ריבלין:
       
       למה לך לחשוב? תן לי לסיים, חבר הכנסת איוב קרא. אשמח לתת לך את האפשרות לדבר מייד לאחר מכן.

איוב קרא (הליכוד):
       
       חברי הכנסת רצו להתנתק מתוכנית ההתנתקות.

היו"ר ראובן ריבלין:
       
       לא, לא, אני מדבר כרגע על מקרה מאוד מביך. התברר לנו לאחר מכן, עם תום הישיבה, שאכן אחד המתגים פשוט היה בחוץ, ובהינף יד אפשר היה להכניס אותו פנימה. קשה מאוד להוציא אותו כי הוצאתו קשורה באחיזה במתג, משבת, שאינו מאפשר יציאה בלי שלוחצים על מקום מסוים. כל אחד יכול לראות זאת בראשית השורה, ולהבחין שהבעיה היא בעיה די מסובכת. 

אורי יהודה אריאל (האיחוד הלאומי - ישראל ביתנו):
       
       מה המניע לפשע?
       
היו"ר ראובן ריבלין:
       
       אני לא יודע מה היה המניע. אני יודע רק את העובדה. אני לא יודע מה היה המניע. אני יודע רק שהעובדה היתה שזה היה בחוץ. אני לא שם אדם רשע בשום פנים ואופן, אלא אם כן יש לי הוכחה, חלילה, שאכן כך הדבר. אני מתאר לעצמי שקרה פה איזה מקרה יוצא דופן שגרם לכך שהמתג יצא.
       
יעקב מרגי (ש"ס):
       
       העיתונות הבינה ככה.
       
היו"ר ראובן ריבלין:
       
       אני אומר בצורה מפורשת, שאתמול אמרתי לרדיו ולטלוויזיה בשידור ישיר בצורה הברורה ביותר שאינני חושד באיש, אבל העובדות מדברות בעד עצמן, שהמתג היה בחוץ. ייתכן שזו באמת מקריות ושמשהו קרה בלי כוונה. ייתכן, חלילה, שהיתה גם כוונה.
       
       אני רוצה לומר, שמעולם לא חשבתי שחברת הכנסת אילנה כהן, שבמקרה יושבת על-יד אותו מקום, והמתג סמוך לרגליה, היתה זו שפעלה או עשתה דבר כזה. לא עלה בדעתי, ונדמה לי שלא עלה בדעתה מעולם לעשות דבר כזה. יש לי צער רב על כך שכולם שואלים אותה ופונים אליה בשאלות ובחקירות איך קרה הדבר שלידה נותק הקשר. אם היה רוצה מישהו לנתק, היה יכול לעשות זאת במשך חמש שעות הדיון שהיו כאן. כמובן גם יכול להיות שכאשר עוברים ויוצאים, קורה משהו שגורם למתג לצאת. לא שמישהו קרע אותו, אלא הוציא אותו. 
       
       אני מבקש לומר לכולם, שאין חשד ואפילו לא קצה של חשד בחברת הכנסת אילנה כהן או בכל חבר כנסת אחר אשר פעל ועשה את אשר עשה. לצערנו הרב, קרה הדבר וגם נעשה זאת לעין השמש ולעין הציבור כולו, ואנו רק יכולים להצטער. אני מקווה שכמובן לא היה זדון בעניין זה.
       
ישראל אייכלר (יהדות התורה):
       
       האם תזמין את המשטרה?
       
היו"ר ראובן ריבלין:
       
       לא, חלילה. אבל, חבר הכנסת אייכלר, כמובן כל דבר כזה, חלילה - אם יש מישהו שחושב שאפשר לעשות תעלול כזה או אחר גם בנושאים שבהם המחלוקת היא קשה, הרף לו, משום שזה לא דבר שמועיל לנו בתור הנציגים היחידים של הריבון בישראל, שהוא אזרחי מדינת ישראל. אני מאוד מודה לכולם.
       
אבשלום וילן (יחד):
       
       אדוני היושב-ראש, אפשר להעיר הערה?
       
היו"ר ראובן ריבלין:
       
       בהחלט. בבקשה.
       
אבשלום וילן (יחד):
       
       אדוני היושב-ראש, אני חושב שמה שקרה היה באמת תקלה מקרית לחלוטין, אבל אני רוצה להגיד לך: אתה, כמי שאמון על כבוד הכנסת, שמעתי אותך וראיתי אותך אתמול בטלוויזיה וגם ברדיו, והתחושה שהציבור קיבל היא, ששוב חברי הכנסת לא יודעים לשמור על כבודו של הבית ומישהו חמד לו לצון והוא החליט לבצע איזה מעשה מאוד מוזר. בלי שבדקתי, אני כמעט משוכנע שהיתה פה תקלה מקרית ושלא היתה פה כוונת זדון של איש. צריך למצוא את הדרך לתקן זאת, כי הרושם הציבורי שנוצר מהסיפור הזה בתקשורת, גם אתמול בלילה וגם הבוקר, הוא מאוד-מאוד לא לכבודה של הכנסת, וחבל. יש לנו מספיק נושאים רציניים לדון בהם, וחבל שנוריד את כבודו של הבית.
       
היו"ר ראובן ריבלין:
       
       אני מודה לך על הערתך. עם זאת, אני מוכרח לומר, שאי-אפשר להתעלם מהעובדות ואל לנו לשים את עצמנו תמימים ומיתממים. צריך להתריע ולומר, שאם, חלילה, יד זדון פגעה במערכת ההצבעה - שכן קשה מאוד מבחינה טכנית, חבר הכנסת וילן, שדבר כזה יקרה, אבל זה בהחלט יכול לקרות, ואפילו בהסתברות של אחד למיליון, וההסתברות היא לא הרבה יותר רחוקה מכך - לכן אני חושב שמה שאמרתי ראוי שיישמע על-ידי כל אחד ואחד מאתנו. 
       
       אני רוצה לומר, כאחד מוותיקי הבית, יחד עם חבר הכנסת רן כהן, שהוא עוד ותיק ממני, שאנחנו מקפידים מאוד על כבודו של הבית, אבל להתעלם ממעשה שיכול להיראות בעיני מאן דהוא כתעלול או כדבר מותר - אסור לנו, ואסור לעבור על כך לסדר-היום. כמובן, אני מדגיש פעם נוספת, ואני מודה לך על הערתך, שלא עלה מצדי חשד, לא חשד של הסתברות ולא חשד ישיר, שאחד מחברי הכנסת, ספציפי, עשה זאת. אבל, זה נעשה באולם הכנסת, באולם המליאה, שבו נמצאים רק חברי כנסת. אומנם היו גם חברי כנסת לשעבר והיו אורחים, אבל רק - - -
       
אורי יהודה אריאל (האיחוד הלאומי - ישראל ביתנו):
       
       אחד מהם נפגע - - -

היו"ר ראובן ריבלין:
       
       אני לא - - -
       
אורי יהודה אריאל (האיחוד הלאומי - ישראל ביתנו):
       
       - - - כל השרים לשעבר. יכול להיות שאחד מהם - - -
       
היו"ר ראובן ריבלין:
       
       יכול להיות. הכול יכול להיות. אז למה הוא לא עשה זאת בשורה הראשונה אלא דווקא בשורה השנייה?
       
יעקב ליצמן (יהדות התורה):
       
       אדוני, ברור לך שאף אחד לא חשב שאפשר לשבש את ההצבעה. לכן, אני לא חושב שיעלה על הדעת שזה מישהו מחברי הכנסת, כי כל חבר כנסת יודע שיש ארבע דרכים: יש או כך או כך או הצבעה שמית. זה ברור לך שאף אחד - - -
       
היו"ר ראובן ריבלין:
       
       לי ברור, ואני בהחלט נוטה להיות אחד מבית הלל. עם זה, הדבר מדבר בעד עצמו.
       
יעקב ליצמן (יהדות התורה):
       
       יכול להיות - - -
       
היו"ר ראובן ריבלין:
       
       כאן, בכנסת, כאשר עשינו ניסיון לפני כן כל המערכת פעלה. פתאום ולפתע ברגע המכריע זה קרה. צריך להתריע ולהרתיע, ואני בטוח רק שאין צורך בשום משטרה על מנת שתבוא ותחקור, שכן אף אחד לא יוכל לגלות זאת, אלא אותו אדם שעשה זאת.
       
יעקב ליצמן (יהדות התורה):
       
       אדוני היושב-ראש, אני שמח לשמוע שאני שולט על השורה החשובה הזאת.
       
היו"ר ראובן ריבלין:
       
       אני מודיע לך, שאני גם שמח שאתה הוא השולט, אבל אם אתה הולך ממקומך, כל אחד יכול להגיע למקומך. היום, אני בטוח גם, שוב, שכבר לא יקרו דברים כאלה. חברי הכנסת, אני מאוד מודה לכם.
       

נאומים בני דקה
       
היו"ר ראובן ריבלין:
       
       עכשיו, תואילו ותעזרו לי על-ידי כך שמי שרוצה להשתתף בנאומים בני דקה יצביע. נא להצביע. בבקשה. אין להצבעה - אם זה בעד, נגד או נמנע - חשיבות, והעיקר שזה יירשם. אני מבקש מחבר הכנסת עבד-אלמאלכ דהאמשה להיות ראשון הדוברים. הוא מצטיין הנואמים בכנס הקודם של הכנסת.
       
רן כהן (יחד):
       
       בקשר לנושא הקודם: חס וחלילה, לא עולה על הדעת של אף אחד שמישהו מעובדי הכנסת עשה זאת.
       
היו"ר ראובן ריבלין:
       
       ודאי.
       
רן כהן (יחד):
       
       אני אומר זאת - - -
       
היו"ר ראובן ריבלין:
       
       אני מאוד מודה. יש כמה סדרנים אתנו כאן. לא עולה על הדעת בעניין זה שמישהו עשה זאת. חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, בסוף השבוע - ייתכן, בהסתברות מעטה, שזה יהיה ביום חמישי, אבל בוודאי ביום שישי הקרוב אנחנו נתחיל את צום הרמדאן הבא על כולנו לטובה. בהזדמנות הזאת אני רוצה לברך את כל המאמינים ואת ציבור הצמים ואת ציבור המוסלמים לקראת חג הרמדאן הקדוש הזה.
       
       בהזדמנות הזאת חייבים כולנו לזכור, שעובדי מועצות מקומיות, על-פי רוב במועצות מקומיות ערביות - חרף השביתה, חרף החלטת בית-הדין לעבודה וחרף כל המאמצים, עדיין נמצאים עובדי מועצות מקומיות ערבים בעראבה, בבעינה, במשהד במיוחד, שם זה שנתיים וחצי, ובעין-מאהל ובכפרים אחרים שלא קיבלו משכורת חודשים רבים, ואולי שנה או שנה וחצי ושנתיים וחצי. חשוב מאוד שעוד לפני מועד הצום ולפני כניסת החודש האנשים האלה יקבלו את משכורתם. 
       
       חבל שהממשלה איננה. גם השר המקשר איננו. אבל, אני מאמין שהדברים יגיעו לכתובתם ושמי שאחראי לעניין הזה חייב לעשות את מלאכתו. תודה רבה.
       
היו"ר ראובן ריבלין:
       
       נתתי לך 20 שניות יותר, כי על הרמדאן לא לקחתי חשבון. מדוע לא יודעים אם זה יהיה ביום רביעי או חמישי?
       
עבד-אלמאלכ דהאמשה (רע"ם):
       
       החודש הוא החודש של הירח, ובחודש של הירח אנחנו כמוסלמים מקפידים להסתכל על הירח בעיניים ולא עושים את החישובים שאנשים אחרים עושים, ועושים זאת מראש, בלי להתחשב אם הירח הופיע או לא הופיע. תודה רבה.
       
היו"ר ראובן ריבלין:
       
       הבנתי. בסדר. חבר הכנסת יולי אדלשטיין, בבקשה. אחריו - חבר הכנסת אייכלר.
       
יולי-יואל אדלשטיין (הליכוד):
       
       אדוני היושב-ראש, חברי חברי הכנסת, לצערי הרב, תמה לה הפגרה והתחיל כנס החורף של מושב הכנסת, ואני עדיין לא יכול לשנות את הנושא. כמדי יום שלישי אני רוצה להזכיר לכולנו, שליונתן פולארד לא היתה שום פגרה ולא חופשות בחוץ-לארץ. הוא עדיין נמק בכלאו בארצות-הברית. אני קורא לכולנו לעשות את כל מה שביכולתנו על מנת להביא לשחרורו סוף-סוף בקרוב ולראותו כאן במדינת ישראל. תודה רבה.
       
היו"ר ראובן ריבלין:
       
       תודה רבה. חבר הכנסת ישראל אייכלר, בבקשה. אחריו - חבר הכנסת אלדד.
       
ישראל אייכלר (יהדות התורה):
       
       אדוני היושב-ראש, במשך שנים רבות אמרו לנו שהדמוקרטיה אוסרת לאכוף חינוך יהודי ערכי, תפילה בבתי-ספר. אסור לכפות חינוך כי זה דבר שכל אחד עושה כפי שהוא רוצה. והנה, באה ממשלת ההתנתקות מן היהדות ומנסה לכפות, לפי החלטות ועדות חכמי הדור, ועדות דברת למיניהן, כל מיני תוכניות ליבה לכל ילדי ישראל. 
       
       אני שואל: ממה נפשך? אם מותר למדינה לכפות יסודות וערכי חינוך, מדוע ויתרנו על החינוך היהודי, שכל ילד יהודי יבין ויאמין ב"שמע ישראל ה' אלוקינו ה' אחד", ב"זכור את יום השבת לקדשו" וב"לא תרצח"?
       
       ואם הדמוקרטיה מחייבת שכל הורה וכל קהילה וכל רשת יחנכו לפי ערכי המשפחה והקהילה והעדה והדת שלה, מי נתן לשרת החינוך או לפקידיה את הסמכות לכפות חינוך ולמנוע תקציבים שוויוניים לכל זרם שרוצה לחנך את הנער על-פי דרכו?
       
       אם מדינה דמוקרטית צריכה לספק שירותי כבישים, מים, חשמל ודברים כאלה, ללא ערכים, מי שמם לבוא ולכפות את הליבה שהיא קבעה? ואני לא נכנס בכלל לשאלה מה תוכן הליבה עצמה. תודה. 
       
היו"ר ראובן ריבלין:
       
       תודה רבה לחבר הכנסת אייכלר. חבר הכנסת אריה אלדד, ואחריו – חבר הכנסת יצחק כהן. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני מניח שכולנו נדהמנו והזדעזענו כששמענו על השר לשעבר, גונן שגב, ועל החשד כי סחר בסמים. 
       
אופיר פינס-פז (העבודה-מימד):
       
       הדוקטור לשעבר. 
       
אריה אלדד (האיחוד הלאומי - ישראל ביתנו):
       
       התביישנו כשראינו תמונות, כיצד הוא מושך כסף בכרטיס אשראי שדווח על גנבתו, ותמהנו עד לאיזה שפל יכול להגיע מי שהיה נבחר ציבור, מחוקק, שר. ואז נזכרתי איך הפך לשר ואיך קנתה הממשלה את התמיכה בהסכם אוסלו במחיר מיניסטריון, ועוד אחד במחיר "מיצובישי". לכן אין צורך להתפלא שמי שהיה למכירה אז, הגיע לאן שהגיע. ואסון אוסלו קם והיה בחטאי האיש הזה, גם בחטאי האיש הזה. 
       
       לא הייתי נזכר, לולא היתה הסיטואציה דומה היום. לממשלה אין רוב, והיא עלולה לנסות ולקנות בכל מחיר תמיכה באסון הבא. רק שנזכור וניזהר. 
       
היו"ר ראובן ריבלין:
       
       תודה לחבר הכנסת אלדד. חבר הכנסת יצחק כהן, ואחריו – חבר הכנסת רן כהן. 
       
יצחק כהן (ש"ס):
       
       תודה, אדוני היושב-ראש. כולנו הזדעזענו מהפיגוע האיום והנורא שהיה במלון בטאבה ובעוד שני מלונות לאורך חופי סיני. 
       
       אדוני היושב-ראש, ראש השב"כ אבי דיכטר התריע בצורה חדה וברורה וממוקדת להפחיד על הפיגועים האלה. הכתובת היתה על הקיר באותיות של ניאון. משום מה, שר בממשלה הפך את ההתרעה הזאת לחוכא ואטלולא, ואני מתכוון לשר המשפטים. בסיטואציה אחרת הוא היה צריך לקחת ביטוח אחריות מצרית. שר המשפטים הביך את ראש השב"כ בישיבת הממשלה שלאחר ראש השנה. שר המשפטים, טומיסלב למפל, המכונה טומי לפיד, הביך את ראש השב"כ אבי דיכטר, והפך את ההתרעה הממוקדת, הברורה, הבהירה, לחוכא ואטלולא. הוא גרם לישראלים לזלזל בהתרעה הזאת, והם ירדו למלונות וקרה מה שקרה. 
       
       על דבר כזה אסור שנעבור לסדר-היום. שר המשפטים חייב להיחקר בבית הזה, ואם הוא צריך לשלם במשרתו על דבר כזה, אז הבית הזה צריך לשלוח אותו הביתה. יש הרבה סיבות לשלוח אותו הביתה, וזאת עוד סיבה. 
       
היו"ר ראובן ריבלין:
       
       תודה רבה. חבר הכנסת רן כהן, בבקשה, ואחריו – חבר הכנסת טאהא. 
       
רן כהן (יחד):
       
       אדוני היושב-ראש, חברי חברי הכנסת, היום שמענו שצה"ל מקציב לכל חקלאי פלסטיני שברשותו כרם זיתים, למסוק את הזיתים שלו רק במשך שלושה ימים. הרמטכ"ל, בוועדת החוץ והביטחון, אומנם הניח את דעתנו כאשר הסביר שמדובר לא בשלושה ימים מסוימים, אלא לכל חלקה שלושה ימים, כדי שהצבא יוכל לתאם ולהגן על אותם חקלאים, כדי שיוכלו למסוק את הזיתים שלהם. אבל אני חייב לומר, אדוני היושב-ראש, שהדבר בכל זאת מעורר חרדה וחלחלה, כיוון שהרמטכ"ל הסביר מה קורה. אותם מתנחלים קיצונים, בריונים, יורדים עם הנשק על החקלאים, יורים ופוגעים בהם ומסכנים גם את חיילי צה"ל. הם יוצרים מצב ללא נשוא, של אנשים שנוהגים בבריונות בחקלאים, שכל מה שהם רוצים הוא לקיים את עצמם מהזיתים שלהם. 
       
       לאיזו רמת בריונות הדבר הזה מגיע? נדמה לי שנצטרך לעסוק בזה באחת מישיבות הכנסת, כדי למנוע חרפה לישראל. תודה. 
       
היו"ר ראובן ריבלין:
       
       תודה רבה לחבר הכנסת רן כהן. חבר הכנסת ואסל טאהא, ואחריו – חבר הכנסת מג'אדלה. 
       
ואסל טאהא (בל"ד):
       
       אדוני היושב-ראש, גם אני מצטרף לברכות לרגל חודש הרמדאן, ומצטרף לדרישה של חברי הכנסת, שעל שר הפנים לפרוע את המשכורות שעד עכשיו לא שולמו לעובדי הרשויות המקומיות בהרבה כפרים ערביים בצפון, בדרום ובמרכז. 
       
       אדוני היושב-ראש, הפעולה הצבאית בעזה נמשכת, מתגלגלת לתוך העיר, מתגלגלת למחנות הפליטים. עד עכשיו היא קצרה 120 הרוגים, כל הרוג רביעי הוא ילד. המודל הוא הילדה אימן, שנרצחה על-ידי חיילי צה"ל ברפיח. אחרי וידוא ההריגה רוקנו מחסנית שלמה בגופה. את המודל הזה של הרצח, של ההריגה, יש להפסיק. לכן חובתנו בכנסת לתבוע מהממשלה להפסיק את הפעולה הזאת ולסגת מעזה ולסגת מהמחנות. 
       
       אדוני היושב-ראש, יש מקום גם להיענות לדעת הקהל הבין-לאומית, שתובעת מישראל להפסיק את הפעולה ולפתוח במשא-ומתן עם הפלסטינים. 
       
היו"ר ראובן ריבלין:
       
       תודה לחבר הכנסת טאהא. חבר הכנסת גאלב מג'אדלה, ואחריו – חברת הכנסת פינקלשטיין. 
       
גאלב מג'אדלה (העבודה-מימד):
       
       אדוני היושב-ראש, אני, כמובן, מצטרף לברכות למאמינים ולצמים. 
       
       היות שחבר הכנסת רן כהן לא השלים מבחינת הזמן את מה שהוא התחיל, וגם אני התכוונתי לדבר על הנושא הזה, אני פונה אליך, אדוני היושב-ראש. לי יש ידיעות ואינפורמציה אישית, מכמה אזרחים, שמה שתיאר חבר הכנסת רן כהן הוא קצה קצהו של הדבר. אני פונה אליך אישית כיושב-ראש הכנסת, כאדם שוחר שלום, כאדם שמגלה בתקופה הקצרה שהייתי כאן את מיטב האנושיות, להתערב אצל הגורמים הנוגעים בדבר כדי לאפשר לחקלאי ולאיכר הפלסטיני הפשוט והצנוע לפרנס את משפחתו בכבוד בחודש הזה. 
       
היו"ר ראובן ריבלין:
       
       תודה רבה לחבר הכנסת מג'אדלה. בבקשה, חברת הכנסת גילה פינקלשטיין, ואחריה – חבר הכנסת והבה. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, אנחנו אחרי פגרה, ושוב יום שלישי, ואני מתמידה בדברי בנאום הקצר שאני נושאת בנושא ההתנתקות, עד שההתנתקות תיעלם מן העולם. אני מאמינה שהיא אכן תיעלם. 
       
אופיר פינס-פז (העבודה-מימד):
       
       עד שהמפד"ל תיעלם מן העולם. 
       
גילה פינקלשטיין (מפד"ל):
       
       עיוור מי שלא מבחין במה שהולך להתרחש כאן במהלך השנה הקרובה. עשרות ואף מאות אלפי אנשים יעשו הכול כדי שתוכנית העקירה – לא ההתנתקות, העקירה ההזויה של ממשלת ישראל – לא תתבצע. ברור לנו כי יוזמי התוכנית המרושעת כבר התנתקו מזמן מעם ישראל, אך לשמחתי העם היהודי הציוני עדיין שפוי ולא ייתן יד לגירוש יהודים מהאדמות שלהם, מהבית שלהם, מהמשכן שלהם אלפי שנים. 
       
       מישהו מהאולימפוס בכנסת חייב להתעורר. המהלך חייב להיפסק, ועכשיו. יישובים שלמים שעלו על הקרקע לבקשות ממשלות ישראל לדורותיהן, ואשר תושביהם הוגדרו כחלוצי הדור, מתבקשים להתפנות כעת ללא הסכם מדיני, ללא הבנה עם היריב הפלסטיני ובידיעה ברורה שקיימת סכנה ממשית לביטחונם של התושבים בערי הדרום עם פירוק היישובים בחבל-קטיף. 
       
       אלפי יהודים צפויים לעקירה מבתיהם, ואפילו לא ראינו דמעה אחת מחבורת השרים שנשאו לשווא את שם שלמות הארץ במשך דורות. תודה. 
       
היו"ר ראובן ריבלין:
       
       תודה רבה. חבר הכנסת מגלי והבה, ואחריו – חברת הכנסת אתי לבני. 
       
מגלי והבה (הליכוד):
       
       אדוני היושב-ראש, חברי הכנסת, ברצוני לשלוח מכאן את תנחומי למשפחות השכולות ולאחל החלמה לפצועים מהפיגוע האחרון בטאבה. 
       
       הפיגוע האחרון בטאבה הוכיח לנו, שאותם טרוריסטים, אותם פונדמנטליסטים שיושבים כל הזמן ומתכננים פיגועים נגד חפים מפשע, ללא הבחנה בין ישראלי לצרפתי, לרוסי או למצרי – צריך להילחם בהם מלחמת חורמה. 
       
       שמעתי קודם את חבר הכנסת ואסל טאהא מגנה את חיילי צה"ל. אני מייעץ לו באותה מידה שיפנה לאותם משלחי "קסאם", שיגנה את הטרוריסטים האלה, שכל תפקידם הוא להרוג חפים מפשע. מי שרוצה שלום, צריך לדבר שלום ולא לגנות רק את חיילי צבא-הגנה לישראל, שעושים לילות כימים על מנת להבטיח את ביטחון תושבינו. 
       
היו"ר ראובן ריבלין:
       
       תודה רבה. חברת הכנסת אתי לבני, בבקשה, ואחריה - חבר הכנסת מוחמד ברכה. 
       
אתי לבני (שינוי):
       
       אדוני היושב-ראש, חברותי, חברי חברי הכנסת, אתמול הונחה על שולחן הכנסת הצעת חוק של חבר הכנסת צבי הנדל, הקובעת שביישוב קטן עד 500 משפחות יהיה אפשר להחליט על הרכב אותו יישוב. ההצעה הזאת הובאה בפני נשיאות הכנסת להחלטה אם היא ראויה להיות מונחת. 
       
       ההצעה לוותה בחוות דעת משפטית של היועצת המשפטית ששונתה. תחילה חוות הדעת אמרה שהמלה ערבי בהצעת החוק לא ראויה והיא גזענית, וכאשר המלה נשמטה ורק נשאר שיקול הדעת, היא אושרה. 
       
       אני רוצה לומר לכנסת הזאת, שהצעת החוק הזאת, למרות ההכשר שהיא קיבלה מהיועצת המשפטית, היא הצעת חוק שאיננה ראויה. ספר החוקים שלנו איננו צריך לכלול הצעות חוק וחוקים גזעניים, אף שהם תחת מסווה אחר. שיקול הדעת של נשיאות הכנסת היה צריך להיות כזה שימנע להעלות את הצעת החוק הזאת. 
       
היו"ר ראובן ריבלין:
       
       תודה רבה, אני רק רוצה להבהיר, וחבר הכנסת ברכה גם כן יוכל להתייחס לזה לאחר מכן. חברת הכנסת לבני, אני רוצה לומר לך, שחבר הכנסת הנדל הגיש הצעת חוק שנפסלה על-ידי היועצת המשפטית, ולאחר התייעצות עם חבר הכנסת הנדל היא שונתה לא במלה אחת, אלא שונתה בכמה מלים. 
       
       אני בנשיאות מעולם לא חשבתי שאני יכול לתמוך בהצעה, אם כי גם לא התנגדתי לה. היא עברה ברוב קולות של ארבעה מסגני היושב-ראש, שהם ארבעה מתוך שמונת חברי הנשיאות, בהתנגדותם של שניים ובהימנעותי ובהיעדרו של חבר הכנסת וסגן היושב-ראש פרופסור נודלמן. 
       
אופיר פינס-פז (העבודה-מימד):
       
       יש פורום ערעור על זה, אדוני? 
       
היו"ר ראובן ריבלין:
       
       אפשר להצביע נגד זה בזמן - - -
       
אופיר פינס-פז (העבודה-מימד):
       
       על החלטת נשיאות יש פורום ערעור?
       
היו"ר ראובן ריבלין:
       
       אני לא בטוח, אבל אני אברר. אין ערעור. 
       
קריאה:
       
       יש בבג"ץ. 
       
היו"ר ראובן ריבלין:
       
       אין ערעור, יש בג"ץ. הוא צודק, כי על החלטות יש ערעור לוועדת הכנסת או לוועדת הפירושים. בעניין זה אין ערעור, ויש אפשרות כמובן להצביע נגד, כמו שיש אפשרות לפנות לבג"ץ, אני רק לא מציע זאת מטעמים אחרים. 
       
אתי לבני (שינוי):
       
       שאלה ליושב-ראש. אני הייתי מבקשת, אם תוכל לנמק את ההימנעות שלך, מדוע חשבת במובן מסוים שהצעת חוק כזאת אינה ראויה. 
       
היו"ר ראובן ריבלין:
       
       אני לא נמצא פה בשאלות-תשובות, אבל אני אומר כך: אם למשל היה נאמר שקהילה יכולה לחיות על-פי התקנון שלה, אני חשבתי שלגבי הנושא של הלאום - כי לצערנו הרב במדינה זו, כשהיה לי ויכוח עם אחד מראשי הערים היותר-מופלאים, שלא היה ממפלגתי, טדי קולק, ואמרתי שאני הייתי שמח מאוד אם ערביי ירושלים היו חיים אתי בבית; יש שכן טוב, יש שכן רע, זה לא תלוי בעניין כזה או אחר, בעוד הם חשבו שצריך שיהיה אזור ערבי ואזור יהודי. יש גם כאלה שאומרים "הם שם, ואנחנו פה" והיפרדות וכל מיני דברים כאלה. אינני חושב שהדבר ראוי, אבל בסך הכול יש קבוצות אתניות שחיות מתוך רצון, במסגרת המוגבלת והמצומצמת שלהן. זה בהחלט דבר שהוא ראוי לדיון. אני לא יכולתי להצביע בעניין הזה, כי פה היתה התייחסות שהיתה לה הצהרה ולא רק ממשות מהותית. 
       
       מובן שאני בדרך כלל לא אוהב להימנע, אלא אם כן אני נמנע באופן מופגן, אבל פה בהחלט יכול להיות מצב שבו תרצה קהילה לחיות במסגרתה היא ולא במסגרת אחרת, אבל על בסיס לאומי זה דבר שיש בו, נדמה לי, הצהרתיות. בבקשה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אתמול התפרסם הדוח של "מרכז יפה למחקרים אסטרטגיים". יש כל מיני מסקנות, חלקן מקוממות, במיוחד המסקנה בנושא הדמוגרפי, שזאת אחת הסכנות המרכזיות למדינה. 
       
       אבל שמתי לב שאחת המסקנות היא מה שנוגע לאפשרות של שלום עם סוריה. "מרכז יפה" קובע בדוח שלו, שממשלת ישראל החמיצה את האפשרות לפתוח משא-ומתן לשלום עם סוריה. למרות ועל אף האיתותים הברורים והחד-משמעיים של הממשלה הסורית ושל ההנהגה הסורית, ממשלת ישראל התעלמה לחלוטין מהעניין הזה. 
       
       אם אני מחבר את זה למה שאמר יועצו של ראש הממשלה, מר וייסגלס, בנושא של ההתנתקות שהועלתה על מנת להקפיא את התהליך המדיני, אני יכול להקיש מזה שהממשלה נסה כל עוד כוחה במותניה מכל אפשרות של שלום עם הפלסטינים, עם הסורים ועם כל אחד אחר. 
       
       אני רוצה להגיד לאדוני היושב-ראש, שהנושא של שימור הכיבוש, של שימור חוסר היציבות, הוא דבר מובנה. הממשלה הזאת מתפרנסת מהמתיחות ומהעימות. תודה. 
       
היו"ר ראובן ריבלין:
       
       תודה רבה. חברים, אני מבקש להצטמצם לדקה, מה עוד שיש אפשרויות אין-סופיות לדבר בכנסת. בבקשה, חבר הכנסת יעקב ליצמן, ואחריו - חבר הכנסת איוב קרא. 
       
יעקב ליצמן (יהדות התורה):
       
       תודה. 
       
       אדוני היושב-ראש, אני רוצה להתייחס לנושא הליבה. השבוע התפרסם בעיתון "הארץ" ובכלי התקשורת, שוועדת-דברת רוצה להנהיג תשעה קריטריונים בנושא הליבה. מעבר לכך שאני חושב שזה פוגע בחינוך הכללי במיוחד, אנחנו לא נאפשר לזה להיכנס לחינוך החרדי. אנחנו לא נאפשר חמישה ימי לימודים ושהילדים יסתובבו בחוץ בלי השגחה. אנחנו גם לא נאפשר פיקוח על רשת החינוך העצמאי, כאשר החינוך העצמאי, יסודו היה שהוא ממש עצמאי בלי התערבות משרד החינוך. לצערי, משרד החינוך מנסה להיכנס בדלת האחורית ולהתערב גם בתוכן וגם באופן שבו לומדים. אנחנו לא ניתן לא לליבה, לא למיצ"ב ולא לוועדת-דברת להיכנס לחינוך החרדי. 
       
היו"ר ראובן ריבלין:
       
       תודה רבה. חבר הכנסת איוב קרא, ואחריו - חבר הכנסת אליעזר כהן; צ'יטה. 
       
איוב קרא (הליכוד):
       
       אדוני היושב-ראש, חברי חברי הכנסת, אני ראיתי לנכון בפתיחת מושב הכנסת הנוכחי להעלות על נס את האפשרות שעזאם עזאם הכלוא במצרים ישוחרר במיוחד אחרי המכה הנוראה, האיומה והמזעזעת שהיתה בטאבה. כמחווה הומנית, אני קורא גם לנשיא מצרים ולראשי המדינה במצרים להתחשב בנסיבות וגם בסיטואציה שנוצרה, שבסולידריות אמיתית סביב נושא הטרור כולנו גם נמצא אוזן קשבת למקרה הומני זה. הבחור נמצא במצב קשה גם מבחינה בריאותית. 
       
       כיושב-ראש השדולה למענו בכנסת הייתי רוצה לראות אותו סוף-סוף מגיע חזרה למשפחתו. אני חושב שזאת שעת כושר חשובה, לאור הטרור במצרים ובסביבה. 
       
היו"ר ראובן ריבלין:
       
       תודה. עזאם עזאם, אם הוא צריך להשתחרר - בלי שום קשר לכך, זה ברור. 
        
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, נשיא המדינה דיבר בימים אלה על כך שצריך להכניס לבתי-סוהר את כל אלה שמסיתים במדינת ישראל. שלשום, בעיתון "מעריב", כותרת במאמר מטעמה של דוברת לזכויות האזרחים בשם אביר קופטי, האומר שההתפרצות זה עניין של זמן. היא מסיתה להתפרצות ערביי ישראל. 
       
עבד-אלמאלכ דהאמשה (רע"ם):
       
       אתה מסית. 
       
אליעזר כהן (האיחוד הלאומי - ישראל ביתנו):
       
       אני מציע לנשיא מדינת ישראל לשלוח את השליש שלו ולהכניס אותה מעבר לסורגים. 
       
היו"ר ראובן ריבלין:
       
       תודה לחבר הכנסת כהן. חבר הכנסת יעקב מרגי, ואחריו - חבר הכנסת וילן. 
       
עבד-אלמאלכ דהאמשה (רע"ם):
       
- - - לא על אחרים.
       
יעקב מרגי (ש"ס):
       
       אדוני היושב-ראש, חברי חברי הכנסת, אני מבין ללבם של ראש הממשלה ושר החוץ שניסו למתן את התגובות לגבי הסנקציות שהמצרים הערימו על כוחות החילוץ ועל הפצועים. אבל זה הזמן לומר, שהגיע הזמן שהמצרים יטפלו בעניין הגבול המצרי, ההברחות והברחת אמצעי הלחימה שנועדו לפגיעה בישראל. עם עין אחת פקוחה ועין אחת ממצמצת, כדאי שהם יבינו שזה יכול לחזור אליהם כמו בומרנג, וכמו בומרנג גדול. 
       
היו"ר ראובן ריבלין:
       
       תודה לחבר הכנסת מרגי. חבר הכנסת אבשלום וילן, ואחריו - חבר הכנסת אורי אריאל. 
       
אבשלום וילן (יחד):
       
       אדוני היושב-ראש, רבותי חברי הכנסת, מה שתיארו פה קודמי - חבר הכנסת רן כהן וחבר הכנסת גאלב מג'אדלה - לגבי מה שקורה שנה אחר שנה במסיק הזיתים, מחייב התייחסות מיוחדת של הכנסת. גם מי שמאמין בארץ-ישראל השלמה - אינני מעלה על דעתי שיש פה חבר כנסת אחד שחושב שהתעללות בחקלאים תמימים מוסקי זיתים היא לתפארת מדינת ישראל.
       
היו"ר ראובן ריבלין:
       
       מי שמאמין בארץ-ישראל השלמה מאמין בכל עצי הזיתים בארץ-ישראל.
       
אבשלום וילן (יחד):
       
       אדוני היושב-ראש, בשבועיים האחרונים אני מטפל במקרה של ילדים שצריכים להגיע מחירבת טובא לכפר בשם טוואנה, ליד חוות-מעון, מאחז בלתי חוקי. כבר פעמיים - גם בשבת האחרונה בשעות אחר הצהריים - תקפו רעולי פנים, כנראה מאחד המאחזים הבלתי-חוקיים באזור, את המלווים של הילדים, פצעו אותם, וזה הסתיים בבתי-חולים. משטרת ישראל חוקרת, השר לביטחון הפנים הבטיח לי את מלוא הרצינות, מפקד ש"י הבטיח חקירה במלוא הרצינות, והפורעים והליסטים אינם נתפסים. פעם אחר פעם הם מכים עד כדי צורך בטיפול בבית-חולים באנשים שמלווים ילדים לבית-ספר. האם אין זו בושה למדינה שכאלה הם אזרחיה?
       
       אדוני היושב-ראש, אנחנו חייבים לקיים בשבוע הבא כאן, בכנסת ישראל, דיון לפי סעיף 86 על ההתנהגות הזאת בשטחים, מה קורה לנו ומהו הפרצוף המוסרי של מדינת ישראל. אם נגיע על כך להסכמה, נוכל להוריד אותה גם לשטח.
       
היו"ר ראובן ריבלין:
       
       תודה. אני רוצה שחבר הכנסת ותיק כמוך יזכור, שסעיף 86 תלוי בכך שחברי כנסת שמייצגים סיעות שהן למעלה ממחצית הכנסת יגישו הצעות. אז אני יכול לבוא ולשקול יחד עם הנשיאות להעביר זאת לדיון על-פי סעיף 86. תגישו והכול יהיה ראוי. חבר הכנסת אורי אריאל, בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, יש פה רגעים של אור, רגעים של נחת. אחד מהם היה אתמול, כאשר הודעתו של ראש הממשלה אומנם נרשמה בפרוטוקול, אבל כידוע לא אושרה. למען לא יהיה זה אירוע בודד, גם ועדת הכספים דחתה היום את בקשת הממשלה לתקצב את ההתנתקות על רקע מחסור בכספים לדברים חשובים רבים אחרים. אני מעריך שהבית הזה יתמיד ולא ייתן לעניין הזה לעבור.
       
       ברשותכם, אני אעבור לנושא אחר. התפרסם היום שהשר לביטחון פנים, באישור ראש הממשלה, סגר עם הירדנים שהם יסגרו חלקים בהר-הבית. לא ידוע לי שכנסת ישראל אישרה ויתור על חלקים מירושלים ועוד בהר-הבית. המצב האומלל הזה שראש הממשלה ושרים אחרים מטפחים את הירדנים בהר-הבית ונותנים להם מעמד כמעט ריבוני, הוא בלתי נסבל, הוא בושה לעם העתיק הזה, וראוי שיחזרו בהם וייטלו ריבונות בהר קודשנו. תודה.
       
היו"ר ראובן ריבלין:
       
       תודה לחבר הכנסת אורי אריאל. חבר הכנסת אופיר פינס, אחרון הדוברים - בבקשה, אדוני.
       
אופיר פינס-פז (העבודה-מימד):
       
       אדוני היושב-ראש, חברי חברי הכנסת, צה"ל הוא בבת-עיננו, אבל משהו רע מאוד עובר על הארגון הזה. עם כל הכבוד שאנחנו רוחשים לו, ואכן אנחנו רוחשים לו, אי-אפשר שלא לשים לב לדברים. 
       
       זה התחיל בפרשת האלונקה באמבולנס של אונר"א, שחשבו שהיא טיל "קסאם". זה התברר כמהומה על לא מאומה, דבר שהביך מאוד את כולנו, ולפי דעתי גם גרם נזק. 
       
       הדבר השני הוא שילדה פלסטינית בת 13, 14 עשו לה לכאורה - העניין עדיין בבדיקה - וידוא הריגה. מצאו אותה עם 20 קליעים, והרמטכ"ל בא לישיבת ממשלה פורמלית ואמר שלא היה, אין וידוא, לא קרה כלום, כאשר באותו זמן הפרקליט הצבאי הראשי הורה על פתיחת חקירת מצ"ח, כי יש כנראה יסוד סביר לפתיחת חקירה. אני שואל: מה קורה לרמטכ"ל? מה קורה למנהיג של הצבא?
       
       אני רוחש כבוד רב לרמטכ"ל, אבל אני מוצא לנכון לקרוא לו מהבמה הזאת ולבקש ממנו להתעשת ולשמור על אמינותו של צה"ל, שהיא העוצמה הגדולה יותר, אולי אפילו יותר מהעוצמה הצבאית שעומדת לרשותנו.
       
היו"ר ראובן ריבלין:
       
       תודה. אני מודה לחבר הכנסת פינס. 
       

דיווח משלחת הכנסת ליפן
       [נספחות.]
       
היו"ר ראובן ריבלין:
       
       אני מזמין את חבר הכנסת אהוד רצאבי לעלות ולמסור לכנסת דוח על ביקורו ביפן. 
       
       רבותי חברי הכנסת, שר האוצר יציג את החוקים בפני הכנסת, ייערך דיון, ותשובת שר האוצר והצבעה יהיו במועד מאוחר יותר.
       
אהוד רצאבי (שינוי):
       
       אדוני היושב-ראש, חברי כנסת נכבדים, בתפקידי כיושב-ראש אגודת הידידות הפרלמנטרית ישראל-יפן הוזמנתי על-ידי ממשלת יפן לפגישות עבודה וביקור בארצם. 
       
       במהלך הפגישות השונות נעזרתי רבות באנשי השגרירות שלנו שם, ועל כך ברצוני להודות לשגריר אלי כהן ולכל הצוות.
       
       במהלך הביקור נפגשתי עם השליח היפני למזרח התיכון, מר ארימה, שאותו פגשתי גם בביקורו הקודם בארץ, עם מנכ"ל משרד החוץ לענייני המזרח התיכון ואפריקה, מר יושיקאווה, וצוות משרדו, עם יושב-ראש אגודת הידידות יפן-ישראל בפרלמנט היפני, ה"דייט", מר הוסאיי נורוטה, עם שר הטקס של ארמון הקיסר, מר קוואשימה, עם ראשי ה-Keidanren, ארגון התעשיינים היפני, ועם ראשי לשכת המסחר יפן-ישראל. כמו כן נפגשתי עם מר ססקי, יושב-ראש חברת הענק NEC, ועם אנשי קונצרן האלקטרוניקה "פנסוניק".
       
       החלק הטקסי של ביקורי כלל ביקור באנדרטת הזיכרון בהירושימה וביקור בבניין ה"דייט", הפרלמנט היפני. 
       
       הביקור הסתיים במסיבת עיתונאים שארגנה השגרירות הישראלית בטוקיו, ובה השתתפו נציגים מכל כלי התקשורת המובילים ביפן. 
       
       יש לזכור את מעמדה של יפן מבחינת ישראל, גם במצב המדיני שלנו וגם במצב המסחרי-העסקי, אשר ליפן בו חלק חשוב ביותר. יש לדעת כי יחסי המדינות, שהיו מצוינים במהלך שנות ה-90, נמצאים בהידרדרות מאז שנת 2000, ומכאן חשיבות הביקור ותוצאותיו.
       
       כל פגישותי התאפיינו באווירה טובה ולבבית. השליח ארימה אמר, כי להבדיל מפעמים קודמות, הוא משוכנע ברצינות כוונותיו של ראש הממשלה שרון בנושא תוכנית ההתנתקות. הוא ציין כי אחרי הנסיגה הישראלית יפן תבחן אפשרות לסייע כלכלית גם לישראל, נוסף על תרומתה לרשות הפלסטינית.
       
       המנכ"ל לענייני המזרח התיכון במשרד החוץ היפני, מר יושיקאווה, הסכים בצער לטענתי, כי התקשורת היפנית מוטה לטובת הפלסטינים, ואמר כי היא אכן מדגישה את הסבל הפלסטיני יותר מאת סבלם של הישראלים. לדעתו, רק הגברת ביקורים בישראל מצד גורמים יפניים תאזן את תמונת המצב בקרב הציבור היפני, והוא יעמול כדי לשפר את מצב היחסים בין שתי המדינות. יש חשיבות גדולה ויוצאת דופן להצהרות מעין אלה מפיו של פקיד בכיר זה.
       
       בפגישותי תיארתי בפני מארחי את המצב הפוליטי בישראל. העליתי את הצורך שיפן תסיר את הערת האזהרה על ביקורים בישראל, המונעת מתיירים ומאנשי עסקים לבקר כאן. לבקשתי זו נעניתי, כי הנושא נבחן כעת במשרד החוץ היפני ונשקל בחיוב.
       
       אני שמח לבשר לכנסת כי עמיתי, חבר הפרלמנט מר נורוטה, צפוי להגיע בחודש ינואר 2005 בראש משלחת של חברי פרלמנט לביקור בישראל. אני משוכנע כי הכנסת תדע לקבל את פניהם בכבוד הראוי. ביקשתי ממר נורוטה לצרף למשלחתו גם אנשי עסקים, כדי להגביר את שיתופי הפעולה העסקיים בין המדינות, תוך ניסיון להחזירם למצב שבו היינו בשנות ה-90. כמו כן תגיע משלחת אנשי עסקים גדולה מיפן בחודש נובמבר הקרוב לתערוכת הטלקום ולוועידת ראש הממשלה.
       
       במהלך הביקור נחשפתי לשתי בעיות קשות. הישראלי המכוער - צעירים רבים עוסקים ברוכלות לא חוקית, בסחר בסמים, והגרוע מכול, בסחר בדרכונים ישראליים. בפעילויות אלה מעורבת המאפיה היפנית, ה"יאקוזה". מתברר כי צעירים ישראלים מוכרים את דרכונם, ואחר כך מדווחים לקונסוליה שהוא אבד. ידוע לי שדרכונים ישראליים אלה הגיעו לידי סוחרי דרכונים אירנים ופקיסטנים. מדובר בבעיית ביטחון חמורה, ועל כל הנוגעים בדבר לחסום את התופעה לאלתר. פניתי בנושא הזה גם לשר הפנים.
       
       השתתפות ישראל בתערוכת "אקספו 2005" - לצערי הרב, ישראל לא אישרה את השתתפותה בתערוכת "אקספו 2005", שתתקיים בחודש מרס 2005 בעיר נגויה, שוב מסיבות תקציביות. לדעתי, אסור להחמיץ הזדמנות זו להציג את הישגיה הטכנולוגיים והמדעיים של ישראל בפורום עולמי חשוב זה. אני קורא לשר האוצר ולשר התמ"ת למצוא את התקציב הדרוש כדי להקים שם את ביתן ישראל, אם זה עדיין לא מאוחר מדי.
       
       לסיום, במהלך ביקורי חשתי כי יש נכונות יפנית וכוונה אמיתית לשפר את היחסים בין המדינות, ועל כך יש לברך. אני קורא למשרד החוץ לחזק את הקשר ולארגן חילופי משלחות. אני פונה גם לקהילה העסקית להמשיך ולהגיע ליפן.
       
       על הכנסת לעמול ולהדק את הקשרים עם ה"דייט", הפרלמנט היפני. יפן היא מעצמה חשובה במציאות הבין-לאומית הנוכחית. יש חברי פרלמנט שאוהדים אותנו ומכירים ביכולותינו, לרבות הטכנולוגיות. חשוב לטפח את הקשר עמם, ובאמצעותם עם הציבור היפני, במטרה להחזיר את מערכת היחסים בין המדינות לזו שהיתה ואף לשפרה. כפי שציינתי, בינואר הקרוב מגיעה משלחת חברי פרלמנט גדולה לארץ. אני קורא לחברי הבית להצטרף לאגודת הידידות הפרלמנטרית כדי להשתתף וליזום אירועים, אשר ללא ספק יחזקו קשר חשוב זה. 
       
       לסיום, רצוני להודות למשרד החוץ היפני שיזם, לאנשי משרד החוץ הישראלי ולשגריר לשעבר יצחק ליאור, שהפכו סיור זה למועיל עוד יותר. תודה רבה. 
       
היו"ר ראובן ריבלין:
       
       אני מודה לחבר הכנסת רצאבי לא רק על הדוח שלו ועל השירות הרב שהוא עשה לכנסת ישראל וגם למדינת ישראל בביקורו ביפן. חבר הכנסת רצאבי הוזמן להיות אורח של ממשלת יפן ושל הפרלמנט היפני כיושב-ראש אגודת הידידות הישראלית-יפנית, ואני מברך אותו על העבודה הברוכה שעשה על מנת לקדם את היחסים, קודם כול בין שני הפרלמנטים. אנחנו נשמח לארח את חברי המשלחת הפרלמנטרית היפנית שתהיה כאן, ובהחלט נחזיר להם כגמולם על האירוח היפה שאירחו אותך. אני מאוד מודה לכם. 

       
הצעת חוק לתיקון פקודת מס הכנסה (מס' 141), התשס"ד-2004;
הצעת חוק השקעות משותפות בנאמנות (תיקון מס' 9), התשס"ד-2004;
הצעת חוק הסדרת העיסוק בייעוץ השקעות ובניהול תיקי השקעות 
(תיקון מס' 6), התשס"ד-2004
       [רשומות (הצעות חוק, חוב' מ/121).]
(קריאה ראשונה)
       
היו"ר ראובן ריבלין:
       
       אני מזמין את כבוד שר האוצר וראש הממשלה לשעבר, בנימין נתניהו, על מנת שיבוא ויציג בפני הכנסת את הצעת חוק לתיקון פקודת מס הכנסה (מס' 141), התשס"ד-2004, וכן את הצעת חוק השקעות משותפות בנאמנות (תיקון מס' 9), ואת הצעת חוק הסדרת העיסוק בייעוץ השקעות ובניהול תיקי השקעות (תיקון מס' 6). שלושת החוקים יוצגו על-ידי כבוד השר ולאחר מכן נקיים שני דיונים: את הדיון הראשון בנפרד, ולאחר מכן את הדיון על שני הסעיפים האחרונים בנפרד. בבקשה, כבוד השר. 
       
שר האוצר בנימין נתניהו:
       
       תודה. אני מבקש שתשובתי תינתן במועד אחר. 
       
היו"ר ראובן ריבלין:
       
       כבר הודעתי שתשובת השר והצבעה יהיו במועד אחר. 
       
שר האוצר בנימין נתניהו:
       
       אדוני היושב-ראש, חברי הכנסת, הצעת החוק הראשונה היא לתיקון פקודת מס הכנסה, מס' 141. המהות של מה שאנחנו מנסים לעשות כאן היא להשוות בין המיסוי על ההון של ניירות ערך זרים לניירות ערך מקומיים. היום קיים פער בין המס על רווחי הון במכירת נייר ערך זר, שעומד על 35%, לבין המס בשיעור 15% שחל על מכירת נייר ערך שנסחר בבורסה שלנו. שיעור המס על מכירת נייר ערך זר היה אמור להשתוות לזה החל על נייר ערך אחר רק לגבי נייר ערך זר שיירכש החל משנת המס 2007 ואילך. פער המיסוי הזה בין נייר ערך זר לנייר ערך אחר הנסחר בבורסה גורם לעיוותים גדולים מאוד בשיקולי ההשקעה, ומבחינת יעילות שוק ההון אין מקום להבחין בין שיעורי המס כאמור. 
       
       אגב, את הדבר הזה רואים בכל השווקים ובכל המדינות. מכיוון שהמשק גלובלי, מסירים את ההבחנות בין המיסוי על ניירות ערך מקומיים וזרים בהרבה-הרבה מדינות. 
       
       לכן אנחנו מציעים להקדים את המועד שבו יופחת שיעור המס החל על רווח הון במכירת נייר ערך זר לשיעור המס החל על מכירת נייר ערך רגיל משנת 2007 למרס 2005. 
       
       אנחנו מבקשים לקבוע, שהמס בשיעור 35% יחול רק לגבי החלק של רווח ההון הריאלי המיוחס לתקופה המסתיימת בתום שנת המס 2004. כלומר, עד סיום השנה הזאת נחיל מס בשיעור 35%, ובמרס נעבור לשיעור השני. 
       
       במקביל אנחנו מציעים להקדים את הפחתת שיעורי המס החל לגבי דיבידנד וריבית על ניירות ערך זרים המשתלמים בשנת המס 2005 ואילך, כששיעור המס החל על דיבידנד יופחת מ-35% ל-25% ושיעור המס החל על ריבית יופחת מ-35% ל-15%. 
       
       אנחנו מציעים גם לקבוע, שרווח ההון הריאלי במכירת ניירות ערך זרים בידי קופות גמל יהיה פטור ממס החל משנת המס 2005 במקום מס שחל בשנת המס 2006 – אנחנו מקדימים גם כאן – שכן קופת גמל פטורה ממס על כלל הכנסותיה שאינן מעסק. מס בשיעור 35% יחול רק על חלק רווח ההון עד תום שנת 2004. 
       
       יש לנו גם התייחסות להכנסות מקרנות הנאמנות. מוצע שתוקדם לשנת המס 2005 ההשוואה בין המס החל על נייר ערך זר, שכיום מכירתו חייבת במס בשיעור של 24% ומשנת 2007 מכירתו פטורה ממס, לפטור ממס שקיים כבר היום במכירת נייר ערך זר. החוק הזה משווה את המיסוי בין ניירות ערך זרים לניירות ערך מקומיים. 
       
נסים זאב (ש"ס):
       
       מה השיקול שהיה עד היום, שהיה שונה, והפער היה כל כך גדול?
       
שר האוצר בנימין נתניהו:
       
       היה ניסיון לכאורה לעודד רכישת ניירות ערך זרים כאן, אבל אנחנו מגלים שאלה ניסיונות מלאכותיים – איך נגיד את זה בז'רגון של הרחוב? הם לא מחזיקים מים. אתה נמצא היום בשוק עולמי. מדינות פתוחות לגמרי לא עושות הגבלות עלינו, אבל אנחנו עושים הגבלות עליהן. זה קשה, זה לא נתפס היום. פעם זה היה. 
       
נסים זאב (ש"ס):
       
       ומה ביחס למקומות אחרים בעולם? שיעור המס הוא גם 35%?
       
שר האוצר בנימין נתניהו:
       
       הבנתי מה שאתה שואל, זאת שאלה טובה מאוד. תלוי באילו מדינות, אבל באופן כללי הייתי אומר ש-15% זה בסדר, זה מקום טוב, לא בדיוק באמצע, אבל לא מופלג. למה? כי כל העולם מתחרה היום על ההון, וכל המדינות, במיוחד המדינות שאנחנו מתחרים אתן, דווקא מדינות מאוד אגרסיביות, מתחרות ומורידות כל הזמן את שיעורי המיסוי. מאוד נוח לעבוד בתוך המדינות האלה ומן המדינות האלה. המגמה של המיסוי הולכת ויורדת כל הזמן והיא תלך ותרד יותר ויותר מהר, כך שאני לא אתפלא אם בעוד כמה שנים יבוא הנה שר האוצר – אני לא יודע מי זה יהיה – ויגיד: שיעור מס של 15% גבוה מדי, כי בסינגפור זה אפס. זה יכול לקרות. הדברים האלה קורים. הם מתרחשים הלכה למעשה לנגד עינינו. 
       
       התשובה על השאלה שלך היא, שכרגע זה בסדר, זה ממקם אותנו במקום טוב, אבל לא לעולם חוסן, ויהיו לנו עוד הרבה דברים שילחצו עלינו להוריד הלאה. ברגע זה אני חושב שזאת השוואה נכונה ושיעור נכון. 
       
       הצעות החוק הבאות הן הצעת חוק הסדרת העיסוק בייעוץ ההשקעות ובניהול תיקי ההשקעות (תיקון מס' 6) והצעת חוק השקעות משותפות בנאמנות (תיקון מס' 9). הצעות החוק האלה באות לתקן את חוק הסדרת העיסוק בייעוץ השקעות ובניהול תיקי השקעות משנת 1995 וגם את חוק השקעות משותפות בנאמנות מ-1994. 
       
       המטרה העיקרית של הצעות החוק היא להתאים את ההוראות בעניין הדיווח בהתאם לחוקים לדיווח באמצעות מערכת גילוי נאות אלקטרונית, להלן אקרא לזה מגנ"א, שהוקמה ברשות לניירות ערך. יש לנו היום מערכת דיווח אינטרנטית שלא מחייבת הפקדת המסמכים כפי שהכרנו, ואנחנו רוצים להתאים את חובות הדיווח בהתאם להתפתחות הזאת. מערכת המגנ"א הזאת קולטת את מכלול הדיווחים המדווחים אלקטרונית לרשות לניירות ערך והיא מביאה אותם לידיעת הציבור באמצעות רשת האינטרנט. לאור זאת אנחנו מציעים לבטל את חובת הגשת המסמכים לפי החוקים הללו לרשם החברות, משום שהחובה הזאת, שנועדה להפוך את הדיונים לפומביים, בעצם מתייתרת מכיוון שיש דיווח אלקטרוני לכל העולם, לא רק לכל העם. 
       
היו"ר ראובן ריבלין:
       
       אינטרנט מספיק? אין צורך גם בעיתון?
       
שר האוצר בנימין נתניהו:
       
       לא, אין צורך. 
       
היו"ר ראובן ריבלין:
       
       זאת התקדמות, זאת מהפכה. 
       
שר האוצר בנימין נתניהו:
       
       בעקבות המעבר לדיווחים האלקטרוניים מוצע לקבוע, שהעתק מאושר של המסמך שהוגש לרשות לניירות ערך, לרבות פלט של המסמך שהוגש באמצעות המגנ"א, יתקבל בכל הליך משפטי כמקור ויהווה ראיה חלוטה לכך שהמסמך המקורי נמצא בידי הרשות. אתה מפרסם באינטרנט, לוקח פלט ונותן את זה - - -
       
מל פולישוק-בלוך (שינוי):
       
       אדוני השר, חבל שאתם לא מאפשרים לכל האוכלוסייה אינטרנט. - - - קריאה לכל תלמיד בישראל ולכל אחד בישראל לקבל את הכלי האלמנטרי הזה.
       
שר האוצר בנימין נתניהו:
       
       זה שייך להצעות אחרות, שאני בטוח שגם תעלי בפני, ובצדק, אם כי אנחנו עושים כאן פעולה. בשל המורכבות שכרוכה במעבר לדיווח באמצעות מערכת אלקטרונית - - -
       
היו"ר ראובן ריבלין:
       
       כבוד השר, אני מכיר שר תקשורת שהיה בעבר והתחיל את פעולת האינטרנט. גם החדירה של האינטרנט, שאדוני התחיל בה כראש ממשלה, היא מדהימה בארץ. עם זאת, הידיעה המשפטית מהאינטרנט מחייבת אולי את הצורך במתן אפשרות לכל אזרח שתהיה לו נגישות לזה. עיתון רשמי זה ידיעה משפטית, זו לא ידיעה קונסטרוקטיבית, עיתון הוא דבר שניתן.
       
שר האוצר בנימין נתניהו:
       
       כמה אזרחים קונים את העיתון?
       
היו"ר ראובן ריבלין:
       
       אתה צודק. בלי כל ספק זאת מהפכה. מאז החתימה הדיגיטלית, אני חושב שזאת מהפכה - - -
       
מל פולישוק-בלוך (שינוי):
       
       אני מברכת על זה, אני רק אומרת שבאותה הזדמנות - - - 
       
היו"ר ראובן ריבלין:
       
       היום יש יותר ויותר אנשים, בוודאי אלה שהחוק נוגע להם, שעוסקים בעניין ולכולם יש נגישות לאינטרנט.
       
שר האוצר בנימין נתניהו:
       
       חברת הכנסת פולישוק צודקת שאנחנו צריכים לעשות פעולה להרחבת הנגישות, אבל גם אז לא יהיה לך ביטחון מלא. אתה יכול לעשות דבר אחר – אני לא מציע את זה כרגע – תשים דוכן, כספומט ציבורי, שכל אחד יוכל לבוא ולחפש. 
       
היו"ר ראובן ריבלין:
       
       אתה יכול לעשות את זה.
       
מל פולישוק-בלוך (שינוי):
       
       עשו את זה כבר בירושלים.
       
היו"ר ראובן ריבלין:
       
       הממשלה יכולה להעמיד, כמו עיתון.
       
שר האוצר בנימין נתניהו:
       
       יש לזה פתרונות. אני חושב שזה יותר בהיבט המשפטי של האוניברסליות.
       
היו"ר ראובן ריבלין:
       
       מבחינה משפטית זאת מהפכה. 
       
שר האוצר בנימין נתניהו:
       
       זה שינוי מאוד מעניין וחשוב במה שהוא מסמל, יותר מאשר הדבר עצמו. בשל המורכבות שכרוכה במעבר לדיווח באמצעות מערכת אלקטרונית, יש צורך לבצע את תהליך הפעלת המעבר בהדרגה. לכן אנחנו לא יכולים לקבוע מראש את מועד ההתחלה. אנחנו רוצים לוודא רק את תחילתן של ההוראות במועד שייקבע על-ידי שר האוצר, לפי הצעת הרשות לניירות ערך. אנחנו רוצים להשאיר בידינו את המרווח של ההכנה הדרושה. 
       
       אני מבקש מחברי הכנסת לאשר את הצעת החוק בקריאה ראשונה, ואחר כך להעביר אותה לוועדת הכספים להכנה לקריאה שנייה ושלישית. 
       
       אנחנו מציעים גם לעניין פדיון ומכירה של יחידה בקרן נאמנות פטורה - - - 

היו"ר ראובן ריבלין:
       
       אדוני עכשיו מתייחס להצעת חוק השקעות משותפות בנאמנות.
       
שר האוצר בנימין נתניהו:
       
       נכון.
       
היו"ר ראובן ריבלין:
       
       בבקשה, אדוני.
       
שר האוצר בנימין נתניהו:
       
        - - - פטורה או מעורבת על-ידי קופת גמל.
       
נסים זאב (ש"ס):
       
        - - - 
       
היו"ר ראובן ריבלין:
       
       כן, אתם תוכלו להתייחס לכל חוק בנפרד. זאת אומרת, לחוק הראשון בנפרד, לאחר מכן נקיים דיון על שני החוקים הבאים בדיון משולב. השר יציג את השלושה יחד מפאת עיסוקיו הרבים. לשר האוצר אין סגן שר אוצר, ולא שר אחר במשרדו.
       
שר האוצר בנימין נתניהו:
       
       את זה צריך לשנות, אדוני.
       
היו"ר ראובן ריבלין:
       
        זה תלוי באדוני, לא בי, אני יכול רק לאשר לו.
       
שר האוצר בנימין נתניהו:
       
       אנחנו מציעים שעניין פדיון או מכירה של יחידה בקרן נאמנות פטורה או מעורבת על-ידי קופת גמל, שלמעלה מ-25% משוויין הממוצע של השקעותיה בשנת המס הן בניירות ערך זרים, תוקדם לשנת המס 2005 ההשוואה בין המס החל בפדיון או במכירה כאמור, שהיום עומד על 35%, ומשנת 2006 יהיה פטור ממס - אנחנו רוצים לפטור ממס את הפדיון החל ממכירה במקרה של נייר ערך רגיל. 
       
       כמו כן, לפי הוראת חלק ה' לפקודת מס הכנסה, שעניינו רווחי הון, חבר בני-אדם המוכר נייר ערך שאינו רשום למסחר בבורסה, חייב במס על רווח ההון הריאלי בשיעור של 25%. אבל אם נייר הערך נרשם למסחר בבורסה, מחויב רווח ההון הריאלי, לפי סעיף 6 לחוק מס ההכנסה משנת 1985, במס בשיעור של 35%. 
       
       המטרה שלנו היא לעודד רישום ניירות ערך למסחר בבורסה, ואנחנו מציעים לכן לקבוע הסדר מיוחד שיחול לעניין רווח ההון שיהיה לחבר בני-אדם במכירת נייר ערך של חברה, שניירות הערך שלה, כולם או חלקם, רשומים בבורסה, ושהוחזק על-ידי החבר לפני הרישום למסחר, כפי שנאמר כאן. לפי ההסדר המוצע לא יחולו על רווח ההון האמור הוראות סעיף 6 לחוק התיאומים, ויחולו הוראות חלק ה' לפקודה, בשינויים מסוימים. 
       
       זה מסובך, אבל תקראו את החוק, ואני מבקש שהדיון יתקיים, אחרי הקריאה הראשונה, בוועדת הכספים, ויוכן לקריאה השנייה והשלישית. תודה, אדוני היושב-ראש. 
       
היו"ר נסים דהן:
       
       נתחיל בדיון על הצעות החוק שעל סדר-היום. היום 4 יהיה דיון נפרד, 5 ו-6 יהיה דיון משולב. ראשון הדוברים - חבר הכנסת אהוד רצאבי. אחריו – חברי הכנסת אילן ליבוביץ וחיים אורון.
       
אהוד רצאבי (שינוי):
       
       אדוני היושב-ראש, חברי הכנסת, אכן הצעות חוק ראויות וחשובות מאין כמוהן, ואני שמח שסוף-סוף, בחודש אוקטובר 2004, אנחנו מגישים את הצעות החוק האלה לאישורה של הכנסת בקריאה ראשונה. 
       
       הצעת החוק שדנה בהשוואת שיעורי המס על ניירות ערך זרים לשיעורי המס החלים על ניירות ערך ישראליים ראויה ביותר. המצב שבו על ניירות ערך ישראליים הוטל מס מגן בשיעור של 20% פחות מאשר על מי שרוצה לסחור בניירות ערך זרים, יצר עיוות במקורות הכספיים של המשק, ויצר עדיפות להשקעה דווקא דרך הבורסה הישראלית, במקום לאפשר לכל אדם ואדם להחליט איך הוא מקצה את משאבי הכסף שלו. זה דבר נוסף שאסור לשכוח אותו, וגם כמובן יגרום להתייעלות המשק הישראלי ולהתייעלות כל השוק של ניירות הערך. 
       
       אבל, עם כל הדברים הטובים, תמיד יש גם דברים פחות טובים. אני שמח ששר האוצר יושב כאן באולם מכיוון שהיום, בוועדת הכספים – וזה גם נמצא על שולחננו - יש החלטה בדבר תיקוני טעויות בחוק התוכנית להבראת כלכלת ישראל (תיקוני חקיקה להשגת יעדי התקציב), וכמו כן בחוק מיסוי מקרקעין (שבח, מכירה ורכישה), וכן הלאה. שר האוצר, הגיע הזמן לעצור את החקיקה החפוזה. 
       
היו"ר נסים דהן:
       
       חבר הכנסת פריצקי וחברת הכנסת גמליאל. יש חברי כנסת שעוד לא יודעים שבמליאה לא מדברים בטלפון. בבקשה.
       
אהוד רצאבי (שינוי):
       
       ראוי להגיש את החוקים האלה במועד, ולא לדון בהם ברגע האחרון, ולעתים אפילו מאוחר מדי. אני זוכר את הדיונים שהיו בוועדת הכספים לגבי אי-הפעלת חוק התיאומים שלושה חודשים אחרי שהשנה נסתיימה, והנה אנחנו נמצאים כבר כמעט חודשיים לפני סוף השנה הזאת. צריך להחליט על זה כבר היום. 
       
       חוק מיסוי מקרקעין, אותו תיקון מס' 50, שפג תוקפו בדצמבר 2003, שמן הצורך היה להאריך אותו, ודובר על כך שיוארך לתקופה נוספת, עד היום לא הוגש לדיון. כללו אותו בתוך תיקון נוסף, שכבר שינו את מספרו לתיקון מס' 53, וכל אותן הטבות חבויות בתוכו במסך איום ונורא של מקלות מס נוספים. אם תשאל אותי, שר האוצר, החוק הזה לא יאושר לפני ינואר, פברואר, כאשר כל הלשכות המקצועיות רבות על מה שקורה שם. מה שיוצא - יוצא ששוק הנדל"ן נפגע, יוצא שהיזמים נפגעים, עסקאות לא מתבצעות, כיוון שכולם מחכים. האמן לי שאני מקבל אין-סוף טלפונים: יהיו עסקאות קומבינציה? יהיו עסקאות שחלוף? 
       
       אנחנו דיברנו על זה לפני כחצי שנה, אתה ואני, אמרת לתת לזה "פוש", וזה גם מה שאמרתי לך אתמול, שר האוצר. אנחנו מלאים בכוונות טובות, אבל איפה שהוא שם למטה, אנשים מסוימים, בעלי כוונות כאלה ואחרות – טובות כולן - עוצרים את מלאכת החקיקה לטובת המשק, עוצרים את הכוונות שלך, כשר האוצר, לדחוף את המשק קדימה, ומעכבים משיקולים שונים ומוזרים את החקיקה הטובה. 
       
       לכן, אני קורא מעל במה זו כמובן לאשר את שלושת החוקים האלה, שכולם טובים למשק הישראלי, ולך, שר האוצר, לדחוף את החבר'ה שלך להגיש את החוקים במועד ולא לאחר המועד, ולאשר אותם רטרואקטיבית. תודה רבה.
       
היו"ר נסים דהן:
       
       חבר הכנסת חיים אורון.
       
חיים אורון (יחד):
       
       אדוני היושב-ראש, חברי הכנסת, אני מודה שגם כששמעתי את דבריו של שר האוצר שהקריא כמה פרקים מהחוק, אני לא בטוח אם כל מה שיש בתוכו חשוף לעיניו. אני מודה שלעיני לא. 
       
       אני גם מודה שאני אצביע בעד העברת החוק בקריאה ראשונה לוועדת הכספים, ואני את עמדתי אקבע בוועדת כספים בדיון ענייני על סעיפיו ועל פרטיו, שאני מצהיר כאן שאני לא מכיר אותם כרגע. העיקרון שמונח ביסוד השוואת התנאים ויצירת מציאות של אי-יצירת העדפה שהיא תוצאה של מקום או תוצאה של איזה מבנה עסקי כזה או אחר – זו נראית לי על פניה כהצעה נכונה. את השאר אני רוצה לבדוק לגופו של עניין. 
       
       את יתרת זמני אני רוצה להקדיש דווקא לנושא אחר, שהוא מאוד קשור בדיון הזה, כי אנחנו עוסקים פה בכל מיני נושאים שמנסים לשכלל את פעולת הבורסה הישראלית. השאלה שמטרידה אותי, אדוני שר האוצר, היא למה בכל מיני השוואות בין-לאומיות שאתה מאוד-מאוד אוהב אותן, שיעור המס בבורסה הישראלית הוא מאוד-מאוד נמוך ומאוד-מאוד חלקי כאשר מדובר ברווחי הון. הוא רק בקטע מאוד מסוים. 
       
       יש לנו ויכוח גדול, שאני לא רוצה לפתוח אותו עכשיו, אם באמת שיעור המס הישיר במדינת ישראל הוא גבוה כפי שאתם אומרים, או המסים העקיפים הם גבוהים, ואם יש מקום בסדר העדיפויות הקיים, למשל עכשיו כאשר אתם אומרים: אנחנו נגדיל את הגירעון בגין ההתנתקות - אתמול אמרו ב-4 פרומיל, אבל בוא נחכה לסוף ונראה בכמה זה ייגמר. זה לא ייגמר ב-4 פרומיל, אלא אם כן יבוא מן מהשמים או מארצות-הברית ויכסה פה הוצאות שאני כרגע לא רואה מאיפה הן באו, ואז יעלו את הגירעון. 
       
        יש 2.4 מיליארדי שקלים, אגב סכום די דומה, שבמקרה שבינואר הקרוב אתה עושה הפחתות מס על-פי החלטה קודמת, כי זה טייס אוטומטי, אז פה יגדילו את הגירעון. ואני אומר בזהירות, שאני לא בטוח שאם היית נדרש לקבל החלטה על הפחתות מס בגין הגדלת גירעון היית אומר "נייט". אז מה עושים? אדוני היושב-ראש, הגדלת הגירעון לא בגין הפחתות מס. הגדלת הגירעון היא בגין ההתנתקות, כי ההתנתקות זה חשבון אחר. זה קצת בוכהלטריה, אדוני שר האוצר. היות שהתקציב הוא תקציב, ואת זה אתה אומר לנו תמיד, והוא כולו חבילה אחת, אז אני יכול להגיד שאתה מממן את הפחתת המס בגירעון, ואתה תגיד לי: לא, אני מממן את ההתנתקות בגירעון. בשורה האחרונה זה אותו הדבר. 
       
       ואז אני מגיע לדיון היום פה. למה אין הצדקה להיכנס למסלול של העלאת שיעורי המס על הבורסה לשיעורים שמקובלים בעולם, לא במדינות הכי קיצוניות?
       
אהוד רצאבי (שינוי):

       עד שנת 2002 לא היה מס על הבורסה. משנת 2003 יש - - - 
       
חיים אורון (יחד):
       
       ידידי חבר הכנסת רצאבי, את הטענה הזאת אי-אפשר לזרוק כלפי, כי הייתי אחד מחברי הכנסת היחידים, שכשראש הממשלה המנוח רבין ביטל את ההצעה של שר האוצר שוחט, הצביע נגדו - אף-על-פי שהייתי בקואליציה, הצבעתי נגד ביטול המס שהיה אז, ועכשיו אני שמח שיש מס. אבל רגע, יש לי הרגשה שיש מס בשיעורים די נמוכים, מאוד נמוכים, אתה איש מקצוע בתחומים הללו, ובתחום מסוים אין מס על ריבית וכו' וכו', או בקטעים מאוד רחבים יש פטורים ממס על רווחי הון, המס לא מקיף את כל שוק ההון, ואנחנו ככה - באה מנוחה ליגע. פה יש מנוחה ליגע, למה בתחומים אחרים אין? אגב, היו הצעות יותר רדיקליות בתחום הזה של הדוח הכולל של בן-בסט שבוצעו רק בחלקן. 

נסים זאב (ש"ס):

       אתה רוצה שאנשים לא ישקיעו בכלל? 
       
חיים אורון (יחד):
       
       תמיד מפחידים אותי שאנשים לא ישקיעו בכלל. האם באמריקה לא משקיעים בכלל? באירופה לא משקיעים בכלל?
       
נסים זאב (ש"ס):

       אין המסים שיש כאן. 
       
חיים אורון (יחד):
       
       אני אומר לך, שיש מסי בורסה גבוהים מאלה שיש כאן. תשאל את השכן שלך, שזה המקצוע שלו. 
       
אהוד רצאבי (שינוי):

       נטל המס בארצות-הברית הוא 30% - - -
       
חיים אורון (יחד):
       
       חברים יקרים, כאשר רוצים להוריד מסים מדברים אתי על המס המסוים. איך יכול להיות מס בשיעור של 51%? כאשר רוצים להעלות מסים מדברים אתי על נטל המס הכולל. סליחה, נטל המס הכולל לגבי מי שמרוויח בבורסה, ועל-ידו אדם מפרי עמלו משלם 49%, ואם אתה מעמיס עליו גם את מס בריאות וגם את הביטוח הלאומי, אתה מגיע ל-60%. מה שאני לא אוהב לעשות, אבל אתם בדרך כלל עושים את זה - על אותו שקל שהאחד הרוויח מעבודה והשני הרוויח מהון, האחד שילם 15% והשני שילם 50% או 60%. אני לא אומר להטיל 60%. עוד מישהו יחשוב שאני מציע מעל הדוכן להטיל מס רווחי הון 60%. לא בזה מדובר. אבל זה שאתה פתאום קופץ ואומר לי: נטל המס גבוה במדינת ישראל - אז קודם כול, נטל המס במדינת ישראל של המסים הישירים אינו גבוה, ומס רווחי בורסה הוא מס של נטל מס ישיר. בכל ההשוואות הבין-לאומיות נטל המס של מסים ישירים במדינת ישראל הוא נמוך. הוא גבוה כשמחברים אליו את המס העקיף. 
       
       חברת הכנסת פולישוק, הוא יאשר את מה שאמרתי עכשיו. 
       
מל פולישוק-בלוך (שינוי):
       
       לא, אני לא מסכימה אתך וגם הוא לא מסכים אתך.
       
חיים אורון (יחד):
       
       מה הוא לא מסכים אתי? 
       
מל פולישוק-בלוך (שינוי):
       
       50% מס ישיר, ולא מס - - -
       
חיים אורון (יחד):
       
       חברת הכנסת מלי פולישוק, את מדברת על שיעור המס השולי ואני מדבר על נטל המס. את מדברת מתי מגיעים לשיעור המס השולי, ואני מדבר על נטל המס. אלו מושגים שונים. לפעמים יש עובד שמתפרנס יפה, ואני מאחל לו כל טוב, שמגיע לשיעור מס שולי של 50% מוקדם מדי גם לדעתי, ואני מצפה גם מאנשי שינוי לראות את התמונה, ועל-ידו חברו או הוא עצמו ממקורות שלו הרוויח את אותו סכום בדיוק כמו משכורתו דרך שוק ההון, ומשלם עליו 15%.
       
מל פולישוק-בלוך (שינוי):

       אבל אתה יודע שזה סוג של חיסכון לאותו אחד - - - 
       
חיים אורון (יחד):
       
       ומה קורה עם אותו אחד שאין לו חיסכון, הוא רק משתכר מעבודה? 
       
מל פולישוק-בלוך (שינוי):
       
       מה זה שייך?
       
חיים אורון (יחד):
       
       זה בדיוק הוויכוח. 
       
מל פולישוק-בלוך (שינוי):
       
       הבורסה היא גם חיסכון, היא לא רק של אותם - - - 
       
היו"ר נסים דהן:
       
       חברת הכנסת מלי פולישוק וחבר הכנסת אורון, אתם הפכתם את המליאה לאחת מוועדות הכנסת. זה בסדר שיש לנו זמן בסדר-היום, אבל בכל זאת, גם את הזמן ניצלנו. נא לסיים. 
       
חיים אורון (יחד):
       
       חברת הכנסת פולישוק, המחלוקת בינך וביני ברורה. היא לא מקרית. אני לא נושא פה נאום נגד בורסה. הבורסה היא מערכת מרכזית בחיים המודרניים ובה מתנהל מסחר. תמיד מביאים לי את האלמנה ושבעת בניה החוסכת בבורסה, ואיך אתה מטיל עליה מס. ובפתח הצר של האלמנה ושבעת בניה מכניסים את מי שנכנס לשם עם המיליונים והמיליארדים שלו והוא פטור ממס. את זה, אגב, אומרים חלק מהאנשים האלה. אני לא מציע שיעורי מס שונים ממה שמקובל בעולם. אותם שיעורים בדיוק. בין השאר - תקשיבי טוב למה שאני אומר - בשביל להוריד עוד את המס לאותה שכבת ביניים שמשתכרת 6,000, 7,000, 9,000, 10,000 שקל בחודש, שנטל המס עליה הוא גדול מדי גם היום. 
       
       יש מי שאומר על-פי השקפתך, בשביל להוריד להם לא צריך מסים בכלל, כי ניתן פחות שירותים. אף-על-פי שאת מאוד בעד שניתן למדען הראשי ולחוק עידוד המדע - זה הכול ממקורות התקציב. ממשלה קטנה אין לה כסף לזה, רק ממשלה קטנה בפטנט שלכם יש לה כסף לזה. ממשלה קטנה, בסוף אין לה כסף לבריאות, ואין לה כסף לחינוך, ואין לה כסף למדען הראשי, ואין לה כסף לחוק עידוד השקעות הון. זה מה שקורה לממשלה הקטנה. אבל אני בטוח שבחודשים הקרובים יהיה עוד הרבה זמן להמשיך את הוויכוח הזה. 

היו"ר נסים דהן:
       
       אתה חבר בוועדה, זה יגיע לשם. 
       
חיים אורון (יחד):
       
       אבל בוועדה אין לי מיקרופונים עם טלוויזיה. 
       
היו"ר נסים דהן:
       
       נסדר לך. תודה רבה. חבר הכנסת דני יתום - אינו נוכח. חבר הכנסת יגאל יאסינוב - נוכח.
       
יגאל יאסינוב (שינוי):
       
       אדוני היושב-ראש, כבוד השר, חברי הכנסת, האמת שכששמעתי אותך, חבר הכנסת אורון, לכמה דקות אפילו הסכמתי עם מה שאמרת, אבל פתאום נזכרתי שאתם הרי מתנגדים לרפורמה שמורידה מסים. מה זה בעצם "מס הוגן"?
       
חיים אורון (יחד):
       
       לא שמעת מה שדיברתי על הורדת מס?
       
יגאל יאסינוב (שינוי):
       
       סליחה, סליחה, שמעתי, שמעתי, שמעתי. אני רוצה להגיד לך: אתה בעצמך אמרת כרגע שבחלק מסוים חייבים להוריד מס. נכון? חייבים להוריד מסים, אבל כדי להוריד מסים, אתה צריך להבין שאותם אנשים שמרוויחים מהבורסה – רק שתדע, לי אין חלק בבורסה, אין לי מניות, עוד לא הספקתי להגיע לחסכונות כדי לשחק בבורסה, אבל אני אומר לך שאנשים מביאים משם את הכסף, רובם, אני לא מדבר על אותם אנשים שעוסקים בזה כעסק היחיד. רוב האנשים שאתה חושב שאתה מייצג אותם, העובדים הפשוטים, שיש להם גרושים בחסכונות, להם, העלייה במסים ומסי הון בבורסה יכולה לפגוע בחסכונות, ואז מה יהיה אתם כשהם יגיעו לגיל המבוגר?
       
חיים אורון (יחד):
       
       עד 100,000 שקלים יש פטור. גמרנו את ההסכם? 100,000 שקלים זה הרבה?
       
היו"ר נסים דהן:
       
       חבר הכנסת אורון, החלטת לחוקק את החוק בשלוש קריאות דווקא במליאה ולא להמשיך בוועדה. אומנם יש לנו זמן, אבל אל תגזים.
       
יגאל יאסינוב (שינוי):
       
       תביא את ההסכם לוועדה, ויכול להיות שזה יהיה הסכם הוגן וטוב. תביא את זה, זה בידיים שלך, לכך נבחרת. קודם כול, תעבירו את זה ותתמכו בחוקים האלה, שאני חושב שהם חוקים טובים מאוד, ואני אשמח לתמוך בהם היום. תבוא אחר כך עם העסקה שלך לוועדה, ויכול להיות שגם האוצר בסופו של דבר יסכים לה.
       
       היום בוועדה לזכויות הילד פתאום נתקלנו בדבר שאני רוצה להסב את תשומת לבך אליו, כבוד שר האוצר: חסר כסף לתוכניות שיקום ילדים נפגעי תקיפה מינית ותקיפות אחרות. דיברנו על זה היום, וזה מסתכם, אפילו לא במיליוני שקלים, מדובר במאות ולפעמים בעשרות אלפי שקלים. כרגע קיבלנו מחלק מהעמותות דיווח: כ-90% מהתקציבים אלה תקציבים מתרומות. המדינה חייבת לשנות את גישתה פה, כי שיקום היום של ילדים שנפגעו הוא קטן פי-20 ממה שתוציא המדינה אחר כך אם לא יטפלו בהם. גם את זה למדנו היום.
       
       לקראת התקציב שמגיע צריך להוסיף לדבר הזה כסף, אולי על חשבון משהו אחר. ראינו בזבוזי כסף מתקציב הביטחון, ואת זה למדנו מהדוח האחרון של מבקר המדינה. אולי משם חייבים היום לקחת.
       
       לגבי הגדלת גירעון של 0.4% לתוכנית ההתנתקות - אני מתנגד באופן טבעי לכל הגדלת גירעון. אם יש אפשרות למצוא את הכסף במקום אחר – אולי; אם יש אפשרות להביא לכיסוי ההוצאות האלה בתמיכה מהאמריקנים, מהאירופים – הם מאוד רוצים את ההתנתקות, שיוציאו כסף.
       
שר האוצר בנימין נתניהו:
       
       נניח שהייתי בא ואומר: צריך עוד 0.4% מהאוצר לטובת ההתנתקות, אבל אני לא מגדיל את הגירעון, אני לוקח משר הבריאות, מה היו אומרים? היו אומרים ששר האוצר בא לטרפד את תוכנית ההתנתקות בזה שהוא מכריח בחירה בין ההתנתקות לבין הבריאות.
       
יגאל יאסינוב (שינוי):
       
       אני מסכים אתך, אני פשוט אומר שזה אולי הדבר היחיד שמסביר את הגדלת הגירעון.
       
שר האוצר בנימין נתניהו:
       
       השווקים נפגעו.
       
יגאל יאסינוב (שינוי):
       
       זה דבר אחר. בכל מקרה הייתי שוקל חוק שלא ייתן להגדיל גירעון מעל שיעור מסוים, בכל מקרה.
       
שר האוצר בנימין נתניהו:
       
       יש לנו חוק כזה. הבעיה היא מה אתה עושה כשיש לך - - -
       
יגאל יאסינוב (שינוי):
       
       אני מוריד מהצבא. בתקציב הביטחון מבזבזים כספים סתם, בחינם. ראית את זה. לא מזמן הגשתי שאילתא לשר הביטחון, והתברר שהשנה הצבא הוציא המון כסף להסעות לקברי צדיקים וכל הדברים האלה. זה לא התפקיד של הצבא. יכול להיות שצריך לעשות את זה, אבל למה החיילים?
       
שר האוצר בנימין נתניהו:
       
       אולי תראה לי את זה.
       
יגאל יאסינוב (שינוי):
       
       אני אביא לך את זה. 
       
היו"ר נסים דהן:
       
       תתרכז בנושא.
       
יגאל יאסינוב (שינוי):
       
       החוקים שדנים בהם היום, יש בהם גם פגם. הפגם הוא שלא הצלחנו להסביר לתושבי מדינת ישראל שחייבים לעשות את הרפורמה הזאת. ומרצ, יחד, אני לא יודע איך הם נקראים עכשיו, יבואו ויסבירו שהחוקים האלה הם רק לטובת העשירים. זאת הבעיה. הבעיה היא שהחוקים טובים, אבל אתה, שר האוצר, לא מספיק הסברת את הדבר הזה גם בתקשורת וגם לאנשים הפשוטים. גם פה דיברת אתנו, אבל בנאום שלך לא שמעתי בדיוק את הדברים האלה. יש אחוז מסוים של ישראלים שרואים את ערוץ הכנסת. היית צריך להסביר להם: חברים, אנחנו עושים את זה כדי שהחסכונות שלכם יהיו יותר גדולים וכדי שהכסף שאתם מביאים לבורסה יביא לכם יותר רווח וכדי שלילדים שלכם יהיה יותר. זה הפגם במה שקורה היום. תודה.
       
היו"ר נסים דהן:
       
       תודה. חבר הכנסת נסים זאב. אומנם אני לא מקפיד כל כך על הזמן, כיוון שיש לנו זמן – ביטלו נושא אחד, והנושא השני גם כן קצר – אבל אי-אפשר לנצל את הזמן הזה כדי לעשות כאן את הדיונים במקום בוועדה.
       
נסים זאב (ש"ס):
       
       אדוני היושב בראש, כנסת נכבדה, כבוד השר, אני מסכים בעיקרון שיש להשוות במיסוי, ולא צריך להיות הבדל בין משקיעים זרים לבין אזרחים שמשקיעים גם בעניין הזה, לא צריך להיות הבדל בניירות ערך של חברות ישראליות וחברות זרות המשקיעות כאן, ובהחלט יש לעודד רישום ניירות ערך למסחר בבורסה ולבטל את פער המיסוי החד בין מכירת ניירות ערך זרים לבין מכירת ניירות ערך אחרים שנסחרים בבורסה, אשר גורם לעיוותים בשיקולי השקעה.
       
       כדי לייעל את שוק ההון ובאמת לאפשר שיקול דעת לכל משקיע ומשקיע שרוצה, אין מקום להבחין בין שיעורי המס – כדי שבאמת יהיה שיקול דעת, כדי שכל אחד ואחד שרוצה להשקיע ורוצה להחליט, המס לא צריך בעצם לשנות את עמדתו. 
       
       השאלה שלי היא אם זה באמת נכון מבחינתה של מדינת ישראל, שאנחנו לא מפסידים היום משקיעים שבעצם היו מעדיפים עד היום כן לסחור בניירות ערך ישראליים. הרי למעשה, בכל הנושא של ייצור וייבוא אנחנו כבר נמצאים בירידה גדולה, כי יש יותר ייבוא מייצור. לא קיימת העבודה העברית שהיתה פעם, כי היום לא משתלם לייצר במדינת ישראל. העלות של עובד במדינת ישראל גבוהה יותר לאותו משקיע, ולכן הוא מעדיף להביא את הסחורה מסין או מכל מקום אחר בעולם.
       
       לכן, כשאדוני השר מדבר בכל פעם על אנשים שצריכים לעבוד יותר, וקורא להם לצאת לשוק העבודה – כביכול זו כל הבעיה של אותם אנשים שאינם עובדים – זה לא שהם אינם רוצים לעבוד, הם אינם יכולים לעבוד. אין להם היכן לעבוד, מכיוון שהפלדה שמייבאים מטורקיה, למשל, בהשוואה לפלדה שמייצרים במדינת ישראל – אף שהממשלה משתתפת – עדיין יותר זולה. אז למה שאותו סוחר, שרוצה להשקיע ולרכוש כמות גדולה של פלדה, יעדיף את הישראלי? רק כיוון שהוא ישראלי? הרי אנחנו יודעים שהיום השיקולים לגבי פרוטות משנים בעצם את שיקול הדעת. 
       
       לכן, אדוני השר, אני לא בטוח אם מישהו בדק את זה לעומק – מה קורה ממחר בבוקר; האם הבורסה הישראלית לא תיפגע. נכון שאדוני צודק בכך שיש להשוות, וגם אני בעד להשוות. אבל אם היינו חיים כך עד היום, יכול להיות שמחר נמצא את עצמנו במצב שבו כל מי שחשב פעם להשקיע בבורסה, יעדיף את הבורסה לניירות בהשקעה זרה על פני השקעה ישראלית. השאלה היא אם לא נצא מופסדים מכך באופן שאולי נתחרט יום לאחר הצעת החוק, לאחר שזה יתממש. אם אדוני יוכל לענות לי על כך, אשמח לקבל תשובה. תודה.
       
היו"ר נסים דהן:
       
       תודה רבה. חבר הכנסת אברהם רביץ – אינו נוכח. חבר הכנסת עזמי בשארה – אינו נוכח. חבר הכנסת יצחק לוי – אינו נוכח. חבר הכנסת אורי יהודה אריאל. 
       
צבי הנדל (האיחוד הלאומי - ישראל ביתנו):
       
       - - -
       
שר האוצר בנימין נתניהו:
       
       - - - 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני שר האוצר, החוקים שמונחים כאן לפנינו הם חשובים. אני מצטרף להערתו של חבר הכנסת רצאבי, שלפיה ראוי לשים לב ולנסות לעשות את מה שאתה רוצה במילא, אבל אין מזרזין אלא למזורזין – להעביר אותם מוקדם יותר, כך שהם יסתדרו גם עם שנות המס וגם פשוט יועילו מוקדם יותר. הרי אם הם חוקים טובים, הם בוודאי היו טובים גם לפני איזה זמן. היות שאתה רוצה בכך, לא נותר אלא לתת לך אולי רוח גבית. 
       
       אני רוצה לנצל את ההזדמנות הזאת ולבקש ממך התייחסות לשני נושאים בקצרה. הנושא הראשון – קראתי ושמעתי שהיית בשדרות. השקעת שם זמן רב, כיאה וכראוי במצב המסובך והקשה שם, לרבות המפגש עם המשפחות שיקיריהן הילדים נהרגו. לא רחוק משם, מרחק של כמטחווי קשת, יושבים יהודים רבים, באיום לא יותר קטן, הייתי אומר. אין תחרות בדברים הללו. הרי זאת איננה תחרות בריאה – זה לא שחוכמת פצמ"רים מרבה משהו. יש עליהם גם איזה איום – שוב, ניזהר ולא נקרא לו איום קיומי – של גירוש מבתיהם.
       
       לא באים לבקר, לא נפגשים, לא משוחחים – יש בזה איזה קושי. אני לא אומר עכשיו מי בעד ומי נגד – דעתך נשמעה. תדברו עם האנשים. תושיטו יד. ראש הממשלה - בשיא הזהירות אני אומר, זה דבר נורא. הוא עומד כאן ומדבר על הרגישות שלו לאנשים, וביד השנייה חותם את גזר-דינם. אז דעתו לא התקבלה אתמול – אני חושב שבין השאר בגלל זה, כי הוא עדיין לא מצא זמן לדבר עם האנשים שהוא מגרש מבתיהם בשם כל מיני עניינים. הוא עושה את זה – בסדר. 
       
שר האוצר בנימין נתניהו:
       
       הוא לא אמר שהוא לא יעשה את הפעולה. הוא אמר שהוא ער להשלכות האנושיות.
       
אורי יהודה אריאל (האיחוד הלאומי - ישראל ביתנו):
       
       הוא עד כדי כך ער לכך, שמאז שהוא המציא את התוכנית הזאת – או הרל"ש שלו המציא אותה, או מישהו המציא אותה – הוא לא מצא זמן פעם אחת, ולו דקה אחת, לפגוש אחד מהמתיישבים האלה.
       
שר האוצר בנימין נתניהו:
       
       אגב, דווקא בנושא שהעלית בתחילת דבריך, על ההזדהות עם נפגעים – הוא הלך לבית שאולי ספג את האבדה הגדולה ביותר. 
       
אורי יהודה אריאל (האיחוד הלאומי - ישראל ביתנו):
       
       דוד חטואל, שמשפחתו נרצחה, השם ייקום דמם. 
       
צבי הנדל (האיחוד הלאומי - ישראל ביתנו):
       
       - - - 
       
אורי יהודה אריאל (האיחוד הלאומי - ישראל ביתנו):
       
       הוא הלך לשם, זה נכון. שוב – מה שעשה עשה. אני בעיקר רוצה לבקש ממך, כי אני דובר אליך. כשהוא יהיה כאן, אני אדבר אליו. אני רק הזכרתי את העובדה, שלצערי אתמול הוא דיבר על כך בפאתוס מצד אחד, על הרגישות. מצד שני, עם כל העיסוקים, יש לי הצעה גם לך וגם לשאר חברי הממשלה: תמצאו את הזמן לדבר עם האנשים בצורה כזאת או בצורה אחרת. אולי הם יבואו אליכם – יכול להיות. 
       
       תראו, אתם יושבים בממשלה – אתה שר האוצר – ומחליטים על תוכנית הטבות מסוימת לאזור כולו. שדרות ובנותיה, הייתי אומר. כפר-עזה כמו סעד, כמו מקומות אחרים. המועצה האזורית אשכול.
       
צבי הנדל (האיחוד הלאומי - ישראל ביתנו):
       
       כל הקיבוצים.
       
אורי יהודה אריאל (האיחוד הלאומי - ישראל ביתנו):
       
       קיבוצים כמו מושבים כמו עיירות. אין הבדל – בצדק. כולם אזרחי ישראל. כולם היו בנינו. מה ההבדל? אבל יש רק סוג אחד של אזרחים שהם שונים. אתה שואל את עצמך – מן הסתם הם חטאו. יש משהו פגום בהם. אחרת, מי היה מפלה אותם? הרי אנחנו אמונים שלא להפלות – לא בחקיקה, לא בתקנות ולא בשום דבר. בחוקים שהנחתם כאן היום, האם יש מישהו שיש עליו יותר מס בבורסה או פחות כי הוא כזה? לא. בסדר, מאה אחוז. 
       
       הגיש ידידי חבר הכנסת צבי הנדל הצעת חוק שאומרת שביישובים כפריים קטנים התושבים יקבעו את אופי היישוב. קרי: יכול להיות יישוב יהודי שלא ייכנס בו ערבי. אבל את אותו דבר הוא אומר על ערבים. הוא לא אומר שערבים לא יוכלו לקבוע. גם ערבים ביישוב קטן יקבעו שזהו יישוב שהוא ערבי. התעוררות. מה קרה? איזה גזען. הוא בסך הכול מנסה להסדיר מציאות שקיימת בארצנו הקטנה זה 100 שנה של ההתיישבות – יש יישובים ערביים ויש יישובים יהודיים. הערבוב לא תמיד מוכיח את עצמו. בעיר גדולה הוא לא מציע את זה. 
       
       אני שואל את עצמי – ויסלח לי חבר הכנסת הנדל אם ניקח לדוגמה את אשתו – במה חטאה רחל הנדל אשתו? מה היא עשתה בגני-טל שלא מגיע לה או לילדיה סיוע, אם היא צריכה, בתחום הפסיכולוגי או החינוכי? אבל לא נוח לי לדבר על משפחת הנדל. אז ניקח את דוד חטואל – הזכרת אותו. במה פשע האיש היקר הזה, שרצחו את אשתו וארבעת ילדיהם והיא בהיריון בחודש השביעי? במה פשע דוד חטואל שלא יקבל אותה עזרה? אותה עזרה, לא יותר. 
       
       הייתי יוצא מתוך הנחה שאולי הם "חטפו" רק 4,000 פצמ"רים – ולמי שלא יודע מבין מאזינינו, פצמ"ר זה פצצת מרגמה – אולי מפני שהם "חטפו" 4,000 פצמ"רים לא מגיע להם. או נניח שמפני שיש פה חלק מחברי הבית שקוראים להם מתנחלים, שילכו למר גורלם. למה המדינה צריכה להתעסק עם זה? למה זה צריך לעניין אותה? אבל היות שאני מכיר אותך, אינני חושד לרגע בעניין הזה. 

	קיימנו דיון בראשותו של חבר הכנסת שאול יהלום בוועדת העבודה, הרווחה והבריאות. הזמנו את נציגי הממשלה. ומי לא בא? מי לא הגיע לישיבה אצל חבר הכנסת שאול יהלום? – האיש המרכזי בעניין. בעצם שניים: האחד הוא מנכ"ל משרד ראש הממשלה שזומן ולא הגיע, כי מה לו ולצרות של אנשים כאלה, והשני הוא נציג משרדך, נציג משרד האוצר. 

	אני רוצה בכל זאת לבקש ממך, עדיין אפשר לתקן זאת, אף שהיתה החלטת ממשלה. זה לא נוח לפתוח, זה עוד תקציב. תעשו השוואה. אל תפגעו בילדים.

היו"ר נסים דהן:
       
       	- - - 
       
אורי יהודה אריאל (האיחוד הלאומי - ישראל ביתנו):
       
       אני מסיים. הדבר השני שאני רוצה לעמוד עליו בדקה – היה לנו עליו דיון היום בוועדת העלייה והקליטה – הוא נושא קליטת יהודי אתיופיה. אשתדל להגיד זאת בעדינות מסוימת: זה כתם. המציאות שם היא כתם עלינו כמדינת ישראל, מדינה יהודית דמוקרטית. אין בעולם, בכל הגלובוס, מדינה אחת שממשלת ישראל קבעה, וגם העזה לכתוב זאת, שיש קווטה. אין קווטה, אין מכסה. 
       
       יש לי בקשה אליך, וגם לראש הממשלה, הסירו את הכתם הזה מעלינו, ויפה שעה אחת קודם. לא ייזכר לכם הדבר הזה לטובה בשום מקום אף פעם. תודה. 

היו"ר נסים דהן:

	תודה. חבר הכנסת איוב קרא. אחריו – חבר הכנסת יעקב מרגי, ואם אינו נוכח – חבר הכנסת אופיר פינס-פז, ואם אינו נוכח – חבר הכנסת מאיר פרוש, ואם אינו נוכח – חבר הכנסת אלי אפללו, ואם אינו נוכח – חבר הכנסת דניאל בנלולו, ואחריו – חבר הכנסת ישראל אייכלר. אני מבקש הפעם להקפיד קצת יותר על הזמנים. 

איוב קרא (הליכוד):
       
       אדוני היושב-ראש, חברי חברי הכנסת, החוקים שמביא לכאן שר האוצר היום הם חוקים שמסמלים יותר מכל דבר אחר את הדבר היפה שנעשה מאז כהונתו של שר האוצר בניסיון להביא להשוואה במדיניות הכלכלית בין ישראל לבין המערב.
       
       עד כניסתו של שר האוצר לתפקיד אנחנו יודעים מה היה נטל המס על החברות, על העסקים, ולאט לאט אנחנו רואים מדיניות נכונה - להביא את מדינת ישראל למצב שבעצם נוכל להציג אותה בראייה אובייקטיבית נכונה מבחינת נטל המס. אני חושב שדבר זה יבוא לידי ביטוי בכך שבכל זאת, עם כל המצב הביטחוני הקשה, נוכל לבשר על צמיחה טובה בסופו של התהליך. 
       
       אין לי ספק שהיינו במצב של פשיטת רגל. אין על כך ויכוח. אף ששמעון פרס אתמול, לצערי הרב, כאילו רמז מה עשינו. לא אשכח את התקופה ששמעון פרס החזיק את התיק הגדול של הפיתוח האזורי, שנידב לו ראש הממשלה לשעבר אהוד ברק, תיק שבעצם היה צריך להביא למזרח תיכון חדש, וחוץ מהתיק שראיתי אותו אוחז בו בכנסת ומטייל מהמשרד עד לכאן, לא פיתח שום דבר. והוא בא בטענות כאילו אין כלכלה. 
       
       הרי אנחנו הידרדרנו. לא האמנתי לרגע שאפשר יהיה להבריא את הכלכלה. חשבתי שאנחנו רצים ריצת אמוק לפשיטת רגל של המדינה. אפילו האשראי של ישראל בכל מקום בעולם נפגע בצורה קשה ביותר. ואנחנו בעצם עצרנו את הדהירה למטה. אני אישית, כחבר ועדת הכספים, לא האמנתי שנהיה אפילו במצב של קיפאון, לא רק של צמיחה, כי חשבתי שאנחנו במצב של הידרדרות טוטלית מבחינה כלכלית. והנה אתמול עוד מטיפים לנו מוסר. 
       
       מה נעשה חוץ מזה שדיבר אהוד ברק בזמנו על מיגור האבטלה ועל זה שתהיה צמיחה? חוץ מזה שהזמינו את הנגר הנה והביאו עוד כיסאות לממשלה בזמנו, לא נעשה דבר. מספר המובטלים המשיך לגדול בתקופתו של אהוד ברק. לא ראיתי אפילו מובטל אחד שסודר, חוץ מכמה עסקני מפלגה שנכנסו לממשלה וכמה עסקנים שסודרו במשרדי הממשלה. איננו יכולים לשכוח דברים אלה. מה, הם חושבים שלא עקבנו? לא ראינו? 
       
       לכן, מר פרס אינו יכול לבוא בטענות. אם הוא היה מצמיח איזה קשר כלכלי עם הזיות השלום שלו, אם היה מביא למפנה בחשיבה של השלום כלפי ישראל, אין לי בעיה שגם יטיף לנו מוסר. אבל חוץ מהתיק הזה שהלך לעולמו עם הקמת הממשלה הנוכחית, שום דבר לא נעשה בדבר הזה. הייתי מאוד רוצה לראות את הזקנה מנהרייה, שדיבר עליה ברק, מחלימה. היא גססה ומתה בתקופתו, לצערי הרב. 
       
       יכול להיות שאנחנו לא מביאים מדיניות שמתאימה למפלגת העבודה ולדרכה, אבל אין לי ספק, בסיטואציה שאנחנו חיים בה, שאין כיוון אחר, אין מדיניות אחרת. כי אם נמשיך לשלם משכורות, נמשיך לשלם קצבאות ולהביא את הנטל הזה על המדינה - בסופו של דבר כמה יכולה המדינה להרים את הדגל הזה בצורה הזאת?
       
       אדוני שר האוצר, אני יכול לומר לך, שעקב אכילס של הכלכלה בישראל כרגע הוא העובדים הזרים והקצבאות, לצערי הרב. עם כל ה"פוש" שניתן לדבר הזה בממשלה הנוכחית, לדעתי, הם עדיין עקב אכילס של האפשרות להביא לצמיחה. צריך להרגיל את האנשים שאין דבר כזה ללכת ללשכת העבודה, לקבל קצבה בלי לעשות שום דבר. "בטן-גב" צריך להיגמר פה. לא חשוב מה הוא יעשה, הוא צריך לקום בבוקר, לדעת שיש לו סדר-יום וללכת. ההרגל הזה ללכת ללשכת העבודה, להירשם וללכת הביתה לישון, הוא אסון, הוא מחלה. זה דבר חולני, לא בריא למובטל ולממשלה, שבעצם כל הנטל הזה נופל עליה. 
       
       לכן, אם יש דבר שהייתי רוצה לראות - הייתי רוצה לראות השקעות של המדינה, לפתות בכל דרך אפשרית שיבואו הנה משקיעים זרים ולהפסיק את בריחת ההון מישראל לחוץ-לארץ. זה דבר שהוא בעוכרינו. אלה דברים שצריכים לשים בהם את הדגש לקראת השנה הבאה, וגם לגבות את השכבות החלשות ולפתור את בעיית הרשויות. אלה הדברים שעומדים על סדר-היום, כי אין לי ספק שלאנשי העסקים, לאנשים שיש להם יוזמות עסקיות, המדיניות של האוצר טובה. אין לי ספק שבמעמד הביניים המצב היום טוב. יש לנו קצת בעיה עם השכבות החלשות, ואם נלך לתיקונים בדברים הללו, אין לי ספק שיהיה אפילו קונסנזוס על המדיניות של שר האוצר. תודה. 

היו"ר נסים דהן:

	תודה רבה. חבר הכנסת ישראל אייכלר, בבקשה. אני חוזר: חבר הכנסת יעקב מרגי - אינו נמצא. חבר הכנסת אופיר פינס-פז - אינו נוכח. חבר הכנסת מאיר פרוש - אינו נוכח. חבר הכנסת אלי אפללו - אינו נוכח. חבר הכנסת דניאל בנלולו - אינו נוכח. בבקשה, חבר הכנסת ישראל אייכלר. אחריו – חבר הכנסת מוחמד ברכה. 

ישראל אייכלר (יהדות התורה):
       
       אדוני היושב-ראש, חברי הכנסת, שר האוצר בנימין נתניהו נוהג לומר, שהמדינה חייבת לצאת לצמיחה, וכולנו מסכימים אתו. הוא אומר שצריך להוציא אנשים ממעגל העוני, ונאמר אמן. אני מסכים שצריך לעודד אנשים להתפרנס מעבודה, ולא לשבת באקדמיה למדעי הרוח, אנשים שאינם מייצרים ואינם מביאים שום פרנסה לאף אחד, ולקבל משכורות מהמדינה. אני מסכים שכל מי שצורך תרבות, כמו מי שצריך לחם או בשר, שהמדינה לא תסבסד אותו אלא שישלם מכיסו את עלות הלחם או הבשר או התרבות שהוא יבחר בה. מי שרוצה לספק תרבות ולהתפרנס מתרבות, מתקשורת, שיעמוד בתחרות על לבו של הצרכן, והצרכן ישלם כמה שהוא רוצה על איזו תרבות שהוא רוצה.
       
       אבל, אנחנו לא יכולים להסכים לפגיעה בילדים, בזקנים או בחולים. שר האוצר ציין שבשנה הזאת, בתקציב הבא, יהיה שיפור לגבי הזקנים, לגבי הבריאות, לגבי חולים. כאן אני רוצה לקבוע, שאין דמו של זקן או דמו של חולה יקר יותר מדמו של ילד בריא. אני לא רוצה שילדים יצאו לעבודה. לכן, הפגיעה בקצבאות הילדים איננה מעודדת עבודה, כי הילדים האלה לא יצאו לעבודה כמו שהזקנים לא יצאו לעבודה והלא-בריאים לא יצאו לעבודה. 
       
       אלא מה? יש טענה שההורים יצאו לעבודה. זה מביא אותי לטענה שקודם כול במגזר החרדי שאני מייצג אותו, גיל העבודה היצרנית של האנשים - אין יותר מובטלים בציבור החרדי מאשר בציבור האחר. אם לא הובנתי, אומר זאת שוב: בגיל שבו בדרך כלל אדם כבר יוצא לעבודה, אחרי שהוא גומר צבא, טיולים והכול וכבר מתחיל לעבוד, באותו גיל רוב הציבור החרדי כבר יוצא לעבודה, לפרנסה ולמלאכה. מעטים מאוד נשארים בגילים המבוגרים האלה, נניח 25 ומעלה, ויושבים ולומדים, ואשריהם ואשרי חלקם. אבל, זה מיעוט קטן מאוד. 
       
       רוב האנשים יוצאים להתפרנס ולעבוד בעבודה ובמלאכה, אף ש-750,000 משרות במגזר הציבורי כמעט סגורות בפני הציבור החרדי. כלומר, הציבור החרדי ברובו, שמשלם מסים, והוא משלם מסים, כי אינני מכיר פקיד מס הכנסה או מע"מ שנותן הנחה לחרדים, אף שאומרים עליהם שהם לא משלמים מסים - הציבור הזה במסיו יחד עם המגזר הפרטי כולו מממן את שכרו של המגזר הציבורי, לרבות את המסים שהמגזר הציבורי משלם. אפשר להניח, ושמעתי זאת גם מכלכלנים בכירים, ונדמה לי ששר האוצר רמז על זה, שלפחות 40% מהמגזר הציבורי אפשר לחסוך ואפשר להסתדר ולתת שירותים בלעדיו ושיצא לעבודה. 
       
       אז מה עולה לי עובד במגזר הציבורי שאיננו עובד? הוא עולה לי חשמל במשרד, טלפון, מזגן, ריהוט, פלוס המשכורת והמסים שהמדינה משלמת עליו, פלוס רכב והוצאות וכו' ועוד משרות שהוא מסדר לכמה חברים וקרובים. את כל ההון העתק הזה הציבור החרדי לא מקבל כמעט בכלל. צריך להיבחר לכנסת כדי להיות עובד המגזר הציבורי, אם אתה חרדי. נכון?
       
היו"ר נסים דהן:
       
       נא לסיים.
       
אורי יהודה אריאל (האיחוד הלאומי - ישראל ביתנו):
       
       זה מוגבל ל-120.
       
ישראל אייכלר (יהדות התורה):
       
       120. כן. 
       
       לכן, אני אומר שהציבור החרדי הוא ציבור עובד, וזה הוכח על-ידי כל מי שבדק זאת באמת. כל מסע ההסתה שנעשה כאילו זה ציבור שאינו עובד ולכן צריך לפגוע בילדים שלו כדי שהוא יצא לעבודה - זו פשוט תפיסה מוטעית, כי אנשים לא יכולים לפרנס את ילדיהם ב-170 שקל של הביטוח הלאומי. אנשים שיש להם שישה-שבעה ילדים לא יכולים לחיות מהביטוח הלאומי. זה אולי עוזר למשהו שבמשהו.
       
       לכן, אני מבקש משר האוצר, שבתקציב הבא 700 מיליון השקל שרוצים לקצץ בינואר - כמו שאצל הזקנים מבינים שצריך להוסיף, אצל הילדים אינני מבקש להוסיף. אם רוצים שוויון בין ילדים, אני בעד. אבל, את הסכום שהאוצר רוצה לקצץ בקצבאות הילדים לא לקצץ, והכלכלה הישראלית לא תיפגע, גם אם העשירים שמקבלים את הכספים האלה לא יוכלו להשקיע בנדל"ן בטורונטו או במזרח-אירופה מהכספים ששואבים מן העניים. תודה רבה לך.
       
היו"ר נסים דהן:

       תודה רבה. חבר הכנסת מוחמד ברכה, בבקשה. אחריו - חברי הכנסת ג'מאל זחאלקה ומשה גפני. אם הוא לא יהיה נוכח - חבר הכנסת מגלי והבה, ואחריו - חברי הכנסת אחמד טיבי, אברהם בייגה שוחט, אריה אלדד.
       
מוחמד ברכה (חד"ש-תע"ל):
       
       אדוני היושב-ראש, אדוני השר, רבותי חברי הכנסת, הצעת החוק המוצעת על-ידי שר האוצר ומשרד האוצר היא הצעת חוק שבאה להקל או להשוות הקלות בכל מה שקשור במכירת ניירות ערך. זה יכול להישמע טוב, כאילו זה סוג של הקלה. נכון, זו הקלה לאנשים הרלוונטיים. אבל, דווקא במצב שבו הערך החברתי של העבודה ומיסוי העבודה איננו חל על הבורסה, שהרווחים שלה הם לא מעבודה, ואף שהיתה התקדמות זעירה, לדעתי, בכל מה שנוגע למיסוי הבורסה בשנים האחרונות, עדיין רווחי ההון הם שוק פרוץ לרווחים ספקולטיביים. לדעתי, כל עוד מיסוי הבורסה איננו מיסוי אמיתי, לפחות שמשתווה למיסוי העבודה, יש פה גם כשל כלכלי, אבל גם כשל מוסרי.
       
       דווקא במצבים שאנחנו חיים בהם היום, שבהם אנו מגרדים כדי לתמוך בסל הבריאות וכדי לתמוך ברשויות המקומיות וכדי לסייע לשכבות החלשות, כביכול, דבר שלא קורה, ודיברנו על זה אתמול, והשר דיבר על זה אתמול - דווקא במצב שבו יש צורך בגיוס כספים למטרות החברתיות האלה ובמצב של חוסר יציבות כלכלי, חברתי ופוליטי, באים היום לתת הקלות אבל גם להעלים עין מהצורך במיסוי אמיתי של הבורסה. אני חושב שזה דבר שקשה מאוד להסכים לו.
       
       שמעתי את חבר הכנסת אורון, שאמר שיש כל מיני צדדים שהם עדיין לא ברורים לו ולא נהירים לו, ולכן הוא יתמוך בקריאה ראשונה וינהל את הדיון הממצה והמעמיק בוועדת הכספים. אני הגעתי למסקנה הפוכה מזו של חבר הכנסת אורון. גם אם יש דברים שהם בלתי נהירים והם לא ברורים דיים, אני, כחבר אופוזיציה, מתנגד להצעת החוק, וששר האוצר יגייס לו רוב כדי להעביר אותה. ואז אנחנו נדון בזה ביתר פירוט כחברי ועדת הכספים, וזה יבוא מאוחר יותר למליאה לקריאה שנייה ולקריאה שלישית, אם הוא יעבור את המשוכה של ועדת הכספים. אבל, אני מתפלא על חבר הכנסת אורון, שהוא חבר אופוזיציה מסור מאוד ואדם מאוד הגיוני ומאוד הגון, שדווקא שופט את הדברים לקולא ולא לחומרא, וזאת דווקא כאשר יש מצב חברתי כל כך קשה ויש מחסור כל כך קשה בשירותים החברתיים.
       
       ברשות היושב-ראש, אני רוצה לעבור לנקודה נוספת. אני רוצה דווקא לנצל את נוכחות שר האוצר באולם. כשהובא על-ידי משרד הפנים, בתמיכת משרד האוצר, כולנו, בכנסת הזאת, תמכנו בחוק שהיה אמור לפתור את בעיית הרשויות המקומיות על-ידי תוכנית הבראה, ואז להזרים כספים. 
       
       אדוני השר, בזמנו התרעתי גם בוועדת הכספים וגם במליאה על עצם העובדה שהתניית תשלום שכר בתוכנית הבראה היא דבר שהוא בלתי חוקי בעליל. שכר צריך לשלם בגין עבודה. אדם שעשה את העבודה שלו, צריך לשלם לו את המשכורת, ולא להתנות זאת אפילו בתוכניות הבראה הגיוניות, על אחת כמה וכמה כשמדובר עכשיו בתוכניות הבראה שהן מסחטה של הרשות המקומית ושל השלטון המקומי, כדי להצטמק וכדי להתכרבל במתחם צר, בזמן שעל הרשויות המקומיות מוטלות מטלות ויש שירותים שהן צריכות לספק לאזרח הרבה מעבר למה שהיה קודם לכן, כשעוד הממשלה "הריכוזית", בלשונו של שר האוצר, נתנה שירותים וקצבאות וכו'. דווקא כשמקצצים בכל השירותים האלה ובכל הקצבאות שהיו, העומס על הרשות המקומית הוא הרבה מעבר למה שהיה. ודווקא בעידן הזה הרשויות מתבקשות להתכווץ. 
       
       אז אני אגיד את המשפט הזה של להצטלב - להגיד שמה שצריך לקצץ צריך לקצץ, ומה שצריך להתייעל צריך להתייעל. זה נכון, אבל גם אחרי שיעשו את מה שיעשו, מי ייתן את השירותים? איך ייתנו את השירותים? במצב של מיליון עניים, מי ישלם את המסים? מי ישלם את הארנונה? זה יהיה מעגל קסמים. הממשלה לא תשלם מפני שאין להם הכנסה עצמית, ואין הכנסה עצמית מפני שהמצב הכלכלי כל כך חמור, וזה מתכון בטוח להתמוטטות ולקריסת השלטון המקומי. 
       
       לולא הייתי מחסידי השיטה הדמוקרטית והפרדת הרשויות, שיהיה שלטון מרכזי ושלטון מקומי, הייתי אומר: בבקשה, שכל ראשי הרשויות יבואו לשר האוצר או לראש הממשלה ויפקידו את מפתחות הרשויות שלהם שם, ושהממשלה תטפל בצרכים של הציבור. אבל כל זה נושא אחד, והנושא של המשכורות הוא נושא אחר. שר האוצר יגיד שיש התקדמות. נכון, אני יודע שיש התקדמות, שיש הרבה רשויות שקיבלו - - - 
       
מגלי והבה (הליכוד):
       
       איפה הטעות שלך?
       
מוחמד ברכה (חד"ש-תע"ל):
       
       אני לא מניח שיש לי טעות, אתה מניח שיש לי טעות. 
       
מגלי והבה (הליכוד):
       
       יש יישובים שיש בהם שחיתויות, שיש ארבע משכורות וסגנים שמקבלים יותר ממך כחבר הכנסת. 
       
מוחמד ברכה (חד"ש-תע"ל):
       
       הצטלבתי ואמרתי שמה שצריך לייעל נייעל, וצריך לייעל. אתה לא חייב להצטלב, שאתה חבר הליכוד, כדי לנגח אותי. תעזוב את זה. הרי גם אתה צריך לתת תשובות לאנשים שם – גם בבית-ג'ן וגם בחורפיש. מה הסיפור כאן? על מה אתה מתווכח? אם יש שחיתות, צריך להרוס את הראש של השחיתות, בסדר?
       
מגלי והבה (הליכוד):
       
       למה בכסרא-סמיע אין איחור של משכורת אחת? למה אין גירעון? כי יש ניהול נכון. 
       
היו"ר נסים דהן:
       
       להזכיר לך, אתה דובר אחריו, אם אתה רוצה. אתה יכול לנצל את זכות הדיבור עכשיו, מהמקום, ובזה גמרת להיום. 
       
מוחמד ברכה (חד"ש-תע"ל):
       
       אתה לא צריך לצבור מניות מולי בעניין הזה. תחפש נושא אחר ותמצא. השאלה המרכזית: יש התקדמות בנושא של תשלומי משכורת ברשויות המקומיות ובמועצות הדתיות, אבל יש גם מקומות שאנשים נמקים במצב בלתי נסבל, חודשים רבים - לא חודש ולא שניים ולא שלושה. מה פשעו האנשים האלה? יש שחיתות או אין שחיתות, יש התייעלות או אין התייעלות – מה פשעו האנשים האלה? עד מתי נמשיך למשוך את העגלה הזאת ולדקלם אותם הדברים? 
       
       אני חושב שיש מקום, עוד לפני הגשת התקציב, שמשרד האוצר ייכנס בעובי הקורה ויחסל את פרשת המשכורות, זאת אומרת שישלם את המשכורות. אחר כך, אם הוא רוצה לבוא בדין עם רשות מסוימת או עם ראש מועצה מסוים, שיעשה מה שהוא רוצה, אבל משכורות אסור להתנות ואסור לעכב. תודה רבה.
       
שר האוצר בנימין נתניהו:
       
       חבר הכנסת ברכה, אפילו אם אני שולח את הכסף, ועשינו את זה, הכסף לא מגיע. למה הוא לא מגיע? 
       
מוחמד ברכה (חד"ש-תע"ל):
       
       כי הוא שוקע.
       
שר האוצר בנימין נתניהו:
       
       הוא מתעקל בדרך.
       
מוחמד ברכה (חד"ש-תע"ל):
       
       אבל יצרנו תעלה כדי לתעל את הכסף לכיס של העובדים. 
       
שר האוצר בנימין נתניהו:
       
       אני יצרתי. 
       
מוחמד ברכה (חד"ש-תע"ל):
       
       בסדר, ואנחנו תמכנו בזה. אבל אנחנו מרגישים מרומים כחברי כנסת. 
       
שר האוצר בנימין נתניהו:
       
       אני מעדכן אותך, שתדע. 
       
היו"ר נסים דהן:
       
       חבר הכנסת מוחמד ברכה, אני מציע שתתקרב לשר ותדברו ביניכם. 
       
מוחמד ברכה (חד"ש-תע"ל):
       
       הדברים שהשר אומר חשובים לכל הכנסת, זה לא נושא אישי ביני לבינו. 
       
היו"ר נסים דהן:
       
       תודה. חבר הכנסת ג'מאל זחאלקה, בבקשה. השר תמיד יכול להתערב בדיון ולומר מעל הדוכן את כל אשר על לבו. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, ההצעה שלפנינו היא חלק מהמדיניות הכלכלית, ממדיניות המיסוי של שר האוצר. ברצוני להעיר כמה הערות, כי מביאים לנו חוקים בכנסת, כל אחד בנפרד, ובסוף זה מצטבר למדיניות כללית, ואנחנו צריכים לשים את הדברים בקונטקסט. 
       
       באופן כללי המדיניות של שר האוצר, להפחית מסים משכבות הביניים, מחטיאה את המטרה, משתי סיבות. סיבה אחת, שמטפלים במסים הישירים ומשאירים כמו שהם את המסים הלא-ישירים, והם רבים, ומטבעם הם מסים רגרסיביים. כביכול ההקלה במסים הישירים משאירה את המצב של המיסוי הלא-ישיר, שהוא כבד מאוד בארץ, וגם בהשוואה למדינות אירופיות, שהחלק של המיסוי הלא-ישיר הוא עדיין הרבה יותר גדול, באופן יחסי לכל הארצות המתקדמות עם כלכלה חזקה. 
       
       הערה שנייה, האוצר אומר לאנשים: אנחנו מקלים עליכם ב-100, 200, 300, 400 שקלים במיסוי לחודש, והאדם שמח, נכנסים לו עוד 400 שקלים בחודש. אבל האוצר באותו זמן תוחב את ידו אל תוך הכיס של אותו אזרח ולוקח ממנו לא 400 שקלים, אלא 600 ו-700 שקלים – על-ידי ביטול קצבאות, על-ידי ביטול כל מיני הטבות, על-ידי חיוב האזרח לשלם כל מיני תשלומים, על-ידי צמצום מגמתי וקונסיסטנטי בשירותים החברתיים שניתנים על-ידי המדינה, ובעצם על-ידי מדיניות שלא הוצהר עליה מעולם בפומבי, אבל ברור לאן מובילה הדרך, והיא חיסול מדינת הרווחה בכלל. 
       
       אז מה תועיל הפחתה בכך וכך שקלים במיסוי, כשמצד שני מצמצמים את השירותים לאזרח והוא נאלץ לשלם עליהם? בסופו של דבר בחשבון הכלכלי, כל אזרח יכול לעשות את החשבון אם המדיניות הכלכלית החדשה עזרה לו, השאירה לו יותר כסף פנוי או פחות כסף פנוי. וכל אזרח, משום-מה, למרות ההצהרות, למרות הכול, יגיד לך שמצבו הורע מבחינה כלכלית. הרבה חברי כנסת אומרים: אם כל כך טוב, למה כל כך רע? כל כך טוב, כי מורידים קצת במס הכנסה, וכל כך רע, כי לוקחים ממקומות אחרים, ואתה נאלץ לשלם יותר ממה שאתה מקבל, כי בקצבאות ילדים ובדברים אחרים אתה מקבל פחות. בסופו של חשבון יותר רע. זה בקשר למיסוי. 
       
       אומרים שיש צמיחה, והצמיחה היא מזור. באמת, הנתונים האחרונים מורים על צמיחה מסוימת, אבל זאת צמיחה דיפרנציאלית. יש התאוששות בשוק ההיי-טק, יש התאוששות בעסקים הגדולים, אבל אין עוד מקומות תעסוקה, האבטלה לא יורדת. האוצר ושר האוצר עוסקים כל הזמן ביעדים, מציבים לעצמם יעדים פיסקליים, יעדים כלכליים, ולא מציבים יעדים חברתיים. 
       
       אני רוצה להעיר הערה בקשר ליעדים חברתיים. יש מדינות שקבעו יעדים חברתיים. בשנת 2000 היתה ועידה במדריד בקשר לשאלת התעסוקה, ואני יודע שהשאלה הזאת מטרידה את שר האוצר ואת ראש הממשלה ואת כל הממשלה - אחוזי התעסוקה הנמוכים בארץ, יחסית לעולם. הציבו יעד ועבדו עליו, ורואים שבמדינות שהציבו יעד, העלייה באחוז התעסוקה הרבה יותר גדולה מזו שבמדינות שבהן לא הציבו יעד של העלאת אחוז המועסקים. 
       
       אני נותן עכשיו עצה, שאני חושב שהיא חשובה מאוד, לשר האוצר. אם הוא רוצה באמת להעלות את אחוז המועסקים במשק בפרק זמן קצר ובצורה אמיתית, צריך לטפל במוקדי התעסוקה הנמוכה. מוקד התעסוקה הכי נמוך בארץ הוא תעסוקת נשים ערביות, שנפלטו משוק העבודה בשנים האחרונות, כשסגרו את כל מפעלי הטקסטיל וכל מפעלי הפלסטיק וכל מפעלי התעשייה המסורתית, ולא נוצרו מקומות עבודה חדשים שיקלטו את האנשים האלה. 
       
       היום באקדמיה, באוניברסיטאות ובכל בתי-הספר או המכללות העל-תיכוניות, יותר מ-50% הן נשים ערביות. לא מדובר ב-50%, אלא ביותר מ-50%.
       
מל פולישוק-בלוך (שינוי):
       
       56%.
       
ג'מאל זחאלקה (בל"ד):
       
       בחורות ערביות מצליחות בבגרות יותר מבחורים ערבים ב-12%, בצורה משמעותית. הנשים הערביות רוצות לצאת וללמוד ולעבוד. צריך לתת להן הזדמנות. מלת המפתח בעניין הזה – ובזה אני מסיים, ואני מקווה ששר האוצר יקשיב לי – היא ליצור מקומות תעסוקה קרוב למקום המגורים. מטבע הדברים, בגלל העבודה עם המשפחה, בגלל הטיפול בילדים ומכל מיני סיבות - כל יום יוצאים מאום-אל-פחם אולי 2,000 פועלים שעובדים בתל-אביב; אי-אפשר להוציא באותה שיטה נשים מאום-אל-פחם, אבל אם פותחים מפעלים בסביבה או מייצרים בסביבה הקרובה מקומות תעסוקה לנשים, אני חושב שזה אפשרי. 
       
       שיעור המועסקות בקרב הנשים הערביות עומד היום על 23%; יש כאלה שאומרים 20%, אבל לא משנה. שיעור הגברים הערבים שעובדים הוא 62%, בדיוק כמו הגברים היהודים, כך שהפער הוא לרעת הנשים, ואת זה אפשר להעלות בצורה דרסטית בתוך תקופה קצרה. ללכת לצפון תל-אביב ולהעלות את שיעור המועסקים מ-70% ל-73% דורש הרבה יותר מאמצים מלהקפיץ את האחוזים במקומות שיש בהם מוקדי תעסוקה נמוכה. 
       
       אני חושב שצריך לעשות מיפוי במקומות האלה, באזורי הפריפריה, ביישובים מסוימים - בחברה הערבית אנחנו מאבחנים את זה בעיקר אצל נשים ערביות – ולטפל בזה. אני מבטיח שבתוך כמה שנים אפשר יהיה להעלות את שיעור המועסקים במשק ב-5% לפחות. יש לזה השלכות כלכליות וחברתיות בל ישוערו. זה מצמצם את העוני, זה מעלה את מעמד האשה, זה יוצר משק יותר יצרני, זה עוזר לחברה הערבית וזה גם דוחף לכיוון השוויון. אני פונה לשר האוצר בבקשה לטפל בבעיה הזאת ברצינות. תודה רבה. 
       
היו"ר נסים דהן:
       
       תודה רבה. חבר הכנסת משה גפני - אינו נוכח. חבר הכנסת מגלי והבה, בבקשה. חבר הכנסת אחמד טיבי - אינו נוכח. חבר הכנסת אברהם בייגה שוחט - אינו נוכח. חבר הכנסת אריה אלדד - אחריו. 
       
שר האוצר בנימין נתניהו:
       
       אדוני היושב-ראש, יש לי בעיה, תעזור לי. הוזמנתי על-ידי ראש הממשלה לכנס. 
       
היו"ר נסים דהן:
       
       אדוני השר, אנחנו נפעל על-פי התקנון, ולא נאפשר לחרוג ממנו כדי שהבעיה שלך תיפתר מהר. אדוני, חמש דקות לרשותך. 
       
מגלי והבה (הליכוד):
       
       אדוני היושב-ראש, אדוני שר האוצר, אני רוצה לברך על הצעת החוק, שמבקשת להביא להפחתת מס בכמה תחומים וגם להקדים אותה, כי לפי התוכנית שלך ההפחתה היתה מתוכננת לשנה הבאה. אני סבור שהפחתת מס, לא משנה באיזה תחום, היא מנוע צמיחה אמיתי למשק. 
       
       אני גם יודע את המחשבה שלך על כך שביום מן הימים אזרחי ישראל ישלמו 30% מס. אלה שמדברים בססמאות, אני אומר להם, כשהם באים בטענות לשר האוצר או לתוכנית הכלכלית, שאנחנו התחלנו עם צמיחה שלילית של 1.5% במשק, והיום בשנה הזאת אנחנו מדברים על 4% צמיחה במשק, אז שיעשו את החשבון הפשוט הזה. 
       
       דיברו לפני חברי חברי הכנסת הערבים. אנחנו הרי נוסעים בוואדי-עארה ובנצרת ובמקומות האחרים. המצב הכלכלי טוב, וההכנסות של האנשים, של האוכלוסייה הערבית – כי בבית יש יותר מעובד אחד - בממוצע טובות. 
       
       כשמדברים על העדפה ועל לתת העדפה להעסקת נשים, אני חושב שזה דבר חשוב מאוד. היום אחוז ההשכלה בקרב הנשים גבוה יותר, דיברו על 56%, אבל אף אחד לא מונע בעדן מלהצטרף לכל עבודות - - -
       
שר האוצר בנימין נתניהו:
       
       56% ממה? 
       
מגלי והבה (הליכוד):
       
       56% מהגברים הערבים. 
       
שר האוצר בנימין נתניהו:
       
       מסך כל המשכילים?

ג'מאל זחאלקה (בל"ד):
       
       מסך כל הסטודנטים הערבים. 
       
מל פולישוק-בלוך (שינוי):
       
       - - - בקרב האוכלוסייה הערבית - 56%.
       
מגלי והבה (הליכוד):
       
       המשק היום פתוח לקליטה. אני רואה משכילות ערביות בכל תחומי המשק, ואני לא מדבר רק על הסקטור הציבורי. אדוני שר האוצר יודע על הרצון לפתוח את המשרות או להוציא למכרז את המשרות המיועדות בהעדפה מתקנת לאוכלוסייה הערבית. אנחנו מדברים על 150 משרות בתחילת השנה הזאת, שנת 2005. זאת הזדמנות לתקן את המצב ולתת לאותן נשים להשתלב. אני יודע גם שיש דירקטוריונים שמראש מבקשים משכילות ערביות שיכולות להיכנס לדירקטוריון. זה הכיוון החיובי שאנחנו צריכים ללכת עליו. 
       
       אני רוצה לחזור לדברי חבר הכנסת ברכה ולנושא הרשויות המקומיות. זה לא סוד שעשינו הכול כדי להקל את המצוקה של הרשויות, בייחוד בנושא תשלום לעובדים. אבל, אדוני שר האוצר, יש רשויות, לצערי הרב - והן רבות - שלא היו מוכנות להיכנס אפילו לתוכנית הבראה. אתה בא לרשות, ואתה רואה שלאותו ראש רשות יש שלושה או ארבעה סגנים בשכר, ואותם אנשים קיבלו משכורת אפילו לפעמים גבוהה יותר מחבר כנסת, אז מאיפה הכסף הזה? הרי לא קוטפים אותו מהעצים. זה בא מאותו תקציב שאנחנו מדברים עליו של אותה רשות. 
       
       אז כל התוכניות להבראת הרשויות ברורות, על מנת להביא למצב שלכל רשות יהיה מספר העובדים שישרת אותה, ישרת את האוכלוסייה שלה, ושלא יהפכו את הרשויות ללשכת תעסוקה שנייה. לפעמים אתה מגיע לרשויות שבהן אנשים רבים לא עושים דבר. עדיף שיצאו למשק לעבוד מאשר יחכו למשיח. 
       
       אני יודע שעכשיו היתה תוספת של 800 מיליון שקל, תוספת שאישרנו לרשויות. אם ינוצלו במקומות הנכונים וברשויות יעמדו בתוכניות שהתחייבו עליהן, זה ייתן לנו פתח לבנות רשויות טובות יותר, ונוכל להביא לרווחת העובדים. 
       
       כסרא-סמיע זו דוגמה לרשות של כמה אלפים שמשלמים בה משכורת במועד שצריך לשלם, ויש לה תוכניות פיתוח והיא סיימה פרויקטים גדולים שהמדינה סייעה בידה לבנות אותם. 
       
שר האוצר בנימין נתניהו:
       
       מה אחוז הגבייה?
       
מגלי והבה (הליכוד):
       
       אצלם האחוז הוא גבוה, דומני 56%. יישוב שהופיע הרבה בתקשורת בגלל שחיתויות של ראש רשות כזה או אחר הגיע למה שהגיע, ואני אומר את זה באחריות. כשאתה מדבר על כך שראש רשות בתקופה שאין שקל אחד בקופת הרשות מרשה לעצמו לקבל 230,000 שקל – אין מה להתווכח עם עובדות, אלה מספרים של משרד הפנים ושל משרד האוצר - כשהעובדים לא מקבלים 14 חודש משכורת, יכולים לצעוק מהבוקר עד הערב "איפה הצדק?", אבל עובדתית זה קרה. 
       
       לכן, כשאנחנו מטפלים טיפול יסודי בהבראת הרשויות, הכול מתבסס על כך שברגע שיחתמו על תוכנית הבראה שמקובלת על כולם ומאושרת, אני חושב ששום דבר לא יעיק. אני בטוח שאנחנו לא נהיה, לא משרד הפנים ובוודאי ובוודאי לא משרד האוצר – אני זוכר איזה לחצים הפעלת, אדוני שר האוצר, כדי לעקוף את כל המכשלות בדרך, אותה הסתדרות שאפילו אחרי שאישרו את תוכניות ההבראה באותן רשויות המשיכה להתעקש שאי-אפשר לפטר עובדים שהם מעל לתקן ושהם מיותרים. 
       
       אדוני שר האוצר, אני רוצה לנצל את הבמה הזאת ולומר לגבי אותן רשויות שהן במצב כלכלי קשה ושהורדנו להן את הנחת המס של 13% ושל 15%, והן לא רבות, שיש לבחון מחדש – ואנחנו נציג לך את התוכנית – ברשויות האלה, כמו בית-ג'ן, כמו כסרא-סמיע, איך אפשר להכניס להן את הסיוע הזה, על מנת להעלות את הרמה הסוציו-אקונומית של כלל האוכלוסייה ולהעלות אותן על דרך המלך. תודה רבה. 
       
היו"ר נסים דהן:
       
       תודה רבה. חבר הכנסת אריה אלדד. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני שר האוצר, חברי חברי הכנסת, החוקים שהוצגו ראויים בוודאי. אני אומר בוודאי לא כמי שמבין בניירות ערך, אלא כמי שדברי שר האוצר בדרך כלל אמונים עלי, כי עיקרי שיטתו מקובלים עלי. 
       
       אבל אני תמה איך המדינה הזאת מצליחה לתקן ולשכלל חוקי ניירות ערך כדי להשוות, מעבר לגבולות, ניירות ערך זרים ומקומיים מבחינת שיעורי המיסוי עליהם, כי היא רוצה להיות חלק מהכפר הגלובלי, מהמשק הגלובלי, מהשוק הגלובלי. אבל המדינה כביכול אינה יודעת לתקן באותה שקדנות, באותו להט, לא את חוקי ניירות הערך שלה, אלא את הערכים שעליהם היא מושתתת. 
       
       לפני שאנחנו הופכים להיות גלובליים כל כך, אנו צריכים לזכור שעל הגלובוס הזה אין זכות קיום למי שאינו יודע לשמור לעצמו את כברת הארץ שלו, אין זכות קיום למי שנותן את אדמתו לאויביו. לו יצויר מצב שאנו במצוקה כלכלית כזאת שבגללה החלטנו למכור את נחלתנו כדי לחיות, נניח. אנשים מגיעים לעתים לפת לחם ומוכרים כל מה שיש להם. כלכלה כזאת אני מבין. אבל אני גם יודע שאיכר אמיתי, אדם שחי על אדמתו ומחובר אליה, לא מוכר אותה בעד כל הון שבעולם. רק ספקולנט, מי שאינו מחובר באמת, יתנתק וימכור. 
       
       אבל אנחנו, לא רק שחינם אנחנו נותנים את אדמתנו לאויבים, אלא כדי לממן את 5 המיליארדים שהוויתור הזה, המתנה הזאת שאנחנו הולכים לתת לאויבים הולכת לעלות לנו, אנחנו הולכים להגדיל את הגירעון של המדינה. מגדילים גירעון כדי לגרש יהודים מעל אדמתם. באמת, אין למדינה משהו טוב יותר לעשות ב-5 המיליארדים האלה? 
       
       וכמה מיליארדים אנחנו שופכים על הגדר שהערבים למדו לעקוף אותה בסולם שעולה 100 שקל?
       
       בעניין הזה אתה, אדוני שר האוצר, אתה יודע שתוכנית עקירת היישובים, המכונה במכבסת המלים שלנו "התנתקות", לא תביא לשום שיפור בביטחון. היא גם לא תשפר את מעמדנו בעולם, משום שמייד תביא ללחץ נוסף להמשיך ולעקור. אתה יודע שהיא משמיטה את הבסיס המוסרי, המשפטי, החוקי, הציוני, לישיבתנו בארץ כולה. אתה גם רואה שראש הממשלה התנתק ממפלגתו, ממפלגתך, ממצביעיו, ממצביעיך, מהמצע שלכם, מהאידיאולוגיה שלכם, מהאידיאולוגיה שבשמה נבחרתם. ואתה, אתה מתבקש לממן את ההרפתקה הזאת, לתת גיבוי כלכלי-כספי לגירוש יהודים מבתיהם בארץ-ישראל. לא הגיעה השעה, אדוני שר האוצר, לקרוא תיגר על התוכנית ועל מי שמוביל אותה? תודה רבה. 
       
היו"ר נסים דהן:
       
       תודה רבה. חבר הכנסת יוסף פריצקי, בבקשה. אחריו - חברי הכנסת דהאמשה, וילן, גמליאל, אלסאנע ומלכיאור. אם הם לא יהיו נוכחים, כנראה חבר הכנסת פריצקי יהיה האחרון, אבל הם תמיד יכולים להגיע. 
       
שר האוצר בנימין נתניהו:
       
       בדרך כלל אינני מזדרז.
       
היו"ר נסים דהן:
       
       כבודו משוחרר. לרגל המצב שכבודו צריך להשתתף בישיבה אצל ראש הממשלה, אם ילך אנחנו נקבל את זה בהבנה. 
       
יוסף פריצקי (שינוי):
       
       אדוני היושב-ראש, כנסת נכבדה, זה הנאום הראשון שלי כחבר כנסת בכנסת השש-עשרה. 
       
היו"ר נסים דהן:
       
       אז הבא בתור יברך אותך.
       
יוסף פריצקי (שינוי):
       
       לא, אין צורך, אני מתברך בנאום הזה ואני שמח לחזור לכנסת. זה נעים וזה טוב.

היו"ר נסים דהן:
       
       ברוך הבא.
       
יוסף פריצקי (שינוי):
       
       תודה רבה. 
       
       אדוני שר האוצר, אני רוצה לנצל את ההזדמנות הזאת כדי להפנות את תשומת לבך ואת תשומת לבה של הכנסת למשבר עצום שאנחנו הולכים ומתקרבים אליו, והוא משבר האנרגיה, ולהתחיל להשתמש במערכת המס כדי להתחיל לטפל בבעיות האנרגיה. 
       
       מחיר הנפט, אדוני שר האוצר, מגיע ל-53-54 דולר לחבית והוא הולך לעלות יותר ויותר. מדינת ישראל תלויה כמובן בייבוא נפט. האנרגיה שלנו מיובאת כולה. רוב הנפט בעולם, כפי שהסברתי בזמני כשהייתי שר התשתיות בממשלה, מצוי היום בידי מדינות שעוינות אותנו או אין להן קשרים אתנו. במחירים כאלה, כאשר המלאי הולך ויורד והביקוש, בעיקר מסין ומהודו, הולך ועולה, אנחנו עלולים לעמוד בפני קטסטרופה אנרגית לא בעוד הרבה זמן, בעוד שנים מספר. 
       
       בלי אנרגיה - אדוני שר האוצר מבין במה מדובר – מחיר החשמל יעלה, התעשייה תצטרך לשלם יותר כסף, הפער יגבר, מחיר התחבורה יעלה. המחירים הם מחירים אדירים. אנחנו, אדוני שר האוצר, מוכרחים להיערך לזה. אירופה נערכת לזה, ארצות-הברית נערכת לזה, ואנחנו לא נערכים.
       
       אני רוצה לתת לך דוגמה, אדוני שר האוצר, לדבר שאני ניסיתי לעשותו ולא הצלחתי. שאלתי את עצמי למה אין דודי שמש בתעשייה. למה? למה יש דוד שמש בכל בית ובית בישראל ואין דודי שמש בתעשייה? גיליתי. למה? משום שמערכת המס אינה מכירה בדוד שמש כהוצאה. היא מפחתת את דוד השמש. הפחת הוא 4%-5% לשנה, בעוד שכאשר בעל המפעל קונה דלק לחימום מים, זו הוצאה מוכרת. באתי אל רשויות המס ואמרתי: תכירו בדבר הזה כפחת מואץ ונחסוך דלק. אני כבר לא מדבר על זיהום האוויר, אני כבר לא מדבר על הערכים הירוקים, אבל נחסוך דלק. 
       
       אדוני, יותר קל לעקור שן בלי הרדמה מאשר לשנות את תקנות המס. אני לא מבין. אנחנו מוכרחים להיכנס למערכת מיסוי שתתמרץ אנרגיות חלופיות. חובה לעשות את הדבר הזה, שאם לא כן אויה לנו ואבוי לנו. יש לנו שמש בישראל ואנחנו לא מנצלים אותה. אנחנו נתחיל לשלם הון תועפות - אז מי שזה אצלו הוצאה מוכרת אומר: אני, מה אכפת לי. אבל בסופו של דבר הרי כל המשק משלם את זה. את הדבר הזה, אדוני השר, מוכרחים לעשות, ומהר. 
       
       אני אתכבד להגיש לכנסת ולך נייר לעניין, איך להתייחס למשבר האנרגיה העולמי ואיך המדינה, הממשלה, הכנסת, מוכרחות להיערך לו, כי זה עניין לא פוליטי; הוא חוצה מפלגות, חוצה אנשים. זו המדינה שלנו. לא נוכל להתקדם, כי אנחנו מייצרים כמעט 10,000 מגוואט לשנה על 6 מיליונים, הביקוש לחשמל עולה, אנחנו צריכים לנהל את צד הביקושים, יותר נכון, אנחנו צריכים לנהל את משק האנרגיה שלנו, שאם לא כן נעמוד בפני קטסטרופה. 
       
       אשר על כן, אדוני השר, הצעת החוק שהבאת היא בוודאי טובה, היא בוודאי ראויה ואני אתמוך בה.
       
       הואיל ונותרה לי עוד דקה אחת, אני מבקש להתייחס למצב הפוליטי שהיה כאן אתמול. יושב-ראש שינוי, השר יוסף לפיד, נפגש היום עם ראש הממשלה והסכים לקואליציה שבה יהיו שותפות מפלגת העבודה וסיעת יהדות התורה. כאשר הוא נשאל למה לא סיעת ש"ס, הוא אמר: סיעת ש"ס לא. 
       
       אדוני היושב-ראש, אני מוכרח לומר כך. אני מבין עמדה שאני חושב שהיא נכונה, האומרת: איננו יכולים לשבת בקואליציה עם הסיעות החרדיות. אני גם מבין עמדה אחרת. אני מבין עמדה שבאה ואומרת: רבותי, יש אירוע היסטורי ששמו התנתקות, הפסקת כיבוש, ולכן כל דיכפין ייתי וישב - ערבי, יהודי, חילוני, חרדי, דתי, לא חשוב, כי יש לנו מטרה משותפת ולכן אנחנו זונחים את הכול. מה שאני לא מבין, או אולי להוותי אני חושב שאני כן מבין, זה מישהו שאומר: אלה כן ואלה לא. 
       
       אני חושב שיש רק סיבה אחת שיכולה להצדיק את הדבר הזה, ומפאת כבודה של הכנסת לא אפרט, אבל אני מניח שהיושבים כאן, וגם הצופים בבית, יודעים אותה היטב. תודה רבה.          
     
היו"ר נסים דהן:
       
       תודה, אדוני. חבר הכנסת עבד-אלמאלכ דהאמשה, אחריו - חבר הכנסת אבשלום וילן, אחריו - חברת הכנסת גילה גמליאל, אחריה - חבר הכנסת טלב אלסאנע, ואחריו – חבר הכנסת מלכיאור.
       
עבד-אלמאלכ דהאמשה (רע"ם):
       
       כבוד היושב-ראש, ממשלה שאיננה, ושר אוצר שבחר לצאת דווקא ברגע הזה - ופוטר אותי מלהתייחס עניינית להצעת החוק שלו. הייתי רוצה להתאמץ, לנסות להבין קצת דברים, להתמודד. אני מודה, אני לא ברמה שלו, לא מבחינת ההבנה הכלכלית ולא מבחינת הבנת הכלכלה העולמית וכל הדברים האלה, אבל לפי מה שכתוב הייתי אולי מתייחס לדברים ברמה הצנועה שאני מסוגל לה. כאמור, אני פטור מלעשות את זה.
       
       בגדול, טוב שנדע כולנו, כפי שהזהרתי לא אחת, השר הזה הולך לפי תיאוריה. התיאוריה הזאת, בסיכומו של דבר רוצה לרכז את כל ההון שבעולם בידי בעלי ההון, לא רק במדינה הזאת, אלא שעושים מהעולם כולו מדינה אחת, גלובליזציה כזאת. בסוף כל בעלי ההון יהיו מרוכזים, וכל שאר בני-האדם ייהפכו לפועלים, בלשון המעטה.
       
יוסף פריצקי (שינוי):
       
       מהון להון.
       
עבד-אלמאלכ דהאמשה (רע"ם):
       
       כן, אפילו לעבדים, משועבדים. למה כל זאת? הייתי יכול להבין שצריך לעשות רפורמה כלכלית, אני בעד למסות את הבורסה, למסות את ההון, למסות אותם הרבה יותר חזק ולא להפחית ולהוריד. כאשר אדם פרטי עובד והוא מגיע לתקרה של 50% מס - העמל, האדם הפשוט - אז כדאי שזה שעוסק רק בניירות ערך, בבורסה ובהון, ישלם לפחות אותו אחוז מס. יותר צודק שישלם הרבה יותר, כי יש לו הון. הרי הצדק אומר שמי שיש לו לכאורה, הוא חייב לשלם. מי שיש לו מיליונים, הוא ישלם יותר ממי שיש לו המשכורת היומית או החודשית שלו. לא יותר סביר ויותר צודק? זו כלכלה שיכולתי להבין, וזו כלכלה – עם כל הגלובליזציה וכל ההון – שיכולה היתה לעשות איזה צדק חברתי, ולחלק את המסים לפי ההכנסות, לפי ההון, לפי העושר. מי שעשיר יותר ישלם יותר, ומי שעשיר פחות ישלם פחות. מה יותר צודק מזה? 
       
       זה בדיוק הניגוד המוחלט למדיניות שהשר הזה מנהיג בארצנו, וזה הניגוד המוחלט לכל הרפורמה הכלכלית ולמה שהוא עושה. יכול להיות שמבחינה מסוימת, של תיאוריה כלכלית, יש בזה גם איזה היגיון. צריך להתמודד, להילחם על שווקים, להילחם עם ראשי ההון הגדולים בעולם, אבל צריך לעשות את זה על-ידי צדק חברתי ולאפשר גם לעמלים ולפשוטי העם לחיות במינימום של כבוד. 
       
       אני לא רוצה להרחיב עכשיו על המצב שבו נתון המשק ועל העוני המעמיק, ועל עובדי מועצות שלא קיבלו משכורת, כי אני רוצה לעבור לשפה הערבית, ואני חושש שהיושב-ראש לא יהיה כל כך רחב לב אתי. אני מקווה שהוא יהיה.
       
היו"ר נסים דהן:
       
       כל זמן שהשעון מרשה לך, אני לא יכול להפריע לך אפילו אם אני רוצה.
       
עבד-אלמאלכ דהאמשה (רע"ם):
       
       אני יודע, אדוני היושב-ראש, שלפני דיברו הרבה, ולא כל כך הקפדת על השעון, בלשון המעטה.
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בכל מקום, הנושא הוא החוקים הכלכליים של שר האוצר, שבאמצעותם הוא רוצה לערוך רפורמות בכל הקשור להון ולמסים שאנו משלמים על המניות בבורסה, קרנות החיסכון, החסכונות וכיוצא באלה. אמרתי שכל המגיע מידי שר זה ותוכניותיו הכלכליות, בסופו של דבר יעשיר את העשירים וירושש את העניים. דבר זה הולך וקרב אפילו במישור העולמי. הוא חותר לכך שההון ירוכז בידי עשירי העולם, והתוצאה תהיה שכל פשוטי העם, העמלים ובני העם הרגילים יהפכו להיות לא רק עובדים ועניים בלבד, כי אם עבדים לקפיטליזם, ועבדים לכלכלת העולם הצנטרליסטית, שאליה מבקשות תיאוריות אלה להגיע.
       
       אני אומר שניתן היה להתחרות במישור העולמי ובשוק העולמי הקפיטליסטי, אבל בו בזמן לשמור על סוג של צדק. והרי אין צודק מכך שהמס המשולם יעלה בקנה אחד עם הרכוש ועם העושר – העשירים ישלמו את החלק הגדול ביותר מהמסים, בעוד העמלים ישלמו את החלק הקטן ביותר מהמסים לפי משכורתם. דבר זה ניתן להיעשות, וזה הצדק שאליו ניתן לשאוף במדינה הרוצה לעשות צדק בקרב תושביה. אולם שר האוצר לא בא לשם כך, ואין הוא שואף להגיע לצדק כזה. 
       
       אני, לכל הפחות, לא אתמוך כלל ועיקר בהצעת חוק זו בהצבעה, בעזרת האל. תודה לכולם. תודה רבה.)
       
       תודה רבה.

היו"ר נסים דהן:

	תודה, ואפילו לא הפרענו לך. חבר הכנסת אבשלום וילן. חברת הכנסת גילה גמליאל. חבר הכנסת טלב אלסאנע – מוותר? לא? זכותך.

טלב אלסאנע (רע"ם):
       
       אדוני היושב-ראש, חברי הכנסת, הקשבתי קשב רב לדבריו של שר האוצר גם היום גם אתמול. הוא מנסה לנחם את השכבות שנפגעות מהמדיניות הכלכלית שלו על-ידי זה שהוא מסביר, שלפעמים אדם חולה נזקק לניתוח. הניתוח כואב מאוד, והמנותח לא כל כך אוהב את המנתח. לכן, הוא מנסה להסביר את המצוקה שלו, שהוא עושה את זה בלב כבד, והוא מבין שהוא עושה טוב לחברה, אפילו אם הם לא מקבלים את זה ברוח טובה. הצרה היא שכנראה בסופו של דבר, אף שהמנתח סבור שהצליח, המנותח ימות על שולחן הניתוחים. אנשים סובלים, ואנשים סובלים מאוד מהמדיניות הזאת. 
       
       ראש הממשלה הוא כמו מורה שלוקח כיתה, מתוך 30 התלמידים שבכיתה הוא מנסה לרוץ ולהתקדם עם שלושה-ארבעה תלמידים טובים. כל הזמן הוא מתפאר בארבעת התלמידים המצוינים האלה, ומתעלם מ-26 התלמידים שלא מדביקים את הפערים, ויש כאלה שהוא לא נותן להם שום יחס. לאחר מכן הוא בוחן את עצמו אך ורק על-פי ההישגים של אותו מספר מצומצם של תלמידים. 
       
       המדיניות שלו נבחנת בהשלכות החברתיות הרחבות שלה על כלל האוכלוסייה. הוא שר אוצר לא רק לעשירים, אלא שר אוצר לכל האוכלוסייה במדינה. המדיניות הכלכלית נבחנת בהיקף הזה. אפשר היום להלעיט אותנו במספרים ובנתונים, ומה אומר הבנק העולמי, ומה אומרים אחרים, השאלה היא מה הוא יכול להגיד למשפחה החד-הורית, מה הוא יכול להגיד לאנשים שרוצים לקנות לחם בסוף החודש. יש יותר מ-330,000 ילדים מתחת לקו העוני, מיליון ו-200,000 אנשים מתחת לקו העוני. זו השאלה, מה הוא אומר להם, לא מה הוא מצטט, ומה אומרים ואיך בוחנים את ההתפתחות או הצמיחה הכלכלית. כולם יודעים שהצמיחה היא מנת חלקם של חברות היי-טק ושל אנשים שמסוגלים, אבל כמה אחוזים מכלל האוכלוסייה אלה מייצגים? 
       
       גם הצעות החוק שמונחות בפנינו אינן באות להיטיב באופן משמעותי עם כלל האוכלוסייה. אין בהן שינוי מדיניות. להיפך, יש בהן המשך המדיניות - איך לעודד בעלי הון, איך לעזור לעוד השקעות. זה טוב מאוד, בלי בעלי ההון שמשקיעים ומפתחים אין מסים ואין הכנסות, זה נכון, אבל זה לא פוטר את שר האוצר מלהתייחס לשאר אזרחי המדינה. 
       
       הדבר הנוסף, במדינה יש אזרחים שסובלים יותר, ויש מי שסובלים פחות, אבל בתוך אלה שסובלים יותר יש ציבור ערבי. ממשלת ישראל ישבה, בדקה, הקימה ועדה, החליטה שיש צורך לסגור פערים. היא קיבלה החלטות, והיא אינה מכבדת את ההחלטות שלה.
       
       לאחרונה היתה ועדת-אור שדנה בצרכים של הציבור הערבי, והיא בחנה את הסיבות שגרמו לאירועים הקשים שהיו. היא אמרה שיש נסיבות וגורמים עמוקים מאוד שתרמו תרומה כזאת או אחרת להתפתחות הקשה שהיתה. חלק מזה הוא עניין של פערים בתקציבים, אבל הדבר הזה הולך ומעמיק ואין שינוי ואין הסקת מסקנות, אף שדיברו על זה. אנחנו לא מוצאים ביטוי לכך במדיניות הכלכלית, ואני מקווה שהשינוי יתבטא במסגרת תקציב המדינה. 
       
       אדוני היושב-ראש, אני שמעתי את חבר הכנסת אריה אלדד, שעלה לכאן. הוא דיבר על המחיר שהממשלה הולכת לשלם למפונים בגוש-קטיף. לדעתי, הוא העלה סוגיה חשובה. חבר הכנסת אריה אלדד, השאלה המתחייבת היא כמה הכיבוש עולה למדינת ישראל - -
       
אריה אלדד (האיחוד הלאומי - ישראל ביתנו):
       
       הכיבוש המוסלמי - - -

היו"ר נסים דהן:
       
       חבר הכנסת אלדד, נא לתת לו לסיים כי הגיע זמנו. נא לא להיכנס אתו עכשיו לוויכוח.

טלב אלסאנע (רע"ם):
       
       - - מה העלות התקציבית של אחזקת השטחים בגדה וברצועה. אני לא מדבר על העלות המוסרית, כי אני לא רוצה להתווכח אתך על המחיר המוסרי הכבד שהחברה כאן משלמת. אני מדבר על המחיר הכספי, התקציבי, שהחברה משלמת, ההשקעה הביטחונית, כוחות הביטחון עם מסוקים וטנקים, שלא לדבר על המחיר בדמים שמשלמים לצערנו שני העמים. המחיר של הכיבוש הוא מחיר אדיר תקציבית, נוסף על המחירים האחרים בתחומים האחרים, והעדר שלום עם מדינות ועמים בסביבה. לכן, לדעתי, מדינה קטנה כמו מדינת ישראל איננה יכולה להמשיך ולשאת בנטל התקציבי האדיר של שליטה בעם אחר. תודה רבה. 
       
היו"ר נסים דהן:
       
       חבר הכנסת מיכאל מלכיאור - אינו נוכח. 
       
       רבותי חברי הכנסת, תשובת הממשלה והצבעה על הצעת חוק לתיקון פקודת מס הכנסה (מס' 141) יהיו במועד אחר. 
       
       היינו אמורים לעבור לשאר החוקים ששר האוצר הציע כאן. בפועל אין כאן ישיבת ממשלה. 
       
אריה אלדד (האיחוד הלאומי - ישראל ביתנו):
       
       זה היה דיון משולב. 
       
היו"ר נסים דהן:
       
       לא, דיון משולב יהיה בשני החוקים הבאים. אין פה נציגות ממשלה. אני מכריז על הפסקה של שתי דקות כדי לברר אם הממשלה תשתתף או לא תשתתף. אם לא, נמשיך בדיוק כרגיל. בינתיים המזכירה תודיע. 

       (הישיבה נפסקה בשעה 18:42 ונתחדשה בשעה 18:44.)
       
היו"ר נסים דהן:

       אנחנו פותחים את הדיון אחרי הפסקה קצרה, אחרי שהתברר שהממשלה לא תוכל להיות מיוצגת כאן היום. אנחנו נמשיך בדיון אף שאין כאן ממשלה, כי אנחנו לא ניתן לממשלה להכתיב את סדר-יומה של הכנסת. אנחנו נמשיך אף שהממשלה לא נמצאת. סגנית המזכיר יחד עם יושב-ראש הכנסת ודאי יעירו לממשלה שלא מקובל שלא משתתפים כאן שרי ממשלה בשעת דיון כזה חשוב בחוקים שהממשלה ודאי מעוניינת בהם. 

       
מסמכים שהונחו על שולחן הכנסת

היו"ר נסים דהן:
       
       בינתיים הודעה לסגנית מזכיר הכנסת.
       
סגנית מזכיר הכנסת ירדנה מלר-הורוביץ:

       ברשות יושב-ראש הישיבה, הנני מתכבדת להודיע, כי הונחו היום על שולחן הכנסת – 
       
       לקריאה שנייה ולקריאה שלישית: הצעת חוק זכויות נפגעי עבירה (תיקון מס' 2), התשס"ה-2004, והצעת חוק מגבלות על חזרתו של עבריין מין לסביבת נפגע העבירה, התשס"ה-2004, שהחזירה ועדת החוקה, חוק ומשפט של הכנסת. 
       
       החלטת ועדת האתיקה בעקבות הקובלנה של מר אליעזר וולטמן, מנכ"ל עמותת אומ"ץ, נגד חברי הכנסת שמעון פרס, בנימין בן-אליעזר, דליה איציק וחיים רמון. תודה.
       
היו"ר נסים דהן:
       
       תודה רבה. 
       
       
הצעת חוק השקעות משותפות בנאמנות (תיקון מס' 9), התשס"ד-2004;
הצעת חוק הסדרת העיסוק בייעוץ השקעות ובניהול 
תיקי השקעות (תיקון מס' 6), התשס"ד-2004
(קריאה ראשונה)
       
היו"ר נסים דהן:
       
       אנחנו עוברים לדיון משולב בשתי הצעות חוק, הצעת חוק השקעות משותפות בנאמנות (תיקון מס' 9), והצעת חוק הסדרת העיסוק בייעוץ השקעות ובניהול תיקי השקעות (תיקון מס' 6) - קריאה ראשונה. שר האוצר הציג את הצעות החוק, ואנחנו נמצאים בשלב הדיון של חברי הכנסת. כמו שאמרתי, תשובת הממשלה, תשובת השר והצבעה יהיו במועד מאוחר יותר. 
       
       חבר הכנסת אילן ליבוביץ - אינו נוכח. חבר הכנסת חיים אורון ויתר על זכותו. חבר הכנסת דני יתום - אינו נוכח. חבר הכנסת יגאל יאסינוב - אינו נוכח. חבר הכנסת נסים זאב. אחריו - חבר הכנסת אברהם רביץ, ואם הוא לא יהיה נוכח - חבר הכנסת עזמי בשארה, ואם הוא לא יהיה נוכח – חבר הכנסת יצחק לוי, ואם הוא לא יהיה נוכח - חבר הכנסת אורי יהודה אריאל. חבר הכנסת נסים זאב, בבקשה.
       
נסים זאב (ש"ס):
       
       אדוני היושב-ראש, הצעת חוק ההשקעות משותפות בנאמנות (תיקון מס' 9) באה להקל ואולי לפטור מחובה של הגשת דוחות. למעשה, התיקון מבטל את חובת הגשתם של מסמכים לפי אותם סעיפים כפי שהשר הזכיר קודם לכן, ולרשום אותם ולדווח לרשם החברות, הואיל והחובה האמורה, שנועדה להפוך את המסמכים לפומביים, בעצם מיותרת לאור השינוי שהיום יש האינטרנט. קוראים לזה מערכת גילוי נאות אלקטרונית, ולכן רוצים להקל כמה שאפשר. 
       
       אני בעד להקל, אבל לא להכביד מצד שני על אותן משפחות הסובלות ממצוקות העוני בישראל. הסכנה הולכת וגדלה, היא הפכה להיות מכת מדינה. בשנים האחרונות היא הפכה לאחת הבעיות המרכזיות כשאנחנו מדברים על ביטחון. החברה אינה מסוגלת להתמודד עם העוני כאשר אנחנו מדברים על משפחות מעוטות יכולת. בעיית העוני נתפסת כאחת משתי הבעיות המרכזיות, ממש לצד בעיית הביטחון במדינת ישראל. 60%
       
       מהציבור בישראל חשים ומעריכים שבעיית העוני עוד תתרחב מעבר לממדים הנוכחיים, אף ששר האוצר בא מחדש כל פעם עם בשורות חדשות ומשדר לציבור בישראל שאנחנו הולכים לקראת צמיחה. הציבור לא קונה את זה. עובדה ש-60% במדינת ישראל מאמינים וחשים שהעוני הולך, ילך ויתרחב. יתירה מזו, 32% מהציבור חשים שגם הם עשויים באחד מן הימים להיות באותו מעגל העוני ולהיות עניים. 
       
       אחת התופעות שמהן סובלות המשפחות מעוטות היכולת וילדיהן היא בעיית התזונה הלקויה או התת-תזונה, תת-תזונה שלא היתה קיימת במדינת ישראל. בעבר, כשדיברו על משפחות שסובלות, היה איזה זעזוע; היום אנחנו חיים בשגרה כזאת, כאילו שזה דבר מובן מאליו, ויש קיצוצים ויש אבטלה, ואם שומעים על עוד מאות ואלפים משפחות כאלה, אנחנו בעצם משלימים עם העובדה. 54% מהציבור בישראל מכירים בכך שבישראל קיים רעב; כבר לא מדובר על חוסר תזונה, מדובר על אנשים רעבים. 
       
       כאשר שר האוצר השכם והערב מביא לפה את הבשורות - ורק אתמול שמעתי אותו, הוא חזר על אותם דברים שאמר בעבר: אנחנו צריכים לקצץ בקצבאות, שילכו לעבוד, אנחנו עוברים ממצב של מענקים למצב שאנשים ילכו ויעבדו – מה אפשר לומר לבעלי המשפחות שעובדים ואינם מקבלים את משכורתם, והממשלה לא עושה כדי לתת את משכורתם של אותם עובדים במשך כל כך הרבה חודשים, ולעובדים שפוטרו מעבודתם בגלל סגירת מפעלים? 
       
       אמרתי קודם לכן, אדוני היושב-ראש, שמפעלים נסגרים כי לא משתלם היום לפתוח מפעלים, כי התחרות בשוק היא קשה מאוד, וכל יזם וכל בעל מפעל מעדיף לייבא ולא לייצר. כאשר אין ייצור, אי-אפשר להחזיק פועלים, כי אין בשביל מה להחזיק אותם. תודה.
       
היו"ר נסים דהן:
       
       חבר הכנסת אורי יהודה אריאל. אתה לא חייב. נראה כאילו כפאו שד לדבר. אתה לא חייב לדבר. זה נראה כאילו כפאו שד לדבר.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אף אחד לא כפני לעלות ולדבר, אדוני היושב-ראש, אלא שדיברתי עם חברי, חבר הכנסת אלדד וחבר הכנסת הרב בני אלון, על ההכנות לבחירות הקרבות ובאות, שהרי ברור לכולם פה שזה כבר מגיע, ועכשיו השאלה היא רק של זמן. עומדות בפנינו כמה שאלות שהתחלנו לדון בהן, לא נשתף אתכם כרגע, כי זה לא ממין העניין. 
       
       אני רוצה לגעת רק בנושא אחד, שהוא כאילו פרוצדורה, כאילו טכני. נמסר לי שאין הצבעות היום מכיוון שראש ממשלתנו מכנס את המורדים בסיעת הליכוד לשיחה אצלו; לכן אין הצבעות. אני אומר את זה בזהירות.
       
היו"ר נסים דהן:
       
       אני לא חושב, כיוון שבסדר-היום כתוב מראש: תשובת השר והצבעה במועד אחר.
       
אורי יהודה אריאל (האיחוד הלאומי - ישראל ביתנו):
       
       לא היתה הבהרה מוסמכת, אבל כך נמסר לי לשאלתי.
       
היו"ר נסים דהן:
       
       סדר-היום לא נקבע הרגע, ואותה הזמנה שאתה מדבר עליה היתה לפני שעה. סדר-היום נקבע אתמול ושלשום. רק יד המקרה היא שיש חפיפה.
       
ישראל אייכלר (יהדות התורה):
       
       המורדים לא הוזמנו.
       
אורי יהודה אריאל (האיחוד הלאומי - ישראל ביתנו):
       
       המורדים הם לא אלה שאתה קורא להם "המורדים" או ראש הממשלה קורא להם "המורדים". המורדים הם אלה שלא מקשיבים לסיעתם. כך למדתי בסיעתי. זה שיש לראש הממשלה איזה יועץ תקשורת שאומר להם לקרוא להם כך או אחרת, זה ביזיון לו וליועציו, וזה עניינו. המורדים הם אלה שלא מקשיבים לדעת הרוב בסיעתם, ואלה הם ראש הממשלה ומיעוט חברי הכנסת שם, שאני לא יודע כמה הם בדיוק, זה לא חשוב.
       
עבד-אלמאלכ דהאמשה (רע"ם):
       
       הכול יחסי.
       
אורי יהודה אריאל (האיחוד הלאומי - ישראל ביתנו):
       
       אני רוצה לפנות לראש הממשלה, שידאג לכבד גם את הכנסת ולהיות פה בדיונים, או לדאוג שמי משריו יהיה פה. סך הכול יש כ-20 שרים, קצת יותר מדי בכל מקרה, זה יותר מחוק-היסוד שהיה בזמנו על 18 שרים.
       
       הצעות החוק ששר האוצר הביא חשובות להתפתחות המשק, וצריך לבחון אם אופוזיציה שהולכת ומתרקמת סוף-סוף יכולה בכל זאת להפיל גם אותם, עד שהממשלה תקרא, אולי ביוזמתה, לבחירות מוקדמות, כפי שראוי לציבור הזה שראש הממשלה גנב את דעתו בבחירות הקודמות, וראוי שיציג את תוכניתו מחדש ויזכה לאמון העם. תודה.

היו"ר נסים דהן:
       
       חבר הכנסת איוב קרא – אינו נוכח. חבר הכנסת יעקב מרגי – אינו נוכח. חבר הכנסת מאיר פרוש – אינו נוכח. חבר הכנסת אופיר פינס-פז – אינו נוכח. חבר הכנסת אלי אפללו – אינו נוכח. חבר הכנסת טלב אלסאנע – אינו נוכח. חבר הכנסת דניאל בנלולו – אינו נוכח. חבר הכנסת ישראל אייכלר.
       
ישראל אייכלר (יהדות התורה):
       
       אדוני היושב-ראש, חברי הכנסת, שר האוצר דיבר על העניין של הוצאת האנשים ממעגל העוני, ומובן שכולנו תומכים בזה. הוא דיבר על הקלות במס כדי שיהיה כדאי להשקיע פה, וכולנו תומכים בזה. הוא דיבר על שבירת מונופולים, וכולנו תומכים בזה. 
       
       אגב, אם מדברים על שבירת מונופולים, רק לפני כחודש חתם משרד התחבורה עם חברת "ביתר תור" בלי מכרז מונופול לעוד שש שנים על העיר ביתר, להוביל 27,000 נפשות, בשעה שיש המון-המון תלונות בעניין. היום דנו בעניין הזה בוועדה לפניות הציבור. בעיקרון שבירת מונופולים היא דבר חשוב כדי לאפשר למשק לצאת מהקיפאון.
       
       הפרטת הבנקים. בעצם הבנקים בשליטה ממשלתית, והם עושקים את ההמונים ומרוויחים מיליארדים על חשבון האנשים המסכנים שמשלמים הרבה כסף על עמלות, וכבר דובר על זה.
       
       הדבר הנוסף שאנחנו תומכים בו הוא צמצום המגזר הציבורי, אבל לפני שמצמצמים את המגזר הציבורי צריך להכין לנפלטים מקומות תעסוקה, וזה מה שאין. יש מאות אלפי מובטלים שרוצים לעבוד, ואין עבודה. וכשאין מקומות עבודה, אי-אפשר לדבר על הוצאת אנשים ממעגל העוני על-ידי כך שמרעיבים אותם עוד יותר.
       
       אנשים עשירים שמרוויחים ברובם הגדול לא משקיעים בארץ הזאת. השקעות החוץ כמעט אפסיות, כי העשירים לא מאמינים בעתיד המדינה הזאת, בעתיד המשק הזה, וגם עשירי הארץ משקיעים בחוץ-לארץ כדי להבריח את ההון מפה. הם לא מאמינים, הם משאירים לעמלים, לעניים ולמאמינים להישאר פה, והם מכינים לעצמם בטורונטו ובאירופה השקעות ועסקים יותר טובים.
       
       הדבר החמור ביותר הוא, שאנשים הצליחו לשכנע שיש ציבור יצרני ויש ציבורים שאינם יצרניים. מי הם שאינם יצרניים? דווקא האנשים שמממנים את אלה שנקראים "יצרניים". זו אחת העוולות הנוראות והגדולות ביותר שעשו כמה עיתונאים, שעשו דה-לגיטימציה לציבור העניים, והעניים אלה לא האנשים שאין להם לחם לאכול, כפי שאומר שר הפנים שאין רעבים ללחם. ודאי שאין רעבים ללחם, כי אנחנו, הציבור, האזרחים, דואגים לעמותות ולאנשים שיוכלו לסבסד ולהקים בתי-תמחוי לאנשים כדי שיהיה להם מה לאכול, ולכן אין אנשים שרעבים ללחם. אבל גם מי שאיננו רעב ללחם הוא עני. ואם הוא עני והוא לא יכול להסתדר בחיים, המדינה הזאת, במקום לעזור לו, עושקת אותו.
       
       הייתי עושה הסכם עם המדינה והממשלה מטעם האזרחים: אל תיקחו מאתנו מסים, ואל תעזרו לנו. אנחנו נסתדר בלעדיכם. לא רוצים שירותים ממשלתיים ברוב התחומים. השירותים שלכם לא שווים כלום, לא בתחום הבריאות – לא רוצים בתי-חולים ממשלתיים. תפריטו את כל בתי-החולים הממשלתיים, יהיה יותר יעיל, יותר טוב. תפריטו את כל מעונות הנכים, למשפחות יהיה יותר טוב וזה יהיה יותר זול. רק אל תיקחו את המסים שאתם לוקחים כדי לממן את המנגנונים המנופחים שלכם, ואחר כך אתם באים ואומרים לאנשים שאתם רוצים להוציא אותם ממעגל העוני. 
       
       תפריטו בבקשה כל מה שאפשר. אני לא רוצה לגעת בכל הדברים – יש דברים שהם פרות קדושות במדינה הזאת, שעולים מיליארדים-מיליארדים – אבל את רוב הדברים אפשר היה להפריט, לעשות outsourcing, לתת לעסקים פרטיים להפעיל את זה. זה יהיה יותר זול למדינה ויותר טוב לאזרחים. אפשר לעשות מהפכה כלכלית אמיתית בלי לפגוע בעניים ובלי לפרנס ולהעשיר את המקורבים. תודה רבה.
       
היו"ר נסים דהן:
       
       תודה. חבר הכנסת מוחמד ברכה – אינו נוכח. 
       
מוחמד ברכה (חד"ש-תע"ל):
       
       אני כאן. 

היו"ר נסים דהן:
       
       במליאה לא ראיתי אותו. בבקשה, כבודו.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, גם חבר הכנסת אייכלר נופל במלכודת הזאת של שבירת מונופולים. זהו שם קוד בידי בעלי ההון הגדול כדי להשתלט, במקום שהמדינה תשלוט. אני מבין שהמדינה לא צריכה להקים מפעל במצב הנוכחי של מדינת ישראל כמדינה קפיטליסטית. אבל זהו שם קוד כדי להפשיט את המדינה מהנכסים הכלכליים, שהם ערכים חברתיים. 
       
ישראל אייכלר (יהדות התורה):
       
       השאלה היא איזה.
       
מוחמד ברכה (חד"ש-תע"ל):
       
       עכשיו מדברים למשל על שבירת המונופול במים. מה זה שבירת המונופול במים? המים ייכנסו לשוק התחרות. אנשים יצרכו מים על-פי שיקולים כלכליים ובאיכויות שונות – כל אחד על-פי יכולתו. זהו דבר מחריד. יש סוג של שירותים שהמדינה אמורה לספק לאזרח כריבון, והדבר אינו אמור להיות כפוף לכל מיני שיקולים וערכים של תחרות ודברים כאלה.
       
ישראל אייכלר (יהדות התורה):
       
       כמו לחם. לחם חופשי. גם מים יהיה חופשי.
       
מוחמד ברכה (חד"ש-תע"ל):
       
       נכון. אתה הרי יודע שהמנגנון של הסובסידיה – כדי להפוך את הלחם זמין לכל האנשים – כבר חלף מן העולם. זה כמעט לא קיים. 
       
ישראל אייכלר (יהדות התורה):
       
       אותו דבר יהיה במים. סליחה, החווה של אריק שרון מקבלת מים לחקלאות במחיר זול יותר ממה שאתה מקבל בבית. למה? שישלם.
       
מוחמד ברכה (חד"ש-תע"ל):
       
       יש היגיון בנושא של מים לחקלאות.
       
היו"ר נסים דהן:
       
       חבר הכנסת אייכלר, נא לא להפוך את זה לדיון עכשיו. 
       
מוחמד ברכה (חד"ש-תע"ל):
       
       לכן אני לא קונה כל דבר שהאוצר מביא לכאן. שר האוצר טוב בפרופגנדה. הוא טוב במלים. בעצם, זה הכשרון המרכזי שלו. הוא עוטף את זה במלים יפות – שצריך להניע את גלגלי הכלכלה ולהסיר חסמים, ניידות השוק וניידות שוק העבודה, שפירושן לדפוק את העובדים ואת הפועלים. ניידות שוק העבודה פירושו לפטר כשרוצים, ולקבל כשרוצים על-פי חוזים אישיים. יש לקסיקון שלם של ההון הגדול כדי להלעיט את השכבות החלשות ואת שכבות הבינים במלים, ואז לסתום להן את הפה – מה, אנחנו נגד ניידות בשוק העבודה? זה נשמע יפה. אבל זה בעצם פיטורי עובדים.  
       
       לכן אני לא נוטה לקבל את הלקסיקון הזה של משרד האוצר. אני חושב שיש מקום לבחון כל הצעה ולראות את מי היא משרתת. אני רגיל בכנסת הזאת, תחת הממשלה הזאת, תחת זו שקדמה לה – ובעצם כל הממשלות מאז שנת 1984, מאז ממשלת האחדות של פרס ושמיר, הן ממשלות שהולכות על-פי אותה שיטה של לשרת את ההון ולדפוק את השכבות החלשות. אפילו שכבות הביניים הולכות ונעלמות בעידן הממשלות האלה. הן יורדות למטה, לכיוון השכבות החלשות. עד כדי כך שיש חלוקה תהומית – וזה לא מקרה, אדוני היושב-ראש, שמדינת ישראל היא המדינה הראשונה בפערים בין העושר לעוני. תודה רבה.


היו"ר נסים דהן:
       
       נכון. תודה. חבר הכנסת ג'מאל זחאלקה – אינו נוכח. חבר הכנסת משה גפני – אינו נוכח. חבר הכנסת יצחק וקנין – אינו נוכח. חבר הכנסת מגלי והבה – אינו נוכח. חבר הכנסת אחמד טיבי – אינו נוכח. חבר הכנסת אברהם בייגה שוחט - אינו נוכח. חבר הכנסת יוסף פריצקי – אינו נוכח. חבר הכנסת עבד-אלמאלכ דהאמשה, אחרון הדוברים, כי גם חבר הכנסת רוני בריזון אינו נוכח, חבר הכנסת אבשלום וילן אינו נוכח, חברת הכנסת גילה גמליאל אינה נוכחת, חבר הכנסת מיכאל מלכיאור אינו נוכח, וכבודו לא רשום. 
       
גאלב מג'אדלה (העבודה-מימד):
       
       תודה. לא ביקשתי. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני רוצה להמשיך את הדברים שהתחלתי לפני זמן לא רב – הדיון באותם חוקים, באותה רפורמה כלכלית, באותה מדיניות, באותו שר ובאותה ממשלה. 
       
       אני רוצה להרחיב כאן קצת ולומר למר נתניהו שאין זה נכון כלל ועיקר מה שהוא מלעיט אותנו, שאם לא נלך במדיניות הזאת המשק יתמוטט; שאם לא נמשיך בכיוון שבו העשירים יהיו יותר עשירים, העניים יהיו יותר עניים והמעמד הבינוני ילך ויצטמצם עד כיליון, אנחנו עומדים בפני שואה כלכלית.
       
       אני מחזיק בידי לוח השוואה של מומחים, כלכלנים ואנשים מלומדים, שטרחו והכינו עבורנו מחקר – השוואה של הרובד הבינוני בכל מיני מדינות. המחקר מוכיח כי במדינות האלה, אף שהלכו באותה ליברליות כלכלית שמר נתניהו מטיף לה, זה לא היה קשור בהכרח בצמצום המעמד הבינוני, אלא זה דווקא צמח. 
       
       המחקר מתייחס לשנים 1980-1990 – עשר שנים. כדי שלא תהיה אי-הבנה: הרובד הבינוני מוגדר כאן כמשקי בית שהכנסתם נעה בין 75% ל-125% מההכנסה הממוצעת למשק בית, בלא התחשבות במספר הנפשות במשק הבית. 
       
       המחקר מתייחס לשבדיה. בשבדיה, למשל, באמצע שנות ה-80 שיעור הרובד הבינוני היה 43.2%. באמצע שנות ה-90 השיעור הזה עלה ל-45.5% – עלייה של 2.3%. בנורבגיה: מ-41.7% זה עלה ל-43.8% – עלייה של 2.1%. גם בגרמניה היתה עלייה, אם כי לא משמעותית, כ-3 עשיריות האחוז, במקום 38.5% - 38.8%. בטייוואן – וזוהי הדוגמה הכלכלית שמר נתניהו הולך בעקבותיה – היתה ירידה. המעמד הבינוני הצטמצם מ-38.5% ל-36.6%. 
       
       אני לא רוצה להלאות את השומעים ולמנות את כל המדינות, אבל נראה במיוחד שבאותן שנים המעמד הבינוני בישראל ירד מ-30.7% ל-27.7% - היינו: ירידה של 3%. זוהי ירידה דרסטית, גדולה מאוד ביחס למדינות אחרות, מלבד בריטניה – היו לה סיבות מיוחדות לירידה שם ברפורמה כלכלית נוספת. 
       
       בסיכומו של דבר אני רוצה לומר, שאכן אפשר להבריא את המשק, אפשר לעבור למדיניות כלכלית ליברלית ואפשר לתת לשוק ההון לעבוד באופן חופשי. אבל אפשר בו-זמנית לא להלאות את העניים, לא לכלות את המעמד הבינוני ולהפוך את העם כולו לרובד קטן של עשירים שמחזיקים ב-90% מהעוגה הכלכלית, כאשר 90% מהעם מחזיקים ב-10% מאותה עוגה כלכלית. ממש ההיפוך הגמור. לכך מר נתניהו מוביל, ולכך המדיניות הזאת מובילה. 
       
       ברשותך, אדוני היושב-ראש, אני אסכם גם הפעם את עיקרי הדברים בלשוננו הערבית.
       
היו"ר נסים דהן:
       
       יש לך דקה ו-14 שניות. אתה יכול לסכם בערבית מה שאתה רוצה.
       
עבד-אלמאלכ דהאמשה (רע"ם):
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בשפה הערבית בארץ זו ובכל מקום, פעם נוספת אנו מדברים על התוכנית הכלכלית של הממשלה ועל הרפורמות החוקיות המונחות על שולחנה של הכנסת. אני אומר ששר האוצר שם לו למטרה לבצע תוכנית כלכלית. הוא אומר שבאמצעותה ניתן יהיה לתת לשוק ההון ולכלכלה את חופש הפעולה, הריכוזיות, ואת החיים הכלכליים, בלי גבולות וסייגים.
       
       אמרתי שדבר זה לא צריך להביא לצמצום המעמד הבינוני. ניתן היה להנהיג תוכנית כלכלית כדוגמת התוכניות שהונהגו במדינות אחרות, במדינות אירופה ובפרט באמריקה, בלי שהדבר יהיה על חשבון המעמד הבינוני, ובלי ש-10% מהעשירים מרכזים בידיהם 90% מהכלכלה הלאומית ומתוצרת המדינה, כך ש-90% מבני העם מחזיקים ב-10% מאמצעי הייצור, אפשרויות הייצור, והכלכלה הלאומית.
       
       ניגוד מזעזע זה הוא תוצאה של מדיניות מתוכננת, ואין הכרח שהדבר יתקיים. ניתן לערוך רפורמות, אבל בו בזמן יש לשמור, וניתן לשמור, על כך שהעניים לא יתרוששו ושהעשירים לא יתעשרו, ועל כך שהכלכלה והתוצר הלאומי יחולקו באופן שוויוני יותר, בלי לכלות את המעמד הבינוני ולצרף אותו אל ציבור העניים, ובלי שייווצר רובד זעום של עשירים המרכזים בידיהם את ההון ומביאים את האחרים להשתייך למעמד הבינוני ולאחר מכן להפוך לעניים. תודה. תודה רבה, אדוני.)
       
היו"ר נסים דהן:
       
       תודה רבה. חבר הכנסת אהרן רוני בריזון - אינו נוכח. חבר הכנסת אבשלום וילן - אינו נוכח. חברת הכנסת גילה גמליאל - אינה נוכחת. חבר הכנסת מיכאל מלכיאור - אינו נוכח.
       
       הדיון תם. תשובת שר האוצר והצבעה במועד אחר. 
       
       הישיבה הבאה - מחר, יום רביעי, כ"ח בתשרי, בשעה 11:00. ישיבה זו נעולה. 


הישיבה ננעלה בשעה 19:12.
     
עמוד 74 מתוך 74

