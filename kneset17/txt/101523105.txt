    תוכן עניינים
דברי יושב-ראש הכנסת לזכרו של שמעון ויזנטל, זיכרונו לברכה	3
מסמכים שהונחו על שולחן הכנסת	4
מזכיר הכנסת אריה האן:	4
הצעה לסדר	4
רן כהן (מרצ-יחד):	4
אילנה כהן (העבודה - מימד - עם אחד):	8
השר לביטחון פנים גדעון עזרא:	9
הצעת חוק חובת המכרזים (תיקון מס' 17), התשס"ה-2005	11
מיכאל איתן (יו"ר ועדת החוקה, חוק ומשפט):	12
התנהלותם הבוטה של אנשי "יש גבול" הפועלים להגשת תלונות  בחוץ-לארץ נגד אלופים  בצה"ל	14
יובל שטייניץ (הליכוד):	14
פסיקת בג"ץ בנושא גדר הביטחון	21
יובל שטייניץ (הליכוד):	23
השר לביטחון פנים גדעון עזרא:	29
נסים זאב (ש"ס):	30
טלב אלסאנע (רע"ם):	31
עסאם מח'ול (חד"ש-תע"ל):	32
פגיעה בנכים כתוצאה מעליית מחיר הדלק	34
אליהו ישי (ש"ס):	34
סגן שר הרווחה אברהם רביץ:	38
אורי אריאל (האיחוד הלאומי - ישראל ביתנו):	43
מסמכים שהונחו על שולחן הכנסת	44
מזכיר הכנסת אריה האן:	44
ביקור ראש הממשלה בארצות-הברית	45
צבי הנדל (האיחוד הלאומי - ישראל ביתנו):	45
השר לביטחון פנים גדעון עזרא:	49
עבד-אלמאלכ דהאמשה (רע"ם):	52
מסמכים שהונחו על שולחן הכנסת	53
סגן מזכיר הכנסת דוד לב:	53
דוח המחלקה לחקירות שוטרים	54
אליעזר זנדברג (שינוי):	54
מוחמד ברכה (חד"ש-תע"ל):	57
זהבה גלאון (מרצ-יחד):	58
ג'מאל זחאלקה (בל"ד):	61
ג'מאל זחאלקה (בל"ד):	63
עבד-אלמאלכ דהאמשה (רע"ם):	63
עבד-אלמאלכ דהאמשה (רע"ם):	64
שרת המשפטים ציפי לבני:	71
טלב אלסאנע (רע"ם):	84
נסים זאב (ש"ס):	85
עסאם מח'ול (חד"ש-תע"ל):	86
הצעת חוק חובת המכרזים (תיקון מס' 17), התשס"ה-2005	89
מיכאל איתן (יו"ר ועדת החוקה, חוק ומשפט):	90
    
       

       
       דברי הכנסת
       מד / מושב שלישי / ישיבה רפ"א
       י"ז באלול התשס"ה / 21 בספטמבר 2005 / 44
       חוברת מ"ד
       ישיבה רפ"א

כנס מיוחד

הישיבה המאתיים-ושמונים-ואחת של הכנסת השש-עשרה
יום רביעי, י"ז באלול התשס"ה (21 בספטמבר 2005)
ירושלים, הכנסת, שעה 12:02
       

דברי יושב-ראש הכנסת לזכרו של שמעון ויזנטל, זיכרונו לברכה

היו"ר ראובן ריבלין:
       
       חברי הכנסת, היום יום רביעי, י"ז באלול התשס"ה, 21 בחודש ספטמבר 2005 למניינם, אני מתכבד לפתוח את ישיבת הכנסת המיוחדת שהתכנסה על-פי בקשתם של 75 חברי כנסת, שחלקם נמצאים כאן באולם; חלקם המזערי.  
       
       אבל, רבותי חברי הכנסת, איננו יכולים להתחיל בסדר-היום בלי שנביע את רחשי לבנו, ונודיע שהכנסת מרכינה ראשה לזכרו של שמעון ויזנטל, זיכרונו לברכה, שהלך לעולמו שבע-ימים ומעשים. שמעון ויזנטל היה איש שנלחם בשמם של ששת מיליוני הנרצחים בשואה. פעילותו העיקשת לאיתור מבצעי הפשע הנורא מכול - רצח עם, חשפה את מנגנון ההשמדה הנאצי והעניקה לנו את התחושה של קיום משפט צדק לצוררי ישראל ושל כבוד עצמי ליהודים. שמעון ויזנטל עבד לבדו, מוסד של איש אחד. בפעילותו להעמדת הפושעים הנאצים לדין הוא עורר את מצפון העולם והבהיר לאנושות, כי מעשי הרצח וההשמדה אינם רק עניין יהודי. העולם, ששתק עת נספו ששת מיליוני היהודים, הבין שאסור שתופעה כזאת תידון לשכחה וכי יש צורך להילחם בכל מקום שבו היא תנסה להרים את ראשה. 
       
       קולו ומצפונו של שמעון ויזנטל יחסרו לנו. תהי נשמתו צרורה בצרור החיים. 
       
       

מסמכים שהונחו על שולחן הכנסת 

היו"ר ראובן ריבלין:
       
       רבותי חברי הכנסת, לפני שנתחיל בסדר-היום - הודעה למזכיר הכנסת. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיעכם כי הונחו על שולחן הכנסת - לקריאה שנייה ולקריאה שלישית: הצעת חוק חובת המכרזים (תיקון מס' 17), התשס"ה-2005, שהחזירה ועדת החוקה, חוק ומשפט. 
       
       עוד הונחה היום על שולחן הכנסת - חוברת דין-וחשבון לביצוע תוכנית עבודה לבטיחות בדרכים לשנת 2005, מטעם משרד התחבורה. תודה רבה. 
       
       

הצעה לסדר

היו"ר ראובן ריבלין:
       
       תודה רבה. רבותי חברי הכנסת, לפני שנתחיל בהצעות לסדר-היום, אני חושב שהצעתו ובקשתו של חבר הכנסת רן כהן, שנתמכה גם על-ידי בקשתו של חבר הכנסת חיים אורון, מסיעתו של חבר הכנסת רן כהן, לפי סעיף 53(א), לבוא ולזעוק את זעקת בתי-הספר ובעיקר את זעקת  תלמידי בתי-הספר, על כך שמקפחים את זכותם להיות מלווים באחות בית-הספר, מוסד שמלווה אותנו מאז קום המדינה ואין בלתו. לפני שנה כמעט נפלה הגזירה הזאת על ראשנו, והכנסת מנעה זאת. אני מזמין את חבר הכנסת רן כהן, באופן יוצא דופן.  אין לי פרוצדורה לתת לעוד אנשים, לצערי הרב. 
       
רן כהן (מרצ-יחד):
       
       אדוני היושב-ראש, אדוני השר, חברות וחברי הכנסת, אני מאד מודה לך, אדוני היושב-ראש, על הרגישות העצומה שאתה מגלה בנושא הבריאותי-החברתי הזה. המדובר בכך, רבותי, שבסוף השבוע הזה נגמר תקציב של 54 מיליון שקל בעבור אחיות בריאות הציבור בבתי-הספר. בשנים עברו התקציב היה הרבה יותר גדול. הוא היה 84 מיליון, לאחר מכן הוא ירד ל-70, הורד ל-54, והנה הוא נגמר בחודש ספטמבר. למעשה, הדבר מהווה סכנה איומה ונוראה גם על תלמידי בתי-הספר וגם על טיפות-חלב, כי בחלק מהמקרים מדובר באותן אחיות. המשמעות היא חדה, ברורה וקשה. המדובר הוא בכך שהיום הרפואה המונעת בישראל מכסה 95% של הילדים בארץ. 
       
       קיומה של הרפואה המונעת הוא זה שמצליח לשמור על בריאותם של ילדי ישראל ברמה הגבוהה ביותר. זה אחד הדגמים החשובים ביותר בעולם. כל העולם בא ללמוד מאתנו, ועכשיו, בגלל מדיניות הממשלה אנחנו הורסים את אחד הנדבכים הבריאותיים הכי חשובים. הדבר הזה לא יכול לעבור לסדר-היום, אדוני היושב-ראש. אנחנו חייבים להבטיח שהשירות הזה יימשך. ילדי ישראל לא יכולים להימצא בסכנה הזאת. 
       
       צריך לזכור דבר אחד: האלטרנטיבה היחידה היא, שהילדים הללו לא יאתרו בזמן את הבעיה שיכולה לגרום להם לפגיעה בריאותית כדי לטפל בה כפי שצריך. כאשר הם יחלו, הם כבר יצטרכו להיות מטופלים בבתי-החולים. כל זה מיועד רק לדבר אחד - לחסל את טיפות-החלב ולחסל את שירות הבריאות לתלמידי ישראל בבתי-הספר. זה ממש מהלך מחריד, וחייבים לזעוק כלפי הממשלה שהיא תדאג שהוא יימשך כבר מהשבוע הזה, כדי שנוכל להבטיח בריאות לילדי ישראל. 
       
היו"ר ראובן ריבלין:
       
       תמתין על הבמה. אני חשבתי שההצעה שלך היא כל כך חשובה שביקשתי משר הבריאות להתייצב בפנינו. שר הבריאות עסוק היום בשני נושאים שהוא קבע אותם מראש – האחד, פתיחת תחנת טיפת-חלב בקריית-גת, נדמה לי, והשנייה – חנוכת האגף החדש בבית-החולים רמב"ם. אבל, הוא הואיל בטובו להעביר אלי את נוסח המכתב הזה: 
       
       "לכבוד יושב-ראש הכנסת, מכובדי היושב-ראש, שירות הבריאות לתלמיד בבתי-הספר שלנו הוא חיוני לבריאותם של ילדינו. אחיות השירות מפעילות את מערך החיסונים והחינוך החשוב לבריאות. עוד ב- 2003 ביקשו אנשי משרד האוצר לסגור שירות זה. הדבר נמנע עקב התנגדותי הנמרצת, בתמיכה רחבה כאן, בכנסת. ב-2004 קיצץ משרד האוצר את בסיס התקציב של השירות מ-75 מיליון ש"ח ל-54 מיליון ש"ח. בזכות התערבות יושב-ראש הכנסת וחברי ועדת הכספים נוספו לתקציב משרד הבריאות 17 מיליון ש"ח שהבטיחו את המשך פעילות השירות. למרבה הצער, ב-2005 שב משרד האוצר והעמיד את התקציב על 54 מיליון ש"ח. יתירה מזאת, כל אחות שפורשת מעבודתה, משרד האוצר מסרב לאשר העסקת אחות אחרת במקומה. כתוצאה ממדיניות זו של משרד האוצר, השירות נפגע קשות, ואם לא ייתוספו לו לאלתר 17 מיליון ש"ח, לא יהיה מאין להמשיך ולהעסיק את האחיות. 
       
       "פניתי בעניין זה מספר פעמים לממלא-מקום שר האוצר, ואמשיך לעשות כל שביכולתי כדי שמשרד האוצר יתקצב את הסכום הנדרש ללא דיחוי וללא תנאי, למען בריאותם של ילדינו. אני מודה ליושב-ראש הכנסת ולחברי הכנסת על התמיכה בהעלאת נושא חשוב זה". 
       
       אם יש לך מה להעיר למכתב - - -
       
רן כהן (מרצ-יחד):
       
       קודם כול, כל הכבוד על הפעולה שלך בעניין הזה. אני רוצה שנצליח. שנית, מדובר בכך שאם השירות הזה לא יינתן מייד, עלול להיגרם לשירות הרס מוחלט, ואז לא יהיה אפשר להקים אותו מחדש. יש דברים שהקמתם לוקחת שנים והריסתם לוקחת שבוע או יום. לכן אני מציע, ברשותך, שאולי בשם כל חברי הכנסת שנמצאים כאן, נפנה אל ממלא-מקום שר האוצר – בשם כולנו – ונתמוך בדרישה של שר הבריאות. 
       
היו"ר ראובן ריבלין:
       
       נעביר לו את הפרוטוקול. 
       
רן כהן (מרצ-יחד):
       
       נעביר לו את הפרוטוקול ונבקש שהדבר יתוקן לאלתר. 
       
היו"ר ראובן ריבלין: 
       
       אני רוצה להוסיף על דבריך ולומר כך: בשנת 2004 מנענו את הגזירה, ומשרד האוצר הבין שהכנסת נחושה בעמדתה. אחת משתיים: אם משרד האוצר לא טעה בשנת 2004 כאשר הבין את רחשי לבה של הכנסת וגם את חיוניות העניין – זה לא עניין של רצון או גחמה מצד חברי הכנסת, אלא דבר אמיתי שנזעקנו לו – ואכן תיקן, מדוע חזרו על המעשה בשנת 2005? 
       
אילנה כהן (העבודה - מימד - עם אחד):
       
       למה באמת?
       
היו"ר ראובן ריבלין:
       
       אם היה היגיון בשנת 2004, מדוע ההיגיון לא טוב לשנת 2005?
       
רן כהן (מרצ-יחד):
       
       כיוון שהאוצר, ובראשו מי שעמד בראשו, היו נחושים לסכל את השירות הזה ולחסל את אחיות בתי-הספר ולהעביר את השירות לקופות-החולים. זה חלק מההפרטה של השירות. אני בעד קופות-החולים, אבל אין שום סיכוי שקופות-החולים ייתנו את השירות הזה שלא על-פי שיקולים כלכליים – לא כפי שהוא ניתן היום. 
       

היו"ר ראובן ריבלין:
       
       שר האוצר המתפטר בכל זאת שמע את דרישת הכנסת וקיים אותה. ודאי ששר האוצר שהוא ממלא-מקומו - - - 
       
נסים דהן (ש"ס):
       
       ביום שלישי יתקיים בוועדת הכספים דיון על התקציב. 
       
היו"ר ראובן ריבלין:
       
       אני מציע שגם חברי ועדת הכספים הנוכחים באולם יקשיבו. 
       
       האם יש מישהו מחברי הכנסת הנוכחים שיש לו עמדה אחרת מהעמדה הזאת? אם כך, ארשה לנציגת האחיות לדבר. חבר הכנסת שריד מבקש להעיר הערה. בבקשה. מייד לאחר מכן אתן ליחידה בכנסת שהיא אחות לומר את דברה. 
       
יוסי שריד (מרצ-יחד):
       
       אדוני היושב-ראש, תודה. מכיוון שבשנה האחרונה התברר שמנהלי בתי-ספר ומורים נושאים באחריות ישירה – גם משפטית – כאשר חס וחלילה וחס קורה אסון בבית-ספר, וכבר היו דברים מעולם, אני מציע להוסיף להחלטת הכנסת שעד שירחיב, כלומר עד שמשרד האוצר יתרצה, בתי-ספר שאין בהם השגחה רפואית צמודה של אחות בית-הספר לא יוכלו לפעול. זאת גם השפה היחידה שהם מבינים, בינינו לבין עצמנו. בואו לא ניתמם. קריאות הכנסת הן חשובות, אבל הן במידה רבה גם קריאות חסודות. אני חושב שבית-ספר שאין בו השגחה רפואית צמודה אינו יכול לפעול, וזאת גם השפה היחידה שמבינים בממשלה ובאוצר. לכן אני מאוד ממליץ להוסיף את התוספת הזאת.
       
היו"ר ראובן ריבלין:
       
       רשמנו את דבריך. נמצא פה חבר הכנסת איתן, שהוא ותיק כמעט כמוך. ברור שמה שאמרת נאמר לפרוטוקול – אנחנו כמובן איננו יכולים לקבל החלטות מרחיקות לכת. 
       
רן כהן (מרצ-יחד):
       
       אם אנחנו מדברים כאן מקיר לקיר, קואליציה ואופוזיציה, על פנייה לשר האוצר בפועל שידאג למימון מיידי כדי שהשירות הזה יינתן עד סוף השנה, נדמה לי שזה מהלך בעל משמעות שיכול גם להיות מועיל. תודה רבה. 
       

היו"ר ראובן ריבלין:
       
       נמצאים כאן 21 מחברי הכנסת, מכל סיעות הבית. אני חושב שכולם מסכימים בעניין זה. אני בטוח שגם השר לביטחון פנים סומך את ידיו, כפי שעשה שר הבריאות, אבל כמובן, מה שאמר חבר הכנסת שריד – אם הדבר לא ייעשה, הכנסת תוכל להפעיל את הסמכויות הניתנות לה על-פי החוק במדינת ישראל, ואפילו חוקים שהם בבחינת חוקה. 
       
       חברת הכנסת כהן, בבקשה. 
       
יוסי שריד (מרצ-יחד):
       
       מי שמפעיל בתי-ספר בתנאים האלה מקבל על עצמו אחריות קשה לכל מה שעלול חס וחלילה לקרות. 
       
היו"ר ראובן ריבלין:
       
       את זה כדאי שתאמרו בוועדת הכספים. 
       
נסים דהן (ש"ס):
       
       אדוני היושב-ראש, אני רוצה להעיר הערה כשר הבריאות לשעבר. 
       
היו"ר ראובן ריבלין:
       
       אנחנו לא יכולים להתחיל דיון על כל דבר.  
       
אילנה כהן (העבודה - מימד - עם אחד):
       
       אדוני היושב-ראש, חברי הכנסת, אני מודה לך על כך שנתת לי בכל אופן את האפשרות להוסיף על הפתיחה היפה של חבר הכנסת רן כהן. אנחנו יושבים היום בבית-המחוקקים, והאוצר עובר על החוק. למעשה, בריאות התלמיד זה לא טובה שמישהו פה עושה. 
       
היו"ר ראובן ריבלין:
       
       סעיף 21 לחוק. 
       
אילנה כהן (העבודה - מימד - עם אחד):
       
       ודאי. אני שואלת אתכם – אם הייתי עוברת באור אדום לא היו קונסים אותי? לא ייתכן  שבתוך הבית הזה אנשי האוצר עושים מה שהם רוצים. יושב-ראש הכנסת הזכיר את זה, רק לפני שנה וחצי הוציאו את זה מחוק ההסדרים. הוציאו אותם מהדלת והם נכנסים דרך החלון – וזה לא חינם. מדובר ב-800 אחיות, חלק מהן יושבות כאן; למה עושים להן את זה? לא עושים את זה לנמלים, לא לרכבות – כי הן אחיות מאוד מסורות, סקטור אחר מזמן היה שובת. הן עשו את כל הפעולות הכי מסודרות שאפשר לעשות. האמינו לי, אין ועדה בכנסת שהן לא עברו בה. 
       
       אני רוצה לציין שכל הנושא הוא חמור מאוד – כי זה לא עניין של מיליון אחד לכאן או לשם – כלפי התלמידים: בעבר היתה אחות אחת ל-1,500 תלמידים, אחר כך זה כבר הפך ל-2,000, אחר-כך ל-3,000, אחר כך ל-4,000, ועכשיו - אחות אחת ל-5,000 תלמידים. התוצאה הסופית היא שבכל פעם יורדים מסל הטיפול בתלמיד עוד שירותים שהיו צריכים להינתן ושוב אי-אפשר לתת אותם. 
       
       חבר הכנסת יוסי שריד צדק; אם נותנים את השירות בצורה הזאת, מוטב לסגור אותו, שמדינת ישראל תגיד: יש לנו הטיפול הכי טוב בעולם כמעט, מכל העולם באים ללמוד מאתנו, יש לנו האחיות הנפלאות האלה, ואנחנו רוצים לתת טיפול כמו בזנזיבר. זה לגיטימי, תגידו את זה ותסגרו את השירות; תשנו את החוק, וזה יהיה על אחריותכם. שוב אנחנו רואים איך פוגעים באנשים, בילדים. אם זה באמת לא יתוקן - הילדים בבתי-הספר לא יכולים למחות או לשבות. אם יפטרו את 800-900 האחיות האלה, אני מודיעה לכם שכל השירות המונע במדינת ישראל ייסגר. תודה רבה. 
       
היו"ר ראובן ריבלין:
       
       אני מודה לחברת הכנסת אילנה כהן. חבר הכנסת דהן, שר הבריאות לשעבר, האם אדוני רצה להעיר הערה?
       
נסים דהן (ש"ס):
       
       לא. 
       
היו"ר ראובן ריבלין:
       
       תודה רבה. השר רוצה להתערב בדיון. בבקשה, ברצון רב. 
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, אני בא לדבר בנושא הזה מתוקף תפקידי כראש הוועדה למלחמה באלימות. במסגרת לימוד הנושא התחוור לנו, שאחת הבעיות בבתי-הספר, בכיתות הנמוכות, בכיתה א', היא שכאשר אתה לא מבחין בקשיי למידה כאלה ואחרים אצל תלמידים מתפתחת אלימות. אני אתן כמה דוגמאות: אם הילד לא שומע טוב ושמים אותו בשורה האחרונה בכיתה, או אם הילד לא רואה את הלוח ומתחיל לפגר בלימודים, אנחנו רואים את התוצאה. 
       
אילנה כהן (העבודה - מימד - עם אחד):
       
       כושר השמיעה. 
       
השר לביטחון פנים גדעון עזרא:
       
       יש הרבה קשיי למידה שלא מאתרים. לדעתנו – וגם בנושא הזה יש לנו מחשבות – מי שצריך לבדוק ולהעלות את הנושאים האלה הוא מחנך הכיתה, שצריך להעלות את הבעיה כאשר הוא מרגיש אותה, ואז מישהו צריך לטפל בעניין. שירותי הבריאות הכלליים צריכים לטפל בעניין. 
       
       מצד שני, כאן אני רוצה להגיד: מדינת ישראל מוגבלת בתקציביה, ואני יכול להגיד לך: במסגרת בית-הספר צריך לקבל החלטה, וזה נמצא היום לפתחנו. נפל דבר במדינת ישראל; יש תהליך מסוים – מדינת ישראל הקימה גדר. לא סיימנו את בניית הגדר, אבל בחלקים מסוימים של מדינת ישראל השתנה המצב הביטחוני, ואנחנו צריכים לשאול את עצמנו מתי אנחנו מפחיתים את רמת הביטחון הזאת כדי לשפר דברים אחרים, כמו השארת האחות בבית-הספר - - 

אילנה כהן (העבודה - מימד - עם אחד):
       
       - - - זה לתת טיפול. איך אתה יכול להשוות בין שני הדברים האלה בכלל?

השר לביטחון פנים גדעון עזרא:
       
       - - ובנושא הזה, של הורדת רמת הביטחון – בעקבות הגדר, בעקבות השקט היחסי שהשתרר – אנחנו צריכים לקבל החלטות אמיצות, ואז נוכל לעשות פעולות נוספות שלא עשינו עד היום. תודה רבה.

אילנה כהן (העבודה - מימד - עם אחד):
       
       אתה רוצה להגיד לי שאת הגדר אנחנו צריכים לבנות על חשבון הילדים האלה? - - -

היו"ר ראובן ריבלין:
       
       חברת הכנסת אילנה כהן, אנחנו לא בוויכוח. הוא אמר את דעתו בשולי הדיון, וגם דיבר על עניין ההכשרה מחדש. רק שכתוב במקורותינו: ישן מפני חדש תוציאו, אבל קודם צריך שיהיה חדש. לעת עתה הישן הזה משמר אותנו במשך – קודם כול, חוק החינוך, נדמה לי, קובע בסעיף 21 מה שחבר הכנסת שריד אמר בצורה הברורה ביותר - -

רן כהן (מרצ-יחד):
       
       ודאי. זה מחייב.

היו"ר ראובן ריבלין:
       
       - - יש פה הפרת חוק ברורה. 

יוסי שריד (מרצ-יחד):
       
       יש לי רק הערה אחת: אסור לומר על דברים של שר שהם נאמרים בשולי - - -

היו"ר ראובן ריבלין:
       
       לא, השר אמר דברים חשובים, ובשולי הדיון ציין – זה מה שנקרא "אוביטר דיקטום", זאת אומרת הערת אגב. זה לא בשוליים, אלא הערת אגב. אני מקבל את הערתו - - -

יוסי שריד (מרצ-יחד):
       
       לרגע חשבתי ש - - -

היו"ר ראובן ריבלין:
       
       לא לא, חלילה. אם התפרשו דברי  כך – לעולם לא יהיה שר בשוליים, ודאי לא השר גדעון עזרא.

יוסי שריד (מרצ-יחד):
       
       אני לא אסכים - - -

היו"ר ראובן ריבלין:
       
       ודאי לא השר גדעון עזרא, תאמין לי. במבנה זה בלתי אפשרי. 
       

הצעת חוק חובת המכרזים (תיקון מס' 17), התשס"ה-2005
[מס' מ/205; "דברי הכנסת", חוב' מ"ג, עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי, אני מזמין את יושב-ראש ועדת החוקה, חוק ומשפט להעלות את הנושא הראשון, הוא נושא חוק חובת המכרזים, בקריאה שנייה ובקריאה שלישית. בבקשה. הוא יציג ואחר כך גם יודיע הודעה. 

מיכאל איתן (יו"ר ועדת החוקה, חוק ומשפט):
       
       אדוני היושב-ראש, כנסת נכבדה, אני מבקש להביא לפני מליאת הכנסת את חוק חובת המכרזים, תיקון מס' 17 לחוק הזה, אלא שאני רוצה לבקש מהמליאה – מאחר שמליאת הכנסת נמצאת בפגרה, ואני מבקש להשלים את מהלך החקיקה של החוק הזה עוד היום, אני מבקש מהמליאה אישור על-פי סעיף 127 לתקנון - -

היו"ר ראובן ריבלין:
       
       להחזיר לוועדה.

מיכאל איתן (יו"ר ועדת החוקה, חוק ומשפט):
       
       - - להחזיר את החוק הזה כרגע לוועדה, כדי להכניס בו תיקון מסוים שצריך להכניס בו. אני אומר בקצרה מה התיקון ואבקש את אישורכם להחזיר את החוק לוועדה, לתקן אותו עוד היום ולהחזיר אותו למליאה. הדחיפות נובעת מהעובדה שמטרת החוק הזה – מתן העדפה במכרזים לאזורי עדיפות לאומית – אינה יכולה להתקיים, כי החוק כבר אינו בתוקף. היום היינו אמורים לחדש אותו. 

היו"ר ראובן ריבלין:
       
       כהוראת שעה.

מיכאל איתן (יו"ר ועדת החוקה, חוק ומשפט):
       
       לא, לחדש אותו, הפעם כבר לא כהוראת שעה, כי נמאס כבר - -

היו"ר ראובן ריבלין:
       
       עשית טוב. אתה צודק.

מיכאל איתן (יו"ר ועדת החוקה, חוק ומשפט):
       
       - -  רציתי לדבר על זה, אמרתי להם: נגמר - - 

היו"ר ראובן ריבלין:
       
       אתה צודק.

מיכאל איתן (יו"ר ועדת החוקה, חוק ומשפט):
       
       - - אי-אפשר כהוראת שעה. משנת 98' כל שנה מחדשים, כל שנתיים - - 

היו"ר ראובן ריבלין:
       
       אם ירצו לבטל אותו – שיבואו לבקש.

מיכאל איתן (יו"ר ועדת החוקה, חוק ומשפט):
       
       - - זה עולה הרבה כסף. כל פעם לעייף את הכנסת, לעייף את הממשלה – תזכירים, ועדים, עניינים – הכול בשביל עוד שנה ועוד שנתיים. 
       
       אבל הנקודה כרגע היא שהחוק הזה, מכוחו מתקינים תקנות, ובעצם המהות של השחרור מחוק חובת המכרזים היא בתוך תקנות. אנחנו חייבים להכניס כאן, בחוק, נוסח מתקן, שאומר שהתקנות שקיימות היום ייכנסו לתוקפן גם ברגע שהחוק החדש יתקבל כאן - - 

היו"ר ראובן ריבלין:
       
       לאשר אותן בחקיקה ראשית. 

מיכאל איתן (יו"ר ועדת החוקה, חוק ומשפט):
       
       - -  אחרת יהיה לנו מצב משפטי שבו עוד לא עשינו כלום. נצטרך להביא את כל התקנות למסלול חדש של התקנה ואישור בוועדת החוקה, ורק אז יהיה אפשר להפעיל את התקנות החדשות. היה חסר כאן משפט שאומר שהתקנות שהיו קיימות ערב תחילתו של חוק זה יהיו קיימות. 
       
       אני מבקש את אישור המליאה להחזרת הנושא לוועדת החוקה, ונתראה כאן בקרוב, בעזרת השם. תודה.


היו"ר ראובן ריבלין:
       
       תודה. אני מציע לאפשר זאת לוועדת החוקה. מי שירצה להתנגד לחוק יוכל להתנגד אחרי זה, כי נדמה לי שהדברים ברורים. 
       
       הבקשה היא כרגע, לפי סעיף 127, להחזיר לוועדה, כדי שהיא תוכל להוסיף בו תיקון. רבותי חברי הכנסת, אני מבקש מכם לשבת כל אחד במקומו – תבדקו שאתם במקומכם – ולהצביע. מי בעד? מי נגד הצעת יושב-ראש ועדת החוקה בעניין בקשה לפי סעיף 127 על הצעת חוק חובת המכרזים? 

הצבעה מס' 1
       
בעד ההצעה להחזיר את הצעת החוק לוועדה – 12
נגד – אין
נמנעים – אין
ההצעה להחזיר את הצעת חוק חובת המכרזים (תיקון מס' 17), התשס"ה-2005, לוועדת החוקה, חוק ומשפט נתקבלה.

היו"ר ראובן ריבלין:
       
       12 בעד, אין מתנגדים ואין נמנעים. אני קובע שהבקשה אושרה. אדוני יושב-ראש הוועדה, ברגע שתהיה מוכן תעלה הנה ונוכל להצביע על הצעת החוק. 


התנהלותם הבוטה של אנשי "יש גבול" הפועלים להגשת תלונות 
בחוץ-לארץ נגד אלופים  בצה"ל
       
היו"ר ראובן ריבלין:
       
       אני מזמין את יושב-ראש ועדת החוץ והביטחון להעלות את הנושא הראשון שביקשו חברי הכנסת להעלות בישיבה מיוחדת לכינוס בפגרה: התנהלותם הבוטה של אנשי "יש גבול" הפועלים להגשת תלונות בחוץ-לארץ נגד אלופים בצה"ל.

יובל שטייניץ (הליכוד):
       
       את שני הנושאים, לא?

היו"ר ראובן ריבלין:
       
       הנושא של "התנהלותם הבוטה" הוא לא עמדתה של הכנסת, אלא הנוסח של המציעים, שתוקן.

יובל שטייניץ (הליכוד):

       אבל אני אמור להעלות את שני הנושאים. 

היו"ר ראובן ריבלין:
       
       אתה רוצה יחד עם הנושא הזה להעלות את הנושא: פסיקת בג"ץ בנושא גדר הביטחון?

יובל שטייניץ (הליכוד):

       כן, זה מה שביקשו. 

היו"ר ראובן ריבלין:
       
       בבקשה. אני לא מגביל אותך בזמן, אבל לא הרצאה. פה הכנסת.

השר לביטחון פנים גדעון עזרא:
       
       תגביל, למה לא תגביל?

היו"ר ראובן ריבלין:
       
       20 דקות אתה רוצה שיהיה לו - - -

השר לביטחון פנים גדעון עזרא:
       
       - - -

היו"ר ראובן ריבלין:
       
       לכן אני אומר: אני לא מגביל אותך, כי אני בטוח שתדבר פחות מ-20 דקות. 

יובל שטייניץ (הליכוד):

       שיעור סטנדרטי בפילוסופיה באוניברסיטה נמשך שלוש שעות. אני מבטיח שזה יהיה פחות. 

יוסי שריד (מרצ-יחד):
       
       ההצבעה תהיה לחוד, נכון?

היו"ר ראובן ריבלין:
       
       ודאי, ודאי. כל אחת מהן תהיה לחוד.

יובל שטייניץ (הליכוד):

       אדוני יושב-ראש הכנסת, רבותי חברי הכנסת, אני קורא כאן לממשלת ישראל וליועץ המשפטי לממשלה לפתוח בחקירה נגד ראשי תנועת "יש גבול" על 20 שנים ויותר של עבירות בוטות על החוק הישראלי, על 20 שנים ויותר של הסתה שיטתית, לא סביב מאורע אחד או נקודת זמן אחת, של הסתה שיטתית וחינוך – באמצעות אתרי אינטרנט, באמצעות מרצים – של הנוער בישראל שלא להגן על מדינתו, לא לשרת בצה"ל ולא למלא את חובתו החוקית להגן על העם והמדינה.
       
       אדוני היושב-ראש, כמה יכולה דמוקרטיה ליברלית להבליג על הפרת חוק? אני קורא מכאן ליועץ המשפטי לממשלה להתחיל מייד בחקירה ובהעמדה לדין של עברייני "יש גבול", ואני קורא לממשלה להוציא את הארגון העברייני והאנטי-ישראלי הזה אל מחוץ לחוק.
       
       אדוני היושב-ראש, מעשה נבלה נעשה נגד קציני צה"ל, חיילי צה"ל, מפקדי צה"ל, בידי אויבינו, ולצערי גם בידי כמה מאזרחי ישראל. 

יוסף לפיד (שינוי):
       
       יהודים. 
       
יובל שטייניץ (הליכוד):
       
       יהודים. 

אליעזר כהן (האיחוד הלאומי - ישראל ביתנו):
       
       מדוע אי-אפשר להאשים אותם - - -

יובל שטייניץ (הליכוד):

       מעשה נבלה פר-אקסלנס. הניסיון לרדוף את קציני צה"ל ומפקדי צה"ל בחוץ-לארץ, לפגוע בהם, להשפיל אותם ולהגביל את חופש התנועה שלהם הוא מעשה נבלה.
       
       אתמול נפגשתי עם יושב-ראש ועדת ההגנה של בריטניה – של הפרלמנט הבריטי – וכמה חברי פרלמנט נוספים, ואני רוצה לומר כאן: סיכמתי עם יושב-ראש ועדת ההגנה של בריטניה – מקבילי בבריטניה – על פעולה משותפת שלנו ושל ועדת ההגנה בפרלמנט הבריטי כדי למנוע תקלות כאלה, כמו צו המעצר נגד האלוף דורון אלמוג בבריטניה, בעתיד, וכדי להדק ולחזק את הידידות ואת שיתוף הפעולה הביטחוני בין בריטניה לבין מדינת ישראל.
       
       כבר בימים הקרובים יעברו הצעות בכתב ומסמכים בין ועדת ההגנה בבריטניה לבינינו, ועדת החוץ והביטחון של הכנסת, כדי לראות כיצד לקדם את העניין. ואני מוכרח להגיד לך, אדוני היושב-ראש, גם הבריטים הזדעזעו מהמעשה השפל.
       
       אדוני היושב-ראש. יש מוסכמה מקובלת בין המדינות הדמוקרטיות בעולם, והיא, שמדינות שיש להן מערכת משפט עצמאית, בלתי תלויה, ישפטו, או יבררו בירורים משפטיים כל אחת, את התלונות, את ההשגות, את הביקורת, כלפי כוחותיה המזוינים שלה. זו המוסכמה. זה מה שמקובל. ואין חולק על כך בעולם כולו, שבמדינת ישראל הדמוקרטית יש אכן מערכת משפט בלתי תלויה ועצמאית. 
       
       מה שנעשה כאן הוא מעשה נבלה, אדוני היושב-ראש. פנו אזרחים ישראלים נגד אזרחים ישראלים אחרים לבתי-משפט בישראל, ניסו להעמיד אותם לדין. מערכת אכיפת החוק קבעה שאין אשמה, שאין מקום להעמדה לדין. היתה קובעת שיש מקום להעמדה לדין - עדיין יכול להיות שבתי-המשפט היו מחליטים שאין מקום לדבר, או שאין אשמה, או שהאדם זכאי. ואז, באים אותם אנשים שפלים ואומרים: אם בישראל לא קיבלו את טענותינו, אז בבריטניה. ואם בבריטניה מערכת המשפט היתה, חס וחלילה, שופטת את האלוף דורון אלמוג ומוציאה אותו זכאי, אז אפשר להטריד אותו גם בבלגיה או בספרד או בבולגריה. וכך הלאה והלאה והלאה. 
       
       זאת אומרת, לא את הצדק מחפשים כאן, ודאי לא את הצדק השיפוטי - אחרת היו מסתפקים בבירור המשפטי של תלונותיהם בישראל, במערכת משפט שללא ספק - יאמר את זה גם שר המשפטים לשעבר  טומי לפיד - היא מהעצמאיות והמשובחות בעולם, ללא כל קשר לקרבת משפחתי למי מהחברים במערכת. 
       
       לא את הצדק מחפשים כאן. מחפשים כאן את ההטרדה, את ההשפלה, את הרדיפה. 
       
       לכן, אדוני היושב-ראש, עלינו לנקוט שני צעדים מקבילים. ראשית, שמעתי כבר ששרת המשפטים, ברמה הממשלתית, פנתה למקביליה בבריטניה, ושר החוץ פנה לשר החוץ הבריטי - שרת המשפטים לשר המשפטים הבריטי - כדי לגבש איזו אמנה או הבנה, שכמו שקצינים בריטים שהפציצו בעירק או באפגניסטן - גם באזורים מאוכלסים, ולא בפצצה אחת של טון אלא במאות אלפי פצצות של טון - שאם מישהו יגיש נגדם תלונה, המשפט נגדם יתברר בבריטניה ולא באיטליה ולא בישראל, וכך גם להיפך. 
       
עסאם מח'ול (חד"ש-תע"ל):
       
       גם הם. גם הם.
       
יובל שטייניץ (הליכוד):
       
       אבל, בכך אין די. ובקשר שנוצר אתמול בין ועדת החוץ והביטחון בישראל לבין ועדת ההגנה בבריטניה, גם בטיפול הזה אין די. מאחר שמדובר במעשה נבלה, מאחר שמדובר ברדיפה, מאחר שמדובר בהטרדה, חובתה של המדינה להגן על אלה שמגינים עליה - חובתה של המדינה להגן על כל אזרח, גם בפני התנכלות של אזרחים אחרים - קל וחומר על אלה שחירפו את נפשם כדי להגן עליה.
       
       לכן יזמתי, אדוני היושב-ראש, הצעת חוק שנקראת: הצעת חוק הגנת הלוחמים בטרור מפני תביעות בחו"ל, והצעת החוק הזאת תשים גבול למעשי הנבלה השפלים האלה, תשים גבול למעשי "יש גבול", ותהפוך לעבירה פלילית כל ניסיון לעקוף את מערכת הצדק והמשפט הישראלי ואת הצדק, ולפגוע בקציני וחיילי צה"ל או באנשי כוחות הביטחון על-ידי הגשת תביעות בחו"ל.
       
       הגיע הזמן שנשים תג של עבריינות על אזרחים שרודפים אזרחים אחרים, קל וחומר שרודפים את אלה שמגינים כאן על כולנו, ואני בטוח שהצעת החוק הזאת, שתעבור, תיצור איזו הרתעה מינימלית, וידע כל אדם, שאם בדעתו ללכת לבריטניה ולצרפת ולבלגיה ואחר כך לאיטליה, אם זה לא יעזור שם, ואחר כך לפורטוגל, ולהטריד על-ידי תביעות ותלונות את קציני וחיילי צה"ל בהתעלמות ממערכת המשפט הישראלית, הוא יעמוד לדין כאן, גם אותו אפשר להטריד - - 
       
זהבה גלאון (מרצ-יחד):
       
       אבל - - -
       
יובל שטייניץ (הליכוד):
       
       - - והוא לא יטייל כאן בארץ ויגיד: אני פוגע בקציני צה"ל בעולם כולו, ואני מסתובב כאן חופשי. אנחנו נגדיר את זה כעבירה. אני מסיים את הנושא הזה, אדוני - -  
       
זהבה גלאון (מרצ-יחד):
       
       - - - בית-המשפט הישראלי - - -
       
יובל שטייניץ (הליכוד):
       
       - - וחוזר על קריאתי הראשונה, הראשונית, להוציא אל מחוץ לחוק תנועה שחרתה על דגלה את הסרבנות - - -
       
זהבה גלאון (מרצ-יחד):
       
לא ראיתי שהוצאת אל מחוץ לחוק את אלה שפיזרו את הנינג'ות על הכבישים. 
       
יובל שטייניץ (הליכוד):
       
       תסלחי לי מאוד, חברת הכנסת גלאון, את טועה. מי שקרא להעמיד לדין את אלה שקראו לסרב פקודה או לסרב מימין, זה אני. 
       
זהבה גלאון (מרצ-יחד):
       
       לא שמעתי אותך אומר שביקשת להוציא מחוץ לחוק את כל אותן מחתרות יהודיות. אתה נותן לגיטימציה למחתרות - - -
       
יובל שטייניץ (הליכוד):
       
       אבל, חברת הכנסת זהבה גלאון - - -
       
היו"ר ראובן ריבלין:
       
       חברת הכנסת גלאון, קריאת ביניים מותרת, לא הרצאה. 
       
אליעזר כהן (האיחוד הלאומי - ישראל ביתנו):
       
       - - -
       
יובל שטייניץ (הליכוד):
       
       מאחר שאני מכבד את חברת הכנסת גלאון, אני גם אשיב על קריאת הביניים שלה, ואני אזכיר לה שאני יזמתי בוועדת החוץ והביטחון, כבר לפני שבעה חודשים, הצעת החלטה והעברתי אותה פה-אחד בוועדה - שלא רק גינתה את הסרבנות מימין ומשמאל, אלא - - 
       
זהבה גלאון (מרצ-יחד):
       
       לא דיברתי על סרבנות. 
       
יובל שטייניץ (הליכוד):
       
       חכי שנייה. - - קראה להעמיד לדין את המסיתים והמארגנים את הסרבנות, לא רק משמאל אלא גם מימין. 
       
זהבה גלאון (מרצ-יחד):
       
       אני לא מדברת על זה. אני לא שמעתי אותך קורא להוציא מחוץ לחוק את אותן קבוצות מחתרתיות - - -
       
יובל שטייניץ (הליכוד):
       
       את, כמובן, טועה. אני קראתי לא רק להוציא אותן מחוץ לחוק, אלא להעמיד אותן לדין. את טועה גם בזה. 
       
יעקב מרגי (ש"ס):
       
       - - -
       
יובל שטייניץ (הליכוד):
       
       אבל, זהבה'לה, אבל זהבה - - -
       
היו"ר ראובן ריבלין:
       
       לא, לא. בלי זהבה'לה. 
       
יובל שטייניץ (הליכוד):
       
       סליחה, לא זהבה'לה, אז זהבה. זה מתוך חיבה אמיתית, למרות המחלוקות הפוליטיות. 
       
היו"ר ראובן ריבלין:
       
       לא, לא. חיבה - תמצא זמן אחר. 
       
יובל שטייניץ (הליכוד):
       
       אבל, זהבה, אותך שמעתי קוראת להעמיד לדין עבריינים - או מה שנראה לך כעבריינים, מימין - ולא שמעתי אותך קוראת להעמיד לדין את מי שקורא לסרבנות או את ראשי תנועת "יש גבול" משמאל. 

זהבה גלאון (מרצ-יחד):
       
       אני לא חושבת שצריך להעמיד לדין - - - אי-אפשר להעמיד לדין אנשים ישרים.
       
יובל שטייניץ (הליכוד):
       
       או.קיי., הבנתי אותך. אצלי יש חוק אחד ודין אחד לכולם.
       
זהבה גלאון (מרצ-יחד):
       
       - - -
       
יובל שטייניץ (הליכוד):
       
        ואני חוזר וקורא ליועץ המשפטי לממשלה - - -
       
היו"ר ראובן ריבלין:
       
       חברת הכנסת גלאון, אי-אפשר יותר.
       
אליעזר כהן (האיחוד הלאומי - ישראל ביתנו):
       
       - - -
       
יעקב מרגי (ש"ס):
       
       - - -
       
היו"ר ראובן ריבלין:
       
       חבר הכנסת כהן, חבר הכנסת כהן. חבר הכנסת מרגי.
       
יעקב מרגי (ש"ס):
       
       איך מקבלים פרסים בהודו? אם היא תתבע היא לא תקבל פרס בהודו.
       
היו"ר ראובן ריבלין:
       
       בסדר. מספיק. עכשיו הוא מסיים את הפרק הזה. 
       
יובל שטייניץ (הליכוד):
       
       אני חוזר וקורא, לסיום דברי בפרק הזה, ליועץ המשפטי לממשלה בישראל, להפסיק לגלות רפיסות, להעמיד את ראשי תנועת "יש גבול" לדין על העידוד והארגון והחינוך לסרבנות, שזו עבירה על החוק, ולהוציא את התנועה הזאת אל מחוץ לגבול ומחוץ לחוק, לא רק כי מדובר בתנועה אנטי-ישראלית, אלא כי מדובר בתנועה שהיא עבריין סדרתי במשך 20 וכמה שנים. 


פסיקת בג"ץ בנושא גדר הביטחון

היו"ר ראובן ריבלין:
       
       הנושא השני הוא, חבר הכנסת שטייניץ, פסיקת בג"ץ בנושא גדר הביטחון. בבקשה, אדוני. כי השר מבקש לענות על שני הנושאים יחד. בבקשה, חבר הכנסת שטייניץ. כמובן, אנחנו נדון בכל אחד בנפרד ולאחר מכן בהצעות אחרות. 
       
בנימין אלון (האיחוד הלאומי - ישראל ביתנו):
       
       הליכוד בכזאת הצפה?
       
היו"ר ראובן ריבלין:
       
       אדוני שואל אותי בתור יושב-ראש סיעת הליכוד לשעבר או בתור מה?
       
בנימין אלון (האיחוד הלאומי - ישראל ביתנו):
       
       לא, אני אף פעם לא ראיתי דבר כזה, ששתי הצעות של סיעה - עם מציע אחד.
       
יובל שטייניץ (הליכוד):
       
       זו רק פריווילגיה שלי.
       
צבי הנדל (האיחוד הלאומי - ישראל ביתנו):
       
       רק אם יש אחד בעל כישורים מיוחדים.
       
יובל שטייניץ (הליכוד):
       
       אכן, כן.
       
היו"ר ראובן ריבלין:
       
       הואיל ויש פיצול אידיאולוגי בתנועה שחבר הכנסת שטייניץ מציג, הוא מציג את הפיצול.
       
יוסף לפיד (שינוי):
       
       יש לי שאלה, אדוני היושב-ראש, לגבי כינוסה של הכנסת בפגרה, כאשר יש עכשיו רגולציה של הליכוד, המפלגה הגדולה בכנסת, ומלבד מר שטייניץ אין פה אף נציג של הליכוד. הנה, עכשיו אחד התיישב - - -
       
היו"ר ראובן ריבלין:
       
       עד כמה שזכור לי - - - 

אהוד יתום (הליכוד):
       
       למה, ומה אתי? 

יוסף לפיד (שינוי):
       
       למה הם חותמים לכינוס ישיבת הכנסת בפגרה אם הם לא דואגים לבוא לכאן? 

היו"ר ראובן ריבלין:
       
       אדוני, אני בכל זאת לא מייצג את הליכוד, אבל גם אני מהליכוד. אני גם לא חותם. 
       
יובל שטייניץ (הליכוד):
       
       אני רוצה להגיד ליושב-ראש תנועת שינוי, כללית,  מקובל עלי שיש בעייתיות בכינוס הכנסת על-פי חתימות, אם החברים לא מגיעים. 

היו"ר ראובן ריבלין:
       
       יושב-ראש האופוזיציה, היום אנחנו בכינוס מרובה חברים. 
       
יובל שטייניץ (הליכוד):
       
       אבל, אני מוכרח להגיד לידידי ונכבדי ראש האופוזיציה, חבר הכנסת לפיד, שהוא גם חבר בכיר מאוד בוועדת החוץ והביטחון וועדות המשנה שלה, אני חושב שאפשר לשבח את הליכוד באופן כללי ואת חברי הכנסת של הליכוד על נוכחותם הרבה, גם במליאה וגם בוועדות, אם מותר לי לומר בעדינות, גם אצלי בוועדת החוץ והביטחון. 

היו"ר ראובן ריבלין:
       
       אני מוכרח לציין, יושב-ראש האופוזיציה, אם מי מהנוכחים חושב שראוי שמי שמבקשים לקיים את הכינוס יהיו לפחות נוכחים בזמן שהנושא שהם מבקשים בגינו להזעיק את הכנסת וגם להצביע עליו עולה,  שאם לא יהיו נוכחים לפחות 50% מהחותמים, לא יוכל חבר הכנסת להעלות את הצעתו - זה דבר ששייך לתקנון, ואם אתם חושבים כך, אתם מוזמנים לבקש את שינוי התקנון. אשר לתקנון שלא שונה, אנחנו ממשיכים בסדר-היום לפי התקנון הנוכחי, בבקשה.
       
יובל שטייניץ (הליכוד):
       
       תודה רבה ליושב-ראש הכנסת. אדוני היושב-ראש, יש בעייתיות רבה – בלשון המעטה – במידת ההתערבות של בית-הדין הגבוה לצדק, או בית-המשפט העליון בישראל, בנושאים מדיניים, ביטחוניים, ובמיוחד בנושא גדר ההפרדה או גדר הביטחון ההולכת ונבנית.  בשום מדינה דמוקרטית בעולם המערבי, בסיטואציה דומה של מלחמה רבת-שנים נגד טרור, נגד טרור  מתאבדים רצחני  וסוגים אחרים של טרור, לא היו בתי-המשפט מעלים בדעתם לעכב בנייה של גדר ביטחון או לשנות את התוואי שלה, בעיצומה של המלחמה בטרור. היה פעם שיר "רק בישראל". רק בישראל בג"ץ חושב שתפקידו להכריע בנושאים שללא ספק, גם אם הם נושאים אנושיים או אזרחיים, יש בהם פן כבד של ביטחון ומדיניות. פסיקת בג"ץ על הגדר באזור אלפי-מנשה היא אחת מאותן פסיקות. 
       
       ראשית, סבורני שתפקידה של הממשלה לשקול את השיקולים הביטחוניים והמדיניים ותפקידה של הכנסת לבקר את הממשלה, לאשר או לא לאשר את תוכניותיה ואת תקציבה. בג"ץ  איננו הכנסת, הוא איננו ממלא את מקום הכנסת, אפילו לא את מקומה של ועדת החוץ והביטחון של הכנסת.
       
        שנית, אני מוכרח לומר, שבכל הרטוריקה המשפטית שמסביב לגדר  היתה איזו צביעות, או היה כשל בסיסי. כדי להתגונן בפני טענות בעולם, ממשלת ישראל הציגה את הגדר הזאת כגדר ביטחונית גרידא, נגד פיגועי התאבדות וחדירות של טרוריסטים.  בא בג"ץ ואמר: אם הגדר ביטחונית גרידא, צריך לשקול שיקולי ביטחון מול שיקולי פגיעה, או למזער את הפגיעה באזרחים – הוא כמובן התכוון לאזרחים פלסטינים, אבל  נגיד באנשים. לכן, אם אפשר להשיג את אותו ביטחון בתוואי אחר, קרוב יותר ל"קו הירוק" או פחות, למה לא?  זאת טעות כמובן; גם אם הגדר היא במקורה גדר נגד מחבלים מתאבדים, עשויות להיות לה השלכות מדיניות. לכן, כאשר קובעים את תוואי הגדר, צריך להביא בחשבון מראש השלכות מדיניות או סיכונים ביטחוניים ומדיניים אחרים מעבר לטרור. וגדר על "הקו הירוק", מי שהיה מקים גדר על "הקו הירוק" היה צריך להביא בחשבון מראש, שזה יתפרש כחזרה ל"קו הירוק", לגבולות 67', ללא שום פשרות, ללא שום משא-ומתן, ללא שום גבולות בני הגנה. 

       את השיקולים האלה היה קשה לממשלה להציג בבג"ץ, אבל אכן חשוב  שההכרעה על תוואי הגדר תתקבל בממשלה ובכנסת, כי זאת איננה הכרעה משפטית, זאת אפילו לא הכרעה ביטחונית משפטית. 
        
היו"ר ראובן ריבלין:
       
       חבר הכנסת  שטייניץ, אינני רוצה להיות פרקליטו של בית-המשפט הגבוה לצדק, אבל מובן שתפקידה של הרשות השופטת גם לפקח על הרשות המבצעת. אלא אם כן הרשות המחוקקת היא שאמרה את דברה, שאז גם יכולה הרשות המחוקקת להתערב, יש מחלוקת באיזו מידה, אבל כאן אין החלטה של הכנסת. 
       
יובל שטייניץ (הליכוד):
       
       אדוני היושב-ראש, אתה צודק במידת-מה. 

היו"ר ראובן ריבלין:
       
       בא בית-המשפט העליון ואומר, אתה יכול לקיים את אותם עקרונות שדיברת עליהם בדרך אחרת. 

יובל שטייניץ (הליכוד):
       
       זה איננו תפקידו של בית-המשפט העליון. 
       
יוסף לפיד (שינוי):
       
       חבר הכנסת שטייניץ, אנחנו צריכים להודות לבג"ץ שמדי פעם הוא מציל את מדינת ישראל ממצבים מאוד מביכים שהממשלה והכנסת יוצרות. 

היו"ר ראובן ריבלין:
       
       לא, זה לא תפקידו של בג"ץ. זה תפקידו של העם, להחליף את אלה שיוצרים בעיות. 
       
יובל שטייניץ (הליכוד):
       
       חבר הכנסת לפיד, גם אם הממשלה והכנסת טועות ולעתים בג"ץ מתקן את טעויותיהן, זה לא תפקידו. תפקידו של בג"ץ הוא להגן על החוק ועל שלטון החוק במדינת ישראל, לא לתקן את פעולות הממשלה, אם וכאשר היא טועה או לא טועה.  דרך אגב, זה תפקידה של הכנסת. העניין של בלמים ואיזונים בתחום המדיני-הביטחוני, גם הכלכלי, זה בעיקר תפקיד הכנסת. 

משה גפני (דגל התורה):
       
       ומי צריך לתקן את הטעויות של בג"ץ? 
       
יובל שטייניץ (הליכוד):
       
       זו שאלה טובה, אולי הם לא טועים אף פעם. אולי הם לא טועים?
        
היו"ר ראובן ריבלין:
       
       הכנסת יכולה לתקן. 

יובל שטייניץ (הליכוד):
       
       ברשותך, חבר הכנסת לפיד, מאחר שהערת, אני רוצה להזכיר לך, גם אם בבג"ץ יושבים אנשים מעולים, חכמים, צדיקים, מושלמים, בניגוד אלינו - אנחנו לא מושלמים, אנחנו מלאי פגמים, אנחנו לא תמיד הכי חכמים, אנחנו  לא תמיד הכי טהורים וישרים -  עדיין בדמוקרטיה נבחרי ציבור הם המכריעים. נכון שאפלטון, לפני 2,400 שנה, התנגד לדמוקרטיה. הוא אמר, בדמוקרטיה לא תמיד הטובים ביותר, המשובחים ביותר, החכמים ביותר, הצדיקים ביותר נבחרים להוביל את  החברה והמדינה. הוא הציע שלטון של מועצת חכמים, טוטליטרית, שתבחר את החכמים הבאים אחריה. אפלטון דיבר על מועצת גדולי הפילוסופים, שתשלוט במדינה באורח בלתי דמוקרטי. 

היו"ר ראובן ריבלין:
       
       חבר הכנסת לפיד לא מסכים כל כך עם אפלטון לגבי הפילוסופים, אבל הוא מסכים אתו בעיקרון. 
       
יובל שטייניץ (הליכוד):
       
       גם אני, למרות אהבתי וחיבתי לפילוסופים, אני מעדיף את הדמוקרטיה על כל מגרעותיה. אבל, אני רוצה להגיד לך, חבר הכנסת לפיד, יש היום בישראל שני תחליפים, ויש נתחים בציבור שתומכים בשני התחליפים האלה שיבואו במקום הממשלה והכנסת. במקום מועצת גדולי הפילוסופים שתריץ את המדינה בחוכמה, בשכל ובצדק, שעליה חשב אפלטון - באופן לא דמוקרטי, כמובן, כי בדמוקרטיה לא תמיד בוחרים את הפילוסופים - יש ציבור שמעדיף את מועצת גדולי התורה, שתנהל אולי את המדינה יותר ויותר, ויש ציבור אחר שמעדיף את מועצת גדולי המשפט, שיושבים בבית-המשפט העליון, שתנהל את המדינה יותר ויותר, בגלל המגרעות של הכנסת או של הממשלה. 
       
משה גפני (דגל התורה):
       
       להבדיל. 
       
יובל שטייניץ (הליכוד):
       
       עם כל הכבוד שאני רוחש, ויש כבוד, גם למועצת גדולי התורה או חכמי התורה, גם למועצת גדולי המשפט או חכמי המשפט. איך אמר צ'רצ'יל? דמוקרטיה, שיטה גרועה, הבעיה, שכל השאר גרועות ממנה. בנושא הזה אני מעדיף לא לקבל את הפילוסופיה של אפלטון, שבדרך כלל מאוד מקובלת עלי, אלא להעדיף את הדמוקרטיה על כל פגמיה, במקום מועצת גדולי הפילוסופים או מועצת גדולי התורה או מועצת גדולי המשפט. 

       ועכשיו, כדי לסיים את העניין הזה, אדוני היושב-ראש, יש דבר אחד שלא הבנתי בבג"ץ אלפי-מנשה. בבג"צים שהוגשו נגד הפינוי של גוש-קטיף, נגד פינוי 9,000 יהודים, אזרחי ישראל נאמנים, מבתיהם, נגד הריסת קהילותיהם ויישוביהם, בג"ץ לא התערב. הוא קבע שאם הממשלה חושבת שמבחינת שיקולים של ביטחון לאומי, שיקולים מדיניים או ביטחוניים, נכון לפנות את חבל-עזה, מותר לשם כך גם לעשות את המעשה הזה – שתמכתי בו, אבל אין ספק שהוא מעשה קשה, מעשה נורא – לעקור 9,000 איש מבתיהם ומקהילותיהם ולשכנם במקום אחר. 
       
       עכשיו אגיד לך מה אני לא מבין. בבג"ץ אלפי-מנשה דובר על 3,000 איש שהם לא אזרחים – לא אזרחי ישראל אבל תושבים ערבים, שהגדר פגעה באיכות חייהם. לא דובר על עקירתם או על פינוים. אמרו שמשיקולי ביטחון הגדר תעבור בתוואי כזה, שבגללו חייהם ישובשו, ויהיו על זה פיצויים. איך יכול להיות שמשיקולי ביטחון לאומי – קבע בג"ץ – אפשר לעקור 9,000 מאזרחי ישראל, יהודים, מבתיהם, אבל אי-אפשר לבנות גדר, שלא עוקרת אלא רק מכבידה את שגרת חייהם היומיומית של 3,000 פלסטינים, שבכל זאת, עם כל הכבוד, אינם אזרחי ישראל, ומחויבותנו להם פחותה מזו שלאזרחי ישראל?
       
היו"ר ראובן ריבלין:
       
       לפי החוק הבין-לאומי יש לנו אחריות כלפיהם.
       
יובל שטייניץ (הליכוד):
       
       אבל ודאי שגם כלפי אזרחינו שלנו.
       
היו"ר ראובן ריבלין:
       
       ודאי וודאי.
       
יובל שטייניץ (הליכוד):
       
       לכן אני מתפלא, כיצד אפשר להחליט שמשיקולי ביטחון לאומי אפשר לעקור 9,000 יהודים מבתיהם, ולא רק שאי-אפשר להזיז 3,000 פלסטינים, אפילו אי-אפשר לבנות גדר שמקשה עליהם את החיים היומיומיים. על פניו זה נראה כמו אפליה גזעית נגד יהודים ונגד זכויות יהודים, שבאלה אפשר לפגוע יותר בקלות מאשר בזכויות של פלסטינים. אולי כבודו יסביר לי את ההיגיון המצרפי שבשתי ההחלטות יחד, כי אני עד היום לא הצלחתי להבין את ההיגיון של בג"ץ. תודה רבה.

היו"ר ראובן ריבלין:
       
       אני לא מסכים עם ההחלטות, אבל אני חושב שאין השלכה בכלל מעניין לעניין. פה בג"ץ אמר: אני אומר שהחומה באה כדי למנוע פגיעה באזרחי ישראל ובתושביה, דבר שהוא לא רק זכותה של ממשלה אלא חובתה, ויחד עם זה, בג"ץ אומר כאן שאפשר להשיג את אותה מטרה – שהרי הגדר היא לא גדר פוליטית, היא לא גדר מדינית, אלא גדר ביטחונית – בסלילת כביש, במציאת פתרון שיביא לתוצאה שהממשלה התכוונה לה, וגם יאפשר להגן. שלא תהיה אי-הבנה, אין להבדיל בין אזרחים לאזרחים ובין אזרחים ללא-אזרחים, כי כל האנשים שנמצאים בשטח הנתון לשליטת ישראל – על-פי החוקים הבין-לאומיים חובתנו לדאוג לכל הנושאים שקשורים לחייהם.
       
יובל שטייניץ (הליכוד):
       
       לא אתפלמס אתך. אין ספק שיש צדק מסוים בדבריך, ועדיין תוואי הגדר נקבע מלכתחילה משיקולים ביטחוניים כתוואי הטוב ביותר, וכאן פגעו בשיקולים האלה לטובת רווחתם של האזרחים הפלסטינים, שכנראה קודמת במידת-מה לחלק מהשיקולים האחרים.
       
היו"ר ראובן ריבלין:
       
       אני לא רוצה להביע את דעתי, אתה רק שאלת אותי על הנושא העיוני. תודה רבה.
       
יובל שטייניץ (הליכוד):
       
       אני מאוד מודה לכבודו, תודה רבה.
       
היו"ר ראובן ריבלין:
       
       כבוד השר גדעון עזרא, השר לביטחון פנים, ישיב בשם הממשלה בכל הנושאים שחבר הכנסת יושב-ראש ועדת החוץ והביטחון דיבר עליהם. גם בנושא "יש גבול" וגם בנושא גדר הביטחון ובג"ץ אלפי-מנשה.
       
משה גפני (דגל התורה):
       
       זה לא רק בחוק הבין-לאומי, זה כך גם על-פי ההלכה.
       
היו"ר ראובן ריבלין:
       
       האם יעלה על דעתך שהחוק הבין-לאומי יהיה בניגוד להלכה? מילא החוק בישראל, אבל שהחוק הבין-לאומי יהיה בניגוד להלכה, חבר הכנסת גפני? אני מתפלא עליך.
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, חבר הכנסת שטייניץ העלה שתי סוגיות שליוו אותנו בימים האחרונים ובלי כל ספק עוד ילוו אותנו בעתיד. אתחיל בנושא הכוונה של ממשלה זרה לעצור קצינים ישראלים. אני מסכים עם הדברים שאמרת. לדעתי, אזרחי ישראל צריכים לגנות בכל פה את כל אנשי "יש גבול", שהם אזרחי מדינת ישראל, שמשתתפים בפעילות מהסוג הזה. נדמה לי שהם גלשו מעל ומעבר למה שמגיע לקציני צה"ל, שלפי דעתי מנעו פגיעה באזרחי ישראל באשר הם בפעולות טרור. 
       
       שמעתי גם ששר החוץ סילבן שלום הגיע להסכמה עם שר החוץ הבריטי, ג'ק סטרו, בנושא הזה. לפי מה ששמעתי – לא קיבלתי על זה אישור רשמי – ג'ק סטרו גם הוא, ולא רק אתה ופעולתך עם ועדת ההגנה הבריטית, יטפלו בנושא, ואני מקווה מאוד שהנושא הזה לא יישנה במקומות אחרים.
       
       לעצם העניין, כאן אני משיב במקום שרת המשפטים, שרת המשפטים קיימה ישיבה ב-18 בספטמבר, שנכחו בה היועץ המשפטי לממשלה, פרקליט המדינה ובכירים ממשרד המשפטים, ממשרד החוץ, מצה"ל ומהשב"כ. הישיבה כונסה לאחר ששופט באנגליה הוציא לאחרונה צו למעצרו של דורון אלמוג בטענה כי היה מעורב בהריסת בתים ברפיח. בית-המשפט הוציא את צו המעצר לאחר שמשרד עורכי-דין בריטי, ובו אזרח ישראל – אני לא יודע אם בעבר או בהווה, בשיתוף פעולה עם ארגון פלסטיני לזכויות האדם, פנה לשופט באנגליה וביקש כי יוצא צו למעצרו של דורון אלמוג, שהיה צפוי כי יגיע לבריטניה למחרת היום. השופט נעתר לבקשה והוציא צו מעצר. 
       
       יצוין, כי לפי מיטב ידיעתנו, גורמי אכיפת החוק או התביעה באנגליה לא היו מעורבים בפנייה אל בית-המשפט. בבדיקה ראשונית עלה, כי לפי החוק באנגליה נדרש אישור של היועץ המשפטי לממשלה לצורך העמדה לדין בהתבססות על חוק אמנת ז'נבה האנגלי וחוקים אחרים המפעילים סמכות אוניברסלית, אולם ככל הנראה אישור היועץ המשפטי לממשלה אינו נדרש לצורך הוצאת צו מעצר בנסיבות אלה. 
       
       בישיבה הביעה שרת המשפטים את עמדתה, כי המצב שבו קציני צה"ל ובכירים ישראלים אינם יכולים לצאת למדינות מסוימות בלי לחשוש שייעצרו אינו מתקבל על הדעת. היא הבהירה שאין מדובר בעניין פרטי של אותם ישראלים, אלא בעניינה של מדינת ישראל, ואמרה שיוקצו תקציבים מתאימים לטפל בנושא כולו. בישיבה נדונו אפשרויות משפטיות ומדיניות להתמודדות עם הנושא, לא רק בבריטניה אלא בכלל, במדינות שונות בעולם, ונדונו דרכים לטיפול בסוגיית צו המעצר שהוצא נגד דורון אלמוג.
       
       מדינת ישראל מכבדת כמובן את מערכת החוק באנגליה, אולם המשתתפים בישיבה היו מוטרדים מאוד מהאפשרות שבאנגליה אפשר להוציא צו מעצר נגד זרים בגין חשדות לכאורה שאין לאנגליה כל זיקה אליהם בלי שגורם כלשהו במערכת התביעה או במערכת אכיפת החוק באנגליה יפקח על כך. האפשרות שיוצאו צווי מעצר נגד אזרחי ישראל במדינות זרות בלא שום פיקוח מצד המדינה היא מטרידה ביותר. בסוף הישיבה הוקם צוות בין-משרדי, בראשות מנהל המחלקה לעניינים בין-לאומיים בפרקליטות המדינה, לטיפול בסוגיה בכללותה.
       
       באשר לבג"ץ 7957/04 בעניין הגדר סביב אלפי-מנשה, אני מוכרח לומר, שיש כוונה לממשלת ישראל לדון בכובד ראש בהחלטות הבג"ץ. היכן שניתן לתקן אנחנו נתקן, ובמקומות שבהם עדיין אין גדר, נביא בחשבון את החלטות הבג"ץ כפי שהיה בהחלטה הזאת ובהחלטה על הבג"ץ שהיה בנושא בית-צוריף. נביא את זה בחשבון כאשר נבנה את הגדר. מדובר לא בגבול מדיני אלא בגדר שמטרתה להגן על תושבי מדינת ישראל ואלפי-מנשה, שסבלו מפעולות טרור חוזרות ונשנות. בבניית הגדר היו אמנם חמישה יישובים קטנים, כולם קטנים, שנכללו בתחומי הגדר ונבנו להם שערי יציאה כאלה ואחרים, אבל ברור לגמרי שהתנועה פחות חופשית מזו שהיתה לו היו קשורים ישירות לקלקיליה. 
       
       בעקבות הבג"ץ הנושא הזה ייבדק ויראו מה ניתן לעשות. ברור לגמרי שבג"ץ אישר את הצורך של אנשי אלפי-מנשה להיות ממוגנים על-ידי גדר. כולנו מבינים שמצד שני אנחנו לא רוצים לפגוע ביכולתם של הפלסטינים לנוע בצורה חופשית, אבל צריך להבין, שכאשר קיימת התנגשות בין יכולת התנועה החופשית לסכנת חיים לאזרחים, סכנת חיים לאזרחים עולה, לדעתי, על חופש התנועה בין השעה 18:00 לשעה 21:00 או אפילו עד הבוקר. לי אין כל ספק שמטרתה של ממשלת ישראל היא לסיים את עבודת הגדר מוקדם ככל האפשר. יש עדיין 50 בג"צים תלויים ועומדים, אבל יש מקומות שבהם אפשר להמשיך בעבודה והעבודה נמשכת בכל המרץ ובכל עוז בכל מקום שניתן. 
       
היו"ר ראובן ריבלין:
       
       אתה מציע להעביר לוועדה?
       
השר לביטחון פנים גדעון עזרא:
       
       כן. תודה רבה.
       
היו"ר ראובן ריבלין:
       
       השר הציע להעביר לוועדה, ולכן יש לנו הצעות אחרות, של חברי הכנסת זאב, אלסאנע ומח'ול. חבר הכנסת נסים זאב, בבקשה. אני לא מצמצם אתכם לדקה, אבל אני מבקש לא להרחיב מעבר לדרוש. למסור את המסר ולא לחזור עליו חמש פעמים. 
       
נסים זאב (ש"ס):
       
       אדוני היושב-ראש, הבעיה של עם ישראל מאז יציאתו ממצרים היא הערב-רב אשר עלה אתם. הם היו המסיתים, הם היו המדיחים והם הובילו את עם ישראל כל פעם מדחי אל דחי. זה הערב-רב מתוכנו. 20 שנה יש גבול? לא היה גבול. איפה הגבולות של אותה קבוצה שנתנו לה להתארגן במדינת ישראל? הרי הם בוגדים, הם המרגלים. הם מרגלים חוקיים ולא עצרו אותם. 
       
       עכשיו מתעוררים? מה קרה לנו? עכשיו מנסים להציע איזה חוק כדי לבלום אותם. השאלה, אדוני היושב-ראש, היא מה יקרה אם פלסטיני יגיש מחר את אותה תביעה? הרי התוצאה תהיה אותה תוצאה. הנושא אינו עניין של חוק בלבד, וגם אם החוק הזה יעבור בכנסת, אני מאמין שהוא יעבור, מבחינת מבחן התוצאה לא נראה משהו שונה. מי שמגיש את התלונה הולך על-פי החוק הבין-לאומי. אנחנו צריכים להבהיר יותר את עצמנו בעולם, כי המוסלמים הקיצונים משתלטים היום על מדינות אירופה. 
       
היו"ר ראובן ריבלין:
       
       עכשיו אדוני עובר בהצעה אחרת לדיון מקיף בכל נושא האסלאם. אני לא מציע. אדוני דיבר על תנועת "יש גבול", ויש גבול גם למה שאפשר לומר. 
       
נסים זאב (ש"ס):
       
       אני רוצה לומר, שאנחנו מוכפשים בעולם ויש ארגונים רבים באירופה שמנסים להדביק לנו תדמית של פושעי מלחמה. 
       
היו"ר ראובן ריבלין:
       
       אמרת זאת בצורה בהירה. 
       
נסים זאב (ש"ס):
       
       אני חושב שאנחנו לא עושים די כדי לבלום את התדמית הזאת. אני חושב שמשרד ראש הממשלה, שלקח על עצמו את ההסברה, לקח את התקציב אבל לא את ההסברה בפועל. זה לא נעשה, לא מומש. 
       
היו"ר ראובן ריבלין:
       
       תודה רבה. אני מאוד מודה לחבר הכנסת נסים זאב. חבר הכנסת טלב אלסאנע, בבקשה, אדוני. 
       
טלב אלסאנע (רע"ם):
       
       אדוני היושב-ראש, חברי הכנסת, יש כנראה אנשים בבית הזה המופתעים מכך שגם מדינת ישראל, אפילו מדינת ישראל כפופה לחוק הבין-לאומי, ולכן מה שחל על שאר מדינות העולם - האמנות ואמנת ז'נבה - מחייב גם את מדינת ישראל. צריך להפסיק עם תחושת הרדיפה כאילו כל העולם נגדנו. יכול להיות שאנחנו נגד עצמנו. יכול להיות שהבעיה לא שם, הבעיה כאן, ולכן צריך לבדוק את המעשים שעושה מדינת ישראל. 
       
       עובדה, ראינו איך קיבלו באו"ם את ראש הממשלה. ראיתי אתמול שנציג ישראל הוא זה שניהל את הישיבה באומות המאוחדות. לא כל העולם נגדנו. יש מעשים פסולים שצריך לתקן על מנת שיתיישבו עם האמנות הבין-לאומיות ועם החוק הבין-לאומי. 
       
       לגבי החלטת בג"ץ, אני מברך עליה. לכל המדינות בעולם, כפי שאתה יודע, היושב-ראש, יש גבול ורק למדינת ישראל אין גבולות. הגיע הזמן להגדיר את הגבולות, להציב את החומות. בעולם בונים גשרים, ורק כאן מקימים חומות-חומות. אם רוצים בכל זאת, שיקימו חומה, אבל על הגבול. 
       
היו"ר ראובן ריבלין:
       
       חבר הכנסת אלסאנע, היו גבולות ב-48' והירדנים לא רוצים אותם. 
       
טלב אלסאנע (רע"ם):
       
       למיטב ידיעתי, מדינת ישראל לא הכירה. נחזור לגבולות 48'. אם היו, אפשר לחדש אותם. נחזור לאותם גבולות. 
       
צבי הנדל (האיחוד הלאומי - ישראל ביתנו):
       
       איזה צדיק אתה. 
       
היו"ר ראובן ריבלין:
       
       תודה. חבר הכנסת עסאם מח'ול, בבקשה. חבר הכנסת הנדל, לא לקרוא קריאות ביניים בעמידה. 
       
עסאם מח'ול (חד"ש-תע"ל):
       
       אדוני היושב-ראש, את חבר הכנסת שטייניץ מפליאה התלונה בלונדון, ואותי מפליאה הפליאה שלו. יש כאן ניסיון להפוך את העבריין לקורבן, והוא גם מגדיל לעשות כשהוא מדבר בשם ועדה, וכן שהוא הולך להציע חוק להגנת הלוחמים בטרור. המשמעות היחידה שלו בקונטקסט שבו הוא מוצע היא חוק התרת פשעי מלחמה. כך ייקרא החוק הזה, חבר הכנסת שטייניץ. 
       
       אני מתפלא על מה אתם מלינים. הרי "יש גבול", שבעצם הליכתה לסיפור הזה היא מצילה את הכבוד האבוד של הצדק בישראל ושל מנגנוני הצדק בישראל – "יש גבול" ניסתה ורוצה לעשות את הצדק, להביא את פושעי המלחמה האלה לדין, ובפני בית-משפט ישראלי. בית-המשפט הישראלי אינו מוכן לדון בפשעי המלחמה האלה, והנושא הזה נמצא על שולחנו של בג"ץ כבר שנים ואין מענה.
       
       מה אתם חושבים? רוצים גלובליזציה? העולם ככפר קטן? כולם נמצאים באותה קלחת? כשמדובר בעבירה על החוק הבין-לאומי בפשעי מלחמה נגד אזרחי מדינת ישראל, שאינם מקבלים סעד משפטי במדינת ישראל, לא מבית-המשפט במקרה הזה ולא ממח"ש במקרה אחר, שהם לא ילכו וינצלו את הערכאות הבין-לאומיות? מה אתם חושבים לכם? איפה אתם חיים? בעולם הזה מי שעושה פשעי מלחמה ישלם. או שהוא משלם במסגרת המשפט של המדינה, או במסגרת אחרת של משפט. זאת הברירה היחידה. 
       
היו"ר ראובן ריבלין:
       
       תודה רבה. רציתי להעיר לחבר הכנסת מח'ול, שהחוק הבין-לאומי קובע, שכאשר טרוריסט מתחבא בתוך אוכלוסייה אזרחית, מותר לאותה מדינה שנלחמת בטרור להתעסק אתו גם בקרב אותה אוכלוסייה אזרחית. הפשע נגד האנושות הוא שטרוריסט מתחבא ולוקח לעצמו או מייצר לעצמו מגן אנושי של תמימים ועוברי דרך. 
       
עסאם מח'ול (חד"ש-תע"ל):
       
       מי שרוצח חפים מפשע הוא רוצח חפים מפשע והוא פושע מלחמה. בטרוריסט אפשר להילחם, אבל בנשים ובילדים אי-אפשר להילחם. 
       
היו"ר ראובן ריבלין:
       
       חשבתי שאדוני גם מתכוון לכך שכל מי שמחביא טרוריסט הוא בבחינת עובר עבירה, הוא מסייע. אם הטרוריסט הוא רוצח, כל מי שמסתיר אותו מסייע לרוצח. 
       
טלב אלסאנע (רע"ם):
       
       כל החוק הישראלי מבוסס על החוק האנגלי. 
       
היו"ר ראובן ריבלין:
       
       מובן שאם נאשר להעביר את הנושא לוועדה, בוועדה תוכלו להמשיך ולהרחיב את הדיון. תודה רבה. אנחנו עוברים להצבעה בנושא "יש גבול", בבקשה. 
       

הצבעה מס' 2
       
בעד ההצעה להעביר את הנושא לוועדה - 11
בעד ההצעה שלא לכלול את הנושא בסדר-היום - 4
נמנעים - אין
ההצעה להעביר את הנושא לוועדת החוקה, חוק ומשפט נתקבלה. 

היו"ר ראובן ריבלין:
       
       11 בעד, ארבעה נגד ואין נמנעים. אני קובע שהנושא עובר לוועדת החוקה, חוק ומשפט. 
       
       אנחנו עוברים להצבעה בנושא: פסיקת בג"ץ בנושא גדר הביטחון. נא להצביע. 
       
הצבעה מס' 3
       
בעד ההצעה להעביר את הנושא לוועדה - 13
בעד ההצעה שלא לכלול את הנושא בסדר-היום -  1
נמנעים - 1
ההצעה להעביר את הנושא לוועדת החוקה, חוק ומשפט נתקבלה. 
       
היו"ר ראובן ריבלין:
       
       13 בעד, אחד נגד ואחד נמנע. אני קובע שגם נושא פסיקת הבג"ץ יועבר לוועדת החוקה, חוק ומשפט על מנת לדון בו. תודה רבה. 
       

פגיעה בנכים כתוצאה מעליית מחיר הדלק

היו"ר ראובן ריבלין:
       
       הנושא הבא: פגיעה בנכים כתוצאה מעליית מחיר הדלק. אני מזמין את סגן ראש הממשלה לשעבר, שר הרווחה לשעבר, שר הפנים לשעבר, יושב-ראש תנועת ש"ס, חבר הכנסת אלי ישי, להעלות את הנושא הבא על סדר-יומה של הכנסת. אדוני, בבקשה. 
       
אליהו ישי (ש"ס):
       
       אדוני היושב-ראש, חברי חברי הכנסת, ראשית, אני מודה לך, אדוני היושב-ראש, על כך שהכנסת מתכנסת. הנושא חשוב, יושבים נכים ומפגינים כבר ימים מספר, אבל זה לא מעניין אף אחד. יש איזו הידרדרות במוסר ובאכפתיות של ממשלת ישראל, אבל על מה אני מלין? ממה אכפת לממשלה? כבר משום דבר. אין רחמנות, אין חמלה, יש אכזריות. יושבים פה נכים כבר שבוע שני ויש להם טענות צודקות. פעם היתה התקשורת מרוכזת, מתרכזת ומתמקדת בזעקה שלהם מבוקר עד ערב, אבל היום גם זה לא קורה, לצערי הרב. אני מאוד מקווה שהיום, בעקבות הדיון פה בכנסת, בבית הזה, סוף-סוף יעלה הנושא לסדר-היום הציבורי. 
       
       אני מכיר את המאבק של הנכים עוד מלפני שנים מספר, בהיותי שר העבודה והרווחה. נפגשתי אתם וישבנו בהרבה דיונים. ההפגנה הראשונה היתה לפני כשבע שנים, והגברת שמחה בניטה הובילה אותה ביד רמה. פתחתי את שערי המשרד בפניהם, סייעתי ועזרתי להם, וכחבר ממשלה לשעבר אמרתי שהטענות שלהם צודקות, קשות וכואבות. אני לא יודע אם יהיה פתרון לכול, אם הממשלה תהיה מסוגלת לאשר את כל הדרישות במגבלות שיש ובהיבטים הכספיים, אבל יש הרבה עוולות, שורה ארוכה של פגיעות קשות שאי-אפשר לתאר אותן, ואולי אני אזכיר חלק מהן. 
       
       קיימנו דיונים במשרדי הממשלה, אצלי, אצל שר האוצר, בממשלה ובכנסת, ואכן עשינו כמה תיקונים משמעותיים לאורך השנים. האמינו לי, חברי חברי הכנסת, הדברים האלה באמת מתבקשים. אי-אפשר להאמין שיש בעיות כאלה. לדוגמה - אדם נכה 100%, מוגבל, נכה קשה, צריך לבוא שוב לוועדה כאילו פתאום הוא עומד על הרגליים, כאילו קרה לו איזה נס והכול בסדר גמור. מטרטרים אותם. הטרטור והסחבת בביטוח לאומי היו נוראיים. אני מודה שבביטוח הלאומי, לפחות בתקופה שהייתי במשרד, עשו מאמצים אדירים, פתחו את הדלתות, סייעו להם ועזרו להם. נכנסתי בסיורים שלי ללשכות וביקשתי מהם: תנסו להבין נכה. אנחנו נכנסים למקלחת, יוצאים החוצה, אוכלים טוב, ברוך השם, מודים לבורא עולם, מסתדרים עם עצמנו. אבל, תנסו לחשוב על אדם שלא יכול להתקלח אם לא לוקח אותו עובד סיעודי למקלחת. הוא לא יכול לאכול וצריכים להאכיל אותו. צריכים להלביש אותו. תנסו לחשוב מה זה וכמה זה כואב ונורא. 
       
       הייתי בבית של נכה בשביל להרגיש את זה. באתי לכמה בתים ויצאתי בוכה בגלל מה שהם צריכים להתמודד אתו. אתם יודעים על מה רבים אתם? הם הגיעו להרבה הישגים כביכול, אבל על מה אנחנו מדברים? זה עלה כמה מאות מיליוני שקלים, אבל יש מיליארדים לדברים אחרים. לזה אין כסף. לנדכאים, לחולים, למוגבלים ולסובלים האלה אין כסף במדינה שלנו. סוף-סוף באו לקראתם כי ההפגנה הצליחה. אני מכיר את האוצר, הוא עושה כל מיני תרגילים כל כך מכוערים, אדוני סגן השר. אני אשמח לשבת אתך. 
       
       מחיר הדלק עלה עכשיו כמעט ב-100%, ונכה מקבל תקצוב. מאיפה הוא יממן את זה? הוא לא יכול לנסוע, ואם הוא ייסע לאן שהוא רוצה, לא יהיה מי שיקלח אותו בלילה כי לא יהיה לו כסף. לעובדים זרים נתנו תנאים סוציאליים טובים, ואני לא מתנגד לזה. הוא בן-אדם וצריך לתת לו את כל התנאים שלו. זה בסדר גמור. זה עלה, אבל זה על חשבון הנכה והוא צריך לשלם את זה. הוא לא יכול לשלם, אדוני היושב-ראש. אתה יודע מה קורה? אנשים מתחלקים - עובדת זרה לשני נכים. אם הוא לא יכול להתקלח, אם אין מי שיחליף לו את הבגדים לפני שהוא הולך לישון, זאת פשוט זוועה. זה פשוט מקומם. אין לו כסף לממן אותם. הכנסת העבירה חוק לגבי התנאים של העובדים הזרים? מצוין, תעבירו תוספת לנכים. 
       
       פעם תקציבי השאירים או תשלומי ההעברה לנכים, לחד-הוריות או לקצבאות ילדים היו צמודים לשכר הממוצע במשק. אולי אזרחי  מדינת ישראל לא כולם בקיאים בזה, אבל כשזה צמוד לשכר הממוצע במשק, זה עולה ומתעדכן בצורה טובה. תראו עכשיו את הרשעות ואת האכזריות של האוצר, שהממשלה אישרה והכנסת אישרה - להצמיד את זה למדד. אתה יודע, אדוני היושב-ראש, מה זה עושה? 300 מיליון שקל פחות כל שנה בתשלומים שלהם. תראה את הפערים, איך הם הולכים ומתעצמים. איזה פער גדול הולך להיות. בכל שנה מפסיד כל נכה בין 100 ל-300 שקל. מדובר בנכה, מוגבל, קשיש וילד. מה הרשעות הזאת? הממשלה תרוויח בשלוש-ארבע השנים הקרובות עוד מיליארד שקל ואז יהיה קול זעקה. בשבילם זה אוכל, זה כסף למכולת. 
       
       הדלק עולה, התשלומים צמודים למדד, והוא מפסיד כבר כמה מאות שקלים. לעובדים זרים צריך לשלם יותר ועוד שורה ארוכה של דברים. פעם היו להם הטבות מס ונכה קשה יכול היה לקבל פטור ממס בחיסכון בין 20% ל-30%, וגם את זה רוצים לבטל להם. פעם הוא יכול היה להרוויח עד 2,100 שקל ולקבל את הקצבה ולעשות תוספת של עבודה מבחוץ בשכר של עוד 1,700 שקל. רוצים להוריד להם את זה כך שהם יוכלו לקבל קצבה עד 1,800 שקל ושכר עבודה מבחוץ עד 1,200 שקל. מה צרות העין הזאת? שיעבוד ויקבל יותר. לבריאות. 
       
היו"ר ראובן ריבלין:
       
       שיעבוד ויקבל 100,000 שקל. 
       
אליהו ישי (ש"ס):
       
       כן, שיעבוד ויקבל 100,000. הוא נכה, הוא מוגבל. 
       
היו"ר ראובן ריבלין:
       
       הלוואי שירוויח 100,000. 
       
אליהו ישי (ש"ס):
       
       אדוני היושב-ראש, אני לא מכיר נכה שמרוויח 100,000 שקל. 
       
היו"ר ראובן ריבלין:
       
       נכון, אבל למה להגביל אותם?
       
אליהו ישי (ש"ס):
       
       ודאי, אתה צודק. רוב הנכים בקושי מתקיימים, בקושי חיים, בקושי יש להם מה לאכול. איזו התלבטות קשה יש להם בין מקלחת לבין נסיעה, הדלק והארנונה. אני רוצה לעודד את הנכים שיפתחו עסקים. נכה פותח עסק ועד 100 מטר הוא פטור מארנונה, אבל אם זה יותר, הוא לא יהיה פטור מארנונה. מה זאת אומרת? הרי בשביל לקחת משרד נורמלי - הוא צריך משרד גדול בגלל הכיסא שלו, בגלל המעברים, בגלל המרווח, הוא צריך מסדרון גדול יותר, הוא צריך דלת משרד הרבה יותר גדולה עם מעברים לכיסא. מה לעשות? הוא צריך משרד גדול יותר, אבל אם יש לו משרד גדול יותר, הוא ישלם יותר ארנונה. איפה הרגישות? איפה האכפתיות? יש הרבה דוגמאות.
       
       גם בוועדת-לרון התקבלו, לדעתי, החלטות קשות ביותר, לא הגיוניות ולא סבירות, וצריך גם אותן לתקן כי הכול מתואם. המאבק הצליח והם הצליחו להשיג הישג אדיר של מאות מיליוני שקלים לטובת הנכים. אגב, אני מאושר על כך, ועזרתי להם מאוד, ברוך השם. גם אני וגם מחליפי במשרד, הרב בניזרי. הממשלה ישבה, כנסת ישראל ישבה, ואיך אפשר לכרסם ולהביא אותם חזרה לכך שיפסידו את מה שהם הרוויחו? איך אפשר להזיק להם? עשו את הפטנטים האלה - מס הכנסה, דלק, עובדים זרים, הצמדת המדד. זו רשעות, אדוני היושב-ראש, זו רשעות. 
       
       לכן, אדוני היושב-ראש, אני מבקש: אני מקווה מאוד שבתחילת המושב נביא הצעת חוק, ממש הצעת חוק. כל ההישגים שהיו לנכים – צריך להביא אותם בהצעת חוק, משום שבחוק ההסדרים ובוועדות שונות שהוקמו פגעו בנכים פגיעה ניכרת פעם, ורוב הפעמים במכוּון. אולי חלק מהדברים – עליית הדלק – לא במכוון. אז מה? עלה מחיר הדלק? תפצה אותם. זה כואב, משום שאנחנו בימי הרחמים והסליחות, באלול, ימים ספורים לפני ראש השנה, וכל אחד מתפלל על עצמו ועל כלל ישראל. לבנו באמת אתם בסבל הנורא שלהם.
       
       דרך אגב, אני גם מציע לכל אחד מחברי הכנסת, לפני שהוא מצביע על מה שקשור לנכים, שילך בבקשה לביתו של נכה, יבקר אצלו כמה שעות ויראה איך הוא מתמודד; איך הוא עולה למיטה, איך הוא מתלבש, איך הוא נכנס למקלחת ואיך הוא יוצא ממנה. אנחנו עושים זאת בכמה דקות, ולהם נדרש בשביל זה כמעט חצי יום. זה טקס. לכל אחד יש מגבלות לפי אחוזי הנכות שלו ולפי המוגבלות שלו.
       
       אדוני היושב-ראש, אני תובע ומבקש שיחזירו להם את כל מה שהשיגו ולא יגזלו את זה מהם. כפי שאמרתי, אם לא תהיה ברירה נכין הצעת חוק, תיקוני חקיקה, לכל הנזקים ולכל הגזלות שהממשלה גזלה מהם.
       
היו"ר ראובן ריבלין:
       
       תודה רבה.  ישיב שר הרווחה, השר - - -
       
ג'מאל זחאלקה (בל"ד):
       
       סגן השר. אני עדיין לא רואה שדגל התורה רוצה שרים.
       
היו"ר ראובן ריבלין:
       
       סגן שר שהוא כולו שר. יש סגן שר שהוא סגן שר, ויש סגן שר שהוא שר.
       
ג'מאל זחאלקה (בל"ד):
       
       את זה כולם יודעים.
       
היו"ר ראובן ריבלין:
       
       סגן השר רביץ, שהוא שר.
       
סגן שר הרווחה אברהם רביץ:
       
       אדוני היושב-ראש, חברי חברי הכנסת, השר אלי ישי – איפה הוא?
       
אליהו ישי (ש"ס):
       
       אני פה ואני שומע כל מלה.
       
סגן שר הרווחה אברהם רביץ:
       
       וכן חברי הנכים, חברי תרתי משמע. הכינו לי תשובה.
       
אליהו ישי (ש"ס):
       
       סגן השר, אני מציע לך – אדוני היושב-ראש, אפשר להציע הצעה? כשהיו מכינים לי תשובה, הייתי יושב עם הפקידים - -
       
היו"ר ראובן ריבלין:
       
       למה לך? אתה מתפרץ. הרי חבר הכנסת רביץ הוא אפילו - - -
       
אליהו ישי (ש"ס):
       
       - - וכמעט אף פעם לא השבתי מה שהכינו לי. אמרתי מה אני רוצה ומה אני מאמין שצריך לעשות.
       
היו"ר ראובן ריבלין:
       
       חבר הכנסת ישי, אתה יכול לראות: "נער הייתי". חבר הכנסת רביץ, כמוני, יכול לומר: "נער הייתי וגם זקנתי". אתה יכולת לומר: "נער הייתי".
       
אליהו ישי (ש"ס):
       
       אני נותן לו עצה. היות שאני מעריך, מאוד מעריך את הרב רביץ - -
       
היו"ר ראובן ריבלין:
       
       סמוך עליו.

אליהו ישי (ש"ס):
       
       - - ואת האישיות שלו, רק אמרתי לו מה ניסו לעשות לי. מעולם לא קיבלתי תשובה ברורה. שיניתי, וכתבתי, ואמרתי מה שאני רוצה - - -
       
היו"ר ראובן ריבלין:
       
       תודה רבה.
       
סגן שר הרווחה אברהם רביץ:
       
       את התשובה הכינו אנשי מקצוע ישרים והגונים, ואפילו חכמים ונבונים. זו תשובה. אני מצטער לומר לחברי שעובדים אתי במשרד שאינני מתכונן להקריא את התשובה הזאת מעל במת הכנסת, כי אני לא מתכונן לדבר על הדלק שהנכים מקבלים ועל סכומי הכסף כדי לממן את הדלק, כי קשה לי להחליף את הרגליים בדלק או את הדלק ברגליים.
       
       אנחנו לא מדברים על דלק. אנחנו מדברים על רגלי בני-אדם. תארו לעצמכם שהיינו צריכים לממן את הרגליים שלנו, והמדינה היתה מבינה שזה חלק מחובותיה לאפשר לכל אדם ללכת והיתה מתחשבנת עם אדם ואומרת לו: אנחנו נאפשר לך ללכת 100 מטרים ביום, ועל השאר תשלם. למה? – כי יש אינפלציה של דלק בעולם. נכון שמדינה עובדת לפי כללים, כללי כלכלה, וכאשר היא רוצה להגיע להישגים כלכליים היא גוזרת גזירות על הציבור והציבור אמור להדק את החגורה. זה בסדר, אבל למנוע מבני-אדם את הדברים האלמנטריים ביותר הדרושים לו כדי שהוא יוכל לחיות כבן-אנוש עד כמה שאפשר לסייע בידו – אלה הם חשבונות עם מספרים ועם השוואות עם מדינות העולם, ואנחנו מדברים כאן באחינו עצמנו ובשרנו.
       
       השר אלי ישי תיאר קודם את הקשיים שאדם נכה נתקל בהם בחיי היום-יום, את הצורך לעשות את הדברים הנדרשים ביותר והצנועים ביותר – השימוש בחדרי שירותים, להתקלח, לאכול לפעמים. אנחנו מדברים בסוגיה אחרת. אני מוכרח לומר שבאוצר לא הפנימו את הדבר; הם כמו כולם: נותנים להם קצת קצבה, ויש כללים מתי מעלים את הקצבה, ויש כאלה שמקבלים קצבת ניידות, ויש כללים – הכול עובד לפי כללים ולפי מספרים.
       
       אני אומר לכם מה הדבר הנכון. השר אלי ישי – כשביקשו ממני שאענה על השאלה הזאת, אמרתי להם: "רבותי, מה אתם רוצים שאני אענה? אני אענה שהם צודקים בכל דבר או כמעט בכל דבר". ביקשתי ששר האוצר יבוא לכאן; אני חושב שזוהי סוגיה שצריכים להחליף את הפיוז כדי לדון בה. צריך להחליף את דרך החשיבה - - 

דוד אזולאי (ש"ס):
       
       הוא עסוק בהגנה על שרון.
       
סגן שר הרווחה אברהם רביץ:
       
       - - צריך להחליף את דרך החשיבה, ולא לראות תמיד במין מבט כללי את כלל אזרחי המדינה. יש יוצאים מן הכלל. מה לעשות? אמרו: לא, זה התפקיד שלך. אז הנה, אני ממלא את תפקידי.
       
       ישבתי עם קבוצת נכים. יש דברים שצריכים ללבן, כי לצערי יש כאן שתי קבוצות, ולפעמים יש אינטרסים מנוגדים. גם את זה למדתי. ועדת-לרון התקבלה על דעת קבוצה אחת של הנכים, והם היללו ושיבחו את המסקנות, אבל הם עשו טעות – הם לא שיתפו בדיונים קבוצות אחרות, שלהן ועדת-לרון מביאה נזק. הרי ועדת-לרון רוצה לעודד את הנכים לצאת לשוק העבודה, וזה דבר טוב, אבל מדוע היו חייבים להישען על ההקצבות – על המלגות שהם מקבלים? לא היו חייבים לעשות זאת. אפשר למצוא דרכים לעודד את היציאה לעבודה בלי לפגוע בקצבה. כמה כבר תרוויח המדינה מהפגיעה הזאת, שנעה בין 1,200 ל-1,800 ש"ח? אינני רוצה להרחיב את הדיבור, כי זה עיסוק משעמם כזה, במספרים, אבל אצל אנשים מדובר בחיים של ממש.
       
       לכן, רבותי, וחברי הנכים - - -
       
נסים דהן (ש"ס):
       
       מה עושים?
       
סגן שר הרווחה אברהם רביץ:
       
       מה עושים? אגיד לכם מה אני אעשה.
       
היו"ר ראובן ריבלין:
       
       על איזה סדר-גודל מדובר?
       
סגן שר הרווחה אברהם רביץ:
       
       מדובר במיליונים, אבל לא מי-יודע-מה. אני יכול להצביע בתקציב המדינה - - -

היו"ר ראובן ריבלין:
       
       מיליונים? עשרות מיליונים? מאות מיליונים?
       
סגן שר הרווחה אברהם רביץ:
       
       זה יותר מעשרות מיליונים. זה לא מאות מיליונים, אולי זה יגיע ל-200 מיליון. אולי. זו לא רק דרישה אחת של הדלק. אני לא מדבר על זה. הדלק לא יגיע לכל כך הרבה, אבל יש עוד כמה דרישות. יש לנו ציבור ייחודי מאוד, שבאמת אפשר להפיק ממנו הרבה מאוד יצירתיות ועבודה ולהחזיר לו את הכבוד העצמי, שיוכל לעבוד בכבוד, בלי לפגוע במה שיש לו. לכן רבותי, מה שאני יכול לומר לכם, אחי ורעי, אני קבעתי להיפגש עם שר האוצר כדי לבחון דרך להקלה ממוקדת על ציבור הנכים, שזכאים באמת לניידות. אני מדבר תחילה על הסוגיה הזאת, כי זו ההצעה לסדר-היום.
       
         אני לא יודע כמה גיבור אני מול האוצר, אבל אני אומר כך: הבנתי שאומרים לי, אתה הרי בכספים לא יכול, אין לך הסמכות, אבל באופן אידיאולוגי תסביר את זה. אז אני אומר לך, אדוני היושב-ראש, שאני יודע שזה כסף, אבל באופן אידיאולוגי אני מרגיש שיש לי מה להסביר לממשלה. האוצר, כמובן, צריך לראות את זה בראייה המקרו-כלכלית, אבל לרדת בסופו של דבר לפרטים, לקבוצות שעליהן מדובר.
       
       אני פונה לנכים, הם צריכים להתאחד ולבוא עם מסר אחד, כי יש לי הרגשה, שאם היה בסמכותי להיענות לאחת הדרישות שלכם לבטל את דוח השופט לרון, היתה פורצת שביתה מצד קבוצה אחרת של נכים. אתם יודעים היטב למה אני מתכוון. אתם חייבים לבוא עם מסר אחד, צריך  להיות מהלך של ויתורים הדדיים בתוככם. בסך הכול יש לכם על מה להיאבק, כולכם יחד. זה מקשה עלינו את היכולת לסייע, כי אין אנו יודעים מה ילד יום, אם אכן ניענה לקבוצה אחת כאשר - - - 

היו"ר ראובן ריבלין:
       
       המחלוקת יכולה גם לפגוע בתוקף המוסרי של העניין.

סגן שר הרווחה אברהם רביץ:
       
       נכון. יש כאן ניגוד עניינים. אבל לא נורא, אני שומע מהם שכבר יש תזוזה בקבוצה השנייה, ואומרים לי אנשי משרדי, שהקבוצה האחרת היא הרבה יותר גדולה מאשר זאת. לא ספרתי. אני יודע שכאשר יש בעיה אנושית כזאת לא סופרים בני-אדם בכלל, צריך לפתור את הבעיה, אבל בשום-שכל. אני לא חושב שהנכים צריכים לשאת את בעיות האינפלציה שלנו. אם אנחנו הבנו כבר שאנחנו צריכים לספק להם דלק כדי שהם יוכלו להגיע ממקום למקום, אז צריך לספק דלק, וכמה שזה עולה, זה עולה. 
       
       כל מה שאני יכול לומר לכם הוא, שאני אביא את הדברים לפני משרד האוצר, וכדאי שאתם תבואו יחד - אולי תבינו האחד מהשני - עם עמדה אחת. צריך להיות גם חכמים, כי הרי מול האוצר אנחנו עובדים, והאוצר אחראי על כל תקציב המדינה.

היו"ר ראובן ריבלין:
       
       אולי כדאי בכל זאת, אדוני סגן השר, שהנושא יועבר לדיון בוועדה ואז נוכל להזמין את נציגי האוצר לוועדה.

סגן שר הרווחה אברהם רביץ:
       
       נכון. כבוד השר לשעבר אלי ישי, הייתי מוכן לומר שיהיה דיון במליאה, אבל מכיוון ששנינו מתכוונים לתועלת הדבר, אני מציע שזה יעבור לוועדה. אני חושב שהוועדה המתאימה שטיפלה בנכים היא ועדת העבודה, הרווחה והבריאות, ולשם יוזמנו כל הצדדים, נציגי הנכים מכל הקבוצות, נציגי האוצר, כמובן, וכל אחד שיש לו עניין בנושא הזה, והדברים ילובנו מתוך רצון טוב. אני בהחלט אתנדב להשתתף בדיונים אלה ואביע את עמדת משרד הרווחה, כדי להגיע סוף-סוף להבנה שבעניין הזה יש להתנהג יותר בכבוד מאשר בהתחשבנות. אני מציע להעביר את הנושא לוועדת העבודה והרווחה.

היו"ר ראובן ריבלין:
       
       אני מאוד מודה לכבוד סגן השר רביץ. היו הצעות אחרות. אחת מהן של חבר הכנסת דהאמשה - הוא אינו נוכח. הצעה שנייה – לחבר הכנסת אורי אריאל. בבקשה, אדוני.

אורי אריאל (האיחוד הלאומי - ישראל ביתנו):

       אדוני היושב-ראש, חברי חברי הכנסת, צריך לומר ביושר, תביעת הנכים, שיושבים פה אתנו היא צודקת. אני רוצה להציע לך, אדוני סגן שר הרווחה, לפנות לשר שלך, ומי שלא יודע מי זה השר, הלוא הוא אריאל שרון ראש הממשלה, ולבקש ממנו שחלק מהתרומות שהוא אסף בעת האחרונה בניו-יורק, בוושינגטון, הוא יתרום לטובת הנכים. מה יכול להיות? הרי נאסף שם כסף. אסור לו לקבל אותו - - - 

אלי אפללו (הליכוד):
       
	- - - 
       
אורי אריאל (האיחוד הלאומי - ישראל ביתנו):
       
       חבר הכנסת אפללו, יכול להיות שבינתיים הוא יעביר את זה למישהו במשפחה, דרך אוסטריה אולי.

אלי אפללו (הליכוד):

       - - - 

היו"ר ראובן ריבלין:

	סגן השר אפללו, סגן שר לא קורא קריאות ביניים. חבר הכנסת אריאל, נא למצות את ההצעה האחרת. 

אורי אריאל (האיחוד הלאומי - ישראל ביתנו):
       
       אני רוצה להציע לחברי הבית להתאחד תחת הקריאה לראש הממשלה ולשר הרווחה, שיתרום את הכספים לטובת הנכים שיושבים אתנו ולמטרות הומניות אחרות.  תודה.

היו"ר ראובן ריבלין:
       
       תודה רבה לחבר הכנסת אריאל. אדוני סגן ראש הממשלה לשעבר, האם אדוני מסכים להעביר לוועדה?

אליהו ישי (ש"ס):
       
       מסכים.

היו"ר ראובן ריבלין:
       
       ובכן כך: מי שמצביע בעד - מעביר לוועדת העבודה, הרווחה והבריאות. ומי שמצביע נגד - מבקש להסיר מסדר-היום. נא להצביע - מי בעד? מי נגד? מי נמנע?
       
הצבעה מס' 4
       
בעד ההצעה להעביר את הנושא לוועדה – 13
בעד ההצעה שלא לכלול את הנושא בסדר-היום – אין 
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה. 

היו"ר ראובן ריבלין:
       	
       13 בעד, אין מתנגדים ואין נמנעים. אני קובע שההצעה עברה לדיון בוועדת העבודה, הרווחה והבריאות.  רבותי, לא לדבר עם היציע. עם כל אהדתי ליושבים שם, אין מדברים מהאולם עם היציע.
       
       
מסמכים שהונחו על שולחן הכנסת

היו"ר ראובן ריבלין:
       
       הודעה למזכיר הכנסת. 
       
מזכיר הכנסת אריה האן:

       ברשות יושב-ראש הכנסת, הנני מתכבד להודיע, כי הונחה על שולחן הכנסת - לקריאה שנייה ולקריאה שלישית: הצעת חוק שירות ביטחון (הוראת שעה) (תיקון מס' 9), התשס"ה-2005, שהחזירה ועדת החוץ והביטחון. תודה. 
       

ביקור ראש הממשלה בארצות-הברית

היו"ר ראובן ריבלין:
       
       אני מזמין את חבר הכנסת צבי הנדל להעלות את נושא ביקור ראש הממשלה בארצות-הברית.
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברות וחברי הכנסת, מעניין לעניין באותו עניין. ביקורו של ראש הממשלה בארצות-הברית. אפשר לדבר על הביקור ואפשר לדבר על ההווה ועל העתיד. אני רוצה להעלות דווקא נקודה או שתיים מהעבר, אף שההוא מסכן, היה צריך לסדר את לוח הזמנים ולוח הנואמים  שכך במקרה יצא - - - 

היו"ר ראובן ריבלין:
       
       נא לבקש מכבוד השר עזרא להיכנס פנימה, כדי שישמע את הדברים שאומר חבר הכנסת הנדל. כבוד השר עזרא נמצא במסדרון, נא לבקש ממנו שייכנס. הנה כבוד השר עזרא נמצא.

צבי הנדל (האיחוד הלאומי - ישראל ביתנו):
       
       היו צריכים לסדר כדי שהנאום יצא בדיוק בפריים טיים בישראל, על מנת שהליכודניקים, עד האחרון שבהם, ישמעו את הנאום. זה היה חשוב, אחר כך גם היתה ארוחה דשנה. אני מאוד מקווה שהיא היתה כשרה וטעימה, וגם שם לא היה ברור - - - 

אברהם רביץ (דגל התורה):
       
       היא אשה דתית.

צבי הנדל (האיחוד הלאומי - ישראל ביתנו):
       
       זה טוב, לפחות זה היה כשר. שמעתי שזה עלה הון תועפות למי שרצה לאכול ארוחה שם. כמובן, כרגיל, אף אחד לא יודע מזה, מי בכלל ידע שגובים כסף וכו'.
     
       בדרך כלל טומי לפיד מאוד כועס עלי למה אני מזכיר עוד פעם ועוד פעם את הפשעים של משפחת שרון וכו'. במקרה הזדמן לי לקרוא לפני שבוע בעיתון היחיד שלא מפחד ולא שומר על "האתרוג" ולא נזהר כל הזמן, אלא כותב דברי אמת, מביא נתונים. קראתי שם שבתיק של מרטין שלאף, או מה שאנחנו מכירים, סיריל קרן, הועברו כספים. בדרך כלל למשטרה אין בעיה לבדוק לאן הועברו הכספים. מותר להם באישור השרים לעיין - - - 
       
היו"ר ראובן ריבלין:
       
       דרך אגב, העיתון שאתה מדבר עליו הוא אנונימי?
       
צבי הנדל (האיחוד הלאומי - ישראל ביתנו):
       
       "הצופה", אמרתי. סליחה, סליחה, המביא דבר בשם אומרו - - -
       
אלי אפללו (הליכוד):
       
       הוא לא מזוהה בכלל, "הצופה".
       
צבי הנדל (האיחוד הלאומי - ישראל ביתנו):
       
       תשמע את העובדות ותכחיש אותן. כשנודע שהחשבון אינו בארץ, אלא באוסטריה, מדינה שכל כולה אוהבי ישראל, הגישה המשטרה בקשה באוסטריה. זה דבר מקובל, ובדרך כלל השרים מאשרים כמעט אוטומטית לעיין בחשבונות הבנק. הפעם הממשלה לא אישרה. הגישו שם שאילתא – גם בפרלמנט שם יש שאילתות. יושב-ראש האופוזיציה שם העלה שאילתא: מדוע לא אישרה הממשלה לעיין  במסמכים של הבנק כפי שביקשה משטרת ישראל? עלה אחד השרים שם – לא זוכר מי זה – על הבמה וענה בלי כחל ושרק ובלי לטייח ולייפות. הוא אמר: נוחה לנו המדיניות של ראש הממשלה אריק שרון, ולכן אנחנו לא ניתן לבדוק את החשבונות. אמר את זה מעל הבמה. כל מה שאני אומר הוא לא מפני ש"הצופה" כן כתב או לא כתב, אלא אלה עובדות. אפשר לבדוק את זה בפרוטוקולים של הפרלמנט באוסטריה, שהם ידועים כאוהבי ציון אדירים. שם המלה "אנטישמיות" אינה מזעזעת כל כך את האנשים. 
       
        תבינו על מה אני מדבר – מדינה כמו אוסטריה אוחזת בגרון את ראש הממשלה שלנו ואומרת לו: אני לא משחררת חומר מפליל נגדך כל עוד אתה עושה את מה שאנחנו – האוסטרים -  חושבים שטוב למדיניות שלנו. עכשיו, הרי ראש הממשלה צריך להיות גיבור בלתי רגיל ולומר: אני מוכן להפליל את עצמי ובלבד להגן על המדינה, וכו'. הוא הרי לא רוצה שהבנים שלו יהיו מאחורי סורג ובריח. תחשבו לאן זה הגיע – זה לא הגיע לאף עיתון. מה, זו לא ידיעה ששווה כותרות ראשיות בכל כלי התקשורת על כך שזו היתה התשובה על שאילתא בפרלמנט האוסטרי, ש"המדיניות של ראש הממשלה בישראל מוצאת חן בעינינו ולכן לא ניתן לבדוק את חשבונות הבנק"? שומו שמים, אבל מה לעשות, הבנק העולמי לא מתרגש מהעיתונות הישראלית ולא ניזון ממנה, ולכן בדוח שלו הוא כבר כתב, שבין מדינות המערב המנהיגות בישראל היא המושחתת ביותר. 
       
היו"ר ראובן ריבלין:
       
       הואיל ואני צריך להגן על כל אחד מחברי הכנסת, ובכללם הממשלה וראשה, האם לאדוני יש  הפרוטוקול או שזה מעדות שמיעה? האם אדוני ראה את הפרוטוקולים?
       
צבי הנדל (האיחוד הלאומי - ישראל ביתנו):
       
       אל תנסה לתחקר אותי. קראתי את זה  בעיתון כמו שכל אחד קורא בעיתון ומביא את זה לכאן. אין לי ספק שעיתון לא היה כותב דבר כזה, עם עובדות, עם תאריכים, עם ראש האופוזיציה ששאל, עם חבר ממשלה שענה, אילו זה לא היה נכון. זה הרי לא סיפורים.
       
אלי אפללו (הליכוד):
       
       חוץ מהתאריך של העיתון, יש ספק גדול באשר למה שכתוב בעיתון.
       
היו"ר ראובן ריבלין:
       
       גם לך וגם לי יש ספק גדול אם מה שכתוב בעיתון נכון. אני למשל הייתי בניו-יורק ופתאום אני קורא כותרת: "ריבלין:" – נקודתיים -  זאת אומרת שהוא דיבר אתי, הוא שמע אותי. אז אמרו שמישהו אמר לו, אבל אני לא אמרתי את זה. 
       
צבי הנדל (האיחוד הלאומי - ישראל ביתנו):
       
       הואיל ואנחנו יודעים שהסיפור הזה הוא נכון - - - 
       
אלי אפללו (הליכוד):
       
       זה לא נכון.
       
צבי הנדל (האיחוד הלאומי - ישראל ביתנו):
       
       מי שלא בטוח בזה יכול לבדוק. לי ברור שזה נכון.
       
אלי אפללו (הליכוד):
       
       לך. 
       
צבי הנדל (האיחוד הלאומי - ישראל ביתנו):
       
       לי ברור שזה נכון וגם לך ברור שזה נכון, ואתה יודע שזה לא הפשע היחיד ולא הגדול ביותר. אבל ברור שזה נכון.
       
אלי אפללו (הליכוד):
       
- - - 
       
צבי הנדל (האיחוד הלאומי - ישראל ביתנו):
       
       אני הרי לא "יורד" על ראש הממשלה. אני רק אומר שתבינו שאוסטריה היא אנטישמית. זאת התשובה שהממשלה נותנת לראש האופוזיציה על השאלה למה היא לא פותחת את ספרי הבנק לפי דרישת משטרת ישראל. הרי אין לי ספק שהשר לביטחון פנים בוודאי מכיר את הסיטואציה, הרי המשטרה ביקשה את זה. 

       צריך לדעת שזו ההתנהלות, והארוחות בארצות-הברית הן ההתנהלות - הוא לא יודע ולא שמע ולא נודע לו שעולה 10,000 דולר לאכול שם ארוחת ערב או צהריים. זו ההתנהלות, אל תתפלאו, ואתם, כולכם, כל מי שיושב פה, בעיקר הליכוד, עושה את זה בחדווה גדולה, כי העיתונות עוזרת ומפרגנת ונותנת כותרות טובות, כי הוא "אתרוג". לכן, לצערי הגדול כולנו אוטמים אוזניים, עוצמים עיניים, ואז הבנק העולמי מתריע ואנחנו לא שומעים על זה, בקושי רואים את זה בעיתון, שבמדינה שלנו מבין מדינות המערב המנהיגות היא המושחתת ביותר. 
       
       אוי למדינה שהגיעה לשפל מדרגה כזה. כבר נגמרה ההתנתקות, גירשו כבר את היהודים, רובם לא הגיעו לבתים, רובם אפילו לא לקרוונים. מאיימים עליהם, עושים סנקציות וכל מיני שטויות של דיקטטורים מושחתים, אבל זה כבר נגמר. עכשיו נשאר שלטון של אנשים מושחתים ומדינה דמוקרטית. אפשר לטפל ולא לטפל, אבל יש ציפייה גדולה שאם הוא עשה את מה שעשה בלי הסכם שלום, בלי כלום, ועשה את הצעד הזה, קרוב לוודאי שהוא ימשיך לעשות צעדים נוספים. לכן, האתרוג המהודר הזה שמירתו נעשית קפדנית כל כך. אם התקשורת תצליח להמשיך לשמור עליו, אנחנו – הבית הזה - נהיה אשמים.
       
היו"ר ראובן ריבלין:
       
       חבר הכנסת הנדל, מובן שלאדוני יש רשות לבקר – לא רק חובתו כלפי בוחריו -  אבל אדוני דיבר על דבר שלכאורה הוא עובדה ובנקל אנחנו יכולים לברר זאת. יש לי כל האמצעים לפנות לפרלמנט האוסטרי על מנת לברר. האם אדוני יכול לומר לי באיזה תאריך זה היה?
       
צבי הנדל (האיחוד הלאומי - ישראל ביתנו):
       
       אני אעביר לך.
       
היו"ר ראובן ריבלין:
       
       אדוני יגיד לי את התאריך ואני אשאל בפרלמנט האוסטרי, כי מה שאדוני אומר הוא האשמה חמורה ביותר. לכן אני חושב שלא ראוי שנאמר זאת, כי רבים מהחברים פה מדברים על דברים שהם חושבים.

צבי הנדל (האיחוד הלאומי - ישראל ביתנו):
       
       ואז אני מבקש מראש, שאת התשובה שכבוד היושב-ראש יקבל הוא יפרסם פה מעל הבמה.
       
היו"ר ראובן ריבלין:
       
       בוודאי, גם אם היא לא נכונה. גם אם היא לא נכונה, אני אומר שלא היו דברים מעולם, אבל אם היא היתה נכונה, אני חושב שזה לא ראוי רק לכותרת, אלא להרבה יותר מכך. נדמה לי שהופתענו כולנו ולכן ראוי שנברר זאת. 
       
צבי הנדל (האיחוד הלאומי - ישראל ביתנו):
       
       תודה. 
       
היו"ר ראובן ריבלין:
       
       ישיב כבוד השר גדעון עזרא, בבקשה. לאחר מכן נעבור לנושא דוח מחלקת חקירות שוטרים. בנושא זה שניים קיבלו את רשות הדיבור – חבר הכנסת זנדברג וחברת הכנסת גלאון. אני אאפשר גם לשלושת ראשי הסיעות הערביות לומר דבר בעניין זה. כלומר, יהיו לנו שני מבקשים, שני מציעים לסדר-היום, ועוד שלושה שאני אתן להם אפשרות לדבר. 
       
       כבוד השר גדעון עזרא, בבקשה. 
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, הכנסת הזאת מתכנסת בין השאר כדי לדון בביקור ראש הממשלה בארצות-הברית, וחבר הכנסת הנדל הפליג לאוסטריה במקום לארצות-הברית, הוא התבלבל בכיוונים.
       
אלי אפללו (הליכוד):
       
       כרגיל.
       
השר לביטחון פנים גדעון עזרא:
       
       הכול מותר. אם ניקח את "דברי הכנסת" מהחודשים האחרונים וניקח את דבריו של חבר הכנסת צבי הנדל, עם כל ההבטחות שלו לגבי מה יהיה ומה לא יהיה, הרי שום דבר מדבריו  לא קרה. 
       
צבי הנדל (האיחוד הלאומי - ישראל ביתנו):
       
       הכול היה נכון.
       
השר לביטחון פנים גדעון עזרא:
       
       הוא ממשיך להטעות את הציבור שלו ואת הציבור הכללי במדינת ישראל. הרבה פעמים הוא כבר שלח את ראש הממשלה למקומות שאף אחד אחר לא מצא לנכון לעשות דבר ולא מצא דבר כלשהו. אין לי כל ספק שמשטרת ישראל עוסקת בכל הדברים שהחלה לעסוק בהם. אני לא יודע מה היה באוסטריה, אני רק יודע דבר אחד, שאין שום קשר – במדינת ישראל לפחות - בין החלק הפוליטי לבין החלק שעוסק בחקירות. אני מניח שבאוסטריה הדברים אינם שונים. מה שאתה אומר הוא, כאילו שרת המשפטים שלנו תסרב לספק חומר חקירתי לממשלה אחרת. אלה שתי רשויות שונות לחלוטין, ונדמה לי שאתה מבלבל את הציבור בישראל. טוב עשה יושב-ראש הכנסת שהציע לך - - - 
       
צבי הנדל (האיחוד הלאומי - ישראל ביתנו):
       
- - - שני שרים מסרבים לאשר פתיחת חשבון במדינה אחרת, הם לא אישרו. 

השר לביטחון פנים גדעון עזרא:
       
       מציע יושב-ראש הכנסת - - -
       
היו"ר ראובן ריבלין:
       
       לא, לא. חבר הכנסת הנדל אמר דבר שהוא בעיני חריף ביותר וביקשתי כבר ברגע זה ממחלקת המחקר של הכנסת וממחלקת קשרי החוץ לברר בפרלמנט האוסטרי אם יצאו איזו שאילתא ואיזו תשובה בנושא זה.
       
השר לביטחון פנים גדעון עזרא:
       
       חבר הכנסת הנדל, מאחר שלדעתי אכפת לך מעתידה של מדינת ישראל בדיוק כמו שלי אכפת, חבל שלא נשב יחד ונחשוב, כיצד אפשר לקדם את ענייניה של המדינה, ולא כיצד לקדם את ענייני חוג מסוים שאתה נמנה עמו, ובסופו של דבר, הוא חלק חשוב מהמדינה הגדולה הזאת - -

צבי הנדל (האיחוד הלאומי - ישראל ביתנו):
       
       - - -
       
השר לביטחון פנים גדעון עזרא:
       
       - - מוטב לכולנו שנלך יחד בכיוון משותף אחד. אתה מצאת לעצמך מטרה אחת, זה למעלה משנה, להכפיש את ראש הממשלה ותו-לא. עשית את זה מתוך מטרה אחת, ועכשיו, אני לא יודע מה המטרה הנוספת שלך. על כל פנים, נדמה לי שביקורו של ראש הממשלה בארצות-הברית, כפי שעלה בדיווחים מהתקשורת וכפי שכולנו ראינו ושמענו, היה ביקור חשוב בעיתוי חשוב, כאשר מדינת ישראל מנסה לקדם את מעמדה בעולם, ואת זה עושים שם. 
       
       אנחנו כאן צריכים לקדם את מעמדנו שלנו, ונדמה לי, שכל אזרחי מדינת ישראל מודעים לעובדה שממשלת ישראל מוערכת על מה שהיא עשתה ועל מה שבכוונתה לעשות, ובעיקר, היום אנחנו מופיעים נוכח העולם ואומרים: עשינו את אשר עשינו ועכשיו תורם של הפלסטינים לעשות את מה שמוטל עליהם, ומוטל עליהם לעשות הרבה מאוד דברים. במקום שאתה תעמוד מעל לבמה הזאת ותדרוש את הדברים מהפלסטינים אתה הולך ומחליש את מעמדה של מדינת ישראל על-ידי כך שאתה מכפיש את ראש ממשלתה.
       
צבי הנדל (האיחוד הלאומי - ישראל ביתנו):
       
       אין גבול לחוצפה - - -
       
השר לביטחון פנים גדעון עזרא:
       
       אין גבול לחוצפה, אבל אם נבדוק מי מאתנו חצוף יותר, אני לא בטוח שאני אהיה במקום הראשון. אני מקווה מאוד שלהבא, כאשר תעלה נושא כזה, נשב פה כולנו ביחד ונראה מה כדאי לעשות על מנת לחזק את מדינת ישראל.
       
       לעצם העניין: מאחר שחבר הכנסת הנדל דיבר על אוסטריה והוא לא דיבר על ארצות-הברית, אין לי בעיה שהנושא הזה יעבור לדיון בוועדת החוץ והביטחון, אף שנדמה לי, שרק בטווח של חודשים  מספר נוכל לראות כיצד השפיעה ההתנתקות על מעמדה הביטחוני של מדינת ישראל. תודה.
       
היו"ר ראובן ריבלין:
       
       חבר הכנסת הנדל, השר שואל אם אתה מסתפק בהודעתו או רוצה להעביר את זה לוועדה, או עומד על דרישתך שיהיה דיון במליאה על העניין.
       
צבי הנדל (האיחוד הלאומי - ישראל ביתנו):
       
       אני מוכן להעביר לוועדה לביקורת המדינה.
       
היו"ר ראובן ריבלין:
       
       ועדת הכנסת תחליט. אדוני מסכים לוועדה?
       
צבי הנדל (האיחוד הלאומי - ישראל ביתנו):
       
       כן.
       
היו"ר ראובן ריבלין:
       
       אדוני מסכים לוועדה. רבותי חברי הכנסת, הצעה אחרת של חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אומנם הנושא הוא ביקורו של ראש הממשלה בארצות-הברית, אבל נשאר עדיין הנושא החם והנצחי של יחסי מדינת ישראל עם הרשות הפלסטינית, עם העם הפלסטיני ועם הצד האחר, אם בעניין הביקור, אם על הגדר ואם בעניין הבחירות. מדינת ישראל אומרת עכשיו שלא יכול להיות שארגון ה"חמאס" ישתתף בבחירות לפרלמנט ברשות הפלסטינית. הרשות אומרת שני דברים: ראשית, זה עניין פנימי פלסטיני. אם יש שם ארגון, נושאים נשק או לא נושאים נשק - זה העניין שלהם. כמו כן, מה רע בזה שארגון שנושא נשק רוצה עכשיו להיות מיוצג בפרלמנט ולעבוד רק בפוליטיקה. למה זה צריך להיות רע למדינת ישראל או לפוליטיקה בכלל ולמה צריך לגייס את הקוורטט, כפי ששמענו היום בבוקר, כדי לצאת נגד האפשרות שישתתפו בבחירות. 
       
       אני חושב שהמדיניות הזאת, שרצונה לכפות על הפלסטינים מה יהיה בתוך החצר שלהם, מי יעשה זאת ומי יעשה אחרת ומי יישא נשק ומי לא, איננה מדיניות נכונה וחייבים לתת לפלסטינים לנשום, להרגיש שהם שווים. הם יוכלו לסדר את הבעיות שלהם בעצמם, ואם יש בעיה של נשק בתוך הרשות הפלסטינית, היא תפתור אותה ולא מדינת ישראל תפתור זאת במקומה.
       
היו"ר ראובן ריבלין:
       
       תודה רבה. זו לא הצעה אחרת אלא נושא בפני עצמו. 
       
       רבותי חברי הכנסת, מי שבעד – בעד להעביר לוועדה, וועדת הכנסת תקבע לאיזו ועדה. מי בעד, מי נגד, נא להצביע.
       
הצבעה מס' 5
       
בעד ההצעה להעביר את הנושא לוועדה – 13
בעד ההצעה שלא לכלול את הנושא בסדר-היום – אין
נמנעים – 1
ההצעה להעביר את הנושא לוועדה שתקבע ועדת הכנסת נתקבלה.

היו"ר ראובן ריבלין:
       
       13 בעד, אין מתנגדים, נמנע אחד. אני קובע שהנושא בעניין ביקורו של ראש הממשלה בארצות- הברית יועבר לדיון בוועדה שתיקבע על-ידי ועדת הכנסת, מאחר שיש שתי הצעות. האחת קובעת ועדת החוץ והביטחון, לפי בקשת השר והשנייה היא ועדה לביקורת המדינה, ולכן, ועדת הכנסת תכריע.
       

מסמכים שהונחו על שולחן הכנסת

היו"ר ראובן ריבלין:
       
       הודעה לסגן המזכיר, בבקשה.
       
סגן מזכיר הכנסת דוד לב:
       
       ברשות יושב-ראש הכנסת, הנני מתכבד להודיע, כי הונחה על שולחן הכנסת - לקריאה שנייה ולקריאה שלישית: הצעת חוק חובת המכרזים (תיקון מס' 17), התשס"ה-2005, שהחזירה ועדת החוקה, חוק ומשפט, לאחר דיון חוזר לפי סעיף 127 לתקנון. תודה.

היו"ר ראובן ריבלין:
       
       האם יושב-ראש הוועדה מבקש להציג את זה או מבקש להצביע?
       
סגן מזכיר הכנסת דוד לב:
       
       אני אבדוק את זה.

היו"ר ראובן ריבלין:
       
       הוא מסתכן. אני לא יודע איך יצביעו החברים, אף שזה חוק נטול פוליטיקה, אבל זה לא תפקיד האופוזיציה ליישם את החלטות הממשלה. חוץ מחברת הכנסת בלומנטל וממני. יש אנשים.


דוח המחלקה לחקירות שוטרים 
       
היו"ר ראובן ריבלין:
       
       רבותי חברי הכנסת, אנחנו עוברים לדיון האחרון שעל סדר-היום, למעט הצעת חוק חובת המכרזים.  לדיון יש שני מציעים, שהם חבר הכנסת מודי זנדברג וחברת הכנסת זהבה גלאון. אני אאפשר גם לשלושת נציגי הסיעות הערביות לשאת את דברם בעניין זה, לא באותה מידה. נעשה זאת כך: הראשון יהיה חבר הכנסת זנדברג. אחריו – דובר המפלגה הגדולה ביותר, חבר הכנסת ברכה, ואחריו - חברת הכנסת זהבה גלאון. זנדברג - עשר דקות, ברכה - חמש דקות, גלאון - עשר דקות. חמש דקות - חבר הכנסת זחאלקה וחמש דקות - חבר הכנסת דהאמשה. לאחר מכן, תשיב שרת המשפטים. חבר הכנסת זנדברג, האם אדוני מוכן לדבר בטרם שרת המשפטים הופיעה?
       
אליעזר זנדברג (שינוי):
       
       כן.
       
היו"ר ראובן ריבלין:
       
       הנה היא באה. אם יאמרו לי ששרת המשפטים פה, חזקה עליה שתהיה פה.
       
אליעזר זנדברג (שינוי):
       
       אדוני היושב-ראש, גברתי שרת המשפטים, אני אקצר קצת, ואולי על-ידי זה כל אחד יוכל להשתתף בדיון, כי אני חושב שהדיון חשוב מאוד ואני מברך את אדוני. לדעתי זה הדבר הנכון לעשותו.
       
       אדוני היושב-ראש, אני חושב שאם נלך אחורה וניזכר בהשתלשלות העניינים, אנחנו רואים שעוד מהלך שלומיאלי של ממשלת ברק מוביל אותנו גם היום לעוד תסבוכת אחת. קשה להאמין כמה תסבוכות, צרות ובעיות הממשלה הזאת יצרה וייצרה במהלך פרק הזמן הקצר שהיא כיהנה. כמה דברים קשים וכמה צרות, אנחנו נאלצים להתמודד אתם גם היום בגין פעולתה של ממשלה שכבר מזמן עברה מן העולם ואולי חלק מהציבור אפילו שכח שהיתה שם.
       
       אני ביקשתי לעלות כאן ולדבר, מכיוון שאני חרד לתהליך שקורה לנגד עינינו בכל מה שנוגע לתגובות הציבוריות על המסקנות של מח"ש. אני רוצה להתחיל מהנקודה שבה אני מבין ביקורת שקיימת על דברים שהתנהלו. יש כאלה שחושבים שמח"ש לא מתפקדת כהלכה. שמעתי היום בדרכי לכאן ביקורת על כל מיני דברים אחרים שקורים במח"ש. יש כאלה שחושבים שהליך החקירה היה צריך להתנהל אחרת. הדואליות הזאת של ועדת החקירה בראשות השופט אור והפעילות של מח"ש באותו זמן, במקביל, כל הדברים האלה היו בעיות רציניות שצריך אולי לטפל בהן במקום אחר. 

       אבל אני מבקש לזעוק כאן את אותה זעקה שרק היום היועץ המשפטי השמיע. רבותי, מה עם שלטון החוק במדינת ישראל במובן המאוד פשוט – שמעמידים לדין כשיש ראיות? האם אנחנו נמצאים במדינה שבה אנחנו מצפים שהחוקרים - - - 
       
טלב אלסאנע (רע"ם):
       
       גם אם התוצאות היו הפוכות הוא היה מדבר בצורה הזאת? 
       
אליעזר זנדברג (שינוי):
       
       כן. 
       
טלב אלסאנע (רע"ם):
       
       מה זאת אומרת "אין ראיות"? יש גופות, אלה לא ראיות?
       
היו"ר ראובן ריבלין:
       
       חבר הכנסת טלב אלסאנע, הואיל ובכנסת אני יושב, וידעתי שיהיו הרבה קריאות ביניים אם לא תהיה זכות הבעת הדעה, קבעתי - - 
       
טלב אלסאנע (רע"ם):
       
       שאלה אחת: אם המקרה היה הפוך, ובצד היהודי - - - 
       
היו"ר ראובן ריבלין:
       
       - - חבר הכנסת אלסאנע, אל תשאל כשאני מדבר אליך. אתה קורא קריאת ביניים כשאני מדבר? הרי אני מדבר אליך, אתה קורא לי קריאת ביניים? כדי למנוע את הצורך בוויכוח בצורת חילופי דברים נתתי לכל אחת מהסיעות חמש דקות. לא נתתי פה אפליה מתקנת ולא כלום, אלא מכיוון שהסיעות הערביות מייצגות את הציבור הזה בצורה הישירה ביותר, אמרתי שכל אחת מהסיעות תדבר חמש דקות. לכן – יש לך זמן. תקרא קריאות ביניים רק לדבר שלא תאמר אחר כך או שדהאמשה לא יאמר. 
       
אליעזר זנדברג (שינוי):
       
       אדוני היושב-ראש, אסור שבמדינת ישראל מי שצריך לקבוע את עמדתו בשאלה אם להעמיד פלוני לדין יקבע את עמדתו על-פי מידת הלחץ הציבורי שקיים ומופעל עליו באותו זמן – על-פי העיתונות, על-פי הפוליטיקאים שמפעילים את הלחץ הזה. זו חבלה בבסיסה של הדמוקרטיה. 
       
טלב אלסאנע (רע"ם):
       
       טשטוש ראיות זה דמוקרטיה?
       
אליעזר זנדברג (שינוי):
       
       היום אנחנו עוסקים בנושא שהוא מאוד רגיש פוליטית לאנשים שמשמיעים את הדעה. גם אני חושב שהוא רגיש פוליטית, וגם אני חושב שצריך לטפל בבעיות ובסימפטומים, אבל לבוא ולומר למח"ש: לא משנה מה קורה, תמליצו להעמיד לדין; לא משנה מהן הראיות שעליהן צריך להתבסס בסופו של דבר – התיק, כתב האישום והעמדה לדין – קודם כול להעמיד לדין, כי כך אנחנו חושבים שנכון לעשות פוליטית? מי שמע על דבר כזה? מחר בבוקר זה יעבוד נגד כל אחד מחברי הכנסת, כל אחד מאתנו יכול להגיע למצב שבו יש חקירה ותופרים תיק, כי העובדות כבר לא קובעות, ויש כאלה שיש חקירות נגדם. 
        
טלב אלסאנע (רע"ם):
       
       אם הם היו עושים את תפקידם, הם היו מעמידים לדין. 
       
אליעזר זנדברג (שינוי):
       
       מחר זה יכול להגיע לכל אדם, לכל קבוצה, כל מה שהשלטון או מי שמכתיב את רוח הציבור באותו זמן – את דעת הקהל – מבקש להכתיב. זה לא יעלה על הדעת. אנחנו חייבים מצד אחד להגן על העיקרון ולשמור ולשמר אותו – רק על סמך ראיות מעמידים לדין, ומי שתפקידו להמליץ שוקל את שיקול דעתו ואומר אם יש או אין ראיות לדעתו. אנחנו מוכרחים לנתק את השפעת הרחוב, את השפעת התקשורת ואת השפעת הפוליטיקאים מההחלטה הזאת, כי אתם לא מבינים לאן אתם מביאים את המדינה – זאת התמוטטות של כל המערכת הדמוקרטית. אחרי שאמרתי את כל זה, אני משוכנע שאנחנו חייבים גם לעשות את מה שצריך כדי לאחות את הקרע. זה לא בסתירה. אבל להגיד: האנשים המקצועיים האלה, שאמרו שאין מספיק ראיות לדעתם, למרות דעתם חייבים להמליץ להעמיד לדין או חייבים להעמיד לדין – זה הרס הדמוקרטיה ואסור שניתן לכך יד. תודה. 
       
היו"ר ראובן ריבלין:
       
       תודה לחבר הכנסת זנדברג. אני מזמין את חבר הכנסת מוחמד ברכה, בבקשה, אדוני. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, שלטון החוק, שחבר הכנסת זנדברג זה עתה דיבר עליו, אינו יכול לשאת את העובדה שאזרחים נרצחים מירי כוחות הביטחון, ולאחר מכן מוקמת ועדת חקירה ממלכתית, והיא מצביעה על תהליכים פסולים, על ירי מופקר, על התנהגות והתנהלות שיטתית עוינת לציבור הערבי בתור שכזה, וקובעת כיוונים מאוד מדויקים של אחריות אישית – ואחר כך שלטון החוק אינו מאפשר למצות את הדין אפילו עם אחד מאלה שהרגו, מאלה שרצחו. אדוני היושב-ראש, השמות ידועים גם לוועדת-אור, גם לנו וגם למח"ש. מה שאמר מר שבירו היום במסיבת העיתונאים הוא, שלא צריך להעמיד 50 שוטרים ולבחור את הגבוה בעל העיניים הכחולות. צריך להעמיד אחד שלחץ על ההדק והרג, ולהביא אותו לדין. 
       
       מה בסך הכול אנחנו מבקשים? אנחנו מבקשים להיתלות באילנות הצדק של מדינת ישראל, לא של שום מקום אחר. אנחנו אומרים שמערכת המשפט צריכה לשפוט ולהביא אנשים לדין. באים מח"ש והיועץ המשפטי לממשלה ופרקליט המדינה, ואומרים: לא, רבותי, חפשו צדק במקום אחר. דם נשפך, קורבנות יש, עבירה היתה, אבל אין מי שעבר את העבירה – אין מי שפשע את הפשע. איפה נשמע דבר כזה? באיזה מקום? אחר כך באים אלינו בטענות שאנחנו פונים למוסדות בין-לאומיים כדי לבחון את שאלת הצדק, שאנחנו מייחלים לו, ומנסים להיתלות באילנות הצדק במדינת ישראל. 
       
       אדוני היושב-ראש, מר מזוז טעה טעות חמורה היום. הוא לא גוף פוליטי שהיה אמור לערוך מסיבת עיתונאים כדי להשיב על ביקורת ציבורית נוקבת גם בין הערבים וגם בין היהודים. אי-הגשת כתבי אישום זה לא נושא ערבי. אי-הגשת כתבי אישום נגד פושעים זה נושא אזרחי ממדרגה ראשונה של מדינת ישראל. זה לא נושא שאני צריך לעמוד כאן ולהתקומם נגדו, אלא נושא שצריך לחבר את הבית הזה מימין לשמאל באמירה שבמדינה הזאת אין מצב כזה שאנשים נהרגים ואין פושעים. 
       
       בואו נלך עד הסוף עם הטענה שכביכול אי-אפשר לקבוע מי מהשוטרים ירה והרג – או רצח. יש מחלוקת על כך שהיה ירי מופקר לעבר אזרחים? יש מחלוקת על כך שהשתמשו בכדורים חיים כדי לפזר אזרחים גם כשלא נשקפה סכנה? נניח שבמקומות מסוימים נשקפה סכנה – אני לא מסכים עם זה, אבל על-פי כל הדעות ידוע שהיה ירי מופקר, ידוע שהיה ירי של כדורים חיים נגד מפגינים שעמדו במרחק עשרות מטרים. ידוע גם שאחד הבחורים שנהרגו ושנרצחו – הוא לא נהרג אלא נרצח – היה במרחק אפס כשרגלו של השוטר על צווארו. צריך לחפש. תגישו כתב אישום נגד מישהו על עבירת משמעת, תגישו כתב אישום נגד מישהו על ירי מופקר. גיא רייף עמד מול ועדת-אור ואמר שהוא ירה ולא הרג. מישהו בא אתו בדברים על זה שהוא ירה לעבר אזרחים? אליק רון הביא צלפים. ידוע שלא מביאים צלפים להפגנות של אזרחים. מישהו ביקש לשפוט אותו, ולו בעבירת משמעת? לאן רוצים להפיל ולדחוף את האוכלוסייה הערבית? 
       
       אנחנו מחוץ למעגל של הלגיטימציה הפוליטית; החלטה שנשענת על קולות של ערבים היא לא החלטה לגיטימית; יש כאלה שחושבים שהייצוג של האוכלוסייה הערבית כאן הוא לא לגיטימי; חלוקת המשאבים הכלכליים-החברתיים של המדינה היא לא שוויונית. אנחנו לא לגיטימיים, ועכשיו באה מערכת המשפט ואומרת, שהדם שלנו הוא לא כמו דמם של אחרים. לאן רוצים לדחוף את הציבור הערבי? מישהו חושב, מישהו בכלל מעלה על דעתו לאן – מחוץ למעגלים של הפוליטיקה, של הכלכלה, של הצדק, של המשפט? ואחר כך יתחילו לספר סיפורים על בדלנות ולספר סיפורים על קיצוניות. תנו כלי להיאחז בו, תנו משהו להיאחז בו. 
       
       ההחלטה של מח"ש היא החלטה לא לגיטימית, כי שוטרים לשעבר לא חוקרים שוטרים בהווה; כי שוטרים בהשאלה לא שופטים ולא חוקרים שוטרים בהווה או בעבר. זה משחק בתוך המשפחה. מי זו מח"ש? מה ההרכב של מח"ש? ההרכב של מח"ש הוא שוטרים לשעבר או שוטרים בהשאלה. זה גוף שנגוע בחוסר יושר מוחלט. אם היועץ המשפטי לממשלה מזוז – אני באמת טיפחתי תקווה שאולי הוא יגיד משהו, יגיד: נדחה ונבחן מחדש, נקשיב ונשמע עוד דברים – היום נותן גיבוי ואומר שיש לו אמון מלא במח"ש, שלא ראויה לשום אמון, כנראה הוא עצמו, מזוז, אינו ראוי לאמון. הוא לא ממלא את תפקידו כתובע המרכזי של המדינה, כיועץ המשפטי של הממשלה. אם ניכשל בבג"ץ, שאף אחד לא יחשוב שהמערכה הסתיימה. הציבור הערבי לא ישלים עם הקביעה המשתמעת – שדם בניו הוא הפקר. דם בנינו לא היה, אינו ולא יהיה הפקר אף פעם. תודה רבה, אדוני. 
       
היו"ר ראובן ריבלין:
       
       תודה רבה. חברת הכנסת זהבה גלאון, בבקשה. לרשות גברתי עשר דקות מלאות. אחריה חבר הכנסת זחאלקה. 
       
זהבה גלאון (מרצ-יחד):
       
       אדוני היושב-ראש, גברתי השרה, חברי חברי הכנסת, סוגיית הריגתם של אזרחי ישראל הערבים איננה בעייתם של הערבים בלבד, אף שלצערי זאת ההתייחסות. אנחנו מדברים כאן על מדינה מתוקנת, שבכל פעם מחדש מראה שיש צדק שונה ליהודים וצדק שונה לערבים. היום, גברתי שרת המשפטים, כשלה כל מערכת רשויות האכיפה במדינת ישראל. היועץ המשפטי לממשלה, מר מזוז, פרקליט המדינה, ערן שנדר, ראש מח"ש, עורך-דין שבירו, בחוצפתם היום – אין לי דרך אחרת להגדיר את זה – הסתערו על מי שמעז לבקר את החלטת מח"ש שלא להעמיד לדין או להגיש כתבי מחילה. לא רק שלא הגישו כתבי אישום, הגישו כתבי מחילה לכל מי שהיה שותף בהרג, לכל מי שהיה שותף בהריגת 13 אזרחים ערבים. אז כשמדובר באזרחים ערבים, אין מספיק ראיות. 
       
       אדוני היושב-ראש, אילו היו חוקרים ירי שקשור להריגת אזרחים יהודים – אני צריכה להגיד משפט מקדים - לא היינו מגיעים למצב הזה בכלל. כשמפזרים הפגנות של יהודים לא משתמשים בכדורי גומי, לא משתמשים באש חיה, ובטח שלא משתמשים בצלפים כדי להרוג אזרחים שמפגינים, גם אם מדובר בהפגנות אלימות. כן, היו הפגנות אלימות. 
       
       היתה ועדה מכובדת, בראשות השופט העליון השופט אור, שקבעה שהיה ירי לא מוצדק וצריך לפתוח בחקירה ולהעמיד לדין. 
       
עסאם מח'ול (חד"ש-תע"ל):
       
       ציינה שמות. 
       
זהבה גלאון (מרצ-יחד):
       
       ציינה שמות ושמות משפחה. בא ראש מח"ש וקובע שאין די ראיות. אדוני היושב-ראש, ההחלטה של מח"ש היא סטירת לחי מצלצלת לוועדת-אור, מה גם שהשופט אור אמר שלא נעשה מספיק ובזמן כדי לחקור את האירועים. לקח להם שנתיים. פרקליט המדינה, מי ששימש ראש מח"ש, מי שאחראי לכך שבשנתיים שעברו לא חקרו את האירועים, יושב היום במסיבת העיתונאים יחד עם היועץ המשפטי לממשלה ומגן על ההחלטה שלו? איזו התנהגות זאת? היד שעשתה היא היד שהיום מסתערת? עורך-הדין שבירו, כשפרסם את הדוח, אמר: אני יודע שיהיו כמה טרמפיסטים, אנשי ציבור, פוליטיקאים, שבטח יבקרו את הדוח. זה עוד היה לפני ששמענו את הממצאים החמורים. 
       
       מדובר בפקיד, בעובד ציבור, שמותח ביקורת מראש על נבחרי הציבור שאולי יהיה להם מה להגיד ומה לא להגיד על הדוח. איזה מין מערכת זאת? לאן הגענו? יושבים פקידים שמגינים, מטייחים – ראשי אגודת הטייחים. פעם עוד היו מתביישים, פעם היו יורים ובוכים ואחר כך מתביישים, מתבכיינים. היום אין בושה, כבר לא מתבכיינים, כבר קובעים בריש גלי. 
       
       אדוני היושב-ראש, זה לא שאין די ראיות כשעובדים על-פי סדר הדין הפלילי. קובעים שבמדינת ישראל לגיטימי להרוג אזרחים שהם ערבים, ואין מי שנותן על כך את הדין. זה המסר היום. יושבת הקבוצה הזאת במסיבת העיתונאים היום ותוקפת את ההסתערות של נבחרי הציבור ומסתערת על כך שיש מי שלא מקבל שאלה לא דברי אלוהים חיים. מדובר בשערורייה, מדובר במסמוס החקירה, מדובר באי-מיצוי ההחלטות של ועדת-אור. 
       
       גברתי השרה, פניתי אלייך במכתב. אמרתי שיכול מאוד להיות שצריך לשנות את חוק ועדות חקירה, כך שאם ועדת חקירה המליצה המלצות אישיות, פרסונליות, ההמלצות האלה צריכות להיות מחייבות, כדי שלא נגיע לפארסה הזאת, שמקימים ועדה על ועדה ושמים ללעג ולקלס החלטות של ועדה שישבה על המדוכה. הוועדה הזאת, שישבה על המדוכה, קבעה לא רק שהיו גורמי עומק שהביאו להתפרצות; היא קבעה המלצות אישיות, פרסונליות, והיום בא הטריומווירט הזה – מזוז, שנדר ושפירו – ועשו צחוק מוועדת-אור. ישבו כאילו מדובר בחבורה של פוליטיקאים שתוקפים אנשים שנמצאים כאן, בבית הזה, כדי לשמור על מעמדם של האזרחים במדינה ועל כבודם של אזרחים ערבים. 
       
       איך קורה דבר כזה? יש הרוגים, נעשתה עבירה, יש אשמים, אבל אין די ראיות? איך הגענו למצב הזה בכלל? אני חוזרת: יש הרוגים, נעשתה עבירה, יודעים שמות ושמות משפחה, אבל אין די ראיות. אני מכירה את כל הסיבות; אמרו: תנתחו, תוציאו, לא תוציאו, נשלח מכתב – עברו שנתיים, השופט אור קבע שעברו שנתיים ולא נעשה דבר. 
       
       אדוני היושב-ראש, מסיבת העיתונאים קוממה אותי בגלל תכניה. חשבתי היום שבמסיבת העיתונאים הזאת ננעץ המסמר האחרון בארון הקבורה של דוח ועדת-אור, ולצערי, גם בארונות הקבורה של האזרחים שנהרגו במהומות הקשות האלה. איך יכול להיות שאנחנו מעבירים מסר כזה לאזרחי המדינה? כל מרקם היחסים בינינו, בין היהודים לערבים במדינה, כל כך שביר, כל כך שברירי, איזה מסר אנחנו מעבירים עכשיו – שאפשר להרוג ואין מי שנותן על כך את הדין? למה שבפעם הבאה שוטרים יחשבו פעמיים? הם לא יחשבו פעמיים, הם יודעים שיהיה מי שייתן להם כתבי מחילה, שכל המערכת מתגייסת. לא שמעתי אף שר אחד בממשלת ישראל שאומר דבר על דוח מח"ש, כי מדובר בערבים. אדוני היושב-ראש, בוא נודה על האמת: תראה מי יושב כאן במליאה עכשיו, את מי זה מעניין. 
       
דוד טל (נוי):
       
       סיעת נוי לא נחשבת? מאה אחוז של הסיעה יושבת פה.
       
זהבה גלאון (מרצ-יחד):
       
       סליחה, חבר הכנסת טל, אתה צודק, אבל תסתכל על 120 חברי הכנסת – לא שרים בממשלה, לא ראש הממשלה ולא סגניו.  
       
היו"ר ראובן ריבלין:
       
       שרת המשפטים כאן. 
       
זהבה גלאון (מרצ-יחד):
       
       ברור, היא תשיב. לא שמעתי אף אחד מהם מתראיין, אף אחד מהם אומר דבר וחצי דבר. 
       
שרת המשפטים ציפי לבני:
       
       יש להם אמון במערכת. 
       
זהבה גלאון (מרצ-יחד):
       
       אני מביעה עכשיו אי-אמון מוחלט במערכת אכיפת החוק. ממש אין לי אמון במערכת היום. ועדת-אור דיברה על גזענות קשה שפשתה במשטרת ישראל. הגזענות הזאת פשתה במח"ש, ברשויות התביעה. אתה יודע מה הבעיה של גזענים? שהם לא יודעים שהם כאלה, והם מעמידים פני תמימים, פני חסודים ופני צדיקים. ועדת-אור קבעה שגזענות פשתה במשטרת ישראל; ועדת-אור קבלה על תרבות הטיוח והשקר במשטרת ישראל, ומח"ש נתנה לה גושפנקה. עכשיו גם פרקליט המדינה, היועץ המשפטי לממשלה, ואני מניחה שגם שרת המשפטים, לפי הערת אגב שלה, נותנים לזה גושפנקה. אוי למדינה שנוהגת בצדק שונה כשמדובר בדם יהודי וכשמדובר בדם ערבי. תודה רבה.  
       
היו"ר ראובן ריבלין:
       
       חבר הכנסת זחאלקה, בבקשה. יסיים את הדיון חבר הכנסת דהאמשה, ואחריו תשיב שרת המשפטים לכל הנואמים. 
       
ג'מאל זחאלקה (בל"ד):
       
       אדוני היושב-ראש, אילו הייתי איש של גימיקים, הייתי לוקח את הדוח וקורע אותו מעל הבמה, אבל אתה יודע שאני לא כזה. גם הנושא כואב מאוד והכאב כבד מנשוא. הנושא מאוד רציני, בעיני הוא פרשת דרכים ביחסים בין האזרחים הערבים למדינה, ומסתבר - רשויות המדינה כולן. וגם מה שתואר בישראל כשלהבת במערכת המשפט, המזעזע הוא באיזו קלות פושה השלהבת ונדלקת בארזים של ישראל, מערכת המשפט. על אזובי הקיר אין הרבה מה להגיד. 
       
       התיקים נסגרו, אדוני היושב-ראש, אבל הפצע פתוח. באה היום מסיבת העיתונאים של מר מזוז וזרתה מלח על הפצע שלנו. הוא אמר, שאנחנו צריכים ליהנות מהמלח שהוא זורה על הפצע שלנו. הוא מספר לנו עד כמה מח"ש טובה, שהיו תלונות של אזרחים ערבים שמח"ש טיפלה בהן. שומו שמים. מתוך 2,000 תלונות, טיפלו בעשר, תגידו תודה רבה. 
       
       מסתבר, אדוני היושב-ראש, שבמקרים מסוימים, נדירים ביותר, אבל בעיקרון, אפשר. אפשר להעמיד לדין שוטר או שוטרים, כשהם סוטרים לערבים, כשהם מעליבים אותם, אבל לא כשהם הורגים אותם, לא כשהם רוצחים אותם, גם כאשר רוצחים אותם בדם קר וכולם יודעים שרצחו אותם בדם קר. זאת המסקנה, אין לנו מנוס. העובדות אומרות ככה. אני לא רוצה להסיק את המסקנה הזאת, אבל העובדות מדברות כך. 
       
        אני לא מדבר על אוקטובר 2000. אחרי אוקטובר 2000 - 18 אזרחים ערבים נהרגו על-ידי המשטרה ועל-ידי כוחות הביטחון. אף אחד לא הוענש, אדוני היושב-ראש. אף אחד לא הורד בדרגה. אף אחד לא נחסמה עלייתו בסולם הדרגות. 
       
       אומרים לנו שהמשטרה למדה את הלקח. איזה לקח למדה המשטרה, אדוני היושב-ראש? רבותי חברי הכנסת, איזה לקח למדה? אין מנוס מהמסקנה, כך אומרות העובדות. המשטרה למדה את הלקח, שאפשר להרוג ערבים בלי להיענש. לא רק למדו אותו, יישמו אותו. הרגו 13 אזרחים ערבים באוקטובר 2000 ואף אחד לא נענש. מה היתה המסקנה? שלא הרגו אחר כך? לא. הלקח שלמדו אותו, שאפשר להרוג מבלי להיענש. הפשע נשאר ללא עונש. כולם יודעים שפשע ללא עונש זה אור ירוק לפשע הבא. 
       
מוחמד ברכה (חד"ש-תע"ל):
       
       לא כולם הבינו את מה שאמרת. אחרי אוקטובר 2000 נהרגו 17 אזרחים חפים מפשע מאש כוחות הביטחון. 
       
ג'מאל זחאלקה (בל"ד):
       
       זה ברור. הם נהרגו, אדוני היושב-ראש, אחרי אוקטובר 2000, בשנת 2001, 2002, 2003, 2004 ו-2005. 17 אזרחים ערבים נהרגו מאש כוחות הביטחון. 
       
       זאת המסקנה, אף אחד לא נענש. אם באוקטובר 2000 רצחו 13 אזרחים ואף אחד לא נענש, המשיכו בזה. זה הלקח, זה הלקח היחיד. קודם כול אומרים – מזה אפשר להסיק שתי מסקנות חשובות ביותר ולהשליך אותן על אוקטובר 2000. האחת, מי הפריע למשטרה לאסוף ראיות ב-17 מקרים אלה? מי הפריע להם? זה דבר אחד. דבר שני, אומרים שהרגו בהם בגלל ההפגנות והם סיכנו חיים. במקרים האלה, ב-17 המקרים כולם, אף אחד לא סיכן, לא היו הפגנות, לא היו חסימות כבישים. אזרחים תמימים, שבנסיבות מסוימות השוטרים ירו בהם, פעם אומרים בשוגג, פעם אחרת חשדו בהם, כל פעם תירוץ אחר. 

היו"ר ראובן ריבלין:
       
       נא לסיים. 

ג'מאל זחאלקה (בל"ד):
       
       אדוני היושב-ראש, אין מנוס מלהסיק שמח"ש חיפשה, לא את האמת אלא תירוצים. היא עבדה שעות נוספות - איך אפשר למצוא תירוצים.
       
        למה לא מעמידים לדין את השוטרים? אנחנו לא נשתוק בעניין הזה. אנחנו פותחים במערכה שלא תיפסק עד שהאמת תיחשף. הכותרת הראשית למערכה שלנו, אדוני היושב-ראש – וידידי יסכימו אתי – היא אמת וצדק. זה מה שאנחנו רוצים. לא נוותר. בצפון-אירלנד נאבקו 28 שנים. אנחנו נעשה את זה, לא נוותר בנושא הזה. כדאי שכולם ידעו. תודה רבה. 

היו"ר ראובן ריבלין:
       
       תודה רבה. רבותי, אני נותן לכם, לא דקה ולא שלוש דקות, אני חושב שהזכות של חברי הכנסת המייצגים ציבור לומר את דברם. 
       
מוחמד ברכה (חד"ש-תע"ל):
       
       ובסמכות היושב-ראש. 

היו"ר ראובן ריבלין:
       
       בוודאי, אני מפעיל אותה, בלי עכבות. אני רק אומר, חבר הכנסת זחאלקה חזר על נושא מסוים שלוש דקות. הצטערתי, אם יש לך משהו אחר לומר, שאחר כך אצטרך להפסיק אותך. אז חבר הכנסת דהמאשה, אם יש לך משהו לומר אחרי מה שאתה אומר, אל תאמר פעמיים. תאמר קודם את כל מה שיש לך לומר, אחר כך תתחיל לחזור על דברים. אם לא חזרת על דבר, אני לא מפסיק אותך. 
       
עבד-אלמאלכ דהאמשה (רע"ם):
       
       תודה רבה על העצה. אדוני היושב-ראש, גברתי שרת המשפטים, חברי חברי הכנסת, מצער מאוד שהיועץ המשפטי פסל את עצמו מראש מדיון שהיה צריך להיות אצלו והוא היה אמור לתת לו מרפא. 
       
       מח"ש מתכחשת לתפקידה ולאחריותה וטומנת את התיקים של אלה שעברו על החוק והרגו ערבים ופצעו מאות. פרקליט המדינה עמד אז בראש מח"ש, היום הוא פרקליט המדינה והוא כמובן פסול מלדון בעניין הזה. מי עוד נותר בפני בג"ץ? לכאורה היה צריך לפנות ליועץ המשפטי לממשלה כדי שהוא ילמד את התיקים, ישמע את הטענות ויראה אם יש הצדקה בהחלטות מח"ש או שמח"ש צריכה לזרוק את המסקנות האלה ולהורות להמשיך לחקור ולזהות את העבריינים. 
       
       במקום להמתין ולקבל את העררים כנדרש ובאופן מסודר, הוא בא היום, נידב את עצמו במסיבת עיתונאים, והגן, בלי שום דעה, אני לא בטוח שהיועץ המשפטי כבר למד את התיקים, קרא את הדוח של מח"ש, קרא את דוח ועדת-אור, נכנס לעשרות אלפי מסמכים, מאות קרטונים שנמצאים בידי מח"ש, מן הסתם, ולאחר מכן הגיע למסקנות האלה. אגב, הוא לא פוליטיקאי. אם חבר כנסת היה אומר את זה פה, יכולתי להבין. חברי כנסת אומרים, מתלהמים, הם לא משפטנים, זאת לא אחריותם לבדוק. אבל אתה, היועץ המשפטי, אומר: לא מקבלים החלטות כדי לרצות ציבור זה או אחר. אני מסכים אתך. אז מה אתה מחפה על החלטה שבאה כדי לרצות את ציבור השוטרים והפושעים. הרי מה אומרת החלטת מח"ש? יש הרוגים, יש נרצחים, לא מצאנו ראיות על מנת להעמיד עבריינים לדין. למה? כי לא נותחו הגופות, המשפחות אשמות. 
       
       אגב, בעניין נתיחת הגופות, יש ארבע גופות שנותחו. מה עשתה עם זה מח"ש? יש ארבע גופות שהוצאו מבית-החולים בהוראה בכתב של קצין החקירות של מחוז הצפון לבית-החולים בנהרייה, להוציא את הגופות. 
       
מוחמד ברכה (חד"ש-תע"ל):
       
       מחוז של מח"ש. 

עבד-אלמאלכ דהאמשה (רע"ם):
       
       של מח"ש. בהוראה בכתב שלו הוא אמר לבית-החולים: תוציא את הגופות האלה ותמסור אותן למשפחות, לפני שנותחו. 
       
היו"ר ראובן ריבלין:
       
       ההוראה ניתנה על-ידי בית-המשפט, על-פי בקשת מח"ש. 

עבד-אלמאלכ דהאמשה (רע"ם):
       
       לא. לא, הלוואי, אני אגיע לזה, אדוני. לכאורה זה מה שהיה צריך להיעשות, אבל לא כך. ראש אגף החקירות כתב מכתב למנהל בית-החולים בנהרייה, למסור את הגופות האלה למשפחות, להטמינן. 

היו"ר ראובן ריבלין:
       
       כאשר המשפחות לא מסכימות, אפשר לנתח גופה רק בהסכמת קצין? לא צריך את בית-המשפט?
       
עבד-אלמאלכ דהאמשה (רע"ם):
       
       צריך את בית-המשפט, אנחנו יודעים. כי משפטנים צריכים לפנות לבית-המשפט - - -
       
היו"ר ראובן ריבלין:
       
       הסכימו - - -
       
עבד-אלמאלכ דהאמשה (רע"ם):
       
       גם אם לא יסכימו. 
       
מוחמד ברכה (חד"ש-תע"ל):
       
       - - -
       
היו"ר ראובן ריבלין:
       
       לפי חוק חוקר מקרי המוות. 
       
מוחמד ברכה (חד"ש-תע"ל):
       
       מח"ש אישרה את - - - 
       
עבד-אלמאלכ דהאמשה (רע"ם):
       
       בלי שנותחו. 
       
היו"ר ראובן ריבלין:
       
       אף-על-פי שהמשפחות - - -
       
שרת המשפטים ציפי לבני:
       
       המשפחות סירבו - - -
       
מוחמד ברכה (חד"ש-תע"ל):
       
       - - -
       
היו"ר ראובן ריבלין:
       
       רבותי, העניין הוא מספיק חמור, ודאי ששרת המשפטים נזעקה לכאן לא בכדי. לא בכדי. היא באה לענות בעצמה. היו דברים לא חשובים, היא ביקשה שמישהו אחר יענה. בנושא זה היא באה לענות בעצמה.
       
עבד-אלמאלכ דהאמשה (רע"ם):
       
       אדוני, תן לי, בשני משפטים אני אסביר את זה. 
       
היו"ר ראובן ריבלין:
       
       אני עצרתי את השעון. אני רוצה, הואיל והציבור רואה אותנו, אני רוצה להבין דבר אחד. אני לא מתריס, אני רוצה לשאול רק שאלה: כאשר יש איזה אירוע  שאדם נהרג בו, וצריך, כמובן, לחקור אותו, אנחנו צריכים לנתח את הגופה לצורך כך. יכולה המשפחה לסרב. האם המשפחות - באותו עניין שבו מדובר, של ארבעת האנשים שנהרגו - ביקשו שלא לנתח את הגופות?
       
מוחמד ברכה (חד"ש-תע"ל):
       
       לא התבקשו לדבר הזה. יש לנו אישור בכתב בחתימתו של ראש מח"ש במחוז חיפה, שאומר שאפשר - - -
       
עבד-אלמאלכ דהאמשה (רע"ם):
       
       מצווה על המנהל לתת אישור.
       
היו"ר ראובן ריבלין:
       
       המשפחות לא סירבו?
       
מוחמד ברכה (חד"ש-תע"ל):
       
       בחודשים האחרונים - - -
       
עבד-אלמאלכ דהאמשה (רע"ם):
       
       אחרי שלוש שנים. אדוני היושב-ראש, תן לי, אני אסביר את זה.
       
היו"ר ראובן ריבלין:
       
       בסדר, אם אתה רוצה להסביר את זה על חשבון הזמן שלך - כי נדמה לי שיש פה איזה שיבוש.
       
עבד-אלמאלכ דהאמשה (רע"ם):
       
       אני יכול להיות חלק מהשיחה, אדוני, לא?
       
מוחמד ברכה (חד"ש-תע"ל):
       
       המשפחות נפגשו עם ראש מח"ש, ושאלו אותו: כמה הוצאת הגופות יכולה לתרום להתקדמות החקירה? - - - אמר שזה שלושה אחוזים. אני חושב - - -
       
שרת המשפטים ציפי לבני:
       
       תעשה לי טובה, אני הייתי בישיבה האחרונה. 
       
מוחמד ברכה (חד"ש-תע"ל):
       
       - - - שיוגש צו לבית-המשפט. - - -
       
היו"ר ראובן ריבלין:
       
       חבר הכנסת ברכה, תודה רבה. 
       
עבד-אלמאלכ דהאמשה (רע"ם):
       
       רק עוד שני משפטים לעניין הגופות. אדוני, לכאורה, מח"ש היתה צריכה לבקש ולעשות נתיחת גופות מייד, לאחר ההריגה. אף אחד לא מנע ממנה. עוד לפני ועדת-אור. היו להם ארבעה-חמישה חודשים לחקור, לנתח גופות  - -
       
היו"ר ראובן ריבלין:
       
       מה פירוש לא מנע? המשפחות מנעו. 
       
עבד-אלמאלכ דהאמשה (רע"ם):
       
       - - לעשות מה שהם רוצים. עוד לפני שהוועדה התחילה. 
       
היו"ר ראובן ריבלין:
       
       אבל המשפחות מנעו. 
       
עבד-אלמאלכ דהאמשה (רע"ם):
       
       עוד לפני שהוועדה התחילה. עוד לפני שהוועדה התחילה וקיבלו הוראות, הם לא עשו כלום. לא בגופות ולא בשום דבר אחר.
       
מוחמד ברכה (חד"ש-תע"ל):
       
       בתקופה ההיא לא התבקשו.
       
עסאם מח'ול (חד"ש-תע"ל):
       
       שלוש שנים אחר כך.
       
עבד-אלמאלכ דהאמשה (רע"ם):
       
       היו ארבע נתיחות של גופות, שם גם לא נעשה כלום. לגבי ארבע הנוספות - ראש אגף החקירות הורה לשחרר אותן בלי שהוא ביקש לנתח, או ניתח אותן. אחרי שלוש שנים, אדוני, באה מח"ש ומבקשת מהמשפחות להוציא את הגופות מהקבר. המשפחות מתנגדות. וזה טבעי. אף אחד לא רוצה אחרי שלוש שנים להוציא את הבן שלו מהקבר. מה עשתה מח"ש? לכאורה, כפי שאדוני אמר, היא צריכה ללכת לבית-המשפט, ועל אפן ועל חמתן של המשפחות, לבקש: אני רוצה לחקור, אני רוצה ראיות, אני רוצה שהשופט יצווה להוציא את הגופות מהקבר. היא לא עשתה זאת. היא ממש חיכתה שהמשפחות יגידו: לא רוצים, אחרי שלוש שנים, כדי למצוא חיפוי. הנה, יש לה כבר סיבה להגיד שהמשפחות סירבו. אז מה אם סירבו? כל משפחה מסרבת לנתיחת גופות - הולכים לבית-המשפט, מוציאים את זה. בית-המשפט מחליט. מח"ש לא עשתה את זה. מח"ש לא אספה ראיות. הראיות נמצאות בקלסרים. הם אומרים: אנחנו לא מגיעים לכתב אישום לסגירה בבית-המשפט. מי אמר שצריכים סגירה בבית-המשפט?
       
היו"ר ראובן ריבלין:
       
       צריך קודם הנחה לכאורה שבוצע פשע. 
       
עבד-אלמאלכ דהאמשה (רע"ם):
       
       ודאי. הרי מדובר פה בגופות של אנשים שנהרגו בירי, זה ברור. 
       
היו"ר ראובן ריבלין:
       
       אני מדבר בצורה משפטית, אני לא מדבר כרגע פוליטיקה בכלל, אני מדבר ברמה המשפטית. 
       
מוחמד ברכה (חד"ש-תע"ל):
       
       מוות בנסיבות לא טבעיות מחייב חקירה. 
       
עבד-אלמאלכ דהאמשה (רע"ם):
       
       זה המקרה, אדוני. ברמה המשפטית אין ספק שגופות כאלה, של מי שנרצחו בהפגנות, ורואים, צריך לנתח אותן. 
       
היו"ר ראובן ריבלין:
       
       זאת כבר שאלה. אם המשפחה אומרת: אני לא רואה בזה פשע, זאת אומרת: אני לא רוצה לנתח - - -
       
עבד-אלמאלכ דהאמשה (רע"ם):
       
       אז השופט יחליט. אז השופט יחליט. אם מח"ש רוצה לחקור, אז השופט יחליט. אבל מח"ש רוצה להתחבא מאחורי האמירה הזאת. 
       
       הם גם אומרים, שהם לא מגישים תיקים, לסגור אותם. מי אמר שצריך לסגור אותם? למה לא תגישו כתבי אישום כדי שבית-המשפט יגיע לחקר האמת?
       
שרת המשפטים ציפי לבני:
       
       מה, ברחוב נאסוף? מה?
       
עבד-אלמאלכ דהאמשה (רע"ם):
       
       למה ברחוב? בקלסרים. מאות קלסרים יש בתוך מח"ש.
       
מוחמד ברכה (חד"ש-תע"ל):
       
       - - -
       
עבד-אלמאלכ דהאמשה (רע"ם):
       
       ועדת-אור אספה את הקלסרים, מח"ש אספה קלסרים, הכול נמצא עכשיו בבטן התיקים. באלפי מסמכים. צריך פשוט לקרוא אותם, לחבר זה עם זה, ולהגיש כתב אישום. את זה הם לא רוצים לעשות. הרי איפה כל הראיות האלה? נמצאות בתיקים. ואם, נוסף על מה שהם לא עשו מלכתחילה - - -
       
היו"ר ראובן ריבלין:
       
       לעבור לנושא המסיים.
       
עבד-אלמאלכ דהאמשה (רע"ם):
       
       אדוני, אני רוצה לומר עוד משהו. מח"ש מתפארת שהיא חוקרת, במיוחד כשזה נוגע לערבים. אני רוצה להעיד על עצמי: אני הגשתי תלונות, מהיום הראשון שאני בכנסת, נגד שוטרים שהכו ערבים - בנתניה, בחוף הים, בתל-אביב, בראשון, בהרבה מקומות. בשום מקרה לא הועמד שוטר לדין. גם כאשר הגשתי צילומים של הקורבנות, ועדויות, ובבית-חולים ביקרתי אותם - תמיד מח"ש סגרה את התיק. גם ערערתי, ליועץ המשפטי, גם לשר המשפטים ביילין בשעתו, שום דבר לא עזר. אדוני, מח"ש היא - - -
       
היו"ר ראובן ריבלין:
       
       אני ניסיתי לברר בשבילך נושאים מסוימים, ובנושאים מסוימים התברר שחקרו, ואתה לא צדקת. יכול להיות שהיו מקרים שצדקת. אני לא מעיד - - -
       
עבד-אלמאלכ דהאמשה (רע"ם):
       
       לא, לא, לא. אדוני, אני לא מגיש תלונות נגד שוטרים סתם. והגשתי תלונות על קורבנות שהיו בבית-חולים, שקיבלו מכות, עם צילומים והכול - אבל מח"ש היא כחש. מח"ש תפקידה לחפות על השוטרים. אני רוצה שיראו לי פה פעם אחת שבשל התלונות האלה הגישו כתב אישום נגד שוטר. 
       
       ולגבי 18 הנרצחים הנוספים, אדוני. הם נרצחו במשך השנים, מאז שנת 2000 ועד היום. בשום מקרה - תמיד מח"ש מטפלת - בשום מקרה לא הוגש כתב אישום. מה, תמיד כאשר הראיות הן נגד שוטרים - - -
       
מוחמד ברכה (חד"ש-תע"ל):
       
       למעט מקרה אחד. 
       
עבד-אלמאלכ דהאמשה (רע"ם):
       
       לא יהיו ראיות?
       
היו"ר ראובן ריבלין:
       
       העניין ברור. דיברו על זה גם ברכה, גם זחאלקה. תודה רבה, אני מאוד מודה לך. 
       
עבד-אלמאלכ דהאמשה (רע"ם):
       
       תודה לאדוני. 
       
היו"ר ראובן ריבלין:
       
       תודה לאדוני. רבותי, שרת המשפטים הטריחה עצמה לבוא הנה ולהעביר לכולם את עמדת משרד המשפטים והממשלה בעניין זה. 
       
טלב אלסאנע (רע"ם):
       
       אולי - - - שריד של אמון במערכת. 
       
היו"ר ראובן ריבלין:
       
       האם אדוני רוצה שאני אכין נאום ל - - -
       
שרת המשפטים ציפי לבני:
       
       אדוני היושב-ראש, כנסת נכבדה, האירוע עצמו, שבו אנחנו עוסקים, הוא אירוע קשה לכל אזרח בישראל. נהרגו 13 אזרחים באותם אירועים. העובדה שיש היום החלטה שלאחר בדיקות שנעשו, לא ניתן או אין ראיות להעמיד לדין בעקבות האירועים האלה, זה מצב שאני לא חושבת שיש מישהו ששמח בו, בוודאי לא אני.
        
       המצב שבו יש 13 הרוגים, ולצערי הרב - וגם לצערה של מח"ש והיועץ המשפטי לממשלה ופרקליט המדינה - התיקים האלה בחלקם אינם תיקים פתורים, זאת עובדה מצערת. היא לא רק עניינו של הציבור הערבי במדינת ישראל, אבל זה המצב שבו אנחנו נמצאים היום. וכן, יש עוד מקרים שבהם, למרבה הצער, לא ניתן להעמיד לדין גם אם הגופות נמצאות, בלי קשר לשאלה אם הם ערבים או יהודים. אלה העובדות. 
       
ג'מאל זחאלקה (בל"ד):
       
       יש לנו 31 מקרים, אף אחד לא נענש. 31 אנשים נהרגו על-ידי שוטרים. ומאות פצועים. 
       
היו"ר ראובן ריבלין:
       
       חבר הכנסת זחאלקה, את הדברים שאמרת, אמרת מעל הבמה. עכשיו משיבה שרת המשפטים. 
       
טלב אלסאנע (רע"ם):
       
       - - -
       
היו"ר ראובן ריבלין:
       
       חבר הכנסת טלב אלסאנע, חבר הכנסת טלב אלסאנע - - -
       
טלב אלסאנע (רע"ם):
       
       יש פצועים, יש מאות פצועים, אפילו לא - - - חבלה חמורה.
       
היו"ר ראובן ריבלין:
       
       אתה לא רוצה לשמוע שאני אומר לך. אתה רוצה שאני אקרא לך. בשביל מה? 
       
טלב אלסאנע (רע"ם):
       
       - - -
       
היו"ר ראובן ריבלין:
       
       אז אני קורא אותך לסדר פעם ראשונה. 
       
       עכשיו, אני אומר לכם: השרה שמעה חמישה אנשים. עכשיו היא עונה לכל חמשת חברי הכנסת הנכבדים, ואני מרשה קריאת ביניים, אבל לא הפרעה. בבקשה. 
       
טלב אלסאנע (רע"ם):
       
       אדוני היושב-ראש, השרה אומרת: לצער מח"ש - - - אתה חושב שמח"ש מצטערת?
       
היו"ר ראובן ריבלין:
       
       אדוני, אתה חושב שכל פעם השרה נהנית לשמוע אותך? היא לא קוראת קריאות ביניים כשאתה מדבר. היא לא נהנית תמיד לשמוע מה שאתה אומר. 
       
טלב אלסאנע (רע"ם):
       
       גם אני לא תמיד נהנה לשמוע מה ש - - -
       
היו"ר ראובן ריבלין:
       
       אבל אתה לא יכול למחות כל רגע. זו זכותה המלאה לענות ולהשיב כאן. בבקשה.
       
שרת המשפטים ציפי לבני:
       
       התוצאה – גם התוצאה שאליה הגיעה מח"ש - היא תוצאה קשה. היא בוודאי כואבת למשפחות. אבל, אנחנו גם צריכים לזכור את התהליך עצמו, ומה קרה במהלך חמש השנים האלה.  ובתהליך הזה אנחנו נמצאים במצב שבו – ואני לא רוצה לחזור לאירועים שהיו, שבהם מצד אחד היתה קבוצה שהגדירה את הפעולות שלה כהפגנה, ומצד שני היתה קבוצה של שוטרים שחשו מאוימים. אנחנו כבר אחרי זה. 
        
       כדי לחקור את העובדות וכדי להגיע למסקנות שהן מסקנות נכונות, עדיף לעשות את זה בזמן אמת - דבר שלא קרה.

עסאם מח'ול (חד"ש-תע"ל):
       
       מי אחראי על זה שלא קרה?

עבד-אלמאלכ דהאמשה (רע"ם):
       
       זאת השאלה, למה - - -

קריאות:
       
       - - -

שרת המשפטים ציפי לבני:
       
       אני, לעומתכם - - -

קריאות:
       
       - - -

היו"ר ראובן ריבלין:
       
       השאלה ברורה. חבר הכנסת מח'ול, היא שמעה את שאלתך. 

שרת המשפטים ציפי לבני:
       
       לעומתכם, מאוד היה לי נוח בחלק מהתשובות להתחיל גם להאשים – למשל, לומר שהנהגת הציבור הערבי העדיפה ועדת חקירה ממלכתית על פעולה עניינית שתחקור רק את הנסיבות הספציפיות. ביקשו להרחיב את היריעה.

עבד-אלמאלכ דהאמשה (רע"ם):
       
       - - - חמישה חודשים - - -

שרת המשפטים ציפי לבני:
       
       אני בחרתי, בסיטואציה הזאת, שלא להפנות האשמות, כי זה לא רלוונטי עכשיו. השאלה היא קודם כול לאן אנחנו לוקחים את העובדה הזאת ומה אנחנו עושים אתה הלאה, כחברה.
       
       ובמשך שלושה ימים, נכון - והיה לי ברור שאחרי שהתפרסמו התוצאות, וכשהסתבר לי שאין ראיות מספיקות, אני ביקשתי לקרוא את כל החומר כדי לוודא קודם כול עם עצמי שאכן נעשתה עבודה, ולא ניתן, למרות הרצון לא ניתן להגיע לתוצאות - במשך שלושה ימים התחילה כאן התפרעות שתוצאתה היא באמת היום אותה מסיבת עיתונאים שנערכה, יחד עם היועץ המשפטי לממשלה ופרקליט המדינה - - -

זהבה גלאון (מרצ-יחד):
       
       מה זה התפרעות? מי התפרע - - -

טלב אלסאנע (רע"ם):
       
       - - -

עסאם מח'ול (חד"ש-תע"ל):
       
       - - -

מוחמד ברכה (חד"ש-תע"ל):
       
       - - -

טלב אלסאנע (רע"ם):
       
       - - - ביקורת עניינית - - -

היו"ר ראובן ריבלין:
       
       חבר הכנסת טלב אלסאנע, שמעו את זה.

זהבה גלאון (מרצ-יחד):
       
       ביקורת לגיטימית זו לא התפרעות - - -

שרת המשפטים ציפי לבני:
       
       כשיש ביקורת - - -

היו"ר ראובן ריבלין:
       
       חברת הכנסת גלאון, אתם מחיתם על אמירתה של השרה. מה אתם רוצים, שהיא תחזור בה?

עסאם מח'ול (חד"ש-תע"ל):
       
       התגובה היתה התפרעות?

היו"ר ראובן ריבלין:
       
       היא אמרה. היא אמרה, ושמעו את זעקתך. 

טלב אלסאנע (רע"ם):
       
       מה עם ההשתוללות של מח"ש? - - -

היו"ר ראובן ריבלין:
       
       חבר הכנסת טלב אלסנע, היא עונה לך. 

שרת המשפטים ציפי לבני:
       
       ואני גם אסביר. אין לי שום בעיה עם ביקורת שיכולה להיות, ולגיטימי שתהיה, על החלטות - גם על החלטות של גורמי אכיפת החוק.

טלב אלסאנע (רע"ם):
       
       - - -

עבד-אלמאלכ דהאמשה (רע"ם):
       
       - - -

עסאם מח'ול (חד"ש-תע"ל):
       
       אז מי התפרע - - -

היו"ר ראובן ריבלין:
       
       האם אתם רוצים שהשרה תשיב? אני מבקש. אני אעשה ככה - עכשיו היא תשיב את כל התשובות שהיא רוצה להשיב לכם על הדברים ולסקור את העניינים לפי ראות עיניה. אם אחר כך יהיו שאלה או שתיים והיא תסכים לענות, אני אאפשר לכם. בבקשה.

מוחמד ברכה (חד"ש-תע"ל):
       
       פרופסור שמיר התפרע? - - -

היו"ר ראובן ריבלין:
       
       כל מי שרוצה לזעוק זעקה - יזעק אותה פעם אחת ולא יחזור שבע פעמים. 

קריאות:
       
       - - -

טלב אלסאנע (רע"ם):
       
       ערבים תמיד מתפרעים.

היו"ר ראובן ריבלין:
       
       אתם לא מבינים. 

עסאם מח'ול (חד"ש-תע"ל):
       
       אולי השרה רק תסביר - - - ועדת-אור - - - תגידי את זה.

היו"ר ראובן ריבלין:
       
       חבר הכנסת, היא לא אמרה שהערבים תמיד מתפרעים, היא אמרה שבאותו מקרה היתה התפרעות, וזו זכותה המלאה לומר איך היא רואה את הדברים. 

קריאות:
       
       - - -

טלב אלסאנע (רע"ם):
       
       אתה מסכים - - -

היו"ר ראובן ריבלין:
       
       אני לא מסכים לשום דבר שאני לא מסכים וכן מסכים. לא תפקידי פה להסכים.

שרת המשפטים ציפי לבני:
       
       הייתי שמחה גם להסביר אם רק יינתן לי, למה אני מתכוונת. 


עסאם מח'ול (חד"ש-תע"ל):
       
       - - - להיכנס לנישה - - - מנהיגי ציבור - - -

שרת המשפטים ציפי לבני:
       
       דרך אגב, חלק מהטענות שלי - תופתע - הן למשל כלפי יהודים כשרים כמו ראש לשכת עורכי-הדין, שהטיל ספק במניעים של מח"ש, הפתעה - -

טלב אלסאנע (רע"ם):
       
       הוא צודק.

שרת המשפטים ציפי לבני:
       
       - - הנה, אני לא שופטת את המבקרים לפי הלאום שלהם. 

טלב אלסאנע (רע"ם):
       
       הוא צודק במאה אחוז.

שרת המשפטים ציפי לבני:
       
       ואני עושה הבחנה - - -

זהבה גלאון (מרצ-יחד):
       
       - - - מבקר המדינה קבע לפני שלושה שבועות שמח"ש הוא גוף כושל - - - אולי מבקר המדינה התפרע - - -

טלב אלסאנע (רע"ם):
       
       מישהו צריך ראיה - - -

היו"ר ראובן ריבלין:
       
       תודה. חבר הכנסת טלב אלסאנע. אני קורא לך לסדר פעם ראשונה.

עסאם מח'ול (חד"ש-תע"ל):
       
       - - -

היו"ר ראובן ריבלין:
       
       חבר הכנסת מח'ול, כל מה שאתה קורא - חבר הכנסת ברכה אמר. הוא אמר.

טלב אלסאנע (רע"ם):
       
       - - - הדוח הזה מוסיף צל"ש למח"ש.

היו"ר ראובן ריבלין:
       
       חבר הכנסת טלב אלסאנע, אם תפריע עוד פעם לשרה - אני פשוט אומר לה - - -

זהבה גלאון (מרצ-יחד):
       
       - - -

היו"ר ראובן ריבלין:
       
       חברת הכנסת גלאון. אתם יכולים להעלות הצעה לסדר-היום, והיא לא יכולה להשיב?

זהבה גלאון (מרצ-יחד):
       
       היא יכולה להשיב - - -

היו"ר ראובן ריבלין:
       
       נו, אז נגמר. קריאות ביניים מותרות - - -

טלב אלסאנע (רע"ם):
       
       - - - חוץ ממח"ש - - -

היו"ר ראובן ריבלין:
       
       חבר הכנסת טלב אלסאנע, אני קורא לך לסדר פעם שנייה.

טלב אלסאנע (רע"ם):
       
       - - -

היו"ר ראובן ריבלין:
       
       חבר הכנסת טלב אלסאנע, אני קורא לך לסדר פעם שנייה. חבר הכנסת טלב אלסאנע, אני קורא לך לסדר פעם שנייה. 

שרת המשפטים ציפי לבני:
       
       אין לי שום בעיה עם ביקורת על כל החלטה שהתקבלה או שתתקבל על-ידי גורמי אכיפת החוק. כך גם ודאי שאין לי בעיה עם ביקורת מערכתית של מבקר המדינה, ובעוד אני מדברת, ובמקביל, נעשית עבודה שהיא עבודה מקבילה, לא קשורה לאירוע הזה, איך ראוי ארגון, או מה תפקידו ואיך נכון שיתבצע תפקידו של מח"ש בעתיד - דבר שהוא בהחלט לגיטימי. 
       
       יש רק דבר אחד. יותר מזה - עוד לפני שאני מגיעה לדבר האחד. מבחינת המשפחות אני בוודאי יכולה להבין את כאבן, כי מבחינתן, העובדה שהן קברו את ילדיהן או את בני משפחותיהן והן לא יכולות לשים את האצבע על אדם, שוטר, או כל אדם שאשם בזה - זאת בוודאי בעיה קשה.
       
       אבל, כשבחרו חלק מהמבקרים שלא לעסוק בחומר, לא לשאול את עצמם אם באמת יש ראיות או אין ראיות, לא לקרוא את הדוח, אלא לטעון שהשיקולים מלכתחילה שהובילו את האנשים שאמונים על אכיפת החוק - החל במח"ש וכלה בדברים שנאמרו כאן על הדוכן, עד היועץ המשפטי לממשלה - הם ממניעים גזעניים, זה מסוג הדברים שהולכים להוביל אותנו, חברת הכנסת גלאון, לא רק לשאלה של מערכת היחסים - - 

זהבה גלאון (מרצ-יחד):
       
       ועדת-אור קבעה את זה, תסלחי לי, לא אני - - -

שרת המשפטים ציפי לבני:
       
       - -  בין יהודים לערבים במדינה הזאת, אלא לכל הקיום שלנו כדמוקרטיה וכמדינה אוכפת חוק - -

היו"ר ראובן ריבלין:
       
       שמעו מה אמרת. חברת הכנסת גלאון, שמעו מה אמרת. 

זהבה גלאון (מרצ-יחד):
       
       תפני את זה לשופט אור - - -

היו"ר ראובן ריבלין:
       
       את אומרת שוועדת-אור אמרה זאת. 

שרת המשפטים ציפי לבני:
       
       - - ובהקשר הזה, הביקורת הזאת רחוקה מלהיות לגיטימית. היא לא עושה הבחנה - - 

מוחמד ברכה (חד"ש-תע"ל):
       
       - - - 

קריאות:
       
       - - -

טלב אלסאנע (רע"ם):
       
       - - - מניעים גזעניים, המניע אך ורק גזעני. 

שרת המשפטים ציפי לבני:
       
       - -  היא שופכת את התינוק עם המים, אין בה שום רצון שאמור לרדת לחקר האמת, אלא יש לה רק רצון לגרום לחורבן של המערכת - שבודקת יום-יום, שעה-שעה את הדברים שמתקיימים, גם מבחינת פשעים שנעשים במדינת ישראל - - 

קריאות:
       
       - - -

היו"ר ראובן ריבלין:
       
       חבר הכנסת טלב אלסאנע.

שרת המשפטים ציפי לבני:
       
       - -  וגם מבחינת הצורך להעמיד לדין. 
       
       ולכן, יש ביקורת שהיא בוודאי ביקורת ראויה, ולכן גם אני, לפחות באותו יום שבו פורסמו הדברים, גם לא אמרתי דבר. נתתי לדברים להיאמר ברמה העובדתית שלהם, הבנתי את הכאב, נפגשתי עם המשפחות באמת שבועות מספר לפני שפורסם העניין. דרך אגב, ביקשתי עדיין באותה פגישה, אם יש סיכוי כלשהו לגלות מהוצאת גופה אשם כלשהו - ביקשתי שיעשו את זה, לא כי אני יודעת בוודאות שזה יכול להוביל לאשם אלא כדי שיהיה עוד סיכוי אחד, אולי בכל זאת, שנוכל - שנוכל להעמיד לדין, לא אני כשרת משפטים אלא בוודאי הגורמים שאמורים לקבל החלטה.


עבד-אלמאלכ דהאמשה (רע"ם):
       
       - - - למה כך להתחנן למשפחות - - -

שרת המשפטים ציפי לבני:
       
       אני ביקשתי לבדוק. מאחר שנאמרו כאן דברים על זה שהמשפחות כן רצו או לא רצו, אז אני פשוט ביקשתי - אני מאמינה גדולה במסמכים. ולכן אני ביקשתי - לא רק עכשיו, אלא אני בדקתי את זה, מאחר שהטענות האלה גם נשמעו אצלי בדיון - ביקשתי לבדוק את הדברים, כי קודם כול, כשנשמעות טענות, אני מבקשת לבדוק אותן. 

מוחמד ברכה (חד"ש-תע"ל):
       
       תגידי תאריכים, השרה.

שרת המשפטים ציפי לבני:
       
       3 באוקטובר שנת 2000. אני חשה קצת אי-נוחות מבחינת הגנת הפרטיות, אבל מדובר על קרוב משפחתו של מנוח, אחד מההרוגים - אני מרגישה לא נוח לציין את השמות במקרה הזה - "נשלחתי על-ידי בני משפחתו כדי למסור הודעה למשטרה בדבר התנגדותנו לנתיחת גופתו של המנוח, וזאת מטעמים חברתיים הקשורים בארגון ההלוויה". זה 3 באוקטובר שנת 2000 - לא דיון לפני שבועיים, לא לפני שנה. 
       
       יש כאן עוד תצהיר, אישור וייפוי-כוח שלפיו המשפחה באמת שולחת, אבל אני בחרתי - - -

מוחמד ברכה (חד"ש-תע"ל):
       
       כמה מכתבים כאלה יש?

טלב אלסאנע (רע"ם):
       
       כל הזמן המשטרה מסכימה - - -

היו"ר ראובן ריבלין:
       
       תודה. שמעו אותך. היא שמעה.


שרת המשפטים ציפי לבני:
       
       אפשר לומר - הייתם צריכים ללכת לבית-משפט, בחלק מהמקרים גם הלכו לבית-המשפט, והמשפחה המשיכה להתנגד בבית-משפט, אבל אתם יודעים מה, אני אמרתי קודם שאני בוחרת שלא להפנות אצבע מאשימה בעניין הזה לאף אחד. אם הבחירה היתה ללכת - - -

טלב אלסאנע (רע"ם):
       
       למח"ש, למה לאף אחד?

שרת המשפטים ציפי לבני:
       
       אם הבחירה היתה ללכת לוועדת חקירה ממלכתית מסיבות שונות - דבר שבאמת לא אפשר לעשות בדיקה כפי שצריך - זאת עובדה. העובדה שחלק מהמשפחות לא אפשרו - זאת עובדה. אני מקווה, הלוואי שהייתי יודעת בוודאות שאם כן היו מסכימים, ניתן היה להגיע לתוצאות טובות יותר, אני גם לא בטוחה בזה - - 

מוחמד ברכה (חד"ש-תע"ל):
       
       בארבעה מקרים היתה נתיחה.

שרת המשפטים ציפי לבני:
       
       - - אני רק יודעת דבר אחד, בנסיבות האלה, שהובילו אותנו לאחר חמש שנים לתוצאות האלה - שהן בהגדרה תוצאות קשות - ויכולות להיות סיבות, ויש כמה סיבות שהן חלק מהתוצאה שאנחנו מגיעים אליה, יש שתי אפשרויות בפנינו, בפני כולנו. האחת, לומר את הדברים שנאמרים כאן מיום ראשון, שנאמרו כאן על הדוכן, לשפוך את התינוק עם המים, להגיד שאין דמוקרטיה במדינת ישראל, לטעון שגורמי אכיפת החוק הם גזעניים, להרוג את מה שנותר לנו כחברה במערכת יחסי אמון בסיסית מסוימת - -
       
זהבה גלאון (מרצ-יחד):
       
       בינתיים הרגו רק ערבים. לא הורגים ערכים, הרגו ערבים.
       
שרת המשפטים ציפי לבני:
       
        - - והתוצאה תהיה קשה יותר מהתוצאה הקשה לא פחות בעצם העובדות שלפנינו. האפשרות השנייה היא לקבל את התוצאות האלה, בין השאר בעקבות הוועדה – אני לא מדברת עכשיו על הנושאים הספציפיים, אבל נעשו שינויים מערכתיים גם במשטרה עצמה – ולהמשיך הלאה, בין השאר עם ארגון שגם נציגי המגזר הערבי יודעים שהוא איננו – באופן אמיתי – חשוד חס וחלילה בהטיית הדין בגלל גזענות. 
       
       אז אפשר לעשות בזה שימוש, אפשר לקרוא לאוכלוסייה, אפשר להלהיט את היצרים, אפשר לעשות הכול. אני מבקשת, כדי שנוכל להמשיך לחיות כאן יחד, לא רק ערבים ויהודים אלא גם אזרחי המדינה הזאת, מתוך אמונה במי שמקבל החלטות בכל הקשור להגשת כתבי אישום, לא רק במקרה הזה - - 
       
מוחמד ברכה (חד"ש-תע"ל):
       
       אין אמונה ואין אמון.
       
שרת המשפטים ציפי לבני:
       
       - - אלא בשורה שלמה של מקרים. מי שרוצה לחיות במדינה שבה גורמי אכיפת החוק אינם מנסים להשביע את רצונו של גורם כלשהו בהגשת אישום סתם, בהעדר ראיות – אני ממליצה במקרים האלה להסתפק בדברים שאמרתי עד כאן, כדי שנוכל להמשיך הלאה.
       
טלב אלסאנע (רע"ם):
       
       מה מקבלת - התוצאות האלה אומללות.
       
זהבה גלאון (מרצ-יחד):
       
       - - - 
       

היו"ר ראובן ריבלין:
       
       תודה רבה לשרת המשפטים. הואיל וחבר הכנסת מודי זנדברג אינו נוכח, חברת הכנסת גלאון, האם גברתי מסתפקת בהודעת השרה? לא מסתפקת. מכיוון שכך – הצעה אחרת. אחת לחבר הכנסת טלב אלסאנע, ומכיוון שאני לא רוצה שיהיו רק חברי כנסת ערבים, גם חבר הכנסת נסים זאב. 
       
טלב אלסאנע (רע"ם):
       
       אדוני היושב-ראש, חברי הכנסת, השרה אמרה: "כדי להמשיך לחיות כאן יחד", אבל כדי לחיות צריך ששני הצדדים יחיו. כדי ששני הצדדים יחיו צריך להבטיח גם את חייהם של האזרחים הערבים במדינה. השרה אמרה שאין מדובר כאן בשיקול גזעני. לדעתי – ולא הייתי רוצה שזה יקרה – אילו היו הקורבנות יהודים, אני מאמין שהיו מקימים את העולם, לא מושיבים אותו; הרבה ראשים היו עפים והרבה אנשים היו משלמים את המחיר. ההסבר לתוצאה האומללה, העלובה הזאת, הוא שהחיים כאן לא שווים באותה מידה, הדם לא שווה באותה מידה, ולצערי הרב מערכת המשפט נותנת לזה גושפנקה. 
       
       הקורבנות – מתרצים את זה בכך שלא הצליחו להוציא את הגופות. נניח שהטיעון הזה נכון, מה עם הפצועים, המאות שנפצעו? מה, צריך להוציא אותם מבתי-הקברות? צריך דוחות פתולוגיים? הרי הם חיים, למה לא הוגש כתב אישום אחד בגין ירי וגרימת חבלה, כתב אישום אחד בגין ניהול או תפקוד לקוי? כתב אישום אומלל אחד – זה אומר דורשני. 
       
       מח"ש הם שוטרים לשעבר, והם יושבים במשרד המשפטים. הפרקליט הוא היושב-ראש שלהם, היועץ המשפטי הוא במשרד המשפטים. האזרחים הערבים נפלו קורבן למזימה. לצערי הרב אין לנו אמון, אבל אני יכול להבטיח דבר אחד: אנחנו לא נשתוק עד שאלה שעשו את המעשה ייתנו את הדין. זה הדבר שאני מבטיח שיהיה.
       
היו"ר ראובן ריבלין:
       
       תודה רבה, חבר הכנסת טלב אלסאנע. חבר הכנסת נסים זאב, ואחרון - חבר הכנסת מח'ול. אחר כך נעבור להצבעה. מישהו מבקש ועדה?
       
נסים זאב (ש"ס):
       
       אני מבקש ועדה. 
       
       אדוני היושב-ראש, נוצרה מין תחושה כאילו יש כאן מדיניות להרוג ערבים, כאילו דמם של ערבים הפקר. כל מי ששומע את ההסתה פה בכנסת עלול להאמין לה. הוא לא מבין שכל מה שנאמר כאן הוא פוליטי – הם נערכים לקראת בחירות ומשמיעים לערביי ארץ-ישראל כמה הם נאמנים להם. 
       
טלב אלסאנע (רע"ם):
       
       מה זה קשור?
       
נסים זאב (ש"ס):
       
       זה בדיוק קשור. אתם כל הזמן מאמצים את מערכת המשפט. אני רוצה להזכיר לכם למשל את הצלם האנגלי - - 
       
טלב אלסאנע (רע"ם):

             - - - 
 
       
נסים זאב (ש"ס):
       
       תן לי להסביר. תן לי לדבר, למה אתה מפריע לי?
       
היו"ר ראובן ריבלין:
       
       חבר הכנסת אלסאנע, אתה דיברת, מישהו הפריע לך? מה הדבר הזה?
       
נסים זאב (ש"ס):
       
       - - אני רוצה להזכיר לכם: במקרה של הצלם האנגלי, בסופו של דבר מצאו את האחראים. גם אז בהתחלה לא ידעו. כאן ישבה ועדת חקירה במשך חודשים רבים, בדקו, דנו, זאת לא היתה שליפה מהמותן, אז למה פתאום לא לתת אמון במערכת המשפט? הלוא אתם כל הזמן מאמצים את מערכת המשפט; תמיד כשאין לכם אמון בממשלה או בהחלטות הכנסת אתם פונים אל בית-המשפט, פתאום במקרה הזה אתם לא מאמינים? 
       
       לכן, אדוני היושב-ראש, אסור שחלילה וחס יצויר ציור לא אמיתי, לא רציני, כאילו יש  מדיניות - - -
       
היו"ר ראובן ריבלין:
       
       לכן אתה מציע להעביר את זה לוועדה. תודה רבה. חבר הכנסת מח'ול – דקה. הרי רוב הנימוקים הושמעו כבר בהרחבה מפי כל הצדדים.
       
עסאם מח'ול (חד"ש-תע"ל):
       
       אדוני היושב-ראש, אני חושב שבדברים שאמרה השרה היום מעל הבמה היא הצטרפה למי שאומרים שהם לא מקבלים את מסקנות ועדת-אור, כי ועדת-אור קבעה, ציינה שמות וסימנה אנשים שעברו על החוק, שפשעו, ומערכת אכיפת החוק אומרת שאין את מי להעניש. 
       
       אני חושב שיש כאן עוד אמירה של השרה, שאנחנו מתעקשים שלא לקרוא את הכתובת על הקיר. אני רוצה להתייחס דווקא למחקר, לא לאמירות פוליטיות, חבר הכנסת נסים זאב. מחקר של עופר כסיף ממכללת "אחווה" בדיוק על ועדת חקירה של מח"ש ועל עבודת המשטרה גם לפני הקמת מח"ש. בין השאר יש שם דוח שמדובר בו על תרבות ארגונית של אלימות ושל שקר, שכל רגע התאמתה וכל רגע הומחשה. רן שנדר, שהיה ראש מח"ש לפני אוקטובר, כותב ל"הארץ": "ההתנהגות האלימה של משמר הגבול היא פועל יוצא של התחושה שדמם של הערבים מותר". את זה לא אני אומר, לא פוליטיקאים אומרים, אלא אנשים שישבו במערכת. 
       
       דוח ועדת-קרמניצר – אחד-אחד קובעים שיש מגמה בתוך המשטרה, בתוך מח"ש, בתוך מערכת המשפט ואכיפת החוק, לטשטש ולטייח פשעים נגד ערבים. לזה קוראים גזענות, ומי שרוצה לקרוא לזה בשם אחר, הוא מטעה ומוסיף עוול על עוול וחטא על חטא. 
       
היו"ר ראובן ריבלין:
       
       אני מודה לך מאוד. תודה רבה. גברתי השרה, האם את עומדת על בקשתך להסיר מסדר-היום, או שאת מסכימה לוועדה? מסכימה לוועדה. חברת הכנסת גלאון, את מסכימה לוועדה? תודה רבה. איזו ועדה, ועדת החוקה, חוק ומשפט?
       
גאלב מג'אדלה (העבודה - מימד - עם אחד):
       
       ועדת הפנים ואיכות הסביבה.
       
נסים זאב (ש"ס):
       
       ועדת החוץ והביטחון.

היו"ר ראובן ריבלין:
       
       שמעתי. אני חושב שלמרות המעמסה הכבדה והעבודה הרבה, שהיא כמעט בלתי אפשרית, של ועדת החוקה, חוק ומשפט, רצוי שנושא זה יידון בה.
       
מיכאל איתן (הליכוד):
       
       אדוני היושב-ראש, הנושא הזה היה אמור להידון בוועדה ממילא, גם בלי החלטת המליאה. 
       
היו"ר ראובן ריבלין:
       
       אני מסכים שכיוונתי לדעת יושב-ראש הוועדה. אני מציע לכם להסיר את כל ההצעות. הנושא הזה באמת שייך לוועדת החוקה, חוק ומשפט, אלא אם כן אתם רוצים לקבל הצעה אחרת. מותר לכם. 
       
גאלב מג'אדלה (העבודה - מימד - עם אחד):
       
       ביום שלישי הבא דנים בזה בוועדת הפנים ואיכות הסביבה.
       
היו"ר ראובן ריבלין:
       
       נושא זה, של זהבה גלאון, יעבור לוועדת החוקה, חוק ומשפט, אלא אם כן יציע מישהו ועדה אחרת.
       
נסים זאב (ש"ס):
       
       ועדת החוץ והביטחון.
       
היו"ר ראובן ריבלין:
       
       אני בכלל לא ממליץ לוועדות הכנסת לערוך כל אחת דיון מטעמה. צריך לאחד. אבקש מוועדת הכנסת שלא לקיים דיונים מקבילים בוועדות שונות, כי אי-אפשר להביא את כל המערכת – היועץ המשפטי לממשלה, שרת המשפטים, ראש מח"ש – לכל ועדה ולהתחיל להתרוצץ ביניהן. תהיה ועדה אחת – אם הנושא נוגע גם בוועדת הפנים, אני מציע שאדוני יזמין גם את יושב-ראש ועדת הפנים לשבת לידו. אני מציע שתעשו את זה יחד.
       
גאלב מג'אדלה (העבודה - מימד - עם אחד):
       
       אני יכול להסכים לכך רק אם תהיה ועדה משותפת, כי אנחנו כבר פנינו לשר ורוצים לשמוע.
       
היו"ר ראובן ריבלין:
       
בוועדת החוקה, חוק ומשפט, כאשר יושב-ראש ועדת הפנים יוזמן באופן מיוחד להיות גם - - - 
       
גאלב מג'אדלה (העבודה - מימד - עם אחד):
       
       לא. לא מוזמן. ועדה משותפת.
       
היו"ר ראובן ריבלין:
       
       שמעתי. אתה רוצה שתחליט על זה ועדת הכנסת?
       
גאלב מג'אדלה (העבודה - מימד - עם אחד):
       
       - - -
       
היו"ר ראובן ריבלין:
       
       אני מודיע לכם - חבר הכנסת רן כהן, אתה הוותיק ביותר כאן - שאני מחייב את הממשלה להגיע לכל ועדות הכנסת. היום, אדוני יודע, כחבר ועדת חוץ וביטחון, ששר הביטחון הגיע לוועדת הכנסת, כאשר חשוב הדבר. אבל, אנו לא יכולים, בצד האחר, לבוא ולטרטר את המנגנון הממשלתי להתחיל דיונים מקבילים בשלוש ועדות מקבילות. הוועדה המוסמכת לדון בעניין זה היא ועדת החוקה, חוק ומשפט. כל ועדה שתבוא ותבקש לקיים דיון נפרד ותזמין והשרים יבואו ויפנו אלי, אני אבקש לאחד את הדיונים. תודה רבה.
       
       עכשיו, אנחנו שואלים את הכנסת: מי בעד העברת הנושא לוועדה? בעד - זה בעד, נגד - זה להסיר.
       
הצבעה מס' 6
       
בעד ההצעה להעביר את הנושא לוועדה - 13
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדה שתקבע ועדת הכנסת נתקבלה.
       
נסים זאב (ש"ס):
       
       חוץ וביטחון.
       

היו"ר ראובן ריבלין:
       
       בעד - 13, נגד - אין ונמנעים - אין. חבר הכנסת נסים זאב, אתה רוצה את ועדת החוץ והביטחון? אם כך, העניין יעבור לוועדת הכנסת, על מנת שתקבע אם יועבר העניין לוועדה זו או אחרת. אני בא ואומר שהנושא יידון, להערכתי ולטעמי, בוועדה הייעודית, שהיא ועדת החוקה, חוק ומשפט. עכשיו, כמובן, ועדת הכנסת מחליטה החלטה פוליטית.
       
       חבר הכנסת זנדברג, אתה הסכמת אבל לא היית פה. כל הנושא יעבור. חבר הכנסת זנדברג הגיע, והוא גם מסכים לוועדה.
       
אליעזר זנדברג (שינוי):
       
       כן. תודה.
       
היו"ר ראובן ריבלין:
       
       תודה רבה.
       

הצעת חוק חובת המכרזים (תיקון מס' 17), התשס"ה-2005 
       ["דברי הכנסת", חוברת זו, עמ' .]
(קריאה שנייה וקריאה שלישית)
       
       
היו"ר ראובן ריבלין:
       
       יעלה ויבוא חבר הכנסת מיכאל איתן, שהוא יושב-ראש ועדת החוקה, חוק ומשפט, על מנת להציג את הנושא האחרון בסדר-היום - הצעת חוק חובת המכרזים (תיקון מס' 17), בקריאה שנייה ובקריאה שלישית.
       
מיכאל איתן (יו"ר ועדת החוקה, חוק ומשפט):
       
       כתוספת לדיון הקודם, אני רוצה לומר לך שהמחלקה לחקירות שוטרים היא חלק ממשרד המשפטים, והיא ממוקמת במשרד המשפטים.
       
היו"ר ראובן ריבלין:
       
       ברור לי.
       
מיכאל איתן (יו"ר ועדת החוקה, חוק ומשפט):
       
       לכן, באופן טבעי, הוועדה הפרלמנטרית שמפקחת על הפעילות של המחלקה היא ועדת החוקה, חוק ומשפט. אני ביקשתי ממילא לקיים דיון לאור שני דברים שקרו: גם ההחלטה שלהם עכשיו, וגם דוח ביקורת של מבקר המדינה - ואינני יודע אם כבודו שם לב לכך - -
       
היו"ר ראובן ריבלין:
       
       ודאי.
       
מיכאל איתן (יו"ר ועדת החוקה, חוק ומשפט):
       
       - - שטיפל באופן כללי בתפקודה של המחלקה.
       
היו"ר ראובן ריבלין:
       
       כמה חברי כנסת מצאו לנכון לצטט - - -
       
מיכאל איתן (יו"ר ועדת החוקה, חוק ומשפט):
       
       גם ציטטו זאת. אני חושב שיש בהחלט מקום שוועדת הכנסת, שאחראית על ביקורת פרלמנטרית על עבודה שוטפת של המחלקה, תקיים בעניינים האלה דיון. לכן, גם ביקשתי ממילא לזמן דיון.
       
       אם יש גם החלטת המליאה, אני גם מקבל את מה שאתה אומר. זה יהיה אבסורד שיהיו שני דיונים מקבילים בשתי ועדות.
       
היו"ר ראובן ריבלין:
       
       אני פשוט אומר לך: לא אחייב את השרים לבוא. זה לא יכול להיות. הם יבואו לדיון אחד. אני, בהחלט, מצפה שיושב-ראש ועדת החוקה, חוק ומשפט יבקש מיושב-ראש ועדת הפנים לבוא וגם מיושב-ראש הוועדה לענייני ביקורת המדינה.
       
מיכאל איתן (יו"ר ועדת החוקה, חוק ומשפט):
       
       בהחלט.
       
היו"ר ראובן ריבלין:
       
       אבל, ודאי שיהיה דיון אחד.
       
מיכאל איתן (יו"ר ועדת החוקה, חוק ומשפט):
       
       בסדר. רק בקשר לעניין הזה שלא צריך לחייב אותם לבוא לשניים ולשלושה דיונים, אני אומר: בואו נתחיל עם אחד. יתחילו לבוא לאחד. גם לאחד הם לא באים.
       
היו"ר ראובן ריבלין:
       
       הם יבואו.
       
מיכאל איתן (יו"ר ועדת החוקה, חוק ומשפט):
       
       לא כל כך קל.

היו"ר ראובן ריבלין:
       
       לא. אדוני פתח במאבק צודק, והממשלה מבינה היטב שהמסר שלך נקלט על-ידי רוב חברי הכנסת הפעילים.
       
מיכאל איתן (יו"ר ועדת החוקה, חוק ומשפט):
       
       תודה.
       
       אני מביא לכנסת הצעת חוק לתיקון הצעת חוק חובת המכרזים, וזה תיקון מס' 17. חוק חובת המכרזים חוקק בכנסת בשנת 1992. החוק הזה הוא חוק חשוב, משום שהוא מאפשר תחרות חופשית והוגנת במשק על התקשרות עם הממשלה בכל מה שהממשלה צריכה לבצע. אני לא חושב שמישהו היום מערער על חשיבות החוק הזה ועל העובדה שהוא צריך להיות כלול בספר החוקים.
       
       עם זאת, מטבע הדברים, על החוק יש גם סייגים מסוימים בתחומים שונים. אנחנו עוסקים בהצעת חוק שתיקנה את חוק חובת המכרזים בשנת 1998, ושם באו חברי כנסת והציעו שלמרות חוק חובת המכרזים תהיה אפשרות, מכוח חובת המכרזים, סעיף 3(א)(א1), לאפשר להתקין תקנות שבאזורים שבהם יש עדיפות לאומית יהיו סייגים מסוימים לחובת המכרזים. אילו סייגים? נאמר שם שבאזורי עדיפות לאומית שיחולקו לשלושה תהיה איזו העדפה לתעשיות ולמי שיגיש הצעות, אם מיקומו באותם אזורים. באזור עדיפות א' נקבע ששם תהיה זכות סירוב ראשונה, כלומר, יהיה מכרז, ואם מפעל שנמצא באזור עדיפות א' הגיש הצעה שהיתה יקרה ב-15% - - -
        
היו"ר ראובן ריבלין:
       
       עד 15%.
       
מיכאל איתן (יו"ר ועדת החוקה, חוק ומשפט):
       
       עד 15% - אז יבואו אליו אחרי המכרז ויגידו לו: ידידי היקר, הצעת 15% מעל למחיר. תוריד את המחיר, ואז אתה תוכל לזכות במחיר שהציע מפעל אחר שלא באזור עדיפות.
       
       ההעדפה השנייה היתה של אזור ב', שם ההעדפה היתה בשיעור של 5% בלבד. אזור ב', כמו אזור א', אבל מאחר שהוא אזור פחות פריפריאלי, שם נאמר: אם הצעת עד 5%, יחול לגביך אותו כלל שדיברנו עליו קודם. פתחו את תיבת המכרזים ואתה היית יקר ב-5% - חוזרים אליך ואומרים לך, דע לך שהזוכה זול ממך ב-5%. אם אתה מוכן לרדת, העבודה שלך.
       
       ההטבה הגבוהה ביותר בתקנות היתה לגבי קו עימות. אזורים שנמצאים בקו העימות - מותר להם לקבל את ההצעה, אפילו היא לא היתה בגובה הנמוך ביותר אלא עד 15% מעל למחיר הנמוך ביותר. שם זה לא זכות סירוב, אלא פשוט הגורם הרוכש הממשלתי משלם יותר על מנת לתת העדפה לאזורים שהם קו עימות, שכל אחד מאתנו מבין ויודע שהחיים בהם, בצל קו עימות, הם חיים קשים. גם קיום עסקים במקומות האלה הוא קיום יותר קשה, ולכן נותנים להם יכולת להתמודד תוך מתן עדיפות בשיעור של 15%. אי-אפשר לכפות על המשק הפרטי לחיות על-פי עקרונות של העדפת אזורי קו עימות. אבל, כאשר מדובר בממשלה, אכן כן, זו הדרך שנמצאה.
       
       כאשר הובא התיקון הזה לכנסת, משרד האוצר הביע התנגדות. משרד האוצר אמר, שמבחינתו הוא צריך להעדיף את חיי הכלכלה והניהול התקינים של המשק, והוא מציע אולי העדפות של אזורי עדיפות בדברים אחרים אבל לא בתחום הזה. לכן, הפשרה של הממשלה ב-1998 היתה: נכניס את היוזמה הזאת של חברי הכנסת לספר החוקים - -
       
היו"ר ראובן ריבלין:
       
       הוראת שעה.
       
מיכאל איתן (יו"ר ועדת החוקה, חוק ומשפט):
       
       - - אבל רק לשנה. שאלו: מה יקרה בעוד שנה? - בעוד שנה יגיעו ימות המשיח, לא יהיו אזורי עדיפות, יגיע השלום המיוחל, ודווקא המפעלים הרציניים באמת ילכו לפריפריה, שם אין הרבה מחנק.
       
היו"ר ראובן ריבלין:
       
       המזרח יהיה חדש והשלום יהיה ישן.
       
מיכאל איתן (יו"ר ועדת החוקה, חוק ומשפט):
       
       המזרח יהיה חדש, והשלום יהיה ישן. הכול יהיה בסדר.

       טוב. היתה כוונה טובה. הכנסת קיבלה את ההצעה וקבעו חוק – הוראת שעה. מאריכים בחוק את הסמכת הממשלה לקבוע בתקנות העדפות שדיברנו עליהן. חלפה שנה, 365 יום, וראו זה פלא, הממשלה ביקשה הארכה לשנה נוספת. אמרו: אומנם בשנת 1998 לא הצלחנו להביא את השלום המיוחל, אבל עד שנת 1999 יהיה בסדר, אל תדאגו.

היו"ר ראובן ריבלין:
       
       בטוח.

מיכאל איתן (יו"ר ועדת החוקה, חוק ומשפט):
       
       האריכו עוד בשנה. אחר כך שנה נוספת ועוד שנה, עד שלאחרונה - - - 

היו"ר ראובן ריבלין:
       
       עד שקמתי מיכאל איתן, יושב-ראש הוועדה - - - 

מיכאל איתן (יו"ר ועדת החוקה, חוק ומשפט):
       
       לא, עוד לפני כן אמרנו בוועדת החוקה: אתם יודעים מה? שנה זה מעט זמן להביא את השלום, ניתן לכם שנתיים. אל תאריכו לשנה, תאריכו לשנתיים. טוב, האריכו לשנתיים. מסתבר שגם שנתיים לא עוזר. עכשיו אמרנו לממשלה: תראו, לא נמאס לכם? כל חוק כזה עולה מאות אלפי שקלים. מדוע? משום שצריכים לכתוב תזכירים, וכל משרד ממשלתי צריך להגיב, ומגישים לכנסת ניירות: קריאה ראשונה, ואחר-כך קריאה שנייה, וקריאה שלישית, והכול מנגנונים, ובינתיים גם באים כל מיני שתדלנים שצריכים לזרז, כי קווי העימות רוצים את החוק, ויש כאן תעשייה שלמה, שכולם עוסקים בה. זה ריטואל, ואנחנו נפגשים כאן בכנסת. הפעם החלטנו להיות ריאלים ולהגיד לממשלה: תשמעו, החוק הזה יהיה חוק של קבע. כאשר יבוא השלום, אולי עוד שישה חודשים, אולי עוד שנה - - - 

היו"ר ראובן ריבלין:
       
       חבר הכנסת איתן, הורֵי הורֵי הורַי עלו בשנת 1809 לארץ רק משום שהשנה היתה שנת תק"ע למנייננו, שהיא שנת "תקע בשופר גדול לחרותנו", כי היו בטוחים שמשיח בא. לצערנו הרב, באותה שנה הוא לא בא, אבל מאז משפחתי מחכה לבוא המשיח. כולנו ישנים עם נעליים כי אנחנו יודעים שהוא יבוא בכל יום. כך אדוני עשה טוב.

מיכאל איתן (יו"ר ועדת החוקה, חוק ומשפט):
       
       ועוד אנחנו אומרים שאנחנו מאמינים באמונה שלמה בביאת המשיח, ואף-על-פי שיתמהמה בוא יבוא.

היו"ר ראובן ריבלין:
       
       נכון.

מיכאל איתן (יו"ר ועדת החוקה, חוק ומשפט):
       
       וזה מאה אחוז. אנחנו מאמינים שהשלום והצורך בביטול קווי העימות לא ייקח שנה, ייקח רק שבוע, יומיים, יום, וברגע שזה יקרה - - 

היו"ר ראובן ריבלין:
       
       הכול לפי המוקדם יותר.

מיכאל איתן (יו"ר ועדת החוקה, חוק ומשפט):
       
       - - נכון. ברגע שזה יקרה נבטל את החוק. למה אנחנו צריכים להיפגש פה בכל שנה או שנתיים ולבזבז את כספי משלם המסים? לכן אני מבקש מהכנסת - - - 

נסים זאב (ש"ס):
       
       אזורי קווי העימות משתנים לפי הנסיגה.

היו"ר ראובן ריבלין:
       
       לא, אבל העימות - - - 

מיכאל איתן (יו"ר ועדת החוקה, חוק ומשפט):
       
       קווי העימות אינם נקבעים על-פי החוק. הם יכולים להיקבע על-פי החלטות הממשלה ועל-פי התקנות. התקנות קובעות מה חל בקווי העימות. זאת אומרת, החוק עצמו מסמיך תקנות, החוק מתייחס לאזורי עימות, לאזורי עדיפות לאומית ולאזורים אחרים שהממשלה רשאית לקבוע, אבל כל זה הוא פועל יוצא של החוק. 
       
       כל מה שאנחנו מבקשים כרגע מהכנסת הוא להיפרד לתקופה בלתי מוגבלת – אני מקווה שרק לימים ספורים, אבל אם זה יתארך זה יהיה קצת יותר, אולי שבועות, אולי חודשים, אולי שנים. שלא נצטרך בכל פעם לחוקק שוב ושוב חוק שחוזר על עצמו, וביום שנצטרך נבטל את הסעיף הזה לחלוטין, ומי ייתן וזה יהיה מהר ככל האפשר. עד אז אני מבקש את הסכמת המליאה לקבל את הצעת החוק הנוכחית כפי שהוצגה. תודה.

היו"ר ראובן ריבלין:
       
       נוכחים במליאה חברים משלוש מפלגות: מש"ס – חבר הכנסת נסים זאב; משינוי – חברת הכנסת אתי לבני, ומהליכוד – יושב-ראש הוועדה ויושב-ראש הכנסת. אני רואה שחבר ועדת הבחירות המרכזית יהודה אבידן נמצא כאן ביציע. אולי הוא בא לפקח על עבודת הכנסת ה-16 לקראת עבודת הכנסת ה-17.
       
       רבותי חברי הכנסת, נא להצביע, בקריאה שנייה, על הצעת חוק חובת המכרזים (תיקון מס' 17), התשס"ה-2005. מי בעד? מי נגד? מי נמנע?
       
הצבעה מס' 7
       
בעד סעיפים 1–4 – 4
נגד – אין
נמנעים – אין
סעיפים 1–4 נתקבלו.
       
היו"ר ראובן ריבלין:
       
       ארבעה בעד, אין מתנגדים ואין נמנעים. אני קובע שהצעת החוק עברה בקריאה שנייה. אני עובר מייד להצבעה בקריאה שלישית. נא להצביע. מי בעד? מי נגד? מי נמנע?
       
הצבעה מס' 8
       
בעד החוק – 4
נגד – אין
נמנעים – אין
חוק חובת המכרזים (תיקון מס' 17), התשס"ה-2005, נתקבל.


היו"ר ראובן ריבלין:
       
       אני קובע שבתמיכת ארבעה, בלי מתנגדים ובלי נמנעים, עברה הצעת חוק חובת המכרזים (תיקון מס' 17), בקריאה שלישית, ונכנסה לספר החוקים של מדינת ישראל. תודה רבה. 
       
       הצבעתי לא הוגדרה משום מה. כתוב פה "לא מוגדר". בכל ההצבעות שהיו היום, 21 בספטמבר 2005, יום רביעי, י"ז באלול, אני מופיע "לא מוגדר". 
       
       רבותי חברי הכנסת, תם סדר-היום. ישיבת הכנסת הבאה תהיה – בעזרת השם, כי יכול להיות שהוא ירצה אותה לפני כן – ביום שני, כ"ח בתשרי, 31 באוקטובר, בשעה 16:00. אם לא ניפגש לפני השנה החדשה, אני מברך את כולם בשנה טובה, בכתיבה ובחתימה טובה. אם ניפגש לפני כן, טוב שנפרדנו כך. הישיבה נעולה.


הישיבה ננעלה בשעה 15:16.
     
     
עמוד 96 מתוך 96

