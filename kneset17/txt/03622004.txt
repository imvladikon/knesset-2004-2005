    תוכן העניינים
נאומים בני דקה	4
משה גפני (יהדות התורה):	5
אהוד יתום (הליכוד):	5
אופיר פינס-פז (העבודה-מימד):	6
עבד-אלמאלכ דהאמשה (רע"ם):	7
אליעזר כהן (האיחוד הלאומי - ישראל ביתנו):	7
יעקב מרגי (ש"ס):	8
אחמד טיבי (חד"ש-תע"ל):	8
גילה פינקלשטיין (מפד"ל):	8
רוני בריזון (שינוי):	9
רן כהן (יחד):	10
ג'מאל זחאלקה (בל"ד):	11
יעקב ליצמן (יהדות התורה):	11
מיכאל גורלובסקי (הליכוד):	12
נסים דהן (ש"ס):	13
עסאם מח'ול (חד"ש-תע"ל):	14
אריה אלדד (האיחוד הלאומי - ישראל ביתנו):	14
טלב אלסאנע (רע"ם):	15
יולי-יואל אדלשטיין (הליכוד):	16
ואסל טאהא (בל"ד):	16
מגלי והבה (הליכוד):	17
גאלב מג'אדלה (העבודה-מימד):	17
צבי הנדל (האיחוד הלאומי - ישראל ביתנו):	18
חיים אורון (יחד):	18
הצעות לסדר-היום	20
ציון מלאות תשעים שנה לעשייה החברתית של ה"ג'וינט" בישראל ובעולם	20
אברהם הירשזון (הליכוד):	21
חיים אורון (יחד):	22
יצחק הרצוג (העבודה-מימד):	24
נסים דהן (ש"ס):	26
שר התחבורה מאיר שטרית:	30
הצעת חוק מס הכנסה (מכירת נייר ערך או יחידה בקרן  נאמנות בשנת המס 2003) (הוראת שעה), התשס"ה-2004	33
יצחק הרצוג (בשם ועדת הכספים):	33
הצעת חוק ניירות ערך (תיקון מס' 25), התשס"ה-2004	35
יצחק הרצוג (בשם ועדת הכספים):	35
הצעת חוק ניירות ערך (תיקון מס' 26), התשס"ה-2004	37
יצחק הרצוג (בשם ועדת הכספים):	37
הצעות לסדר-היום	38
האיומים על חייו של ראש הממשלה	39
רוני בריזון (שינוי):	39
זהבה גלאון (יחד):	40
דני יתום (העבודה-מימד):	40
אהוד יתום (הליכוד):	42
שר התחבורה מאיר שטרית:	43
איתן כבל (העבודה-מימד):	44
נסים זאב (ש"ס):	45
צבי הנדל (האיחוד הלאומי - ישראל ביתנו):	46
עבד-אלמאלכ דהאמשה (רע"ם):	46
הצעות לסדר-היום	47
מצבו הבריאותי של ערפאת וההשלכות על המצב באזור	47
גילה פינקלשטיין (מפד"ל):	48
אחמד טיבי (חד"ש-תע"ל):	49
איתן כבל (העבודה-מימד):	50
נסים זאב (ש"ס):	51
חמי דורון (שינוי):	52
זהבה גלאון (יחד):	52
עבד-אלמאלכ דהאמשה (רע"ם):	54
ואסל טאהא (בל"ד):	55
אריה אלדד (האיחוד הלאומי - ישראל ביתנו):	55
שר התחבורה מאיר שטרית:	57
מסמכים שהונחו על שולחן הכנסת	62
סגנית מזכיר הכנסת ירדנה מלר-הורוביץ:	62
שאילתות ותשובות	63
1475. ייבוא כלי רכב היברידיים לישראל	63
1487. מוסכים הפועלים ללא רשיון	64
1490. כלי רכב מסוג Mule ו-Ranger	65
1547. שיווק צמיגים לרכב	66
1560. הרחבת כביש 90 בואכה אילת	67
1605. אי-שליחת מטען של חברה שמועסקים בה ערבים	68
1627. סכנה לחיי ילדים בכביש 651	69
1672. טענה על יחס פקידים במעבר נהר הירדן לקבוצת מורים מחיפה	70
1757. עומס תנועה בכביש ואדי-עארה	71
1839. צומת אלעד - כביש 444	72
שר התחבורה מאיר שטרית:	72
1531, 1552. חשיפת חיילים לחומרים מסוכנים	74
1977. שירות קבע לחיילות שסיימו קורס חובלים	76
1997. תנאי השירות של חיילי צה"ל במתחם קבר רחל	77
2025. התקנת רכיבים פסולים במטוסים	78
2026. מפת הנסיגה בצפון השומרון	79
2034. הריסת בית-האריזה המרכזי באזור בית-חאנון	81
2035. אישור יציאה לירדן לצורך קבלת טיפול רפואי	82
2046. כהונת הרב הצבאי הראשי	83
2047. ירי טילי "קסאם" מרצועת-עזה על יישובי הדרום	86
2048. סכנה לבריאות חיילים באזור רמת-חובב	88
הצעת חוק הגנת הצרכן (תיקון מס' 15) (עסקה לתקופה קצובה), התשס"ה-2004	89
אורית נוקד (העבודה-מימד):	90
שאול יהלום (מפד"ל):	91
אורי יהודה אריאל (האיחוד הלאומי - ישראל ביתנו):	93
איוב קרא (הליכוד):	95
גילה פינקלשטיין (מפד"ל):	96
נסים זאב (ש"ס):	97
הצעת חוק העמותות (תיקון מס' 5)  (כשירות קטין להיות חבר בעמותה), התשס"ה-2004	99
גילה פינקלשטיין (מפד"ל):	99
אריה אלדד (האיחוד הלאומי - ישראל ביתנו):	100
נסים זאב (ש"ס):	100
    
       
חוברת ה'
       ישיבה ק"פ
       
       
       
       
       
       
       
       
       
       
       
       
       
       
       
הישיבה המאה-ושמונים של הכנסת השש-עשרה
יום שלישי, כ"ה בחשוון התשס"ה (9 בנובמבר 2004)
ירושלים, הכנסת, שעה 16:00
       

נאומים בני דקה

היו"ר ראובן ריבלין:
       
       כבוד השר, חברי וחברותי חברי הכנסת, היום יום שלישי, כ"ה בחשוון התשס"ה, 9 בחודש נובמבר 2004 למניינם. אני מתכבד לפתוח את ישיבת הכנסת. 
       
       כמנהגנו, על-פי מצוות התקנון, ביום שלישי אנחנו פותחים בנאומים בני דקה. לפני שבוע, מהטעם שהיו נושאים שיוחד להם כל השבוע, נושא ההתנתקות ונושא התקציב, לא עשינו כך, והיום אנחנו חוזרים למצוות התקנון ופותחים בנאומים בני דקה. אני מבקש מהחברים לאפשר לי לקבוע מי ידבר. 
       
       ראשון הדוברים - חבר הכנסת משה גפני, אחריו - חבר הכנסת אהוד יתום, אחריו - חבר הכנסת אופיר פינס, ואחריו - חבר הכנסת טיבי. היום נוכל לשמוע רק את מי שהצביע, לא נוכל להוסיף.
       
משה גפני (יהדות התורה):
       
       אדוני היושב-ראש, אני מודה לך על שאפשרת לי לדבר היום ראשון. זה ממש היה "טרם יקראו ואני אענה". 
       
       המפד"ל פרשה היום מן הקואליציה.
       
קריאה:

	 - - -
       
היו"ר ראובן ריבלין:
       
       נא לא להפריע. בנאומים בני דקה לא מפריעים.

משה גפני (יהדות התורה):
       
       אדוני היושב-ראש, המפד"ל עומדת ככל הנראה לפרוש היום מן הקואליציה. זה זמן של חשבון נפש לכנסת בכלל ולממשלה הנוכחית בפרט; ממשלה שהוקמה בקול רעש גדול עם ברית שעטנז, שאין קשר בין האחד לשני. התוצאה של הדברים היא שהקואליציה התפרקה לחלוטין, סיעת הליכוד מפולגת, שינוי מרוסקת, המפד"ל התפלגה לשניים, ועכשיו החצי השני גם כן עומד לפרוש, האיחוד הלאומי פרש או עף מהקואליציה.
       
        הממשלה ניסתה להעביר תקציב בשבוע שעבר, בזבזה את זמננו לריק, את זמנה של הכנסת, ולא הצביעה; ביקשה מיושב-ראש הכנסת להביא את זה למחרת, לא הביאה; חשבנו אולי ביום שני, גם כן לא הביאה. היום אנחנו מגיעים לנאומים בני דקה. אני מודה לך, אדוני היושב-ראש.
       
היו"ר ראובן ריבלין:
       
       תודה. חבר הכנסת אהוד יתום, ואחריו - חבר הכנסת אופיר פינס.
       
אהוד יתום (הליכוד):
       
       אדוני היושב-ראש, כבוד שר התחבורה, חברי חברי הכנסת, בין כל ההתרחשויות הרות הגורל שמתרגשות עלינו כאן באזור, אני רוצה להזכיר לכולם, שהעיריות והמועצות המקומיות והאזוריות שרויות במצב בעייתי ביותר  בכל מה שקשור לכלכלתן.
       
       אני רוצה לקרוא מכאן לראש המועצה במנחמיה, עמית בן-צבי, שיחזור בו מההתפטרות. זו הפעם בשנייה במהלך החודש האחרון שהוא מתפטר, וייקח על עצמו את המשך הובלת מנחמיה כאחת ממושבות הגליל, אבן חשובה ביותר בבניינה ובהיסטוריה של המדינה הזאת. כה לחי, עמית, ותצליח.
       
היו"ר ראובן ריבלין:
       
       תודה רבה. בבקשה, חבר הכנסת אופיר פינס.
       
אופיר פינס-פז (העבודה-מימד):
       
       כשאתה מסתכל על הליכוד היום, אדוני היושב-ראש, אתה רואה מחזה מאוד עצוב. אתמול היה המבחן הראשון ליישום החלטת ההתנתקות של הממשלה, של הכנסת, של חוק פינוי-פיצוי. באו לוועדת הכספים, ופתאום הליכוד לא יודע להעביר משהו בוועדת הכספים.
       
        שנתיים הם מעבירים פה כל גזירה, וגם אם אנחנו קופצים לשמים לא עוזר לנו כלום. פתאום הם לא יודעים להחליף חברים, פתאום הם לא יודעים להעביר החלטה, זה הלך, זה לא בא, הם לא מוצאים, פתאום יושב-ראש הקואליציה לא מוצא את ידיו ורגליו והוא אובד עצות. 
       
       משענת קנה רצוץ לראש הממשלה, זה מה שאתם. אתם מפקירים גם את ראש הממשלה וגם את המתנחלים ברצועת-עזה. אתם הופכים את הבית הזה לחוכא ואטלולא. אני אומר לליכוד, התקבלה החלטה של הכנסת, תדעו לכבד אותה. אם אתם לא יודעים לכבד אותה, תביאו לכאן בחירות, ויכול להיות שזה מה שאתם רוצים, אבל לא יבחרו אתכם שוב, לא תהיו בכנסת הבאה.
       
היו"ר ראובן ריבלין:
       
       תודה רבה, נגמר הזמן.
       
אופיר פינס-פז (העבודה-מימד):
       
       אבל המסר לדעתי עבר.
       
היו"ר ראובן ריבלין:
       
       אני פשוט מפחד שהנבואה שלך תתגשם, לכן הפסקתי אותך בזמן. 
       
       חבר הכנסת עבד-אלמאלכ דהאמשה, ואחרי זה - חבר הכנסת אליעזר כהן.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אנחנו צועדים לקראת עיד אל-פיטר, שיחול בסוף השבוע הזה, וכבר בראשית השבוע שעבר, בישיבה הראשונה של הכנסת, הפניתי את תשומת לבו של השר, וגם של היושב-ראש, לכך שלפי מסורת שהשתרשה, לקראת החג מקדימים את תשלום קצבאות הביטוח לאומי, אם למשפחות מרובות ילדים, ואם אלו קצבאות אבטלה שבוע לאחר מכן.
       
       מסרתי בסמוך, ביום רביעי או שלישי, מכתב כתוב לשר ביד, ולצערי השר מסיים כנראה היום את תפקידו, לא שמענו תשובה, ואני רוצה לעורר שוב את העניין. אני רוצה התערבות גם של היושב-ראש ושל כל מי שיכול לעזור בעניין הזה. חייבים לשלם את הקצבאות לפני סוף השבוע הזה, לכל היותר ביום רביעי או חמישי הקרובים ולא יאוחר מזה,  אחרת החג הזה יהיה פחות שמח, ובמיוחד לאותן משפחות, וכולנו יודעים את הנזקקות ואת המצב הקשה שבו שרויות משפחות אלה.
       
היו"ר ראובן ריבלין:
       
       תודה רבה. חבר הכנסת אליעזר כהן, ואחריו - חבר הכנסת יעקב מרגי.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, נמצא בינינו חבר כנסת שכתב לאחרונה ספר ביוגרפי, ובפתיח הספר הזה נאמר: "יצאתי לחפש מלוכה ומצאתי אתונות, ומאז בין החמורים הנוערים אני חי על זמן שאול".
       
       רבותי חברי הכנסת, החמורים זה אנחנו, והוא ה"אורטור" הגדול, כמו שהוא כותב שאומרים עליו, מדינאי מהשורה הראשונה. את נחמתכם תמצאו בכך שתענו לעצמכם מה בדיוק הוא עשה ומה הוא השיג לאורך כל חייו, מה הוא עשה בשלושת העשורים שבהם ישב בבית הזה.
       
       בכתבה שנכתבה עליו השבוע בעיתון הוא כתב על מדינאי דגול אחר, יושב-ראש הרשות הפלסטינית, שאני שומע שפלסטינים הודיעו רשמית שהוא נפטר לפני כמה דקות, על כך שערפאת נשאר חידה בעיניו. כל ילד בישראל יודע לאן הוביל ערפאת ומה הוא היה עושה לישראל אילו היה יכול, אבל בעיני המחבר הדגול הוא עדיין נשאר חידה.
       
       מערפאת אנחנו עומדים בפני הינתקות, ולגבי חבר הכנסת המהולל, הוא עצמו כותב על כך שהוא עומד לפרוש, אבל לחבריו הוא אומר שהוא אינו יודע מי מיועד להחליפו. בתי-הקברות מלאים באנשים שחשבו שאין להם תחליף.
       
היו"ר ראובן ריבלין:
       
       תודה רבה, חבר הכנסת כהן, זה הנאום הכי ארוך שלך בכנסת עד היום. בבקשה, חבר הכנסת יעקב מרגי, ואחריו - חבר הכנסת אחמד טיבי.
       
יעקב מרגי (ש"ס):
       
       אדוני היושב-ראש, הכנסת ציינה היום 90 שנה לפעילות ה"ג'וינט" בישראל ובעולם. אומנם אני לא מן הדוברים בהצעות לסדר-היום, ואנצל את זכותי בדקה הזאת לומר להם שוב את מה שאמרנו להם בוועדה: עם ישראל מחבק אתכם, מודה לכם, מברך אתכם על העשייה הרבה לאורך כל השנים אחורה ועם הפנים קדימה. מדינת ישראל זקוקה לכם. תודה.
       
היו"ר ראובן ריבלין:
       
       תודה רבה. חבר הכנסת אחמד טיבי, אחריו - חברת הכנסת גילה פינקלשטיין, ואחריה - חבר הכנסת בריזון.
       
אחמד טיבי (חד"ש-תע"ל):
       
       כפי שאמר עמיתי חבר הכנסת דהאמשה, נהוג כל שנה להקדים את תשלומי הביטוח הלאומי. פנינו מכל הסיעות לשר הרווחה ולמוסד לביטוח לאומי כדי שיקדימו את תשלום הקצבאות. היום קיבלתי תשובה רשמית, שהביטוח הלאומי החליט להקדים את התשלומים ל-12 בחודש, ועל כן אנחנו מודים לו על ההחלטה הזאת. 
       
היו"ר ראובן ריבלין:
       
       תודה לחבר הכנסת אחמד טיבי גם על ההודעה. חשבתי שאדוני ירצה להתייחס לאמירתו של חבר הכנסת אליעזר כהן בדבר ההודעה – שאני לא שמעתי - מהרשות הפלסטינית. 
       
       הבאה אחריו - חברת הכנסת גילה פינקלשטיין. בבקשה, גברתי. אחריה - חבר הכנסת רוני בריזון. 
       
גילה פינקלשטיין (מפד"ל):
       
       כמדי יום שלישי, אני תמיד מדברת על אותו נושא כואב, על ההתנתקות. אני רוצה לדבר על החוק בנושא ההתנתקות, החוק שעושה חוכא ואטלולא מחוק-יסוד: כבוד האדם וחירותו בכל הקשור לזכות הקניין. אין בחוק כל פיצוי בגין הקרקע שעליה יושבים הבתים, לא לגבי הקרקע עצמה, לא לגבי הפיתוח. המדינה מגרשת את האנשים מהאדמה הזאת שלהם, ולא משלמת להם אפילו שקל אחד על האדמה. 
       
       מאחר שמחיר הקרקע מגיע ל-35%-50% מערך הבית, אף לא אחד מהמגורשים יוכל לבנות בית בפיצוי שיקבל. 
       
רן כהן (יחד):
       
       - - -
       
גילה פינקלשטיין (מפד"ל):
       
       מי שגר בשכירות בדיור ציבורי, ייזרק לרחוב, לא יקבל פיצוי, וגם אין עבורו דיור ציבורי חלופי. האם זה מה שמגיע לאותם אנשים שקיבלו מדבר, חולות ושממה והפכו אותם לגן פורח?
       
היו"ר ראובן ריבלין:
       
       תודה רבה לחברת הכנסת פינקלשטיין. רשות הדיבור לחבר הכנסת רוני בריזון, ואחריו - לחבר הכנסת רן כהן. 
       
רוני בריזון (שינוי):
       
       אדוני היושב-ראש, חברי חברי הכנסת, שתי הערות לעניין תת-אלוף זכאי. ראשית, לא טוב עשה הרמטכ"ל שתקף אותו היום באופן אישי בוועדת החוץ והביטחון. הוא קרא לו שקרן סדרתי ומדליף סדרתי. לא טוב שעשה זאת, כאשר האיש עצמו איננו, והוא איננו יכול להגן על עצמו. חוששני שעכשיו תצטרך ועדת החוץ והביטחון, כדי לאזן את התמונה, להזמין את תת-אלוף זכאי ולשמוע את תגובתו. 
       
       לעומת זאת, טוב עשה שר הביטחון שהורה לרמטכ"ל להפסיק לאלתר את השימוש בפוליגרף. אני רוצה לקוות שהיתה לי תרומה זעירה לעניין הזה בשאילתא שהגשתי בתחילת השבוע. זו שאילתא בעל-פה, היא תיענה – אני מקווה – מחר כאן. ביקשתי לדעת על היקף השימוש בפוליגרף ועל התוצאות שנתקבלו. אני מבטיח לכם שיהיה מעניין. 
       
היו"ר ראובן ריבלין:
       
       תודה רבה. חבר הכנסת בריזון, אני רק מעיר לך ששאילתא בעל-פה צריכה להישמע לראשונה ביום שאושרה לך השאילתא, לא לפני כן. 
       
רוני בריזון (שינוי):
       
       זה היה קדימון, אדוני. 
       
היו"ר ראובן ריבלין:
       
       לא, בשביל זה אין קדימון בשאילתא בעל-פה. בבקשה, חבר הכנסת רן כהן. 
       
רן כהן (יחד):
       
       אדוני היושב-ראש, לאחר דבריו של חבר הכנסת בריזון, ומאחר שנכחתי היום בישיבה יחד עם חברי האחרים כאן, אני חייב לציין שהרמטכ"ל לא קרא לתת-אלוף זכאי שקרן סדרתי. הוא תיאר את כל שרשרת ההליכים שבהם הוא לא אמר אמת. 
       
רוני בריזון (שינוי):
       
       - - -
       
רן כהן (יחד):
       
       אבל לא רק על העניין הזה באתי לדבר, אלא גם על הדברים חסרי השחר של חברת הכנסת פינקלשטיין. 
       
       אדוני היושב-ראש, למען הגילוי הנאות, אני ידיד אישי של "הגשש" גברי בנאי. אני רוצה לדבר דווקא על העניין הזה, ואני אומר לך למה. נוצר מצב שאדם בגלל טוב לבו ומחויבותו החברתית חתם ערבות לפשנל, זכרו לברכה. הוא מגיע לשדה התעופה, ואף שהוציאו צו עיכוב נגד יציאתו מן הארץ ועיקול על הרכב שלו, על חשבונות הבנק ועל כרטיסי האשראי, אף אחד לא מודיע לו, עד שהוא מגיע לשדה התעופה, שהוציאו צו עיכוב יציאה מן הארץ נגדו. זה הליך לא תקין ולא סביר. 
       
       חייבים למצוא פתרון לכך שכאשר חברה, בנק, מוציאים צו עיכוב יציאה מן הארץ נגד אדם, בתוך יומיים, שלושה ימים, יודיעו לו על מנת שיוכל להסדיר את ענייניו או לא לנסוע לשדה התעופה. אבל לא ייתכן להכפיש אדם, לפגוע בו ולבייש אותו כשהוא כבר מגיע לשם. תאר לעצמך שמדובר במקרה חירום, שאדם נוסע ללוויית קרובו, מה הוא יעשה? 
       
היו"ר ראובן ריבלין:
       
       אני לא יכול להפסיק כאשר מדברים על גברי בנאי ועל "הגשש", אבל בכל זאת, אני מציע לקיים דיון בהיבט המקיף וגם בנושא הזה. בכל זאת זה סמל לאומי. 
       
רן כהן (יחד):
       
       אני מודה לך. 
       
היו"ר ראובן ריבלין:
       
       אני בהחלט חושב ש"הגששים" הם סמל לאומי, אין לי ספק בזה. 
       
       חבר הכנסת ג'מאל זחאלקה, ואחריו - חבר הכנסת יעקב ליצמן. 
       
ג'מאל זחאלקה (בל"ד):
       
       כבוד היושב-ראש, הבוקר דן בג"ץ בנושא מניעת הטבות מאזרחים ערבים על-פי מפת העדיפות הלאומית. אחד השופטים אמר כך: הפריפריה כוללת גם יישובים ערביים. אם הכוונה היא לתמוך בפריפריה, איך יכול להיות שבאים לפתח יישוב יהודי ולא מפתחים יישובים ערביים? זה מה שאני לא מבין. אפליה זועקת לשמים. זה מביא לתסכול. השאלה אם הממשלה צריכה לדאוג לכל המגזרים. הרי יש מצוקת דיור נוראה גם במגזר הערבי.  
       
       השופט חשין, בסגנונו המיוחד, שואל: אני רוצה להבין מה פירוש המושג חיזוק הפריפריה.  האם זה שווה-ערך למושג ייהוד הגליל? אני רוצה לומר, דברו אמת איש אל רעהו. יכול להיות שייהוד הגליל זה ערך כשר ולגיטימי. הוא שואל. 
       
היו"ר ראובן ריבלין:
       
       אבל, אדוני, זאת לא הצעה לסדר. זו סוגיה חשובה ביותר, אבל לא בנאום בן דקה. 
       
ג'מאל זחאלקה (בל"ד):
       
       אולי לא, אבל דברו לגופו של עניין. לא צריך להתבייש לומר את זה. אני רוצה להעלות את הנושא הזה של האפליה ולעמוד על כך שאזורי עדיפות ייקבעו על-פי מפתח סוציו-אקונומי בלבד. 
       
היו"ר ראובן ריבלין:
       
       זה נאום בן דקה. חבר הכנסת יעקב ליצמן, אחריו - חבר הכנסת מיכאל גורלובסקי, ואחריו - חבר הכנסת דהן. 
       
יעקב ליצמן (יהדות התורה):
       
       תודה, אדוני היושב-ראש. קודם כול, אני מצטרף לחבר הכנסת רן כהן, שאומר שלא מודיעים על עיקולים, לא משנה אם מדובר על סמל לאומי או לא. אני חושב שזה עוול. אם עושים עיקול, חייבים להודיע. אני חושב שצדק היושב-ראש, צריך לקיים על זה דיון, כי זה חמור מאוד, ועושים את זה לכל מיני אנשים. 
       
רן כהן (יחד):
       
       זה נכון לגבי כל אחד. 

יעקב ליצמן (יהדות התורה):
       
       דבר שני שלצערי אני חייב להעלותו שוב הוא הנושא של עובדי המועצות הדתיות. נכון שבתחילת השבוע העבירו כספים לחלק מהעובדים, אבל לצערי שמענו שבעיר ערד עובדי המועצה הדתית סירבו לקבור אדם כיוון שלא שילמו להם משכורת זה חודשים רבים. אני חושב שזה לא תקין שלא משלמים משכורת. על הממשלה לתת על כך את הדעת. יש לקיים את פסק-הדין של בית-הדין לעבודה. היא כל הזמן מטיפה מוסר שחייבים לקיים פסק-דין ולשלם לעובדים, לרבות עובדי המועצות הדתיות. 

היו"ר ראובן ריבלין:
       
       תודה רבה. חבר הכנסת מיכאל גורלובסקי, ואחריו - חבר הכנסת נסים דהן. 
       
מיכאל גורלובסקי (הליכוד):
       
       אדוני היושב-ראש, בדקות אלה נפגש שר האוצר עם ראש ממשלת ישראל. אני חושב שאני פונה בפעם האחרונה לשר האוצר להסיר את האולטימטום שלו ולא להתפטר, מסיבה אחת פשוטה. אתמול בוועדת הכספים לא העברנו את ההעברות הכספיות לחוק פינוי-פיצוי. הסיבה פשוטה: ההתנתקות הפכה להיות לא רלוונטית ולא אקטואלית עם מותו של רב-המרצחים ערפאת. זה מייצר דינמיקה אחרת לחלוטין בכל האזור, ולהערכתי על ממשלת ישראל לחכות בסבלנות להתפתחויות בצד השני, של האויב הפלסטיני. 
       
       ההתנתקות היחידה שהיא אקטואלית בימים אלו היא ההתנתקות של הגופה של ערפאת מהאינפוזיות. להערכתי, זה מה שהם יכולים להציע לצד השני. תודה רבה. 
       
היו"ר ראובן ריבלין:
       
       תודה רבה. 
       
אחמד טיבי (חד"ש-תע"ל):
       
       אדוני, אתה גאה שאתה יושב-ראש הכנסת?
       
היו"ר ראובן ריבלין:
       
       אני רוצה לומר לאדוני שאני גאה בזירה. 
       
אחמד טיבי (חד"ש-תע"ל):
       
       אני רק שאלתי. 
       
היו"ר ראובן ריבלין:
       
       הכנסת היא קודם כול זירה, ויש לה גם מרכיב אנושי, אבל הסינרגיה היא יותר גדולה מהכול. 
       
נסים דהן (ש"ס):
       
       אדוני היושב-ראש, חברי חברי הכנסת, ואדוני היושב-ראש, אני פונה בעיקר אליך, אני רוצה להפנות את תשומת לבכם לכך שעל-פי תקנון הכנסת ועל-פי החוק במדינת ישראל, ממשלת ישראל צריכה להניח על את התקציב על שולחן הכנסת 60 יום לפני 31 בדצמבר השנה. 
       
שר התחבורה מאיר שטרית:
       
       הונח. 
       
נסים דהן (ש"ס):
       
       החוק היבש הונח. אומר השר שטרית, באיזה ביטחון עצמי, "הונח". אדוני היושב-ראש, התקציב טרם התקבל בקריאה ראשונה. הוא גם לא ירד לוועדת הכספים לדיון. הם יעבירו אותו ב-28 בדצמבר, והם רוצים שוועדת הכספים ביומיים תדון על חוק התקציב ותאשר אותו, כדי שב-31 יהיה חוק למדינת ישראל, והם קוראים לזה דיון רציני, מעמיק ויסודי לצורך קביעת תקציב למדינת ישראל. 
       
       אני מבקש ממך שלא נעשה פארסה מעבודת הכנסת, ואם צריך 60 יום, שזה יהיה כך, כי החוק שדיבר על 60 יום יצא מנקודת הנחה שצריכים לדון בזמן סביר, מסוים. אבל לא ייתכן שהממשלה תעשה צחוק מהכנסת.
       
היו"ר ראובן ריבלין:
       
       זמנך עבר ואתה חוזר על דבריך. 
       
נסים דהן (ש"ס):
       
       אני רוצה ממך תשובה, אדוני היושב-ראש. 
       
היו"ר ראובן ריבלין:
       
       אני אתן לך תשובה, אבל קודם כול אני אזמין את חבר הכנסת עסאם מח'ול, ואחריו - את חבר הכנסת אריה אלדד. 
       
       חבר הכנסת דהן, מצוות החוק שאתה אחראי לו, כי אתה יכול לשנות אותו בכל רגע, היא שהממשלה צריכה להגיש את הצעת החוק עד השבוע האחרון של אוקטובר. לא כתוב בשום מקום שהיא צריכה לעבור עד תאריך מסוים. כתוב בחוק שאם ממשלה לא העבירה לאחר חודש מרס את התקציב, יראו אותה  כממשלה שנפלה. אני יכול להבטיח לך, ידידי הטוב, סגן יושב-ראש הכנסת, חבר סיעת ש"ס המכובדת, לא יהיה מצב שבו הכנסת תעשה צחוק מעבודתה ותעביר בשני ימים. אם נגיע למצב שבו בינואר לא נוכל להגיע לקריאה שנייה וקריאה שלישית, כי הוועדות עדיין לא הצליחו לשקוד על העניין במשך הזמן הדרוש, אנחנו נדחה את זה לינואר או אפילו לחודש פברואר. אם הממשלה וחברי הכנסת ישכילו לעבוד ולהעביר את התקציב כאשר הם בקיאים בכל פרט ופרט ובשלים להצביע, כך יהיה. תודה רבה לך, חבר הכנסת דהן.  
       
עסאם מח'ול (חד"ש-תע"ל):
       
       אדוני היושב-ראש, בהמשך לדברים של חבר הכנסת טיבי בעניין תשלום קצבאות לחוגגי חג אל-פיטר לפני החג, פניתי בשבוע שעבר לשר האוצר כדי לאפשר לאותם עצמאים שחוגגים את עיד אל-פיטר להגיש את דוחות המס שלהם עד 20 בחודש, ולא להיות חייבים לבלות את החג בהכנת הדוחות האלה. טרם התקבלה תשובת שר האוצר. אני מנצל את הבמה הזאת כדי להעלות את הקריאה הזאת פעם נוספת. אני חושב שזו זכותם, זה טבעי, זה אנושי.
       
היו"ר ראובן ריבלין:
       
       תודה לחבר הכנסת מח'ול. חבר הכנסת אריה אלדד, ואחריו – חבר הכנסת טלב אלסאנע. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי הכנסת, אני מבקש להודות לכבוד יושב-ראש הכנסת באופן אישי ולנשיאות הכנסת כולה על שהאירו אתמול את עיני, ואני מקווה שגם את עיני כל העם היושב בציון, כי הצעת החוק שהגשתי - נפש תחת נפש - האומרת כי תחת כל יישוב יהודי  המתוכנן לפינוי מחבל-עזה וצפון השומרון יפונה גם יישוב ערבי מתחומי ישראל - הנשיאות קבעה: זוהי הצעה גזענית. אני שב ומודה על הקביעה הערכית הזאת ומסכים לה. אני רק תמה אני מדוע לא הוחל הכלל הזה על הפינוי רק של יהודים בתוכנית ההתנתקות. לא ייתכן שגזענות היא חד-צדדית. 

       תודה גם לחבר הכנסת כהן, שדרש היום להדיח אותי מראשות ועדת האתיקה בגלל ההצעה הזאת. 
       
       אם זו גזענות, איש מתומכי ההתנתקות לא יוכל גם הוא לשמש במשרה הזאת. תודה רבה. 
       
היו"ר ראובן ריבלין:
       
       חבר הכנסת אלדד, קודם כול אני באמת חושב שאתה צריך להודות לנו על עניין שאתה מאמין בו, שאכן רצית להצהיר איזו הצהרה ואנחנו אפשרנו לך להצהיר אותה בכך שדחינו ונתנו לה תהודה. 
       
       באופן אפילו יותר מתיאורטי, יכול להיווצר מצב שאותה החלטה של הממשלה לפנות התיישבות ישראלית, בעיקר של יהודים, מחבל-עזה או מכל מקום בארץ-ישראל, יכולה לגעת גם לאזרחי ישראל שאינם יהודים. באופן תיאורטי.  בבית-אל, בשילה או באלקנה או בכל מקום אחר יכול לגור גם מתיישב שחושב שהוא התיישב בצדק ושהוא אזרח ישראל,  ולמגינת לבי, אבל זה לא הדבר החשוב,  הוא יפונה. זה על-פי החלטת הממשלה. אני מקווה גם שכל החלטה יכולה להשתנות על-ידי החלטת ממשלה יותר מאוחרת. 
       
       חבר הכנסת טלב אלסאנע, בבקשה.
       
טלב אלסאנע (רע"ם):
       
       אני רוצה להודות לשר הרווחה וגם למנכ"ל המוסד לביטוח לאומי, שנענו לפניותינו להקדמת תשלום קצבאות הביטוח הלאומי על מנת לאפשר למוסלמים לחגוג את עיד אל-פיטר בצורה סבירה. 
       
       כבוד היושב-ראש, מדי פעם יש דיונים במליאה שמגדישים את הסאה. יש התעלמות מהעובדה שיש תנאים בסיסיים לדו-שיח שאפשר לנהל. כשאני שומע את דבריו של גורלובסקי כאן, שאף שהוא יכול לומר כל דבר העולה על דעתו, היותו אדם מחייבת לשים גבול של התנהגות והתבטאות, ולא להפוך לחיה ולגלוש להתבהמות.  
       
       גם לגבי מה שהועלה כאן על ההקבלה, כאילו פינוי התנחלויות בגדה וברצועה משליך על האוכלוסייה הערבית בתוך המדינה - האוכלוסייה הערבית בתוך המדינה לא התנחלה אתמול או שלשום על שטחים כבושים. הם נמצאים כאן דורי דורות לפני קום המדינה - - 
       
צבי הנדל (האיחוד הלאומי - ישראל ביתנו):
       
       לא נכון.
       
טלב אלסאנע (רע"ם):
       
       - -  והמתנחלים לא עוברים למדינה אחרת. המתנחלים חוזרים למדינתם. את האוכלוסייה הערבית אי-אפשר להעביר לא מאדמתם ולא ממדינתם. אני מקווה שאף אחד לא ישלה את עצמו אחרת. תודה רבה. 
       
היו"ר ראובן ריבלין:
       
       תודה רבה לחבר הכנסת טלב אלסאנע. חבר הכנסת יולי אדלשטיין, בבקשה. אחריו - חבר הכנסת טאהא, חבר הכנסת והבה וחבר הכנסת מג'אדלה. בכך ייתם הדיון. 
       
יולי-יואל אדלשטיין (הליכוד):
       
       תודה. 
       
       אדוני היושב-ראש, חברי חברי הכנסת, אדוני השר, גם ביום גדוש אירועים ומחלוקות זה אני לא מתכוון לסטות ממנהגי ואזכיר לכולנו שיותר מדי שנים ויותר מדי שבועות אני מעלה כאן את נושא שחרורו של יונתן פולארד מן הכלא בארצות-הברית. לצערי הרב, אנחנו ככנסת, אנחנו כעם ואנחנו כמדינה לא השכלנו לעשות משהו שסוף-סוף יביא לשחרורו. אני קורא לכולנו להתאחד סביב הנושא הזה וסוף-סוף להחזיר את יונתן פולארד הביתה. תודה רבה. 
       
היו"ר ראובן ריבלין:
       
       תודה רבה לחבר הכנסת אדלשטיין. חבר הכנסת ואסל טאהא. 
       
ואסל טאהא (בל"ד):
       
       אדוני היושב-ראש, חברי הכנסת, רציתי לדבר על סוגיה אחרת, על איך מתייחסים ליגאל עמיר, רוצח ראש הממשלה יצחק רבין ז"ל. בשב"ס מתייחסים אליו בחיוב, מכניסים לו כמבוקשו - מה שהוא רוצה -  ביקורים  בלי חיץ, שימוש בטלפון פעמיים בשבוע, מאכלים חופשי, סיפקו לו מחשב ויש לו הכול בחדר, אף כי עדיין מדברים על איום על ראשי ממשלה, על פוליטיקאים ועל חברי כנסת. ודאי שיגאל עמיר מקוטלג כאסיר ביטחוני, אבל ההתייחסות אליו שונה לגמרי מההתייחסות לאסירים ביטחוניים אחרים. שם אוסרים עליהם לקבל ספרים, ולו מותר. שם אוסרים עליהם לדבר חופשי בטלפון, אבל לו מותר. מותר לו לצאת באופן חופשי לחצר, אבל הם מוגבלים לשעה וחצי. היחס הזה צריך להיפסק, אדוני היושב-ראש.
       
היו"ר ראובן ריבלין:
       
       תודה רבה לחבר הכנסת טאהא. חבר הכנסת מגלי והבה, ואחריו - חבר הכנסת מג'אדלה. אחרון הדוברים - חבר הכנסת הנדל. 
       
מגלי והבה (הליכוד):
       
       אדוני היושב-ראש, אדוני שר התחבורה, אני לא רשום ברשימת הדוברים בנושא 90 שנה לפעילות ה"ג'וינט", אבל ראיתי חובה לעצמי להודות ל"ג'וינט" ולכל הפעילים שלו על הסיוע שהם מגישים לעם היהודי במדינה, ובמיוחד לעדה הדרוזית. הם מסייעים זה שנים רבות לרשויות ולחינוך. אני מודה על הפעילות של ה"ג'וינט" למען בני העדה הדרוזית. אני מחזק אתכם, תמשיכו בכך. 
       
       אדוני שר התחבורה, הנושא השני שרציתי להתייחס אליו הוא תאונות הדרכים הקטלניות. השבוע היתה תאונה קטלנית - ומכאן אני רוצה לשלוח את תנחומי למשפחת נאתכו - שלוש הבנות שנהרגו בתאונה מחרידה. משפחת נאתכו שילמה את המחיר. כולנו שולחים את תנחומינו. 
       
       אדוני שר התחבורה, אנחנו צריכים לעשות הכול ולהילחם בתאונות הדרכים ולא לנוח, כפי שאני מכיר אותך, עד שנוריד את עקומת תאונות הדרכים.
       
היו"ר ראובן ריבלין:
       
       אני מאוד מודה לחבר הכנסת מגלי והבה. חבר הכנסת גאלב מג'אדלה, בבקשה. אחרון הדוברים הוא חבר הכנסת צבי הנדל. 
       
גאלב מג'אדלה (העבודה-מימד):
       
       אדוני היושב-ראש, זו הזדמנות נעימה להודות ל"ג'וינט" - וברכות חמות ביום הולדת ה-90 - על עבודת הקודש שהם עושים לאורך כל השנה למען כלל אזרחי ישראל. 
       
       אני רוצה להזכיר, שהעברנו בכנסת הנכבדה שלנו את חוק ההתנתקות ברוב גדול של 67 חברים שתמכו. אם חבר הכנסת אלדד רוצה ליזום הצעת חוק פרטית להתנתקות אזרחי ישראל הערבים או העברתם, שייזום הצעת חוק. 
       
אריה אלדד (האיחוד הלאומי - ישראל ביתנו):
       
       יזמתי, היא נפסלה. 
       
גאלב מג'אדלה (העבודה-מימד):
       
       תיזום הצעת חוק ותביא אותה לכנסת ישראל, שהיא בית-המחוקקים. פעם אחת ממשלת ישראל התחבאה מאחוריך. אתה זוכר שהבאת הצעת חוק בנושא אי-תשלום למשפחות שמשתתפות בפיגועים, והצעת שלא לשלם לילדים שלהם קצבת ילדים. ממשלת ישראל הגדולה התחבאה מאחוריך, מצאה מחבוא מאחורי ההצעה שלך ותמכה בה. תעשה אולי אותו צעד פעם נוספת, כי זה יביא אולי להרמוניה ולחיים משותפים ולהרגשה טובה יותר של אזרחי ישראל הערבים. 
       
היו"ר ראובן ריבלין:
       
       תודה רבה. חבר הכנסת מג'אדלה, חבר הכנסת אלדד ביקש להעלות על סדר-היום ולהביא לבית-המחוקקים את השאלה, אבל אנחנו פסלנו זאת בנשיאות, כי הדבר הזה נוגד את התקנון. 
       
       חבר הכנסת צבי הנדל - בבקשה, אדוני. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, אומנם חשבתי לדבר על משהו אחר, אבל כשמזכירים התנתקות, אני לא יכול לברוח מהעניין. אני רוצה להזכיר שעדיין המצב הוא שאין לגיטימציה לתוכניתו של ראש הממשלה, שהצביעו נגדה בבחירות, כי זאת היתה תוכניתו של מצנע, אחר כך היה משאל מתפקדי הליכוד, והוא זרק אותו לאשפה, היה לו מיעוט בממשלה והוא פיטר שרים כדי ליצור רוב מלאכותי. 
       
חיים אורון (יחד):
       
       היה רוב בכנסת. 
       
צבי הנדל (האיחוד הלאומי - ישראל ביתנו):
       
       בסופו של דבר, בכנסת הוא עבר כמנהיג "שלום עכשיו". הוא קיבל מיעוט מהמחנה הלאומי, שזכה בבחירות. בכנסת הוא קיבל מיעוט שבמיעוט מאלה שבמחנה הלאומי, ואלה שנזרקו מהשלטון הם אלה שתמכו בו ונתנו לו את הגיבוי שהוא לא מוסרי. לכן אני קורא לראש הממשלה: כדי שתהיה לגיטימיות הוא חייב לחזור לעם באחת משתיים – או משאל עם או בחירות. אין דרך אחרת. 

היו"ר ראובן ריבלין:
       
       תודה. הואיל ונותרה לנו עוד דקה וחצי עד סיום נאומים בני דקה, חבר הכנסת אורון, במקום לקרוא קריאת ביניים אתה יכול להשיב לו בדקה. אני מבקש לא לקרוא לו קריאת ביניים. 
       
חיים אורון (יחד):
       
       אדוני היושב-ראש, חברי הכנסת, אפשר להיות בעד משאל עם, אפשר להגיד שהגוף העליון הוא ועידת הליכוד, אפשר אפילו להגיד שהגוף העליון הוא מועצת גדולי התורה. אבל דבר אחד, חבר הכנסת הנדל, צריך להיזהר מפניו – מי שאומר שזה לא לגיטימי אחרי שהכנסת קיבלה ברוב, מערער את סמכותה של הכנסת. אתה יכול לומר שיש לך טענה כלפי מה שהתקבל פה. הכנסת בהצבעה, ברוב ברור, על דעת רוב חבריה, רוב מוחלט של חבריה, וגם אם זה היה רוב לא מוחלט, קיבלה החלטה. בהקשר זה היא לגיטימית, וכל השאר במקום אחר. 
       
       השימוש במושג לגיטימי ולא לגיטימי יש לו משמעויות מרחיקות לכת, ואני מציע לברור בימים אלה את המלים, כי המלים הללו מאוד מאוד מסוכנות. 
       
צבי הנדל (האיחוד הלאומי - ישראל ביתנו):
       
       זאת הסתה, נכון?
       
חיים אורון (יחד):
       
       אני אמרתי הסתה? אמרתי מה שאמרתי. אני חושב שדיברתי מאוד ברור. אם הייתי רוצה להגיד הסתה הייתי אומר הסתה. אני מציע לך לברור את מילותיך. 
       
היו"ר ראובן ריבלין:
       
       חבר הכנסת אורון, אין ספק שהכנסת קיבלה החלטה וההחלטה קיימת ושרירה כל עוד היא לא שונתה. מה שחבר הכנסת הנדל רוצה לעשות הוא לשכנע שהכנסת תשנה אותה. 
       
חיים אורון (יחד):
       
       שהיא לא לגיטימית. 
       
היו"ר ראובן ריבלין:
       
       הוא אומר את זה כדי לשכנע את הכנסת, אבל היא חוקית. יש לגיטימי ויש חוקי. המונחים, כדאי שפעם נפרש אותם. על כל פנים, בזה שאומרים לא לגיטימי, יכול להיות שיש אנשים שיכולים לפרש את זה. ראיתי כבר דברים הרבה יותר מסוכנים ואני לא בטוח. הוא בא ואומר: אני חושב שלהוציא אנשים מבתיהם - - - הוא לא מתכחש להחלטת הכנסת, חלילה. הוא לא מתכחש להחלטת הכנסת. 
       
חיים אורון (יחד):
       
       הוא מנה החלטות של גורמים אחרים שנתנו לגיטימציה לעומת הכנסת. זה מה שהוא עשה. 
       
היו"ר ראובן ריבלין:
       
       גם החלטת הכנסת אינה מוותרת על זכות ההפגנה ועל זכות המחאה. 
       
חיים אורון (יחד):
       
       להיפך, אני כל חיי מפגין נגד החלטות הכנסת עד לפעם הזאת. 
       
היו"ר ראובן ריבלין:
       
       אני יודע, הרי מכל מלמדי השכלתי, ואתה הזהרת אותי בשנת 1988 שפעם יתחלפו היוצרות. הזהרת אותי וידעת ממה הזהרת. אני חששתי וידעתי ממה חששתי. תודה רבה. 

       
הצעות לסדר-היום 
ציון מלאות תשעים שנה לעשייה החברתית של ה"ג'וינט" בישראל ובעולם

היו"ר ראובן ריבלין:
       
       רבותי חברי הכנסת, אדוני שר התחבורה, חבר הכנסת מאיר שטרית, אדוני יושב-ראש ועדת הכספים, חבר הכנסת אברהם הירשזון, גברתי יושבת-ראש ועדת העלייה, הקליטה והתפוצות, חברת הכנסת קולט אביטל, חברי הכנסת, מנכ"ל "ג'וינט ישראל" מר ארנון מנטבר, מתנדבים יקרים, אורחים נכבדים, אנו מארחים היום במליאת הכנסת את ראשי ארגון ה"ג'וינט", עובדיו, ידידיו ומי שפועלים אתו ונהנים מהפרויקטים של הארגון רחב-הלב הזה. 
       
       נאמר: זרעו לכם צדקה וקצרו לכם חסד. תנו רבנן: "בשלושה דברים גדולה גמילות חסדים יותר מן הצדקה, צדקה – בממונו, גמילות חסדים – בין בגופו בין בממונו, צדקה – לעניים, גמילות חסדים – בין לעניים בין לעשירים, צדקה – לחיים, גמילות חסדים – בין לחיים בין למתים". 
       
       ידיהם של ראשי ה"ג'וינט" אינן פוסקות מעשיית טוב, מגמילות חסד, ממתן יד וסיוע בכל מקום שבו הם נדרשים ברחבי העולם היהודי. "אם צריך גלגל, אני גלגל", אמר פעם טרומפלדור, וה"ג'וינט" יודע לשים עצמו בכל תחום שבו נדרשת יד: בקליטת עלייה, בייזום תעסוקה, בפעולה לצמצום פערים חברתיים, בגישור על הקרעים בישראל. 90 שנים חלפו מאז שלח ה"ג'וינט" מזון ותרופות ליהודי הארץ שנאבקו תחת שלטון זר, ומאז הוא אינו פוסק להיות קשוב ולתת כתף לכל ישר וטוב. 
       
       היו ברוכים, חברים, בפועלכם היקר, באחווה שאתם חשים כלפי העם כולו. ברוכים אתם וברוכים שולחיכם, אותם מיליוני יהודים שכל אחד בהשתתפותו, וגם אם קטנה תהא, מוכיח יום-יום ושעה-שעה כי כל ישראל ערבים זה לזה. 
       
       בשם כנסת ישראל אני מודה לכם על עשייתכם. ברוכים תהיו. בשם הכנסת אני מבקש להודות לחבר הכנסת ויושב-ראש ועדת הכספים אברהם הירשזון על אשר טרח ועמל וביקש ויזם את הכנס הזה במלאות 90 שנה לארגון ה"ג'וינט". 
       
       רבותי חברי הכנסת, ראשון הדוברים בישיבה מיוחדת זאת, בהצעות לסדר-היום מס' 4748, 4708, 4718 ו-4793, הוא חבר הכנסת אברהם הירשזון. אחריו - חבר הכנסת חיים אורון, חבר הכנסת יצחק הרצוג, ויסיים שר הבריאות לשעבר, חבר הכנסת נסים דהן. את הנושא יסכם כבוד השר, חבר הכנסת מאיר שטרית. אני מתנצל על כך שבאמצע הדיון אני אצטרך להחליף את עמדת היושב-ראש, שכן אני צריך ללכת ולחגוג יחד עם חברי הכנסת המוסלמים את תום הצום היום על-פי הזמנת הכנסת. 

אברהם הירשזון (הליכוד):
       
       אדוני היושב-ראש, רבותי חברי הכנסת, מר ארנון מנטבר, מנכ"ל "ג'וינט ישראל", חברי מה"ג'וינט" וכל הגופים הנלווים, אורחים נכבדים, החל מהבוקר קיימנו פה בכנסת ישראל את יום ה"ג'וינט" במלאות 90 שנה להיווסדו של הארגון הזה בארצות-הברית. ראשית אני רוצה להודות לך, אדוני היושב-ראש, על כך שפינית זמן והיית אתנו בחלק מהיום ונשאת נאומים. אני חושב שזה חשוב מאוד שכנסת ישראל אמרה את דברה. 
       
       גבירותי ורבותי, התחלנו את היום בכך שוועדות הכנסת עסקו בכל מיני נושאים הקשורים ל"ג'וינט", וכל ועדה עסקה בתחום שונה של הדברים. מדוע? כי ה"ג'וינט" עוסק במגוון רב של דברים, כך שכל ועדה עסקה בתחום אחר ויחד בנינו את הפאזל שקוראים לו ה"ג'וינט". 
       
       ה"ג'וינט" התחיל את פעולתו לפני 90 שנה, אבל למרות 90 השנים הוא צעיר, רענן, תוסס, נמרץ ודינמי. בכל מקום ובכל צומת שהעם היהודי נזקק לו, ה"ג'וינט" היה שם. אם זה כלפי אותם שרידים שניצלו מהשואה, שהיו זקוקים באופן בלתי רגיל לכל עזרה ולכל סיוע כדי להשתקם ולבנות חיים חדשים עד כמה שאפשר – ה"ג'וינט" היה שם. אם זה בעליית יהודי תימן ב"מרבד הקסמים" – ה"ג'וינט" היה שם. אם זה במה שאנחנו מכנים ברית-המועצות לשעבר, מאחורי מסך הברזל, כאשר היהדות הזאת היתה מנותקת – ה"ג'וינט" היה שם, סיפק מזון, סיפק צרכים, סיפק ספרי תורה, ונתן להם את כל הסעד האפשרי. אם זה בקרב העולים מאתיופיה, ואם זה בארגנטינה - בכל מקום בעולם שה"ג'וינט" נקרא להיות שם, הוא היה שם, והוא פעל את פעולתו, וזו תמיד היתה פעולה חשובה, נמרצת ודינמית. 
       
       גם היום, היו כמה ראשי רשויות בוועדת הכספים, וקיימנו שם דיונים על פרויקטים שה"ג'וינט" מוביל. הדבר החשוב ביותר הוא, שבאו ראשי רשויות שונים, וכל אחד דיבר על פרויקט אחר שה"ג'וינט" עושה אתו. מה שמעניין הוא, שה"ג'וינט" מתאים את עצמו בכל פעם לנושא החשוב, לא מקובע לנושאים מסוימים, ולא כופה על הרשויות את הנושאים שהוא רוצה לעסוק בהם. להיפך, הוא פתוח, בא לקראת הקהילה ויוזם פעולות שהן לצריכת הקהילה. זה לא מתבצע בכל גוף. בעיקר היום, בימים האלה, כאשר התקציבים בכל נושאי הרווחה הולכים ופוחתים, תרומתו של ה"ג'וינט" הולכת וגדלה. ה"ג'וינט" מטפל בכל הרשויות במדינת ישראל, יהודים ולא-יהודים, ועל כך נתונה לכם ברכתנו. 
       
       אדוני היושב-ראש, יש לנו מדינה אחת, יש לנו ממשלה אחת, יש לנו כנסת אחת אחרי אלפיים שנה. אנחנו ויהודי התפוצות קשורים זה בזה, ואני חושב שאם כנסת ישראל היום אמרה את דברה, ואמרה שהיא מקיימת את יום ה"ג'וינט", זה אומר במפורש שזה יום שמאחד את יהודי התפוצות עם יהודי מדינת ישראל, והקשר הזה חשוב שילך ויתהדק ככל האפשר. לגופים כמו ה"ג'וינט", ובעיקר ל"ג'וינט", יכולה להיות תרומה נכבדה מאוד בנושא הזה.
       
       אני, לכן, רוצה לאחל לכם בשם הכנסת, בשם כל חברי, הרבה הרבה הצלחה, הרבה הרבה עשייה, וכפי שאתם יודעים, קיבלנו בסוף הדיונים בוועדת הכספים החלטה, שיהיה צוות מיוחד של ועדת הכספים, שישב עם נציגי ה"ג'וינט", ושתהיה לכם אוזן קשבת ויד מכוונת בבית-המחוקקים של מדינת ישראל, כדי שתוכלו באמת לקבל את מלוא העזרה, את מלוא ההערכה של כל כנסת ישראל, קואליציה ואופוזיציה. תודה רבה.
       
היו"ר ראובן ריבלין:
       
       תודה רבה ליושב-ראש ועדת הכספים, חבר הכנסת אברהם הירשזון, אשר ידו רבה בכל הנושאים שקשורים גם לפועלו של ה"ג'וינט". כבוד חבר הכנסת חיים אורון גם הוא יאמר דברים.
       
חיים אורון (יחד):
       
       אדוני היושב-ראש, חברי הכנסת, אנשי ה"ג'וינט" שנמצאים ביציע, אני רוצה לצרף את ברכותי לברכות שהושמעו כאן היום ובמהלך הישיבות בוועדות הכנסת ל"ג'וינט", לעובדיו, לאלה שעובדים בארץ ולאלה שתורמים את תרומתם ברחבי העולם היהודי. אני לא רוצה להקדיש את הזמן הקצר שעומד לרשותי רק לברכות, ואני מצטרף לכל הברכות שנאמרו כאן על-ידי קודמי. 
       
       אני מבקש, בהקשר של הדיון כאן היום, להעלות שתיים-שלוש נקודות שנראות לי מאוד בעייתיות, ובראשונה שבהן הייתי מבקש את הקשבתו של השר המקשר. אני דווקא פונה אליו, גם בתפקידו כשר המקשר וגם בתפקידו כשר במשרד האוצר עד לעת האחרונה, ואם אני לא טועה, עד לפני שעה אולי אפילו היתה מחשבה עליו כעל השר לעתיד לבוא. אבל האופציה הזאת לטווח הקצר נגמרת.
       
שר התחבורה מאיר שטרית:
       
       איש איש יישאר במקומו.
       
חיים אורון (יחד):
       
       אני דווקא רוצה לדבר על השאלה המאוד מהותית של החברה האזרחית, של המגזר השלישי ושל אחריות המדינה. אני חושב שלמגזר השלישי, ובטח לארגון כמו ה"ג'וינט", שהוא – בלי לפגוע בשום גורם אחר – יותר מאשר עוד אחת העמותות. הוא גורם מאוד מרכזי, שפועל בארץ 90 שנה, והיה מעורב בכל אחד מקטעי המצוקה של החברה הישראלית זה 90 שנה, ובהרבה מאוד מקרים גם במצוקות של העם היהודי ברחבי העולם. 
       
       אני בהרגשה קשה מאוד, אדוני היושב-ראש, שמישהו חושב שבגלל העובדה שגופים אזרחיים מהסוג של ה"ג'וינט" ממלאים תפקיד חשוב מאין כמוהו - ובדברי אלה אין כדי להוריד כזית מהחשיבות של הפעולה שלהם – המדינה משוחררת מאחריות כוללת לציבור אזרחיה, ובעיקר לציבור אזרחיה בקבוצות היותר חלשות. זה נכון לגבי ילדים בסיכון, זה נכון לגבי עולים חדשים, זה נכון לגבי עולים מאתיופיה, זה נכון לגבי קשישים, וזה נכון לגבי  נכים, וזה נכון לגבי קבוצות אחרות, שבכולן ה"ג'וינט" עוסק בעבודת קודש ממש. אבל, זו קומה נוספת הכרחית, וחשוב שזה יתפתח על בסיס של מדינת רווחה, שמספקת ורואה עצמה אחראית לסיפוק הצרכים של כלל האוכלוסייה.
       
       יש ויכוח גדול בשאלה - סיפוק צרכים מה הוא אומר ועד לאיזה שיעור במציאות של מדינת ישראל של היום, עד כדי כך שלא אחר מאשר מנכ"ל המוסד לביטוח לאומי מנה היום בוועדת הכספים שלוש תקופות בתפקידו של ה"ג'וינט": האחת, עד הקמת המדינה; השנייה, מהקמת המדינה ועד 2001; ומ-2001 יש מצב חדש. מ-2001, אמר מנכ"ל הביטוח הלאומי, אנחנו במציאות של ערעור וכרסום מהותי בדמותה של מדינת ישראל כמדינת רווחה. שום ארגון וולונטרי לא יוכל למלא את התפקיד הזה. אני חוזר ואומר פעם נוספת, ל"ג'וינט" יש תפקיד מרכזי וחשוב מאוד, שילך ויתפתח, גם ככלי מאוד חשוב של פעולה קהילתית, כאשר הקהילות שבהן מדובר מעורבות בדרך הפעולה שלו.
       
       ה"ג'וינט" גם ידוע כגוף מאוד מקצועי. במסגרת הברכות שנאמרות פה, אני מוצא עניין לברך שני גופים שקשורים מאוד ל"ג'וינט", גופי מחקר בתחום החברתי: האחד - מכון ברוקדייל, והשני - המרכז למחקר חברתי בישראל, שנקרא מכון טאוב. הם משמשים, יותר מהרבה מאוד גופים אחרים במדינה, ובכמה וכמה תחומים יחידים, מערכות מחקר בתחום החברתי, לצורך מחקר ביקורתי. מחקר ביקורתי לא רק במובן הזה שהוא מותח ביקורת על מדיניות הממשלה - הוא גם עושה את זה כשהוא חושב לנכון – אלא מחקר ביקורתי במובן הזה שהוא לא מקבל את המציאות כפי שהיא, כנתונה בחסדי אני לא יודע בדיוק מי, אלא מציג שאלות קשות מאוד לקובעי המדיניות, משקף את תוצאות מעשיהם. אני מודה, אני משתמש רבות בנתונים של הגופים הללו.
       
       הערה נוספת, ה"ג'וינט" הוא ארגון יהודי מובהק, ובתור שכזה הוא פועל ביותר מ-60 מדינות בקהילות יהודיות ברחבי העולם ובמדינת ישראל. כאשר מדובר במדינת ישראל, ואני יודע שה"ג'וינט" התחיל בכך, אני חושב שמדובר בכלל אזרחי מדינת ישראל, יהודים וערבים כאחד. אני לא חושב שבשאלות החברתיות שבהן עוסק ה"ג'וינט" ניתן להבחין בין הקהילות. אני שמח שכבר עכשיו יש פעולות גם בקרב הקהילה הדרוזית, מתחילה פעולה בקרב הבדואים בנגב, ואני חושב שהפעילות בקרב המגזר הערבי במדינת ישראל צריכה להיות חלק מהתפקידים שה"ג'וינט" נוטל על עצמו, ונקודת חיבור בין העם היהודי לבין מדינת ישראל, על כל מרכיביה ורכיביה.
       
	כפי שפתחתי, אני מצרף את ברכותי לארגון החשוב הזה. היה ויכוח בוועדת הכספים אם אנחנו מאחלים להם עוד 90 שנה, כי מה זה 120? 120 זה כבר בשבוע הבא... אז אנחנו מאחלים שגופים מהסוג הזה יהיו מאבני היסוד של החברה הישראלית, שדרות בה זו בצד זו אחריות ממלכתית ולאומית, עם חברה אזרחית מפותחת ופעילה. ובכל חברה ישראלית כזאת, כפי שאנחנו רוצים לראות, לארגון כמו ה"ג'וינט" יש תפקיד מרכזי, ועל כך, יישר כוח לכל העוסקים במלאכה. תודה רבה.

היו"ר יולי-יואל אדלשטיין:
       
       אני מודה מאוד לחבר הכנסת חיים אורון. חבר הכנסת יצחק הרצוג הוא הדובר הבא. אחריו - חבר הכנסת נסים דהן.
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, אדוני השר, חברי חבר הנאמנים והנהלת ה"ג'וינט", המנכ"ל ארנון מנטבר, ראשי האגפים, העובדים, המתנדבים, התורמים, אורחות ואורחים יקרים, ב-10 באוקטובר 1919 שוגרה מיפו איגרת בהולה ונרגשת אל הוועד המרכזי של "פועלי ציון" באמריקה. האיגרת סקרה את מצוקת היישוב היהודי וההתיישבות העובדת ושטחה פנייה ובקשה בהולה לסיוע. 
       
       במרכזה כותב מחבר האיגרת, מנהיג פועלים ארץ-ישראלי, צעיר דינמי ונחוש, דוד בן-גוריון, לחבריו בארצות-הברית בזו הלשון: "אני רוצה לשוב להזכירכם על דבר דרישתנו לפנות לוועד הפועל המאוחד Joint Dist Com שיקציב סכום מספיק בשביל צורכי העבודה בארץ-ישראל. כבר יודעים אתם שמצבנו הכספי הוא מיואש. חוסר העבודה מבהיל. אפשרויות העבודה רבות. מההסתדרות הציונית אפסה כל תקווה. ענייניהם הכספיים יגעים. ועד הסיוע שולח הנה סכומים עצומים שמביאים קללה במקום ברכה. האומנם אי-אפשר להשפיע שהכסף שנשלח לשם סיוע, יוצא באמת בשביל סיוע בריא בצורת עבודה פורייה ומפרה?" שואל דוד בן גוריון.
       
       אכן, אדוני היושב-ראש, זעקתו של דוד בן-גוריון היתה לארגון אחד ויחיד, שהוקם חמש שנים בלבד לפני כן, ארגון ה"ג'וינט". לו ניתן היה ללחוץ על הערך "ג'וינט", או Joint Distribution Committee, או שלושת הארגונים שהיוו את המסד לקיומו של ה"ג'וינט", אדוני היושב-ראש, כדי לראות אם הם מופיעים בכתביהם של אבות הציונות, היינו מגלים עד כמה דרמטית ומשמעותית היתה תרומת ה"ג'וינט" לסאגה הציונית היהודית במאה ה-20. ממכתביו של חיים ויצמן ועד לדוד בן-גוריון ומבני דורם של אלה ועד דורנו אנו, מהווה הארגון המופלא הזה יסוד חשוב מאוד בפיתוח היישוב היהודי בארץ-ישראל ובתקומת המדינה כמדינה דמוקרטית, שוויונית, נאורה ומתקדמת.
       
       בעצם, אי-אפשר לדמיין את הישגי התנועה הציונית ותקומת המדינה שלנו ללא ה"ג'וינט". אי-אפשר לדמיין כיצד היה נמצא היום העם היהודי, על קהילותיו ברחבי תבל, ללא ה"ג'וינט". אי-אפשר לדמיין את הושעת היהודים באשר הם בין מלחמות העולם ולאחר השואה הנוראה ובמדינות המצוקה ומעבר למסך הברזל ללא ה"ג'וינט". דוד בן-גוריון גם אמר: באין חזון ייפרע עם. נכון גם לומר: באין "ג'וינט" יקמל העם. את זאת הבינו יוזמי ה"ג'וינט" ומייסדיו, הקהילה היהודית בארצות-הברית, שחרתה על דגלה את הססמה "כל ישראל ערבים זה לזה". זה אפוא המוטו של ה"ג'וינט".
       
       אדוני היושב-ראש, אבן הדרך שאנו מציינים כאן היום היא מדהימה במובן זה, שמעטים הארגונים היהודיים שמציינים 90 שנה להיווסדם. תחשבו על זה לרגע, עוד לפני הצהרת בלפור כבר פעל ה"ג'וינט". ולאחריה, בכל האתגרים של עמנו, בצורות מצורות שונות תרם ה"ג'וינט" את תרומתו לחיי הקהילה, הסעד, הרווחה, הבריאות, החינוך, התרבות של העם היהודי - במאורעות תרפ"ט, במחנות העקורים, באזורי העימות, בנתיבי הבריחה והמילוט, במעברות ובמעונות, בעיירות, בכפרים, כולם של מדינת ישראל המתפתחת. 
       
       זכיתי באופן אישי, כילד, בבית סבתי והורי להכיר חלק מחברי הוועד המיתולוגי של ה"ג'וינט" דאז, ובראשם הרב הידוע דייוויד דה סולה פול ז"ל. הם כקודמיהם, ומי שנטל את השרביט מידיהם, הם הלוז של החברה היהודית בארצות-הברית. הם שנושמים ציונות, עושים ציונות, ובלעדיהם ספק אם הציונות היתה כפי שאנו מכירים אותה היום. 
       
       אני שמח במיוחד שזכיתי בשנים האחרונות לעמוד מקרוב ובאופן אישי על פועלו של הארגון החשוב הזה בישראל. מה שמרתק אותי בעומדי מקרוב על הישגי ה"ג'וינט" בארץ הוא הגישה והרמה המקצועית של ההתייחסות לנושאים רגישים וכואבים מאין כמותם, שנדמה לעתים שהם נשכחים מתשומת הלב של הרשויות - הטיפול במוגבלים, בנכים, בחסרי הישע, היוזמות בתחום הקשישים וגיל הזהב, השירותים החדשניים לילדים, הפרויקטים המקסימים שמקדמים תפיסה של חברה ישראלית אזרחית בקרב אוכלוסיות שונות ומשלבים אותן בחברה, בתעסוקה, במעמד האשה, במתן הזדמנויות לאזרחים הלא-יהודים במדינה. כל זאת, ללא זיקה פוליטית, ללא רהב, בשקט, בצנעה, במתן דוגמה לכלל המגזר השלישי הוולונטרי בישראל. אכן תרומה מעוררת הערכה, מעוררת גאווה, תרומה שלא תסולא בפז. 
       
       אגב, דווקא בשנים האחרונות, יותר מאי-פעם, מורגש ה"ג'וינט" כתחליף לממשלה כמעט בכל תחומי חיים אלה, נושא שראוי לדיון ולליבון בבית הזה יותר מאי-פעם, ועל כך עמד חברי חיים אורון. 
       
       אדוני היושב-ראש, ברכותי ליוזמי הדיון היום, במיוחד לחברנו חבר הכנסת אברהם הירשזון, על היוזמה. אין ראוי יותר מלציין יום זה בבית-הנבחרים של מדינת ישראל. כשהחל הארגון לפעול לפני 90 שנה, אירוע כזה היה רק בגדר חלום. כמעט 100 שנה חלפו מאז טרונייתו-שוועתו של דוד בן-גוריון, ונדמה כי הוא קיבל תשובה נאמנה ונכבדה, וארגון ה"ג'וינט" ממשיך בכל כוחו להשפיע על חיינו כמעיין המתגבר. ברכת כל הבית הזה ותודתו ילוו אותו מדור לדור.
       
היו"ר יולי-יואל אדלשטיין:
       
       תודה רבה לחבר הכנסת יצחק הרצוג. חבר הכנסת נסים דהן, אחרון הדוברים מקרב חברי הכנסת. לאחר מכן - נציג הממשלה, השר מאיר שטרית.
       
נסים דהן (ש"ס):
       
       אדוני היושב-ראש, חברי חברי הכנסת, אנחנו חוגגים היום מלאות 90 שנה לארגון הנפלא הזה, שבמלה אחת אנחנו קוראים לו "ג'וינט". זה 90 שנה אנחנו מקבלים את הקביעה שה"ג'וינט" קם ב-1914, לאחר אותו מברק מפורסם של שגריר ארצות-הברית בטורקיה, כדי לגייס 50,000 דולר להצלת יהודי ארץ-ישראל, שסבלו חרפת רעב עם פרוץ מלחמת העולם הראשונה. אבל תרשו לי לספר לכם דברים שחברי חברי הכנסת אולי לא יודעים. ארגון ה"ג'וינט" בטח יודע את זה:
       
       ב-1911 נעצר ברוסיה הצארית יהודי בשם בייליס בעקבות עלילת דם, כאילו שהיהודים זקוקים לדם של ילד נוצרי לצורך המצות שלהם בפסח. עלילות הדם המפורסמות לאורך ההיסטוריה - ואחת מהן היא עלילת הדם נגד היהודי בייליס. הוא היה עצור כשנתיים במרתפים, בעינויים קשים, כדי שיודה, וכמובן הוא לא הודה. ב-1913 נפתח משפטו, וכל העולם היהודי התגייס כדי להגן עליו. יהודי אחד, ברוסיה הצארית, בכפר נידח, עומד למשפט על רצח, וכל העולם היהודי עמד על רגליו כדי לאפשר לו הגנה נאותה ובעצם כדי להגן על כל העם היהודי. אחד מאלה שהתמסר כל כולו לטובתו של בייליס, בעצם לטובתו של העם היהודי, היה אותו פילנתרופ שקיבל את המברק מהשגריר בטורקיה.
       
       ואני רוצה להזכיר משפט מפורסם מאוד שנאמר במשפטו של בייליס, שנעשה למוטו המרכזי של הארגון הנפלא הזה, ה"ג'וינט". אחת מהטענות הגדולות שנשמעו במשפט ההוא היתה, שכאילו העם היהודי מתעלה מעל כל העמים ומחשיב את כל העמים כלא אדם, כאבק אדם, ולכן עם שזו תפיסת עולמו, ודאי שזה לא פלא שהוא משתמש בדמם של הנוצרים לצורך אפיית המצות שלו. אחת הראיות הגדולות שלהם היתה מאמר תלמודי מפורסם שחבר הכנסת רוני בריזון ודאי זוכר כגירסא דינקותא: "ואתן צאני" - - - אדם אתם, אתם קרויין אדם, ואין אומות העולם קרויין אדם - אם כך, אם היהדות תופסת שאנשי אומות העולם אינם נקראים אדם, ודאי שבקלות אתם תשתמשו בדמם. 
       
       היה שם אז אחד מעורכי-הדין שמומנו על-ידי הפילנתרופ שתרם את אותם 50,000 דולר להקמת ה"ג'וינט", שמתרומתו התחיל ה"ג'וינט" לפעול בעולם. הוא מימן מכיסו את עורך-הדין מזא"ה. ואותו עורך-דין מזא"ה טען בבית-המשפט טענה שניצחה בעצם את המשפט. הוא אמר: לא כתוב כאן: אתם קרויים בני אדם. כתוב כאן: אתם קרויים אדם. ואומות העולם נקראות: בני אדם. היהודים נקראים אדם אחד. 
       
       אדם אחד - המשמעות של זה היא שכשכואבת לו האצבע הקטנה של כף הרגל, גם הראש מרגיש בכאב. וכשהראש כואב, גם האצבע הקטנה ברגל מרגישה את הכאב. בני אדם זה הרבה בני אדם. יכול אחד שיכאב לו משהו, ואף אחד אחר מאוכלוסיית העולם לא ירגיש בכאבו. עם ישראל נקרא אדם אחד. בייליס אחד, בקצה השני של רוסיה, בכפר נידח, עומד למשפט על עלילת דם, וכל היהדות העולמית מתגייסת לעזור לו. כולם הרגישו שזו בעיה שלהם, פרטית. לא בייליס עומד למשפט. כל העם היהודי עומד למשפט. ההתגייסות הקולקטיבית הזאת של כל העם היהודי בגלל סבלו של יהודי אחד בקצה העולם, עושה אותם אדם אחד. אומות העולם הם לא אדם. הם בני אדם, הם המון פרטים שאין קשר ביניהם. היהודים הם המון פרטים שהופכים לפרט אחד גדול, שקוראים לו העם היהודי. 
       
       את סופו של המשפט כולם יודעים, בייליס יצא זכאי. לא הוכחה אשמתו. כמו שכולנו יודעים - העם היהודי לא זקוק לדם לצורך אפיית מצות בפסח. עלילת הדם המפורסמת עברה מרוסיה לדמשק, מדמשק למקומות אחרים בעולם, לצערנו הרב, הסוף כולו ידוע. 
       
       חבל שה"ג'וינט" לא ליווה את בייליס גם לאחר המשפט, כי בייליס עלה לארץ-ישראל ולא הצליח להתיישב בה. ב-1917, שלוש שנים אחרי אותו משפט, הוא הגיע לארץ-ישראל, ניסה לשקם את עצמו ולחיות כאן כתושב, בארץ-ישראל של אז, הוא לא הצליח, חזר לרוסיה, ושם מת בחוסר כול, לצערנו הרב. זה היה סופו של בייליס, כיוון שה"ג'וינט" לא המשיך לעזור לו, כנראה. 
       
       מה אני רוצה לומר לכם, ידידי היקרים? המוטו המרכזי - כמו שהזכיר כאן חבר הכנסת הרצוג - הערבות ההדדית של כל יהדות העולם, זה בזה וזה לזה, זה המוטו המרכזי של הארגון הנפלא הזה, גם אחרי 90 שנה מאז הוקם. 
       
       אני רוצה לספר לכם - ודאי אתם, חברי הנהלת ה"ג'וינט" העולמי ובישראל, לא צריכים את זה. אתם יודעים את זה מתוך העשייה היומיומית, שעה-שעה ורגע-רגע. חברי חברי הכנסת, הסיוע הישיר ליהודים הזקוקים לאספקת מזון מאז ומתמיד, בכל מקום ובכל מדינה בעולם, זו אחת המטרות החשובות של ה"ג'וינט". אבל הוא לא עושה את זה בסיוע שיש בו בושה וכלימה, בסיוע שיש בו כדי לבייש את המקבל, אלא מתוך כבוד הדדי של מתן בסתר. הרבה אנשים שמקבלים את אותן מנות אפילו לא יודעים שארגון ה"ג'וינט" עומד מאחוריהן, והם בטוחים שקיבלו את זה מאיזה דוד עשיר מאמריקה או מכל מקום אחר בעולם. 
       
       הסיוע ליחידים ולקהילות לשקם את עצמם - זה יכול להיות במרוקו, בתימן, באלג'יר, בתוניסיה, וזה יכול להיות גם במזרח-אירופה - בכל המקומות שבהן הרגישו הקהילות שהן מתמוטטות ללא הסיוע של העם היהודי, היד המושטת להם הגיעה בזמן ובצורה הנאותה ביותר כדי לשקם את הקהילה, את חיי הקהילה ואת מוסדות הקהילה. 
       
       במקומות רבים בעולם ראינו שה"ג'וינט" הקים בתי-ספר לקהילה, בתי-תפילה כמובן, מקוואות, בתי-עלמין, כל מוסדות הקהילה שהיו נדרשים לשיקום חיי הקהילה ולהחזרת אנשיה לחיים תקינים עד שיעלו לארץ-ישראל. ה"ג'וינט" היה שם, וסיועו המיוחד הגיע, תמיד בזמן ותמיד בצורה מכובדת ובכמות הנאותה. 
       
       הם דגלו בכך שהם לא יהיו היחידים שעושים את הכול לבד, ותמיד ביקשו שותפים. אם היום הממשלה, המוסדות המקומיים והשלטון המקומי הם השותפים העיקריים, ועם עוד כמה ארגונים פילנתרופיים כאלה ואחרים, ארגוני צדקה כאלה ואחרים - הם תמיד ידעו, שכדי שיוכלו לגייס את מירב העזרה לקהילה, היו חשובים להם matchings ושותפים לאותן מטרות צדקה. 
       
       קצת היסטוריה של ה"ג'וינט". בין 1920 ל-1930 תמך הארגון בחסרי כול, נאבק במלריה, תמך  בקהילות וסייע לפיתוחן הכלכלי, שכמובן הניח את היסוד למדינה שבדרך. אני לא יודע איך היתה נראית היהדות ללא ה"ג'וינט", אני גם לא יודע איך היתה נראית המדינה ללא ה"ג'וינט". 
       
       בין 1930 ל-1940 סייע הארגון להברחת יהודים מאירופה. מלחמת העולם השנייה, אירופה העולה באש, כל יהודי אוד מוצל מאש. ה"ג'וינט", בדרכים לא דרכים, בדרך לא דרך ובמקומות שהשתיקה הרבה פעמים היתה יפה להם אז - היום כבר מותר לפרסם את הדברים הנפלאים שעשו. הם הצליחו להבריח יהודים מאירופה, להביאם לישראל, ואפילו ידוע הסיפור על תלמידי ישיבת מיר שהוברחו ברכבת הטרנס-סיבירית מרוסיה לשנחאי, ורק אחרי שנגמרה המלחמה - משם לארץ-ישראל. מיליון דולר גייס ה"ג'וינט" בתוך לילה אחד כדי שיתאפשר לאותם 220 בחורי ישיבה עם רבניהם ותלמידיהם - חלקם היו בעלי משפחות - לעבור את כל סיביר באותה רכבת טרנס-סיבירית שהיתה האחרונה שיצאה מרוסיה לכיוון שנחאי. 
       
       1940-1950 - 450,000 ניצולי שואה ופליטים יהודים ממחנות העקורים באירופה, בקפריסין וברחבי העולם קיבלו סיוע ישיר בחבילות מזון וביגוד, וסיוע ישיר למצוא את דרכם לארץ-ישראל, וכדי שיוכלו להשתקם כאן הוקמו עבורם במימון ה"ג'וינט" גם מחנות אוהלים, מחנות שקלטו את העקורים, וכמובן במשך הזמן גם נמצאו להם פרנסה ועבודה. 
       
       1950-1960 -  הארגון הקים וניהל את המעונות ובתי-חולים לקשישים הראשונים בישראל, מלב"ן, מי שלא זוכר. אלה היו המעונות הראשונים שהוקמו, במימון ה"ג'וינט", ואחר כך עברו ואולי עד היום הם ממשיכים להיות מנוהלים גם על-ידי ה"ג'וינט" וגם על-ידי ממשלת ישראל. באותה הזדמנות גם סייע ה"ג'וינט" להעלאת יהודי צפון-אפריקה לארץ-ישראל, ואני, עבדכם הנאמן, הוא אחד מאותם יהודים שה"ג'וינט" עזר להם להגיע בגיל שנה ממרוקו לישראל עם כל משפחתו. 
       
       1980-1990 - הארגון האיץ את קליטתם של עולים חדשים, לרבות יהודי ברית-המועצות לשעבר ואתיופים, שרבים מהם נהנו מהסיוע של ה"ג'וינט", דרך עמותות כאלה ואחרות, גופים כאלה ואחרים שה"ג'וינט" הקים. 
       
       ה"ג'וינט" פעל במשך 90 שנה, מאז היווסדו, ביותר מ-85 מדינות ברחבי העולם. היום ממשיך ה"ג'וינט" העולמי לפעול ב-58 מדינות ברחבי העולם. למשל, בארגנטינה, בעת המשבר הכלכלי שכולנו היינו עדים לו, הארגון היחיד – אולי היחיד - שהושיט יד ועזרה לאחים בארגנטינה היה ה"ג'וינט". כמובן, במזרח-אירופה, חבר המדינות - שם הוקמה רשת ה"חסדים" העוסקים במתן שירותי רווחה, אספקת מזון למאות אלפי נצרכים, טיפוח ופיתוח החינוך היהודי ומתן עזרה להחייאת הקהילות היהודיות שכבר דיברתי עליהן. 
       
       ה"ג'וינט" בישראל – גם בישראל ה"ג'וינט" פועל. הקמתו של ה"ג'וינט" היא אחד הביטויים המוחשיים ביותר לשותפות ולמחויבות של יהודי ארצות-הברית לבנייתה של חברה איתנה במדינת ישראל. ה"ג'וינט" פועל בשיתוף פעולה הדוק עם ממשלת ישראל, עם רשויות מקומיות ועם ארגונים ועמותות, והיום נחשפנו בוועדות הכנסת השונות - ועדת הכספים, ועדת הפנים, ועדת העבודה, הרווחה והבריאות - לכל הפעולות המבורכות שה"ג'וינט", יחד עם ממשלת ישראל והרשויות המקומיות והעמותות וארגוני הצדקה, עושים למען הציבור הרחב.
       
       רק למי שלא היה באותן ועדות – ה"ג'וינט" משקיע במדינת ישראל כ-100 מיליון דולר ביחד עם כל השותפים שלו, קרי, ממשלת ישראל והרשויות המקומיות. מתוכם 42 מיליון דולר מגייס ה"ג'וינט" לטובת הפרויקטים והפעולות הנפלאות שלו בארץ-ישראל.
       
היו"ר יולי-יואל אדלשטיין:
       
       אבקש לסיים.
       
נסים דהן (ש"ס):
       
       אני מסיים, אדוני היושב-ראש, הייתי עובר מייד בסיום לברכות, אבל, ברשותך, אבקש לסיים. 
       
       סיוע לילדים ונוער בסיכון ובני משפחותיהם – בשנת 1998 הוקמה עמותת "אשלים" על-ידי ה"ג'וינט" וממשלת ישראל. עמותה זו, מטרתה לצמצם את מספר הילדים ובני-הנוער הנתונים לסיכון, להתעללות או להזנחה, שמספרם מוערך ב-350,000, ולשפר את איכות חייהם.
       
       אדוני היושב-ראש, חברי חברי הכנסת, היו לי הזכות והכבוד לשרת את עם ישראל בתפקיד שר הבריאות, ואני אישית יודע כמה העמותה הזאת עשתה במקומות שהממשלה היתה צריכה לעשות ומפאת קוצר ידה לא הצליחה לעשות. העמותה הזאת שהקים ה"ג'וינט" הגישה עזרה נפלאה לשילוב אותם ילדים קשי יום. 
       
       תעסוקה ויזמות עסקית - קידום ושילוב אוכלוסיות: עולים, חרדים, ערבים, המתקשות להתמודד עם השתלבות בחברה הישראלית בתחומים חברתיים, תרבותיים, קהילתיים, משפחתיים וכלכליים-תעסוקתיים - כל אלה הפעולות המבורכות של ה"ג'וינט". 
       
       אדוני היושב-ראש, הייתי יכול לשבת כאן ולמנות, לא כרוכל, אלא מתוך כבוד והערכה לארגון הנפלא הזה, את כל מעלותיו הטובות, אבל אסיים בעמותה אחת נפלאה שקוראים לה "אשל", שנוסדה על-ידי ה"ג'וינט" וממשלת ישראל בשנת 1969, ונתמכת עד היום, במטרה לשפר את מעמדה של האוכלוסייה המבוגרת בישראל. 
       
       היום יש 640,000 קשישים, תוחלת החיים במדינת ישראל היא מהגבוהות ביותר בעולם, ותוחלת החיים צפויה לעלות, כך שידיהם יהיו מלאות במלאכה הנפלאה הזאת של סיוע לקשישים, הקמת בתי-אבות, פיתוח שירותים קהילתיים מתקדמים, קידום הבריאות לאוכלוסייה הקשישה, מניעת מחלות בקרב המבוגרים, וכמובן הפרויקט "בשיבה טובה", בשיתוף עם נשיא המדינה.
       
       יקירי וידידי, מי ייתן וירבו כמותכם בישראל.
       
היו"ר יולי-יואל אדלשטיין:
       
       תודה רבה לחבר הכנסת דהן. כבוד השר מאיר שטרית, השר המקשר בין הממשלה לכנסת ושר התחבורה, בשם הממשלה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, הנהלת ה"ג'וינט" שנמצאת פה, ארנון מנטבר, מנכ"ל "ג'וינט ישראל", אני מבקש ראשית להודות לחברי הכנסת שהביאו את ההצעות לסדר-היום, ושעשו את היום הזה כדי להצדיע ל"ג'וינט" על הפעולה הנהדרת שלו למען העם היהודי במשך 90 שנה.
       
       בימים אלה אנחנו מציינים בסיפוק 90 שנה של פעילות חשובה ומתמשכת של ארגון ה"ג'וינט" לרווחת יהודי העולם. ה"ג'וינט" הוא בעצם הוועד היהודי האמריקני המאוחד לסיוע, הוא נוסד ב-1914, בזמן מלחמת העולם הראשונה. מטרתו המוצהרת מיום היווסדו, שנשארה עד היום, היא הגשת עזרה וסיוע לכל יהודי נזקק ברחבי העולם, ללא תלות בלאום שאליו הוא משתייך.
       
        במהלך מלחמת העולם הראשונה ואחריה עסק הארגון באספקת מזון, עזרה רפואית וכסף ליהודים נזקקים במדינות אירופה ובקרב היישוב היהודי בארץ-ישראל. עם סיום המלחמה סייע הארגון לאלפי משפחות של פליטים יהודים ממזרח-אירופה להגר מערבה מאימת הפרעות והפוגרומים שהתרחשו, לצערנו, באדמות מולדתם. פעילי ה"ג'וינט" דאגו להבטחת עתיד טוב יותר למשפחות היהודים לאחר המלחמה על-ידי העמדת הלוואות נוחות למטרה של רכישת השכלה והשתלבות בחברה. עם פרוץ מלחמת העולם השנייה ארגן ה"ג'וינט" משלוחי חבילות מזון למחנות הריכוז ולגטאות, ואף סייע למשפחות רבות למלט את נפשן מהתופת שהתחוללה באירופה.
       
       עם הקמת מדינת ישראל המשיך ה"ג'וינט" וסייע רבות למדינה הצעירה, ובמימונו הוקמו מפעלי צדקה וחינוך רבים אשר תרמו רבות במהלך השנים לעיצוב ולקידום החברה בישראל. מדינת ישראל חבה חוב גדול ומתמשך לתרומת הארגון ופעיליו לאורך השנים. 
       
       אין אכסניה ראויה מבמתה של כנסת ישראל להקדיש את הזמן הראוי להודות על פועלו של ארגון ה"ג'וינט" ולציינו.
       
       אני רוצה לסיים אולי בסיפור אישי על ה"ג'וינט", שיבטא יותר מכול איך ה"ג'וינט" משתלב בחיים של כל אחד מאתנו כמעט. אדוני היושב-ראש, חברי הכנסת, בזמן היותי גזבר הסוכנות פנה אלי מישהו מארגון "כל ישראל חברים", שמפעיל בית-ספר יהודי במרוקו, וביקש ממני לעזור לו לסייע במתן אישור למורה ישראלי להגיע למרוקו כדי ללמד שם בבית-הספר היהודי. סייעתי למורה לקבל את האישור הזה. המורה קיבל את האישור ויצא למרוקו. 
       
       לימים הוא חזר אלי ושאל אם הוא יכול לעשות משהו למעני. אמרתי לו שמאחר שהוא מנהל ה"ג'וינט" בצרפת, אני זוכר כילד במרוקו – עזבתי את מרוקו ועליתי לארץ ב-1957, ואני אז בן שמונה או תשע – בבית-ספר יהודי, שאנשי ה"ג'וינט" ואנשים אחרים שהיו באים לבקר בבית-הספר היו מצלמים אותנו. אמרתי לו שהטובה הכי גדולה שהוא יכול לעשות לי, אם הוא ימצא אצלם ב"ג'וינט" בצרפת צילומים מהתקופה ההיא, כי לא היתה לי שום תמונה מהילדות. אמרתי לו שאולי יש להם שם תמונות של הכיתה שלי או של בית-הספר. 
       
       עברה שנה, ואחרי שנה הוא חזר אלי והביא לי שתי תמונות של הכיתה שלי עם המורה, אם כי היו אלה תמונות שצולמו שנתיים לאחר שעזבתי את מרוקו, ואני כבר לא הייתי בתמונה. אבל הוא הביא לי דבר יותר יפה, הוא הביא לי מכתב שהמורה שלי כותב בצרפתית ל"ג'וינט" בפריס. הוא כותב: להלן רשימת התלמידים בכיתה שלי, והוא רושם את הציוד שהתלמידים קיבלו ממה שנשלח. יש שם רשימה של כל התלמידים, ואני ביניהם, וכתוב בצרפתית במכתב שקיבלתי מעיל וזוג נעליים. מאוד שמחתי, זאת מזכרת נהדרת, ויש לי המכתב עד היום.
       
       כידוע, ה"ג'וינט" מקבל חלק גדול מתקציבו מהמגבית היהודית המאוחדת, ועבדתי עם ה"ג'וינט" כגזבר הסוכנות היהודית, היושבת-ראש של הארגון אז היתה סילביה הסנפלד. לימים, ביום הפרידה שלי מהסוכנות, אותו ילד שקיבל מה"ג'וינט" מעיל ונעליים - בנאום הפרידה שלי ציינתי זאת, הזמנתי את יושבת-ראש הארגון, נתתי שיק שלי פרטי ל"ג'וינט" וביקשתי שעכשיו ייתנו נעליים ומעיל למישהו אחר שזקוק לזה.
       
       בכוונה אני סוגר את המעגל בצורה הזאת כדי לספר על ה"ג'וינט" בלי ידיעת האישים הספציפיים, ואולי הסיפור האישי הזה מדגיש איך גלגל מסתובב. אני כילד קטן במרוקו, שמעולם לא ידע אם הוא יעלה לישראל, לא יעלה לישראל, קיבל מעיל ונעליים, ומוצא את עצמו בסוף בארגון הסוכנות היהודית, כגזבר המוסד הזה, שפעיל בפעולתו של ה"ג'וינט" ומעורב בפעולתו של ה"ג'וינט".
       
       אני חוזר ומודה לכם גם באופן אישי, ואני חושב גם בשמם של אלפים-אלפים, אנשים שחיים היום בארץ, שנעזרו בצורה זו או אחרת ב"ג'וינט", כי ה"ג'וינט" פועל בכל המדינות, בכל הארצות, וזה יתרונו הגדול. תודה גם בשמם של אלפי ישראלים שנהנים היום מהשירותים של ה"ג'וינט" בתחומי הבריאות, הרווחה, החינוך, קשישים – הפעם נהנים לא רק יהודים, אלא גם ערבים בארץ. הם נהנים מהשירותים שה"ג'וינט" נותן. אני מאחל לכם עוד הרבה מאוד שנים של פעילות והרבה מאוד הצלחה. תודה, אדוני. 
       
       אדוני, אני מסכים להעביר את כל ההצעות לוועדת העבודה והרווחה.
       
חיים אורון (יחד):
       
       נסתפק בדבריך.
       
שר התחבורה מאיר שטרית:
       
       אם יסתפקו בדברי, אני אודה לכם, זה יותר פשוט.
       
היו"ר יולי-יואל אדלשטיין:
       
       תודה רבה לשר מאיר שטרית. אנחנו נסתפק בדבריך, ואני מודיע לך בשם הנשיאות, שאף שקיבלת נעליים ומעיל מה"ג'וינט", לא נפסול אותך מהדיונים בכנסת, בוועדות ובמליאת הכנסת, בנושא ה"ג'וינט".
       
       חברי הכנסת, תם סדר הדוברים בהצעות לסדר-היום לציון 90 שנה לארגון ה"ג'וינט". בפרפראזה קלה לדבריו של חבר הכנסת יצחק הרצוג אפשר לומר, שיש מעט מאוד ארגונים בעולם היהודי שמציינים 90 שנה ועדיין נשארים פעילים ורלוונטיים, ועל כך תודה מכל חברי הבית ומכל אלה שנהנים מהסיוע.
       
       
הצעת חוק מס הכנסה (מכירת נייר ערך או יחידה בקרן 
נאמנות בשנת המס 2003) (הוראת שעה), התשס"ה-2004
       [מס' מ/104; "דברי הכנסת", מושב שני, חוב' כ"ט, עמ' 12393;  נספחות.]
(קריאה שנייה וקריאה שלישית)

היו"ר יולי-יואל אדלשטיין:
       
       הנושא הבא: הצעת חוק מס הכנסה (מכירת נייר ערך או יחידה בקרן נאמנות בשנת המס 2003) (הוראת שעה), התשס"ה-2004, קריאה שנייה וקריאה שלישית. יציג את ההצעה, בשם ועדת הכספים, חבר הכנסת יצחק הרצוג.

יצחק הרצוג (בשם ועדת הכספים):
       
       אדוני היושב-ראש, חברות וחברי הכנסת, בהיעדרו של יושב-ראש ועדת הכספים ולבקשתו, הריני מציג בזאת לקריאה שנייה ולקריאה שלישית את הצעת חוק מס הכנסה (מכירת נייר ערך או יחידה בקרן נאמנות בשנת המס 2003) (הוראת שעה), התשס"ה-2004. 
       
       אדוני היושב-ראש, חברות וחברי הכנסת, הצעת החוק קובעת כהוראת שעה לשנת המס 2003, הוראות מיוחדות לגבי חיוב במס של רווח הון ריאלי במכירת נייר ערך שנסחר בבורסה, יחידה בקרן נאמנות פטורה ויחידה בקרן נאמנות מעורבת שהיתה בשנת המס 2003. החוק הוכן בוועדת הכספים של הכנסת ואנחנו דנו בו והחלטנו לגביו בהסכמה מלאה. 
       
       במסגרת הרפורמה במס הכנסה, וכוונתי כאן להסביר את מהות החוק, הוסף לפקודה חלק ה'3, הקובע שיעורי מס מופחתים במכירת יחידה בקרן נאמנות. בתקנות מס הכנסה (ניכוי מתמורה, מתשלום או מרווח הון במכירת נייר ערך או בעסקה עתידית), התשס"ג-2002, נקבעו הוראות לעניין ניכוי מס בידי המשלם למוכר תמורה בעד נייר ערך, בהתאם לשיעורי המס שנקבעו ברפורמה. עם זאת, על מנת לאפשר לחייבים בניכוי להיערך לשם חישוב הרווח וניכויי המס על-פי התקנות, נקבעה הוראת שעה לשנת המס 2003, המאפשרת לחייבים בניכוי לנכות מס בשיעורים מופחתים. הוראת השעה האמורה יצרה פערים בין מי שמכרו ניירות ערך באמצעות חייבים בניכוי שניכו מס על-פי הוראת השעה לבין מי שמכר ניירות ערך באמצעות חייבים בניכוי שניכו מס על-פי הוראות הקבע שבתקנות. כמו כן נוצרו פערים בין מוכרים החייבים בהגשת דוח לבין מוכרים שאינם חייבים בהגשת דוח.
       
       מטרת הצעת החוק היא אפוא לבטל את הפערים האמורים, ולשם כך היא קובעת לגבי שנת המס 2003 הוראות מיוחדת. על-פי נוסח הצעת החוק שעבר בקריאה ראשונה, שונתה ההגדרה של קרוב, ביחס להגדרה שנקבעה בתקנות לשנת 2003. על מנת שלא לפגוע באופן רטרואקטיבי במוכר זכאי שמכר מניות או זכויות לקרוב, קבעה ועדת הכספים כי הוראות החוק האמור לא יחולו עליו אם העביר את המניות בתקופה שמיום החלטתה של ועדת הכספים לאשר את התקנות האמורות ועד סוף שנת 2003. בכך נמנעה הפגיעה בנישומים שהסתמכו על התקנות לשנת המס 2003.
       
       אדוני היושב-ראש, חברות וחברי הכנסת, הצעת החוק מוגשת ללא הסתייגויות, ואני מציע לאשרה בנוסח הוועדה בקריאה השנייה ובקריאה השלישית. תודה רבה. 

היו"ר יולי-יואל אדלשטיין:
       
       אני מודה מאוד לחבר הכנסת יצחק הרצוג, שהציג לנו את החוק בשם ועדת הכספים. כפי שגם ציין חבר הכנסת הרצוג בדבריו, אין הסתייגויות לחוק. 
       
       לכן, חברי הכנסת, אנחנו יכולים לעבור להצבעה.
       
הצבעה מס' 2
       
בעד סעיף 1 – 8
נגד – אין
נמנעים – אין
סעיף 1 נתקבל. 

היו"ר יולי-יואל אדלשטיין:
       
       בעד - 8, אין מתנגדים או נמנעים. אני קובע כי החוק אושר בקריאה שנייה. 
       
       לכן נוכל לעבור ולהצביע בקריאה שלישית. 
       
הצבעה מס' 3
       
בעד החוק – 8
נגד – אין
נמנעים – אין
חוק מס הכנסה (מכירת נייר ערך או יחידה בקרן נאמנות 
בשנת המס 2003) (הוראת שעה), התשס"ה-2004, נתקבל. 

היו"ר יולי-יואל אדלשטיין:
       
       בעד - 8, אין מתנגדים ואין נמנעים. אני קובע כי החוק אושר בשלוש קריאות. 
       

       
הצעת חוק ניירות ערך (תיקון מס' 25), התשס"ה-2004
       [מס' מ/111; "דברי הכנסת", מושב שני, חוב' ל"ד, עמ' ;  נספחות.]
(קריאה שנייה וקריאה שלישית)

היו"ר יולי-יואל אדלשטיין:
       
       חבר הכנסת יצחק הרצוג יציג, בשם ועדת הכספים, את הצעת החוק הבאה: הצעת חוק ניירות ערך (תיקון מס' 25), התשס"ה-2004. גם היא לקריאה שנייה וקריאה שלישית. 

יצחק הרצוג (בשם ועדת הכספים):

	אדוני היושב-ראש, חברות וחברי הכנסת, אני שוב עושה את המלאכה בשמו של יושב-ראש ועדת הכספים ומטעם הוועדה. אני מתכבד להביא לקריאה שנייה ולקריאה שלישית את הצעת חוק ניירות ערך (תיקון מס' 25) (תשקיף מדף), התשס"ה-2004. 

	בהצעת החוק הממשלתית מוצע לאפשר להציע ניירות ערך לציבור, על-פי תשקיף אחד, פעמים מספר במועדים שונים, ולאפשר ביצוע הנפקות של ניירות ערך.

	מטרת הצעת החוק היא להקל על מנפיקים לעמוד בדרישות שיקבע שר האוצר על-פי הצעת רשות ניירות ערך ובאישור ועדת הכספים של הכנסת, לגייס הון מן הציבור ולהגביר את הסחירות בניירות הערך המונפקים. כמו כן נועד התיקון להקל על הנפקת ניירות ערך מסחריים בשוק ההון ולעודד את השימוש במכשיר הפיננסי הזה, תוך הסרת המגבלות הקיימות בחוק ניירות ערך.

	על-פי הצעת החוק, החובה לקבוע את התקופה להגשת הזמנות בתשקיף, הקיימת כיום בחוק ניירות ערך, לא תחול לגבי תשקיף מדף, ובלבד שכשהמציע יבקש להציע ניירות ערך על-פי תשקיף מדף, הוא יקבע את התקופה להגשת הזמנות בדוח הצעת מדף שיפרסם.

	תחילתו של ההסדר המוצע תהיה עם כניסתן לתוקף של כל התקנות – אני מדגיש, כל התקנות – המסדירות את הפרטים שיש לקבוע בתשקיף מדף.

	אדוני היושב-ראש, רבותי חברי הכנסת, הצעת החוק מוגשת ללא הסתייגויות, ואני מציע לאשר אותה בנוסח הוועדה בקריאה שנייה ובקריאה שלישית. תודה רבה. 

היו"ר יולי-יואל אדלשטיין:
       
       אני מודה לחבר הכנסת יצחק הרצוג. על מנת להסיר ספק בפרוטוקול, אני מודיע כי מדובר בתיקון מס' 25. מה שהציג זה עתה חבר הכנסת יצחק הרצוג זה תיקון מס' 25. סביר להניח שהבא יהיה תיקון מס' 26. 
       
       מכל מקום, אנחנו מצביעים על הצעת חוק ניירות ערך (תיקון מס' 25), התשס"ה-2004. להצעת החוק אין הסתייגויות. נא להצביע. 
       
הצבעה מס' 4
       
בעד סעיפים 1-4 – 11
נגד – אין
נמנעים – אין
סעיפים 1-4 נתקבלו. 

היו"ר יולי-יואל אדלשטיין:
       
       חברי הכנסת, בעד – 11, אין מתנגדים ואין נמנעים. אני קובע כי החוק אושר בקריאה שנייה. 
       
       אנחנו יכולים לעבור להצבעה בקריאה שלישית. נא להצביע. 
       
הצבעה מס' 5
       
בעד החוק – 12
נגד – אין
נמנעים – אין
חוק ניירות ערך (תיקון מס' 25), התשס"ה-2004, נתקבל.

היו"ר יולי-יואל אדלשטיין:
       
       בעד – 12, אין מתנגדים או נמנעים. אני קובע שחוק ניירות ערך (תיקון מס' 25), התשס"ה-2004, עבר בשלוש הקריאות, כנדרש.
       

הצעת חוק ניירות ערך (תיקון מס' 26), התשס"ה-2004  
       [מס' מ/118; "דברי הכנסת", מושב שני, חוב' ל"ח, עמ' ;  נספחות.]
(קריאה שנייה וקריאה שלישית)

היו"ר יולי-יואל אדלשטיין:
       
       רבותי חברי הכנסת, עכשיו יציג לנו חבר ועדת הכספים, חבר הכנסת יצחק הרצוג, את תיקון מס' 26 לחוק ניירות ערך. בבקשה, אדוני.

יצחק הרצוג (בשם ועדת הכספים):

	רבותי חברי הכנסת, אדוני היושב-ראש, גם משימה זו נעשית בשליחותו של יושב-ראש ועדת הכספים אברהם הירשזון. אני מתכבד להביא לקריאה שנייה ולקריאה שלישית את הצעת חוק ניירות ערך (תיקון מס' 26) (יציבות מסלקות), התשס"ה-2004, שהושלמה אף היא בוועדת הכספים של הכנסת.

	מטרת הצעת החוק להבטיח את יציבותן הפיננסית של המסלקות, אשר אחראיות לקיום ההתחייבויות של צד לעסקה כלפי הצד השני לעסקה, אשר ביצע את חלקו בהתחייבות.

	מוצע אפוא לקבוע, כי חבר בורסה שרכש בבורסה ניירות ערך הנסלקים במסלקה אינו זכאי לניירות הערך אלא לאחר שתמורתם המלאה שולמה למסלקה, וחבר בורסה שמכר ניירות ערך אינו זכאי לתמורה אלא לאחר שכל הזכויות הועברו למסלקה. כמו כן, זכויות המסלקות בניירות הערך שחברי המסלקה מעמידים להן כבטוחות גוברות על שעבודים לטובת צדדים שלישיים אם למסלקה יש שליטה בניירות הערך. לבסוף מוצע כי מימוש משכון לטובת המסלקה יכול שייעשה על-ידי המסלקה בלא צו בית-משפט או הוצאה לפועל. 

       ועדת הכספים של הכנסת קבעה, כי תחילתו של חוק זה תהיה לאחר תום 45 יום מפרסומו ברשומות, על מנת לאפשר לנושים של חבר מסלקה להיערך בהתאם להוראות החוק אם יבקשו למנוע את עדיפותה של המסלקה על-פי הוראות החוק המוצע, אשר קובע כי עדיפות השעבודים שנוצרו לטובת המסלקה היא גם לעניין שעבודים שנוצרו לטובת המסלקה לפני תחילתו של החוק.
       
       אשר על כן, אדוני היושב-ראש, רבותי חברי הכנסת, הצעת החוק מוגשת ללא הסתייגויות, ואני מבקש לאשר אותה בנוסח הוועדה בקריאה השנייה ובקריאה השלישית. תודה רבה.
       
היו"ר יולי-יואל אדלשטיין:
       
       תודה רבה לחבר הכנסת יצחק הרצוג.
       
       חברי הכנסת, הצעת חוק ניירות ערך (תיקון  מס' 26), התשס"ה-2004 - כפי שפירט חבר הכנסת הרצוג, אין הסתייגויות. לכן מצביעים בקריאה שנייה כהצעת הוועדה. 
       
       ההצבעה החלה. מי בעד? מי נגד? נא להצביע.
       
הצבעה מס' 6
       
בעד סעיפים 1-2 - 12
נגד - אין
נמנעים - אין
סעיפים 1-2 נתקבלו.
       
היו"ר יולי-יואל אדלשטיין:
       
       בעד - 12, ואין מתנגדים או נמנעים. החוק אושר כנוסח הוועדה בקריאה שנייה.
       
       אנחנו עוברים להצבעה בקריאה שלישית. מי בעד? מי נגד? נא להצביע.
       
הצבעה מס' 7
       
בעד החוק - 12
נגד - אין
נמנעים - אין
חוק ניירות ערך (תיקון מס' 26), התשס"ה-2004, נתקבל.
       

היו"ר יולי-יואל אדלשטיין:
       
       בעד - 12, ואין מתנגדים או נמנעים. חוק ניירות ערך (תיקון מס' 26), התשס"ה-2004, אושר כנדרש בשלוש קריאות.

       
הצעות לסדר-היום
האיומים על חייו של ראש הממשלה

היו"ר יולי-יואל אדלשטיין:
       
       אנחנו עוברים להצעות לסדר-היום מס' 4638, 4660, 4664, 4667 ו-4689, בנושא: האיומים על חייו של ראש הממשלה. ראשון הדוברים הוא חבר הכנסת רוני בריזון, ואחריו - חברי הכנסת זהבה גלאון, דני יתום, אהוד יתום ואפי איתם.
       
רוני בריזון (שינוי):
       
       אדוני היושב-ראש, חברי חברי הכנסת, כאשר אני וחברי הגשנו את ההצעה הזאת לסדר-היום, היה הדיון באיומים על חיי ראש הממשלה אקוטי יותר מכפי שהוא בימים אלה. לא שחלילה פסקו האיומים, הלוואי שהיו פוסקים, אלא שחלפו מאז שבועיים, ואני לא על האיומים בלבד רוצה, אם כך, לדבר, אלא על האיומים, על האווירה שסביבם, על אווירת האלימות הכללית שאופפת אותנו. 
       
       אדוני היושב-ראש, אני מוכרח לומר שאני מרגיש כמי שמדבר אל הקיר, כי הרי עשרות ואולי מאות פעמים עמדו חברי כאן על הדוכן הזה והתריעו וקראו כנגד האלימות הפושה בחיינו בכל מקום, אם זה בחיי המשפחה, אם זה בכביש, אם זה בבתי-הספר ואם זה במגרשי הספורט. מאות ואלפי מלים נאמרו בעניין הזה, ואין מזור ואין מרפא. לא רק שהמצב איננו הולך ומשתפר, אלא שבצוק העתים הוא הולך ונהיה גרוע יותר. האיומים לא רק על ראש הממשלה, אלא הם חלים כמעט על כל אחד בבית הזה. 
       
       אדוני, אינני יכול להתאפק ואינני רוצה לצטט ממכתבי האיומים שאני מקבל את דברי התועבה והאיומים, ורק אצטט שורה אחת ממכתב שקיבלתי רק לפני שבוע: "עברנו את פרעה, את המן, את היטלר, את רבין, את ערפאת. בעזרת השם אנחנו נעבור אתכם, נדרוס אתכם ונשמיד אתכם כמו שמשמידים נמלים ופשפשים", וכן הלאה להוסיף נוכל.
       
       אדוני, איננו מסתכלים אלא על קצה הקרחון. אנחנו מסתכלים על האיומים שמופנים כלפינו, הפוליטיקאים, כלפי ראש הממשלה, כלפי אלה שעוסקים בנושא ההינתקות. אני הייתי הראשון שפנה לראש הממשלה וביקש צו שמירה על יונתן בשיא כאשר הוא קיבל את התפקיד. כולנו מכוונים אל קצהו של הקרחון. כל הקרחון - ימיו רבים וסיבותיו רבות מספור והן נוגעות כמעט בכל דבר בפיצול ובשסע שיש כאן בחברה שלנו, בפילוג, באי-הבנה, בחוסר הסובלנות ובבעיות חינוך. 
       
       מה נותר לעשות מעל הבמה  הזאת אלא לבקש בפעם המי-יודע-כמה מכל מי שיכול שיעצור בלשונו וירכך את שפתו וידבר, אם איננו  יכול דברי נועם, אולי פחות במקומות שבהם ראוי לדבר פחות, וייפסקו נא האיומים ותחלוף עד כמה שאפשר האלימות המילולית והאחרת מחיינו. תודה.
       

היו"ר יולי-יואל אדלשטיין:
       
       תודה לחבר הכנסת רוני בריזון. חברת הכנסת זהבה גלאון, בבקשה. אחריה - חבר הכנסת דני  יתום.
       
זהבה גלאון (יחד):
       
       אדוני היושב-ראש, שוב אנחנו עדים להסתה פרועה, מתלהמת, נגד ראש הממשלה, כאילו לא נלמד דבר, כאילו לא נשכח דבר וכאילו רק לפני כמה זמן לא היינו עדים להירצחו של ראש ממשלה בישראל. יש כנראה מי ששכח, יש כנראה מי שמבקש לשכוח ויש כנראה מי שמבקש להשכיח, והכול משום  שיש כאן מערכת רופסת של אכיפת החוק במדינת ישראל.
       
       אני מאלה שמאמינים שצריך להשאיר שוליים רחבים ביותר לחופש הביטוי, אבל לא יכול להיות שישתמשו כאן במלים שמשחררות נצרה, מלים שנאמרות על-ידי אנשים שיש להם מעמד בקרב המאזינים שלהם. יש רבנים שפוסקים פסקי הלכה שמאיימים - מלים משחררות נצרה. אדוני היושב-ראש, כבר ראינו איך מלים תורגמו לאצבע על ההדק. אנחנו ראינו שאותם רבנים, שבזמנו הוציאו פסקי דין רודף ופסקי הלכה נגד ראש הממשלה המנוח יצחק רבין, ממשיכים להסית גם הפעם, וכותבים ואומרים דברים שהאוזן מתחלחלת לשמעם, ויש מי שיושב בראשות אכיפת החוק וחושב שהמלים האלה הן במסגרת גבולות חופש הביטוי, כאילו שלא ראינו שנרצח ראש ממשלה בישראל.
       
       אדוני היושב-ראש, הרבנים האלה - שהם אחראים להירצחו של ראש הממשלה, שבזמנו הוציאו פסקי דין רודף, ועדיין ממשיכים להלך בינינו בלי לתת על כך את הדין, הרבנים האלה, שיש להם חסידים שקוראים בין השיטין למה מתכוונים אותם רבנים - הם הפצצות המתקתקות המסוכנות מכולן.
       
       חברי חברי הכנסת, בעיקר חברי הכנסת מהימין, שהדבר נוגע להם כרגע כי הם עומדים לפנות התנחלויות, ואני מבינה שזה לא קל, אם אתם לא תקומו ותעצרו את אותם אנשים, כולם, כל מי שלא עצר וכל מי שאמר, יהיה שותף למעשה הבא, שאני מקווה שלא יקרה. תודה רבה.
       
היו"ר יולי-יואל אדלשטיין:
       
       תודה לחברת הכנסת זהבה גלאון.  חבר הכנסת דני יתום, בבקשה. אחריו - חבר הכנסת אהוד יתום.
       
דני יתום (העבודה-מימד):
       
       אדוני היושב-ראש, כנסת נכבדה, אנחנו עדים בחודשים האחרונים להשתוללות יצרים, לאלימות מילולית שמתחילה לעבור לפסים של אלימות פיזית, וכל זה מכיוון שיש מי שמתנגדים לעמדותיו של ראש הממשלה במדינה דמוקרטית ושמים עצמם, בעזות מצח, מעל כל חוק ומעל כל סדר, ודומה כי הם מרגישים שהם נמצאים מעל כל דין.
       
       בכלל, עושה רושם שאנחנו לא למדנו את לקח הרצח של ראש הממשלה יצחק רבין, זיכרונו לברכה, אירוע נורא שאירע לפני תשע שנים. חלפו תשע שנים, והימים האלה האחרונים מזכירים לי, בצורה מעוררת צמרמורת, את הימים של אז, את החודשים הארוכים שבהם צעדו ברחובות אנשים פוליטיים, הובילו הפגנות ותהלוכות, עשו דה-לגיטימציה לראש הממשלה, עשו דה-לגיטימציה להחלטות המוסדות המכוננים של מדינת ישראל, כמו שעושים היום. 
       
       היום מנסים לעשות דה-לגיטימציה לראש ממשלה נבחר. אגלה לכם סוד, ובלבד שלא תעבירו זאת הלאה: אני לא בחרתי את אריאל שרון להיות ראש ממשלה במדינת ישראל, אבל הוא נבחר על-ידי רוב הציבור ורוב העם, ושומה עלינו לקבל את ההכרעות הדמוקרטיות גם אם הדברים הללו אינם יפים ואינם עולים בקנה אחד עם מחשבתם של חלק מאתנו. 
       
       יש לנו אמצעים דמוקרטיים. לפחות אחת לארבע שנים אנחנו עומדים שורות שורות בתורים הארוכים לפני הקלפיות, וזה המקום להביע את עמדתנו. בתוך הבית הזה מתנהלים דיונים, וזה המקום להביע את דעתנו ועמדתנו. לכל אחד ואחד מרובדי הציבור במדינת ישראל יש שליחים שנמצאים כאן בבית הזה. לחלק מהציבור, חברי הכנסת של שינוי, יש אפילו נציגים בממשלה. לכם יש נציגים בממשלה. לכן, באמצעות השליחים צריכים השולחים להביע את דעתם ועמדתם. 
       
       יש דברים שאסור לנו לשקוט ואסור לנו לשתוק נכחם, ואנחנו חייבים לעשות כל מאמץ כדי להגן לא רק על חייו של ראש ממשלה ולא רק על חייהם של כל אחד וכל אחת מהציבור במדינת ישראל. אנחנו  כולנו חייבים לשלב זרועות ולשלב כוח על מנת להגן על הדמוקרטיה במדינת ישראל. זו עדיין דמוקרטיה שברירית, לצערי. זו דמוקרטיה שאסור לקבלה כדבר מובן מאליו. צריך להמשיך וללחום על מנת לחזק אותה, על מנת לעצב אותה ועל מנת לייצב אותה.
       
       האיומים על חיי ראש הממשלה, בין בהסתר ובין בפומבי, הם אסורים. אני קורא לכל שלטונות אכיפת החוק, שירות הביטחון הכללי, המשטרה ורשויות החוק למיניהן, ובראשן היועץ המשפטי לממשלה, לפעול באופן נחרץ כדי להפסיק תופעה זו לאלתר על-ידי חקירה, על-ידי הבאה לדין ועל-ידי השמת האנשים מאחורי סורג ובריח.
       

היו"ר יולי-יואל אדלשטיין:
       
       תודה רבה לחבר הכנסת דני יתום. חבר הכנסת אהוד יתום, בבקשה. אחריו - חבר הכנסת אפי איתם.

אהוד יתום (הליכוד):
       
       אדוני היושב-ראש, כבוד השר, שר התחבורה, חברי חברי הכנסת, מדי פעם ניצבים אנו ברגעים של אמת, רגעים שבהם כולנו, מהבית הזה, מרכז הדמוקרטיה הארץ-ישראלית, ועד הבית האחרון במטולה על גבול לבנון ועד הבית האחרון באילת על גבול מצרים, עלינו כולנו להיות מאוחדים בדמוקרטיה שלנו, שמאפשרת לכולנו בלי יוצא מן הכלל להביע את עמדותינו ואת דעתנו באופן חד-משמעי וברור, בלי שמישהו יעז, ולו פעם אחת, לאיים על עמדתנו הדמוקרטית. 
       
       אנחנו, תשע שנים לאחר רצח ראש הממשלה ושר הביטחון יצחק רבין, זיכרונו לברכה, נמצאים בתקופה של מחלוקות, של פלוגתא בינינו לבין עצמנו, בין מפלגות בתוך המפלגות, בין מפלגות לבין מפלגות אחרות, ובין בתים בתוך בתים - ויכוחים נוקבים על עתיד הארץ הזאת. כמי שמחזיק בדעה שההינתקות היא דבר רע מאוד לעצם המשך קיומנו, אני קובע כאן, בצורה נחרצת וחד-משמעית, שראש הממשלה, שר הביטחון וכל השרים הבכירים האחרים, שמובילים היום את ההינתקות הזאת, זכותם הדמוקרטית להוביל את ההינתקות בלי שמישהו מאתנו יעז לא חס וחלילה להרים יד אלא חס וחלילה להרים את קולו בדברי שטנה או הסתה כאלה ואחרים.
       
       אני לא רוצה להתחיל היום את הוויכוח בשאלה מי החל בהסתות. אני לא רוצה להתחיל לקרוא ולראות מי החל בדברים שמעודדים סרבנות, שזה חלק מהעניין. אני לא רוצה לחזור לדברים של שליחי ציבור כאלה ואחרים שהטיפו למעשה בהבל פיהם בדברי בלע על כאלה שמנהיגים אותנו והנהיגו אותנו. אני רוצה לקבוע חד-משמעית, שכל דבר הסתה כזה עשוי להתפרש על-ידי מאן דהוא כהיתר להרים את ידו, להרים את קולו או חס וחלילה לדרוך את נשקו. אל לנו להסכים, אל לנו לקבל, אל לנו להבין ואל לנו להתפלמס ולנסות ולהבין ואחר כך לבוא ולומר: לא הבנתם, ההסבר היה כזה, ההטפה היתה אחרת, ההסתה לא התכוונה או הפולסא דנורא לא אמר את זה. הוא אמר דברים אחרים.
       
       אני קורא לכל הציבור שלנו, מבית-מחוקקים זה ועד רבני יש"ע, ממנהיגי השמאל ועד מנהיגי הימין, ממנהיגי המרכז ועד ערביי ישראל, להפסיק את ההסתה הזאת לאלתר. אסור לנו להגיע למצב שבו יתרחש רצח פוליטי נוסף במדינה הזאת, רק בשל העובדה שראש ממשלה מוביל מהלך כזה או אחר שלא מוצא חן בעיני מיעוט כזה או אחר. 
       
       היות ששירות הביטחון הכללי התריע ומתריע, היות שהוא העלה את רמת האיומים על ראש הממשלה לרמה של 6 מתוך 10, אם אינני טועה, אני קורא לכולם להילחם בתופעה הנוראית הזאת לבל יתרחש אסון נוסף בארץ. תודה.
       	
היו"ר יולי-יואל אדלשטיין:
       
       תודה לחבר הכנסת אהוד יתום. חבר הכנסת אפי איתם - איננו. לכן, אנחנו נשמע את תשובתו של השר מאיר שטרית, שר התחבורה והשר המקשר בין הממשלה לכנסת. אדוני, בבקשה.

שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעות לסדר-היום בנושא: האיומים על חייו של ראש הממשלה. 
       
       שירות הביטחון הכללי איננו מזהה בעת הזאת התרעה ממוקדת לפגיעה בראש הממשלה. הפרסומים הנוגעים לנושא אינם על דעת השירות. עם זאת, השירות מזהה ומטפל בעלייה המשמעותית והמדאיגה של התבטאויות פומביות ושאינן פומביות של אנשים המייחלים למותו של ראש הממשלה. רמת האבטחה והאמצעים שנגזרים מכך הותאמו למציאות כפי שתוארה.
       
       אדוני היושב-ראש, אין ספק שלמדנו בהיסטוריה הקצרה שלנו, שלעתים מלים יכולות בקלות להפוך לכדורים, גם כאשר האומר אותן איננו מתכוון לכך. דברי הסתה יכולים להתפרש בעיני אנשים שמקבלים אותם פשוטם כמשמעם ולגרום לכך שמישהו ינסה לקחת את החוק לידיו לבצע רצח, כפי שקרה עם יצחק רבין, זיכרונו לברכה. זו היתה הסיבה להתעקשותי, בהיותי שר המשפטים, להעביר את חוק ההסתה בכנסת. הבאתי אותו שלוש פעמים עד שהוא אושר. אני חושב שזרועות החוק צריכות להשתמש בכלי הזה ללא רתע וביד חזקה נגד כל המסיתים, המשמיצים והמלעיזים.
       
       אדוני היושב-ראש, אני רוצה להביא דוגמה. בידי מכתב שכותב מישהו בשם הרב שלום דובער הלוי וולפא, והרב יקותיאל ראפ, מכתב פורמלי שנשלח ליועץ המשפטי לממשלה, וכותרת הנדון של המכתב: "העמדת מר שרון ותומכיו לדין כמשתפי פעולה עם הנאצים שבדורנו". ריבונו של עולם, אני שואל: עד כמה חוצפתם של אנשים מגיעה? עד איזו העזה וחוסר ראייה מפוכחת אנשים יכולים להגיע? מבקש מהיועץ המשפטי להעמיד את מר שרון ותומכיו לדין כמשתפי פעולה עם הנאצים שבדורנו. מה תלמידיהם של רבנים אלה צריכים להבין מנוסח המכתב הזה, שאני לא קורא את כולו? למען כבודה של הכנסת, אני לא קורא את כולו. 
       
       אני חושב שזה פשוט סקנדל. אני אומר ליועץ המשפטי לממשלה, שאני בנעליו הייתי קורא את הרב הזה מייד לחקירה. זה מה שהוא צריך לעשות, להעמיד אותו לדין על הסתה. אם היום ניזהר בקטנות, נימנע בגדולות. חכמינו זיכרונם לברכה עשו סייגים בתורה. מה זה סייג? החכמים אמרו: אנחנו לא מגיעים כבר לעבירה עצמה ואומרים שאסור לעשות את העבירה. הם עשו גדר עוד לפני העבירה, כדי שלא יצטרך לעבור לגדר, ואז לא יעבור את העבירה. הם אמרו, למשל, שאסור לרכוב על חמור בשבת. למה? שמא יתלוש. זאת אומרת, אם אדם רוכב על חמור בשבת ומטייל בגנים, יכול להיות שהוא יצטרך לתלוש מהעץ איזה ענף כדי לזרז את החמור. תלישת הענף היא עבירה. הרכיבה על החמור היא לא עבירה. הרכיבה על החמור היא סייג. 
       
רוני בריזון (שינוי):
       
       אם אדם רוכב - - -
       
שר התחבורה מאיר שטרית:
       
       אבל הוא יכול לטייל. כנראה הנסיעה על החמור היא לא איסור, אבל היא סייג כדי שלא יעשה עבירה יותר חמורה. אני טוען שהיום, אחרי הניסיון המר שהיה לנו, זרועות החוק, זרועות הביטחון, לרבות משטרה והיועץ המשפטי לממשלה, צריכים לשים סייגים הרבה יותר חמורים מאשר קודם, כדי שחלילה לא נגיע לעבירות עצמן. 
       
       אדוני היושב-ראש, אני  חושב שהציבור הרחב כולו מקבל את ההחלטה של הכנסת כהחלטה של רוב. הכנסת היא הגוף הריבוני בעם שמחליט אם כן לעשות פעולה מסוימת או לא לעשות פעולה מסוימת. זה יכול למצוא חן בעיני חלק מהציבור, זה יכול לא למצוא חן בעיני הציבור. אסור שזה יהפוך לאיזה כלי בידי מישהו ליצור איום על ראש ממשלה בישראל או על כל אדם אחר. תודה, אדוני היושב-ראש - ולכן אין לי התנגדות להעביר את ההצעות כפי שהן הוגשו על-ידי המציעים שנמצאים כאן לוועדה המתאימה של הכנסת כדי שתדון בהן. 
       
היו"ר יולי-יואל אדלשטיין:
       
       תודה רבה לשר מאיר שטרית. במיוחד אני מודה לו על פליטת הפה שלו, שפנית אלי בתואר הבא כנראה. 
       
קריאה:
       
       העלה רעיון. 
       
היו"ר יולי-יואל אדלשטיין:
       
       חברי הכנסת, אם כן, השר מציע להעביר את הנושא לדיון בוועדה. המציעים, מטבע הדברים, מציעים להעבירו למליאה. יש כמה הצעות אחרות, הראשונה היא הצעתו של חבר הכנסת איתן כבל, בבקשה. אחריו - חבר הכנסת נסים זאב. 
       
איתן כבל (העבודה-מימד):
       
       אדוני היושב-ראש, חברי חברי הכנסת, אדוני השר, לצערי, בהמשך לדברים שאמרו הדוברים, הלקח לא נלמד. אני מוסיף ואומר, שאני מצר על כך שהיועץ המשפטי לממשלה, בשם חופש הביטוי, לא מבין שצריך לעתים להגן על הדמוקרטיה מפני ביטויים. יש גבולות, כמו אותה אמירה - להשתמש בדמוקרטיה כדי לפעול נגד הדמוקרטיה. כשנוח, אתה משתמש בחוק, וכשלא נוח, אתה עומד לפעול נגד החוק. היועץ המשפטי לממשלה צריך להבין ולעשות מעשה, על מנת להגן עלינו מפני אותן אמירות, שחס וחלילה עלולות להוביל למעשה. תודה. 
       
היו"ר יולי-יואל אדלשטיין:
       
       תודה לחבר הכנסת איתן כבל. חבר הכנסת נסים זאב - בבקשה, אדוני. 
       
נסים זאב (ש"ס):
       
       אדוני היושב בראש, כנסת נכבדה, כל ההצהרות שנשמעו עד כה מפי רבנים, לא היו בהם נימה של איום או הסתה. אינני יודע מהיכן הדברים נלקחו. 
       
       כל פעם חוזרים על רצח ראש הממשלה, כשצריך תמיד לזכור שאבישי רביב היה איש השב"כ. מי שהביא לכך שתהיה בתהלוכה תמונה של ראש הממשלה עם בגדים של נאצי, היה אבישי רביב. 
       
זהבה גלאון (יחד):
       
- - -
       
צבי הנדל (האיחוד הלאומי - ישראל ביתנו):
       
       כן, כן. 
       
נסים זאב (ש"ס):
       
       אדוני היושב בראש, ודאי שכולנו צריכים להיות זהירים מפני הסתה, אבל לא יכולה להיות הסתה נגד רבנים השכם והערב כאילו נאמרו דברים כשדברים לא נאמרו. 
       
       אני מסכים עם מה שאמר כבוד השר לגבי המכתב. המכתב הוא חמור, אבל בהצהרות הפומביות ששמענו ברדיו ובכלי התקשורת לא היו דברים מעולם. לכן צריך באמת לבחון את הדברים בפרופורציה הנכונה. 
       
היו"ר יולי-יואל אדלשטיין:
       
       תודה רבה לחבר הכנסת זאב. חבר הכנסת צבי הנדל, ואחריו - אחרון המציעים הצעה אחרת, חבר הכנסת דהאמשה. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, אדוני השר, חברי חברי הכנסת, אין ספק שכולם צריכים להיזהר בלשונם, אבל משום-מה יש איזו מערכת של דה-לגיטימציה וסתימת פיות, שגובלת בהסתה פרועה כלפי המחנה הלאומי. יש מין פזילה כזאת, שכאילו במתנחלים צומחים רוצחים. 
       
       אמרתי את זה כבר עשרות פעמים, ואני חוזר ואומר, בעזרת השם, מלחמת אחים, אם היא תצמח, היא לא תצמח מגוש-קטיף, שרוצים לעקור את תושביו ממקומם. היא תצמח אולי מההנחיות של איש אחד בארץ הזאת, שמסוגל לתת הנחיות לפתוח באש לאנשי מג"ב בסיטואציות מסוימות. 
       
       לכן אני קורא לכולנו להפסיק לנסות לסתום את הפה ולהפוך את כל המחנה הלאומי למין דרג ג' של אנשים רוצחים בפוטנציה, כי לא כאלה הם. מי שאוהב את העם והארץ הוא לא קיצוני. 
       
היו"ר יולי-יואל אדלשטיין:
       
       תודה רבה לחבר הכנסת הנדל. חבר הכנסת עבד-אלמאלכ דהאמשה - בבקשה, אדוני. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אכן איומים נשמעים, וכבר קרו דברים. כמו אז, אומרים אנחנו גם היום, כאשר ההסתה הולכת ונמשכת ולא נמצא מי שישים לה קץ, היא בסופו של דבר תטפח על פני כולנו. מי שרוצח ערבים בגדה המערבית ובעזה, בסוף רוצח גם יהודים ויכול לרצוח גם ראש ממשלה. 
       
       הלוואי שנתבדה ושסוף-סוף הפרק הזה יסתיים ולא ישוב, ולא נראה עוד הסתות ורציחות, אלא נגיע לפתח של עולם אחר, של דף חדש של שלום ושל הבנה, ללא הסתות ורציחות מכל צד שהוא. תודה רבה. 
       
היו"ר יולי-יואל אדלשטיין:
       
       אינשאללה. תודה רבה לחבר הכנסת דהאמשה. 
       
       חברי הכנסת, אנחנו נעבור להצבעה. אם כן, הצעות לסדר-היום: האיומים על חייו של ראש הממשלה. השר הציע ועדה. 
       
דני יתום (העבודה-מימד):
       
       איזו ועדה? ועדת החוקה, חוק ומשפט. 
       
היו"ר יולי-יואל אדלשטיין:
       
       חברי הכנסת, קודם נצביע אם אנחנו מאשרים את הצעת השר להעביר את הנושא לוועדה, ומי שמצביע נגד - להסיר זאת מסדר-יומה של הכנסת. אם נאשר את הצעת השר, אנחנו כבר נחליט לאיזו ועדה. 
       
דני יתום (העבודה-מימד):
       
       למה להסיר? או מליאה או ועדה, מדוע להסיר?
       
היו"ר יולי-יואל אדלשטיין:
       
       בעד – להעביר לוועדה, נגד – להסיר. ההצבעה החלה. 
       
הצבעה מס' 8

בעד ההצעה להעביר את הנושא לוועדה - 13
בעד ההצעה שלא לכלול את הנושא בסדר-היום - 1
נמנעים - אין
ההצעה להעביר את הנושא לוועדת החוקה, חוק ומשפט נתקבלה. 

היו"ר יולי-יואל אדלשטיין:
       
       בעד – 13, מתנגד אחד, אין נמנעים. אני קובע כי הנושא: האיומים על חייו של ראש הממשלה, יידון - באיזו ועדה, אדוני השר?
       
שר התחבורה מאיר שטרית:
       
       ועדת החוקה, חוק ומשפט. 
       
היו"ר יולי-יואל אדלשטיין:
       
       בוועדת החוקה, חוק ומשפט של הכנסת. אם אין הצעות אחרות, זאת ההחלטה של המליאה. 
       

הצעות לסדר-היום 
מצבו הבריאותי של ערפאת וההשלכות על המצב באזור 
       
היו"ר יולי-יואל אדלשטיין:
       
       אנחנו עוברים להצעות לסדר-היום בנושא: מצבו הבריאותי של ערפאת וההשלכות על המצב באזור, שמספריהן 4699, 4703, 4711, 4735, 4742, 4743, 4746, 4758, 4760, 4772, 4778 ו-4779, הצעות דחופות לסדר-היום. הראשונה שבדוברים היא חברת הכנסת גילה פינקלשטיין, ואחריה – חברי הכנסת אחמד טיבי, איתן כבל, נסים זאב, חמי דורון, וכן הלאה. אני לא עוקב אחרי החדשות כאן, אז אני לא יודע אם זה עדיין בגדר "מצבו הבריאותי" או "פטירתו".
       
צבי הנדל (האיחוד הלאומי - ישראל ביתנו):
       
       יציב...
       
גילה פינקלשטיין (מפד"ל):
       
       אדוני היושב-ראש, כנסת נכבדה, חבר הכנסת צבי הנדל מעודכן, הוא יגיד לך. פרשת הסתלקותו האטית של יאסר ערפאת מהאזור מלווה את סדר-היום שלנו כבר שבועיים. עבורנו, ואני מאמינה שגם עבור הפלסטינים, זו תקופה מורטת עצבים. לרווחת כולנו, ובכלל זה גם הפלסטינים, סיים ערפאת את תפקידו, ואפשר לפתוח עידן חדש, שאני מקווה ומאמינה שיהיה טוב יותר מקודמו. 
       
       יותר מעשור שנים סבל המזרח התיכון את נוכחותו המפריעה של ערפאת, את מזימותיו, את צביעותו, את אכזריותו. האיש היווה מכשול אמיתי לכל תהליך מדיני באזור,  ותחת זה הציף את מדינת ישראל ואת שטחי הרשות הפלסטינית בדם ואש.
       
       בהיותו רב-המחבלים במסווה של מדינאי, דאג ערפאת להנציח את בעיית הפליטים ומנע כל שיפור ושדרוג במצבם. הוא כלא את בני עמו בקופסת שימורים מצחינה, והדף כל ניסיון רציני להביא לנורמליזציה ביחסים בין שני הצדדים. 
       
       ערפאת ייסד שלטון נצלני ומושחת, שלטון שניתב תרומות ותקציבי עתק שיועדו לצרכים הומניטריים  אל חשבונות בנק עלומים. כספים אלו נשלפו למימון פעילות טרור ולפיצוי ותגמול למשפחות המתאבדים.  
       
       אני סבורה שהנשכרים האמיתיים מהסתלקותו של ערפאת הם דווקא הפלסטינים, ואין לי ספק שאחוז ניכר מהם מכיר בכך ומייחל בכל מאודו לרגע הזה. על כך תעיד כמאה עדים תגובת ההנהגה והרחוב הפלסטיני למשמע קריאות המצוקה של סוהא ערפאת.
        
       אני מתרשמת שרבים מהפלסטינים נמנעו עד כה מלהצהיר שמנהיגם הוליך אותם שולל מחשש לחייהם. האינסטינקט הטבעי לבחור בדרך אחרת מאשר הטרור דוכא במשך שנים ברשות הפלסטינית דווקא מצד ההנהגה. 
       
       ערפאת עודד, תמך, טיפח את הכוחות השליליים ברשות והסב לעמו נזק בל ישוער. הוא הביא את הפלסטיניים לבידוד, לאבטלה, לקריסה כלכלית וגם להקמת גדר ההפרדה בצורה שנולדה מתוך אילוץ ביטחוני שנכפה על ישראל. 
       
       אני מקווה שעם פתיחת השסתום הקרוי "ערפאת", ייכנסו יחסי ישראל והפלסטינים לעידן חדש והחתירה להסדר מדיני יציב תהיה חלקה יותר. תוצאה כזאת מותנית בראש ובראשונה במודעות העצמית הפלסטינית. אם ישכילו הפלסטינים להסתכל לאחור, ללמוד מהשגיאות, ללמוד מהעבר ולהפנים את הצורך בשינוי, הרי שתתרחש ההתפתחות.
        
       קשה להצביע על נקודה חיובית כלשהי בעצם הימצאותו של ערפאת באזורנו בעשור האחרון. אם הייתי נדרשת לשאלה כזאת והייתי חייבת לציין בכל זאת נקודה אחת, הייתי מפנה את הפלסטינים אל הלקח שהנחיל להם מנהיגם בעקיפין - הטרור לא משתלם. זהו המסר החיובי היחיד שסיפק ערפאת בלי משים – ישראל לא נכנעת ולא תיכנע לטרור. אם חפצים אתם בקידמה, בצמיחה, בשינוי – יש רק דרך אחת: הכרה במדינת ישראל כעובדה קיימת והידברות מדינית החותרת לפתרון. תודה.
       
היו"ר יולי-יואל אדלשטיין:
       
       תודה לחברת הכנסת גילה פינקלשטיין. חבר הכנסת אחמד טיבי - בבקשה, אדוני. אחריו - חבר הכנסת איתן כבל. 

אחמד טיבי (חד"ש-תע"ל):
       
       תודה, אדוני. 
       
       רגעים קשים עוברים בימים האחרונים על העם הפלסטיני. הם הופכים להיות קשים בשעות האחרונות, כאשר היושב-ראש ערפאת סבל לפני כמה שעות משטף דם תוך-מוחי אקוטי, שגרם למצב בלתי הפיך. לכן העניין הוא עניין של שעות, וצריך לגלות הבנה לרגעים הקשים האלה העוברים על האחר, ולא כמו שאני חש בימים האחרונים שמחה יוקדת לאיד אצל רבים. נכון, מדובר ביחס בין אויבים, יחס מורכב, אבל יש שעות שאתה מצפה למין הבנה או לפחות התכנסות – תן לאחר להתכנס בתוך הכאב, הסבל והיגון.
       
       לעתים יש לי רושם, שהשנאה ליאסר ערפאת אינה שנאה פוליטית, היא מזמן הפסיקה להיות שנאה פוליטית, כי אם שנאה מיתולוגית לנרטיב, לחלום שייצג האיש. יש כאלה שחושבים שעם לכתו של ערפאת כאילו ייעלמו המאוויים של עם שלם. אין טעות יותר קשה מזאת. המנהיג יכול להיעלם, למות, מדובר בבן-אדם, אבל עם לעולם לא ימות. עם שקם לא ישקוט עד שמאווייו יתגשמו: זכותו להגדיר את עצמו, לחיות בחופש. יש שני עמים במדינה הזאת ולהם יש זכות לחיים. לעם אחד כבר יש מדינה עצמאית, והעם השני מצפה להשתחרר. 
       
       ברגעים קשים אלה, אדוני היושב-ראש, באופן אישי אני אומר שזה קשה, קשה מאוד. מי שהכיר את ערפאת באופן אישי, יקשה עליו להתגבר על הרגש, על החום שהיה ביחסים. היתה לי זכות גדולה לעבוד במחיצתו.  תודה רבה. 
       
היו"ר יולי-יואל אדלשטיין:
       
       תודה רבה לחבר הכנסת אחמד טיבי. חבר הכנסת איתן כבל, בבקשה. אחריו - חבר הכנסת נסים זאב. 
       
איתן כבל (העבודה-מימד):

       אדוני היושב-ראש, חברי חברי הכנסת, אדוני השר, כנראה גם על ערש דווי ערפאת לא יפסיק לתעתע בנו. ככה זה כשאדם מת, ולא משנה מיהו -  עדיין לא ברור ולא ידוע לאן זה הולך, אבל ההרגשה היא אף פעם לא טובה ולא נעימה. 
       
       בהנחה, כפי שאומר חבר הכנסת אחמד טיבי, שזה עניין של שעות, דווקא בעת הזאת אני רוצה לומר שהאיש הזה, שהוגדר על-ידינו במשך שנים כלא-רלוונטי, כנראה גם במותו הוא הכי רלוונטי. הוא לא מפסיק להיות רלוונטי. לצערי, במשך כל השנים, בעיקר בשנים האחרונות - בלי ליטול ממנו ולו במעט את גודל האחריות למצב שבו האזור הזה נמצא, ואי-אפשר להפחית  מהאחריות שהוא נושא על עצמו לסבל של עמו - אנחנו צריכים להסתכל  צעד אחד קדימה. הצעד האחד קדימה הוא לא לומר אמירות שצריך לבטל את ההתנתקות. 
       
       אני חושב שדווקא בעת הזאת, יותר מתמיד, כשאנחנו עדיין לא יודעים מה הולך להיות בקרב ההנהגה הפלסטינית - אני חושב שראוי שממשלת ישראל תעשה הכול כדי להוריד מעט את הנטל, תעשה הכול כדי שיתאפשר לכוחות טובים, חזקים, רציניים, לצמוח, כוחות שאולי יחזירו את התקווה לאזור. 
       
       לכל אלה שמתוכנו שאומרים שכל התהליך של ההינתקות קרה כיוון שלא היה פרטנר, אני לא יודע אם יהיה פרטנר אחרי, אני לא יודע אם אין פרטנר גם היום. ההתנתקות חייבת לצאת לדרך, ואם, בעזרת השם, יימצא אותו פרטנר ביום שאחרי, כבר התחיל תהליך. ואם אנחנו נוכל לשלב ידיים, ההנהגה החדשה של הפלסטינים וממשלת ישראל - נבורך. 
       
       מה שחשוב הוא שלא תהיה כאן שמחה לאיד. השמחה לאיד כל כך איננה ממין העניין, הרי מדובר בגורל של שני עמים. דם רב נשפך ולא מפסיק להישפך. לעניות דעתי, לאורך ההיסטוריה הוכח שזה לא רק עניין של איזה פרסונה שצריך להזיז אותה הצדה והכול יהיה בסדר – לעתים לטוב ולעתים לרע. השאלה היא מה אתה מצפה מעצמך ולאן אתה מוליך. לאן ממשלת ישראל רוצה באמת להוביל אותנו כעם ולאן ההנהגה הפלסטינית החדשה שתקום תרצה להוביל את העם הפלסטיני? זו נקודת המבחן של שני העמים. תודה. 
       
היו"ר יולי-יואל אדלשטיין:
       
       תודה לחבר הכנסת איתן כבל. חבר הכנסת נסים זאב - בבקשה, אדוני. אחריו - חבר הכנסת חמי דורון. 
       
נסים זאב (ש"ס):
       
       אדוני היושב בראש, כנסת נכבדה, אני בטוח שגם ערפאת הפסיק לדאוג למצב בריאותו, אבל כאשר ראיתי את אחמד טיבי עומד על הדוכן ומבכה מרה, היתה לי תחושה כאילו הבן שלו עומד פה ומספיד אותו עוד לפני מותו. תהיה לפחות אופטימי כמו סוהא. סוהא רק אתמול אמרה שהוא עוד קום יקום, הוא יעמוד על רגליו, עוד ינהיג את האומה הפלסטינית. האשליה הזאת טובה וחשובה בכל רגע, וגם לאומה הפלסטינית היא חשובה. 
       
       אני רוצה לומר לך, אחמד טיבי, שאתה תתפלא לשמוע, אבל דיברתי עם כמה ערבים שאמרו לי: ערפאת לא ימות ברמדאן, אסור לו למות ברמדאן כי הוא ילך לשערי גן-עדן אם הוא ימות ברמדאן. לכן יכול להיות שסוהא חושבת אולי להחיות אותו עד אחרי תקופת הרמדאן, כי לא מגיע לו הגן-עדן שמובטח לו על-ידי מוחמד. 
       
ואסל טאהא (בל"ד):
       
       תפסיקו להסית, יש גבול. לא מכובד להסית. 
       
נסים זאב (ש"ס):
       
       שמעתי את זה מאנשים, אנשים דתיים. אין פה שום הסתה. אני אומר לך דברים ששמעתי במו אוזני. אמרו לי: האיש הזה, שופך הדמים, הרוצח המתועב. עליו אני אומר את מה שהפסוק בירמיהו אומר: "קבורת חמור יקבר, סחוב והשלך מהלאה לשערי ירושלם". מישהו חושב, אדוני היושב-ראש, שמישהו ייתן לו למות פה בירושלים? אין זכות, אין לו חלק ונחלה בעיר הזאת. רוצח אנשים, נשים וטף. כמה דם יש על ידיו של אותו מתועב, של אותו רוצח?
       
       היום שמענו והתבשרנו על התרדמת העמוקה והקשה של ערפאת. כך הכריזו רופאיו. אני חושב, אדוני היושב-ראש, שהממשלה הזאת שקועה בתרדמת עמוקה. הממשלה הזאת לא מבינה שכרגע צריך להמתין, צריך לחכות, צריך לראות איך הדברים יתפתחו. כמה "קסאמים" היו רק היום? כמה טילים נורו? אני לא מבין, אנחנו כל כך עיוורים? הרי הטרור ממשיך והוא רק גובר מיום ליום. אנחנו הולכים לתת פרס ומתנה לאותם טרוריסטים, לאותם רוצחים. למה אנחנו מתקפלים? על מה, אדוני היושב-ראש? לכן אני חושב שדווקא זה הזמן וזה הרגע לחשוב, להמתין ולהסיק את המסקנות הנכונות והראויות. 
       
היו"ר יולי-יואל אדלשטיין:
       
       תודה לחבר הכנסת נסים זאב. חבר הכנסת חמי דורון, בבקשה. אחריו - חברת הכנסת זהבה גלאון. 

חמי דורון (שינוי):
       
       אדוני היושב-ראש, אדוני השר, חברי חברי הכנסת, לפני כשבועיים הידרדרה בריאותו של ערפאת, והוא הוטס לבית-החולים "פרסי" שבפריס עקב הידרדרות חמורה במצבו. אני חושב שאנחנו מדברים על אדם, כפי שאמר חבר הכנסת נסים זאב, שידיו טבולות בדם, גם דם של יהודים וגם דם של פלסטינים. אין ספק בכך שזהו האדם שהכריז על האינתיפאדה החדשה בשנת 2000 מתוך איזה שיקול אסטרטגי, ולא מתוך שיקול טקטי מקומי. מצד שני, כתוב: בנפול אויבך אל תעלוז. 
       
       אנחנו רק יכולים לקוות, אדוני היושב-ראש, שעידן ערפאת, שעומד להגיע אל קצו, יפתח עידן חדש, שאנחנו לא יודעים כיצד הוא ייראה ואיך יתנהלו הדברים, כאשר בראש הרשות הפלסטינית יעמדו כמה אנשים שהיו לנו אתם דין ודברים ומהלכים כלשהם במהלך השנים האחרונות. לצערי, ישראל מכירה היטב את האישים האלה ואת פעילותם, ואולי אפשר לומר שאת חוסר פעילותם במידה רבה, אבל עדיין אפשר לקוות שכאשר צלו של ערפאת יימוג מעל האזור שבו הוא גרם לשפיכות דמים כל כך גדולה, ייתכן שאותם אנשים, שהיום נמצאים תחת החשש ותחת הצל הזה, יוכלו להתפכח ולצעוד למהלכים של פירוק הטרור, ניסיון להגיע להסדרים כאלה ואחרים שיגרמו לעצירת הטרור וכניסה חזרה למהלך מפת הדרכים. 
       
       אני רוצה לומר, אדוני היושב-ראש, שמדינת ישראל צריכה לעמוד על כך שערפאת לא ייקבר בשטחה של ארץ-ישראל, ועל כך לא צריכה להיות שום פשרה, מכיוון שהוא סמל לטרור, רצח ושנאה. גם אם הוא שיטה בכמה אנשים כאן למשך תקופה מסוימת, אין לאפשר להביא סמל כזה לקבורה בשטחי ארץ-ישראל. תודה. 
       

היו"ר יולי-יואל אדלשטיין:
       
       תודה לחבר הכנסת חמי דורון. חברת הכנסת זהבה גלאון, בבקשה. 
       
זהבה גלאון (יחד):
       
       אדוני היושב-ראש, אדוני השר, חברי חברי הכנסת, יושב-ראש הרשות הפלסטינית יאסר ערפאת, ששוכב על ערש דווי, הוא סמל לעם הפלסטיני. אי-אפשר לקחת את זה ממנו. אנחנו יכולים לאהוב אותו, אנחנו יכולים לא לאהוב אותו. ערפאת עשה הרבה מאוד משגים וטעויות, בעיקר בשנים האחרונות, בעיקר בכך שהוא לא עצר את דרך הטרור, אבל ערפאת היה, נשאר ויישאר, לדאבון לבם של כמה מהאנשים כאן, סמל של העם הפלסטיני, ועם סמל קשה להתווכח. 
       
       אפשר להיות עדים לסגנון כסגנונו של חבר הכנסת נסים זאב או אחרים, של שמחה לאיד. חבר הכנסת זאב, גם כשערפאת ילך לעולמו, התביעה לשחרור לאומי של העם הפלסטיני לא תימוג. לא תימוג. התביעה תישאר כי יש כאן עם שערפאת העלה את עניינו במשך השנים בדרך טובה יותר או בדרך טובה פחות, בדרך שגרמה לנו נזק, אבל התביעה הזאת לא תימוג והיא קיימת. עד שלא תהיינה כאן שתי מדינות, התביעה הזאת תמשיך לעלות, גם אם לא יהיה זה ערפאת שיעלה אותה. 
       
       אני מציעה ברגעים מסוימים לגלות קצת נדיבות של מנצחים. אפשר להתגולל ואפשר להשתולל. 
       
       נכון, ערפאת עשה משגים. עדיין אני חושבת שהמשגה הגדול של ממשלת שרון היה, גם בימים הקשים של הטרור, לא לדבר עם ערפאת, כי ערפאת היה הראש והראשון הנבחר של הפלסטינים. מי שמצפה עכשיו שפתאום יהיו לנו כאן מנהיגים נחמדים - אנחנו מחפשים מנהיגים נחמדים ונוחים לנו, העניינים ישתנו - הוא טועה, הוא מטעה, והוא יוצר אווירה לא נוחה. 
       
       אני רוצה, אדוני היושב-ראש, להתייחס לסוגיית הקבורה של ערפאת. אני חייבת להקדים ולומר, אני אדם חילוני ולא מעניין אותי מה יקרה אתי אחרי מותי, אבל יש אנשים שזה חשוב להם. זה חשוב להם, לפלסטינים, היכן ייקבר ערפאת, ומדינת ישראל, דווקא ברגע הזה, של ראש ממשלה שמשדר שהוא רוצה להינתק, דווקא ברגע הזה ראש הממשלה צריך היה לגלות נדיבות ורצון טוב, מתוך רצון למחווה ולפיוס, ולומר  לפלסטינים שהוא יאפשר את קבורתו של ערפאת בירושלים. 
       
       זו דרך למנוע פיגועים, זו דרך למנוע טרור, זו דרך לשדר למנהיגות הפלסטינית המתונה שיש עם מי לדבר ברגעים האלה, זה הצעד הראשון שלנו להתחיל לדבר. אם ראש הממשלה רוצה להביא למתינות ולמיתון הרוחות בשטחים ולרגיעה, זו הדרך שלו לשדר את זה. הוא יכול לגלות אורך רוח, הוא יכול לגלות נדיבות, והוא יכול לאותת לעם הפלסטיני, שאולי יש כאן ממשלה שבכל זאת מוכנה להידבר, שבכל זאת מוכנה להבין שגם אם ערפאת ילך לעולמו – אני חוזרת ואומרת – התביעה של העם הפלסטיני למדינה לא תלך. תודה רבה.
       
היו"ר יולי-יואל אדלשטיין:
       
       תודה לחברת הכנסת זהבה גלאון. חבר הכנסת עמיר פרץ – אינו נוכח. חבר הכנסת עבד-אלמאלכ דהאמשה - בבקשה, אדוני.
       
צבי הנדל (האיחוד הלאומי - ישראל ביתנו):
       
       אני מבין שזאת הדרך שלך לעשות נגד המדינה שלך. עשה טעויות.
       
אריה אלדד (האיחוד הלאומי - ישראל ביתנו):
       
       לא טעויות, אלפי הרוגים.
       
היו"ר יולי-יואל אדלשטיין:
       
       חברי הכנסת, בדיון הזה דמיוני לחשוב שנגיע להסכמה. אני מבקש שלא נפריע אחד לשני. בבקשה, חבר הכנסת דהאמשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, הראיס ערפאת הוא ככל האדם. גם הוא בן תמותה, וכולנו בני תמותה, ואם השמועות העקשניות יתממשו או לא יתממשו, העם הפלסטיני לא יישאר יתום. הנשיא ערפאת הלך בראש המאבק עשרות שנים, והקדיש את כל חייו למען עמו ולמען חירות העם הפלסטיני וזכותו להגדרה עצמית במולדתו. העם הזה יזכה לחירות ויזכה להגדרה עצמית, ותקום המדינה הפלסטינית ובירתה מזרח-ירושלים, העיר העתיקה, העיר ההיסטורית, העיר האהובה. זה יכול להיות קרוב מאוד, וזה יכול להיות לא כל כך קרוב, אבל זה ודאי. זה יכול להיות בפיקודו ובהובלתו של ערפאת, אם אלוהים ייתן לו לחיות עוד, וזה יכול להיות גם בלעדיו, אבל זה מה שיהיה. זהו צו הצדק, זהו גם צו ההיסטוריה, וזאת התמונה לכל מי שעיניו בראשו.
       
       חרף זאת, יש כאלה שמעדיפים לחיות בדמיונם וללכת אחרי תאוותם, והתאווה הזאת לא אחת היא תאווה רעה, תאוות שנאה, תאוות ביטול האחר, תאווה אפלה, שכל בר דעת וכל אדם שמכבד את האנושיות שלו בז לה ומתרחק ממנה. זוהי תשובתי לכל אלה שממהרים ומיהרו להספיד את ערפאת, וגם כינו אותו בכינויים, וכנראה ממשיכים וימשיכו לכנות אותו בכינויים. אבל מה שלא יהיה, ערפאת היה, הווה ויישאר הסמל, המנהיג, האב המייסד - -
       
צבי הנדל (האיחוד הלאומי - ישראל ביתנו):
       
       של הרוצחים.
       
עבד-אלמאלכ דהאמשה (רע"ם):
       
       - - שכל איש חירות ואיש צדק ילמד אותו. האיש הזה הקדיש את כל חייו לעמו ולבעיה הפלסטינית הצודקת, כך היה בחייו וכך יהיה במותו. תודה רבה, אדוני.
       
היו"ר יולי-יואל אדלשטיין:
       
       תודה רבה. חבר הכנסת ואסל טאהא - בבקשה, אדוני. אחריו - חבר הכנסת אריה אלדד.
       
ואסל טאהא (בל"ד):
       
       אדוני היושב-ראש, חברי הכנסת, לשמחה לאיד יש גבול, לשנאה ולטינה גם יש גבול, גם יש גבול להסתה, במיוחד ברגעים קשים אלה שעוברים על מנהיג העם הפלסטיני ועוברים על העם הפלסטיני כולו, שמתפלל כולו בחודש המבורך הזה, ביום המבורך הזה, שאלוהים יקל על ערפאת את מחלתו, וכולו מתפלל למען זה שיחלים. 
       
       האיש הזה, למרות כל מה ששמענו מהסתות, מדיווחים, מכלי התקשורת, מהאווירה שנוצרה כאן בישראל, למרות כל זה, זה לא ישפיע מאומה. זה לא יסיט את לבם של כל הפלסטינים וכל שוחרי השלום מלראות בו סמל ומנהיג שהקדיש את חייו למען עמו, שוויתר על חיי פאר ומנעמים. שנים רבות הוא הנהיג את עמו לעצמאות ולחירות. בעל כורחם של אלה שמסיתים, הוא מנהיג לאומי, הוא סמל, הוא גיבור חירות, אף שיש כאלה שרואים בו לא רלוונטי. אבל כל האווירה וכל הדיבורים וכל הדיווחים מעידים ומאשרים שהוא כן רלוונטי גם במחלתו, וחס וחלילה גם במותו. 
       
       מדברים על מקום קבורתו, לאחר שימות. אני לא רוצה לעשות פה ספקולציות, אבל כאדם, כפלסטיני, אני לא רוצה לראות בימים האלה שיקברו אותו בירושלים. אני רוצה, מבקש ותובע מהעם הפלסטיני, מההנהגה, אם יקרה דבר כזה, חס וחלילה, שיקברו אותו במוקטעה, על מנת שייהפך גם המקום הזה לסמל החירות, לסמל המאבק שהוא הנהיג. 
       
       אדוני היושב-ראש, במותו יימשך המאבק לשחרור לאומי. במותו, גם חס וחלילה אם יקרה המוות, יימשך המאבק לשחרור ולהקמת המדינה הפלסטינית ולא ייפסק. המנהיגים שיבואו וייבחרו במקומו גם ימשיכו את הדרך עד לכינון המדינה הפלסטינית ובירתה ירושלים המזרחית. 
       
היו"ר יולי-יואל אדלשטיין:
       
       תודה לחבר הכנסת טאהא. חבר הכנסת אריה אלדד, ואחריו - חברת הכנסת רוחמה אברהם. אם לא נראה אותה - חבר הכנסת מאיר פרוש.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני השר, חברי חברי הכנסת, בעת האחרונה לא מתרחשים הרבה דברים שראוי לומר עליהם "בשעה טובה" יותר מאשר על מותו הצפוי של גדול רוצחי היהודים מאז השמדת יהודי אירופה. אבל מותו משמש עילה טובה להתבונן בו, לתהות בזכות מה זכה הרוצח הזה להביס לא רק את רבין ופרס, אלא גם את נתניהו ושרון. והכול, על-פי חלומו של ערפאת ועל-פי תורת השלבים שלו. מה היה באיש הזה, שאפשר לו לנצל את כל תבוסותיו ולהפוך אותן לניצחונות? מה היה בו, שבני עמו, אף שידעו היטב כי הוא גוזל מאות מיליונים מקופתם, סלחו לו על הכול? 
       
       אוהביו אומרים עליו שהוא אבי האומה הפלסטינית. אכן, לא היתה אומה כזאת לפני 50 שנה, והוא שהפך אותה לגורם בין-לאומי מוכר. הוא הבין שהעולם מבין רק כוח. וטרור הוא נשק יעיל בעולם המודרני. הוא גם הבין ששקר שחוזרים עליו מאות פעמים הופך לאמת, והיתה לו סבלנות לרצוח עוד ועוד ולשקר עוד ועוד, ולפיכך, אם אכן היה אבי האומה הפלסטינית, הרי זכה ליצור אומה בצלמו וכדמותו. טרוריסט מושחת ושקרן.
       
       טום פרידמן כתב עליו מאמר ב"ניו-יורק טיימס" לפני ימים מספר ואמר, שהוא לא הצליח למצוא ב"גוגל" שום דבר על ערפאת וחינוך. איזו טעות. ערפאת הוא מגדולי מחנכי הדור של הפלסטינים. עקבותיו כמחנך יורגשו עוד דורות רבים. הוא חינך דורות של מחבלים מתאבדים, מיליון שהידים. וכדי לוודא שיהיה להם קל לבחור בין החיים והמוות, הוא גם דאג שהחיים במחנות הפליטים שלהם יהיו גיהינום עלי אדמות. 

עסאם מח'ול (חד"ש-תע"ל):
       
       זה אתה דאגת.
       
אריה אלדד (האיחוד הלאומי - ישראל ביתנו):
       
       הוא יצר את האומה הזאת בצלמו וכדמותו. ולכן, גם כשהסתלק מכאן סוף-סוף, מה שהיה הוא שיהיה. גם אם יקום אחד פרגמטי כביכול, יהיה זה רק כדי לשחק טוב יותר את התפקיד שייעד לו ערפאת על-פי תורת השלבים שלו. ממנו למדו הפלסטינים כי שום דבר לא מטמטם את העם העתיק והחכם שלנו יותר מאשר רוצח שממלמל כי חזר בו מדרך הרצח והוא רוצה שלום, רק שיסכימו לתת לו מה שהוא מבקש, כי הכבוד חשוב לו.
       
       אדוני היושב-ראש, חברי חברי הכנסת, רשת טלוויזיה זרה שמעה ממני דברים ברוח זו לפני ימים מספר, אבל לסיום הם שאלו אותי, אם אין לי לפחות משהו טוב אחד לומר עליו. אמרתי: יש, בוודאי יש; שסוף-סוף הוא מת.

עסאם מח'ול (חד"ש-תע"ל):
       
       חבל שאתה לא נואם בגרמנית, זה מתאים לך יותר. פאשיסט. כמה מתלבש עליך לנאום בגרמנית. לך תסתכל בראי - -

היו"ר יולי-יואל אדלשטיין:
       
       חברת הכנסת רוחמה אברהם – אינה נוכחת. חבר הכנסת מאיר פרוש – אינו נוכח. לכן נוכל לשמוע את תשובת השר שטרית. חבר הכנסת עסאם מח'ול, תודה רבה. 
       
עסאם מח'ול (חד"ש-תע"ל):
       
       - - כמה מתאים לך לנאום בגרמנית. אתה גרמני נאצי, זה מה שאתה. פאשיסט נאצי.
       
היו"ר יולי-יואל אדלשטיין:
       
       חבר הכנסת מח'ול, אני קורא אותך לסדר בפעם הראשונה. חבר הכנסת מח'ול, אני מבקש ממך. אתה יודע שאני אף פעם לא מביע דעה כשאני יושב כאן. אני בהחלט מזדעזע מדברים מסוימים שאני שומע כאן. אני רוצה לומר לך, שחברי הכנסת שאולי לא מדברים לרוחך מהדוכן, יודעים מה שאתה יודע ואני יודע - - -

עסאם מח'ול (חד"ש-תע"ל):
       
       זה לא מה שאני חושב. זה דברים פאשיסטיים - - -

היו"ר יולי-יואל אדלשטיין:
       
       אל תפריע לי. עשרות אלפי אזרחי ישראל רואים בערפאת אחראי ישיר למות יקיריהם. לכן, מי שאומר כאן דברים שלא נעימים לאוזניך, אולי, אולי מדברים גם בשם אותם אנשים. תודה רבה. בבקשה, אדוני השר.

שר התחבורה מאיר שטרית:
       
       אדוני היושב-ראש, רבותי חברי הכנסת, הדיון הזה נערך אולי בדמדומי חייו האחרונים של ערפאת. אני חושב שהמצב מדבר בעד עצמו, ואני חושב שלא תרחק השעה שבה נדע מה מצבו של ערפאת, כפי שהדבר מצטייר היום באמצעות דברים שונים. אני חושב שגם בשעה הזאת, דמדומי חייו של ערפאת, צריך תמיד לומר ולהסתכל למציאות בעיניים ולא להתעלם ממנה. 
       
       הכרתי את יאסר ערפאת ופגשתי אותו פעמים רבות כראש קואליציה, כשר האוצר, גם בארץ ובמקומות אחרים בעולם. ניהלתי אתו משא-ומתן פעמים אחדות. כמי שהיה בין חברי הכנסת בליכוד שלא התנגד להסכם אוסלו, בתקווה שקמה הנהגה פלסטינית חדשה, וערפאת שהיה טרוריסט וחשבנו שהוא שינה את פניו ובא לישראל באמת לעשות שלום - אני התאכזבתי במשך הזמן, לאחר הפגישה בקמפ-דייוויד עם ברק, כאשר ערפאת בעצם גרם אסון לנו, ולעם שלו בעיקר, לעם הפלסטיני. 
       
       נדמה לי שאין חילוקי דעות על כך שערפאת החמיץ את ההזדמנות ההיסטורית שהיתה לו למלא את השאיפות של העם הפלסטיני להקמתה של מדינה פלסטינית. מדינת ישראל נענתה לו והלכה לקראתו וניהלה משא-ומתן מאוד קונקרטי, מאוד קרוב, בעיקר ראש הממשלה ברק בקמפ-דייוויד עם הנשיא קלינטון. אז אולי הוא לא יכול היה לקבל את כל מה שהוא רצה, אבל הוא לא היה רחוק מכך. אילו היה לו האומץ המנהיגותי של מנהיג בעת כזאת לחתוך, אולי כבר היתה קמה מדינה פלסטינית, אולי היה שלום במזרח התיכון ואולי באמת היה מזרח תיכון חדש. השעה הזאת הוחמצה.
       
       חברי חברי הכנסת שהעלו את ההצעה הנוגעת למצב בריאותו, הממשלה ערכה הערכת מצב בישיבתה האחרונה ביחס למחלתו של יושב-ראש הרשות הפלסטינית וההשלכות האפשריות על ישראל. בתום הדיון אמר ראש הממשלה: “כבר בעבר הודענו כי תוכנית ההתנתקות היא מהלך חד-צדדי המכוון בראש ובראשונה לשיפור הביטחון של ישראל ולייצוב המצב המדיני. זו תוכנית שהצורך בה התעורר עקב חוסר המעש המוחלט של הרשות הפלסטינית וחדלונה המוחלט לביצוע החלק הראשון של מפת הדרכים. עד עכשיו לא החלה הרשות הפלסטינית לנקוט כל צעד לביצוע התחייבויותיה על-פי מפת הדרכים לחיסול הטרור, פירוק ארגוני הטרור וביצוע רפורמה ממשלית. וכיוון שכך, תמשיך ישראל לבצע את תוכנית ההתנתקות על-פי לוחות הזמנים שנקבעו. 
       
       "אם בעתיד תקום הנהגה פלסטינית אחרת אשר תבצע ברצינות את התחייבויותיה על-פי מפת הדרכים, ובראש ובראשונה תילחם בטרור ותחסל את אושיותיו, יחודש עם אותה הנהגה המשא-ומתן המדיני על-פי מפת הדרכים. כך אמרנו בעבר וכך אני אומר גם היום. אם אכן יחדל ערפאת לכהן כמנהיג הרשות הפלסטינית ותחתיו תקום הנהגה אחרת, רצינית, אחראית, המקיימת את התחייבויותיה, ייתכן בהחלט כי אז תיווצר ההזדמנות הנאותה לתאם עם הנהגה זו מהלכים שונים ואף לחדש עמה את המשא-ומתן המדיני. לא מדובר בהנהגה שתכריז או תודיע, אלא בהנהגה שתבצע את הבאת הטרור אל קצו. אינני יודע מתי זה יקרה, אם בכלל, אך כל עוד זה לא יקרה ולא יינקטו צעדים אמיתיים למלחמה בטרור ופירוק תשתיותיו, לא יהיה כל שינוי במדיניותה של מדינת ישראל, אותה תיארתי לעיל. 
       
       "מדינת ישראל איננה מתערבת במשבר המנהיגות ברשות הפלסטינית. אם רצונם בחידוש המשא-ומתן המדיני על-פי מפת הדרכים, ייטיבו לעשות אם יבחרו הנהגה שדרכה תהיה שונה מזו של ערפאת. או-אז תיווצר הזדמנות הנאותה לחידוש מפת הדרכים. זהו עניין פנימי שלהם. לא נתערב בו, לא נביע עמדה לגביו ולא נעסוק בו בפומבי. 
       
       "אני מנחה לפיכך את כל גופי הממשל שלא לעסוק בפומבי בנושא זה עד שנחליט אחרת. גופי המודיעין יוסיפו לעקוב אחרי הנושא ולעדכן את הנוגעים בעניין. אם וכאשר יסתמן שינוי במצב הקיים, שינוי המחייב מחשבה חדשה ובדיקה חוזרת של המדיניות הקיימת, זה ייעשה והעניין יובא אף לדיון בקבינט ובממשלה. העיסוק הפנימי בנושא בתוך גופי הממשל, לצערי הרב, איננו נשאר פנימי. בתום כל דיון או אפילו תוך כדי דיון, מתפרסמות הערכות ודעות בבחינת מי טוב לנו ומה טוב לנו ומי רע לנו ומה רע לנו, וכיוצא באלה המלצות שונות כיצד לנהוג במצב החדש שנוצר. ובכן, כרגע לא נוצר כל מצב חדש בפעילות בשטח, ואין כל מקום לשינוי המדיניות הקיימת. פרסומים אלה גורמים נזק חמור בתקופה רגישה זו, ועלולים להביא תוצאה הפוכה, של פגיעה בהתפתחות רצויה, או חלילה, עידוד התפתחות שאיננה רצויה." 
       
       שר הביטחון אמר באותו דיון, כי לאור ההחרפה במצב בריאותו של ערפאת, מערכת הביטחון בוחנת תרחישים אפשריים ונערכת להתמודדות עמם ועם השלכותיהם, בין מצב של תקופת היעדרות זמנית או מתמשכת של ערפאת משטחי הרשות הפלסטינית ובין האפשרות להיעלמותו. 
       
       שר הביטחון אמר עוד, כי אל מול המשבר הבריאותי של ערפאת פעלה מערכת הביטחון תוך הקפדה על היענות מלאה לבקשות הפלסטינים שקשורות לטיפול בערפאת, כולל צמצום ההתבטאויות והימנעות מהתייחסות לסוגיות מצבו הבריאותי. 
       
       כמו כן, נערכו גורמי הביטחון להתפתחויות אפשריות במקרה של מות ערפאת, כולל אפשרות של הסלמה. שר הביטחון הדגיש כי נדרש המשך מעקב זהיר אחרי ההתפתחויות ברשות הפלסטינית, והבהיר כי במערכת הביטחון מתבצעת בהנחייתו היערכות לבחינת המשמעויות לטווח ארוך של המצב השורר כעת ברשות הפלסטינית, וזאת על מנת להיערך באופן הטוב ביותר לשינויים האפשריים שם ולדרכי ההתמודדות מולם.
       
       ניתן להוסיף, כי ככלל ייטב לישראל אם דובריה הרשמיים והמנהיגות הפוליטית שלה, לרבות חברי הכנסת, יימנעו מהתבטאויות ביחס למצבו של יושב-ראש הרשות הפלסטינית, עד אשר יתבהר המצב ביחס להמשך קיומו של ערפאת כגורם משפיע באזור. 
       
       אני חושב שאין צורך להוסיף על הדברים הברורים הללו. נדמה לי שבשעה זו, באמת, אין כל טעם בדיבורים הללו. בואו נקווה יחד שגם אם אכן יתרחש המצב שערפאת ייפטר לעולמו - בואו נקווה שתקום הנהגה פלסטינית אחרת שהעם הפלסטיני יבחר אותה, שתנהג אחרת, שתקדם את השלום, שתילחם בטרור, שתושיט יד ליד המושטת של מדינת ישראל לקדם את תהליך השלום ואת תוכנית השלום. אני מקווה – אם זה יקרה, זה ישנה את כל המצב שלנו, של הפלסטינים, ולדעתי גם של כל עמי המזרח התיכון. אני באמת מקווה שזה מה שיקרה אחרי פטירתו של ערפאת, שתקום הנהגה פלסטינית אחרת, עם גישה אחרת ושונה. זה הדבר הטוב ביותר שכולנו יכולים לייחל לו וכולנו צריכים לתמוך בו. תודה, אדוני היושב-ראש.
       
היו"ר יולי-יואל אדלשטיין:
       
       מה נעשה עם ההצעות?
       
שר התחבורה מאיר שטרית:
       
       הייתי מציע, אדוני היושב-ראש - אם הדוברים יסכימו להסתפק בדברי, הייתי מציע להסתפק בדברי. אני לא רואה טעם לקיים דיון במליאה או בוועדה במצב בריאותו של ערפאת, כשזה אולי לא יהיה רלוונטי בכלל עוד מעט. 
       
היו"ר יולי-יואל אדלשטיין:
       
       אנחנו תיכף נברר את המצב, אדוני השר.
       
שר התחבורה מאיר שטרית:
       
       אני חושב שרצוי להסתפק בדברים. ממילא אם יהיה צורך להביא הצעות אחרות לסדר-היום בעתיד, יביאו הצעות אחרות לסדר-היום. תודה, אדוני. 
       
אורי יהודה אריאל (האיחוד הלאומי - ישראל ביתנו):
       
       האם הממשלה לא שולחת לו ברכות רפואה שלמה, משהו? 
       
היו"ר יולי-יואל אדלשטיין:
       
       זאת היתה שאלה רטורית, השר לא חייב להשיב.
       
שר התחבורה מאיר שטרית:
       
       אתה יכול להעלות בהצעה אחרת ולהציע איחולי החלמה.
       
היו"ר יולי-יואל אדלשטיין:
       
       חברי הכנסת, השר מציע להסתפק בדבריו. 
       
       חברת הכנסת גילה פינקלשטיין, מוכנה?
       
גילה פינקלשטיין (מפד"ל):
       
       כן.
       
       
היו"ר יולי-יואל אדלשטיין:
       
       מוכנה. אחמד טיבי איננו. איתן כבל, מוכן להסתפק בדברי השר?
       
איתן כבל (העבודה-מימד):
       
       מוכן.
       
היו"ר יולי-יואל אדלשטיין:
       
       כנ"ל. חבר הכנסת נסים זאב?
       
נסים זאב (ש"ס):
       
       מוכן. 
       
היו"ר יולי-יואל אדלשטיין:
       
       מוכן להסתפק בדברי השר. חבר הכנסת חמי דורון איננו. חבר הכנסת עבד-אלמאלכ דהאמשה מסתפק בדברי השר?
       
עבד-אלמאלכ דהאמשה (רע"ם):
       
       מסתפק. 
       
היו"ר יולי-יואל אדלשטיין:
       
       מסתפק. זהבה גלאון?
       
זהבה גלאון (יחד):
       
       כן. 
       
היו"ר יולי-יואל אדלשטיין:
       
       ואסל טאהא? איננו. אריה אלדד, מסתפק בדברי השר?
       
אריה אלדד (האיחוד הלאומי - ישראל ביתנו):
       
       האמת היא - הייתי מסתפק בדברי.
       
היו"ר יולי-יואל אדלשטיין:
       
       טוב, זהו. בעצם, אלה המציעים שהציעו את ההצעות שלהם. אנחנו, אם כן, נקבל את הצעת השר להסתפק בתשובתו. 
       
צבי הנדל (האיחוד הלאומי - ישראל ביתנו):
       
       יש לי הצעה אחרת. 
       
היו"ר יולי-יואל אדלשטיין:
       
       במצב כזה, חברי הכנסת - לכן גם - - -

צבי הנדל (האיחוד הלאומי - ישראל ביתנו):
       
       הוא לא קיבל את הצעת השר.
       
היו"ר יולי-יואל אדלשטיין:
       
       הוא קיבל את הצעת השר. הוא הסתפק בדברי השר. 
       
       חברי הכנסת, אנחנו נעבור לנושא הבא. במצב כזה, כידוע, אין הצעות אחרות. 
       
       
       
מסמכים שהונחו על שולחן הכנסת
       
היו"ר יולי-יואל אדלשטיין:
       
       הכרזה לסגנית המזכיר בינתיים, ואנחנו נזמין את שר התחבורה לעלות לדוכן ולענות על כמה שאילתות. 
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי מונחת בזה על שולחן הכנסת ביום כ"ה בחשוון התשס"ה, 9 בנובמבר 2004, החלטת ועדת הכספים לגבי הצווים הבאים: 1. צו הבלו על דלק (הטלת בלו) (תיקון מס' 3 והוראת שעה), התשס"ד-2004 - לגבי סעיף 4 בלבד (הוראת השעה); 2. צו תעריף המכס והפטורים ומס קנייה על טובין (תיקון מס' 26 והוראת שעה), התשס"ד-2004 - לגבי סעיף 4 בלבד (הוראת השעה). תודה.
       
היו"ר יולי-יואל אדלשטיין:
       
       תודה לסגנית המזכיר.
       
       
       
שאילתות ותשובות
       
היו"ר יולי-יואל אדלשטיין:
       
       אם כן, חברי הכנסת שר התחבורה ישיב על שאילתות. 
       
1475. ייבוא כלי רכב היברידיים לישראל
       
חבר הכנסת רומן ברונפמן שאל את שר התחבורה
       ביום כ"א באייר התשס"ד (12 במאי 2004):
       
       לאחרונה פורסם כי יש כוונה להפחית ב-50% מס קנייה על כלי רכב היברידיים.
       
       רצוני לשאול:
       
       1. היכן עומד נושא הפחתת מס הקנייה לכלי רכב היברידיים?
       
       2. האם יש תקן לייבואם? 
       
       3. האם ישקול המשרד רכישתם למשרדי ממשלה והכנסתם לתוכנית הליסינג הממשלתי?
       
תשובת שר התחבורה מאיר שטרית:
(לא נקראה, נמסרה לפרוטוקול)
                    
       1. אישור ייבוא כלי רכב למדינת ישראל, לרבות מערכת ההנעה החשמלית, מותנה בעמידה בדרישות התקינה של מדינות הקהילייה האירופית, ולרכב המיוצר במדינות נאפט"א, על-פי דרישות התקינה הפדרלית של ארצות-הברית.  
       
       2. כחלק מעידוד השימוש בכלי רכב עם הנעות חלופיות, אישר משרד התחבורה במהלך חודש מרס 2004 ייבוא של כלי רכב עם הנעות היברידיות – שילוב של דלק וחשמל: מנוע בנזין, מנוע חשמלי ומצברים, מתוצרי "הונדה" ו"טויוטה" העומדים בדרישות. לאחרונה חתם שר האוצר על צו המפחית את מס הקנייה על כלי רכב היברידיים משיעור של 95%, כמקובל במכוניות רגילות, ל-40% בלבד. 
       
       3. המטרה העיקרית בשימוש בכלי רכב היברידיים היא שיפור רמת פליטת המזהמים וחיסכון בתצרוכת דלק הגורמים להפחתת גזים המשפיעים על אפקט החממה. 


1487. מוסכים הפועלים ללא רשיון
       
חבר הכנסת ניסן סלומינסקי שאל את שר התחבורה
       ביום כ"א באייר התשס"ד (12 במאי 2004):
       
       לאחרונה יותר ויותר נהגים מכניסים את מכוניותיהם למוסכים לא חוקיים, משום שהם בדרך כלל זולים יותר. מוסכים אלו עלולים להזיק למכוניות ולגרום לנזק בטיחותי.
       
       רצוני לשאול:
       
       1. כיצד מפקחים על המוסכים?
       
       2. האם משרדך פועל להגברת העירנות של הנהגים לנושא, ואם כן – כיצד?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. במדינת ישראל פועלים כיום כ–5,000 מוסכים במגוון מקצועות שירותי התחזוקה המחזיקים ברשיונות מפעל מטעם אגף הרכב. 
       
       הפיקוח על מוסכים מתבצע בשני מישורים: א. פיקוח שוטף באמצעות המפקחים המחוזיים במשרד התחבורה המסיירים במוסכים המורשים ומאתרים, בין היתר, גם  מוסכים בלתי חוקיים; ב. פיקוח של יחידת האכיפה הפועלת במשרדנו, שתפקידה לאתר מוסכים בלתי חוקיים ולהגיש תביעות משפטיות נגד המפעילים מוסכים אלה. עובדי יחידת האכיפה מבצעים כ–2,200 ביקורים בשנה במוסכים שלכאורה היה מידע על פעולתם הבלתי-חוקית.
       
       נכון לחודש יולי 2004 נמצאים 587 מוסכים בהליכים משפטיים כתוצאה מפעילות יחידת האכיפה. 
       
       ראוי לציין כי יחידת האכיפה פועלת במשרדנו משנת 1985 ופעילותה הביאה לסגירה או להוצאת רשיון כדין ל–6,673 מוסכים בלתי חוקיים. 
       
       2. בנוגע להגברת עירנות בעלי הרכב, ננקטים על-ידינו צעדים אחדים: א. פרסום באמצעי התקשורת על קיום מבצע חורף וולונטרי לכלל כלי הרכב; ב. מבצע חורף חובה לרכב במשקל כללי מותר של 10,000 ק"ג ומעלה ואוטובוסים החייבים להיבדק ולהחזיק באישור תקינות ממוסך מורשה.
       
       רשיון  המוסד וכתב ההסמכה של המנהל המקצועי צריכים להיות תלויים במקום בולט לעיני הציבור. יתירה מכך, בעל הרכב רשאי לבקש שיוצג לפניו רשיון מפעל בתוקף.
       
       ככל שהדבר נוגע לאגף הרכב וככל שהדבר ניתן לפיקוח, ננקטים על-ידינו מירב הצעדים על מנת להבטיח שבעלי הרכב יטפלו ברכבם רק במוסכים מורשים. השילוב בין כל האמצעים גם יחד מביא לידי כך שמרבית כלי הרכב אכן מתוקנים במוסכים מורשים ומסייע בידינו לאתר מוסכים בלתי חוקיים.
       
1490. כללי בטיחות לכלי רכב מסוג Mule ו-Ranger
       
חבר הכנסת יצחק הרצוג שאל את שר התחבורה
       ביום כ"א באייר התשס"ד (12 במאי 2004):
       
       בני נוער מגיל 16 ומעלה רשאים על-פי חוק לנהוג ברכב שנקרא Mule או .Ranger כלי רכב אלה אינם מצוידים בהכרח באמצעי מיגון מקובלים, אינם יציבים, ולמרות זאת רשאים לנהוג בהם בדרכים עירוניות ובין-עירוניות.
       
       רצוני לשאול:
       
       1. מדוע כללי הבטיחות החלים על כלי רכב ממונעים אינם חלים לכאורה על כלי רכב אלה?
       
       2. האם חלה על הנוהגים בכלי רכב אלו חובת חגירת חגורות בטיחות?

תשובת שר התחבורה מאיר שטרית:
(לא נקראה, נמסרה לפרוטוקול)
       
       1. א. "טרקטור" מוגדר על-פי תקנות התעבורה כ"רכב מנועי המיועד לפי מבנהו לגרירה או לגרירה ולביצוע עבודות, שצוין ברשיון הרכב כטרקטור". כלי רכב מסוג Mule ו-Ranger מוגדרים כ"טרקטור", ומכאן שלא חלה עליהם תקינה של רכב רגיל. בהגדרת התקינה של מדינות הקהילה האירופית לטרקטור מצוין, כי טרקטור הוא רכב מנועי המיועד לשימושים חקלאיים, וככזה אינו נדרש לעמוד בדרישות התקינה האוטומטיבית של כלי רכב להסעת נוסעים.
       
       ב. בהתאם לתקנות התעבורה מותרת נסיעתו של טרקטור בכביש במהירות של עד 40 קמ"ש, ומכאן שכלים אלה אינם רשאים לנוע בכבישים בין-עירוניים.  
       
       ג. משרד התחבורה רושם את הכלים הללו כ"טרקטור" לאחר שהבטיח את בטיחות תפעולם כדלהלן: 1. אישור יצרן כי הכלים מותאמים לנסיעה על הכביש, בדרך עירונית בלבד; 2. בדיקת אב-טיפוס על-ידי מעבדה מוסמכת של משרד החקלאות. 
       
       בטיחות תפעולו של כלי רכב על-ידי בדיקת רישוי שנתית כמקובל לכל אוכלוסיית כלי הרכב.
       
       2. כלי רכב אלה מיובאים עם חגורות בטיחות מקוריות, אך לא חלה בהם חובת חגירת חגורות. משרד התחבורה מצוי בהליכי חקיקה לחיוב חגירת חגורות בטיחות בכלי רכב אלה לנהג וליושבים לצדו.   
       
1547. שיווק צמיגים לרכב 
       
חבר הכנסת יובל שטייניץ שאל את שר התחבורה
        ביום ה' בסיוון התשס"ד (25 במאי 2004):
       
       משטרת ישראל מזהירה את ציבור הנהגים, כי לא מעט מתאונות הדרכים נגרמו על-ידי כשל בצמיגים. 
       
       רצוני לשאול:
       
       1. מדוע משרדך אינו אוסר מכירת צמיגים משומשים שפגה תקופת אחריות היצרן להם?
       
       2. מדוע משרדך אינו מטיל מגבלה על משך הזמן שמותר לשווק בו צמיגים, דהיינו, פרק הזמן שחלף מיום שנרכש הצמיג מהיצרן ועד שנמכר ללקוח?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       תום תקופת האחריות אין בו משום פסילת המוצר והוא יכול להיות משווק או מורכב ברכב ולפעול כשורה. 

       אחד התנאים לקבלת רשיון מפעל במקצוע צמיגים ואבובים מתייחס לחובת העסקת מנהל מקצועי מוסמך מטעם אגף הרכב, אשר עליו מוטלת האחריות המקצועית להבטיח כי הצמיגים המותקנים על-ידו ברכב הם באיכות וברמת בטיחות כנדרש. 
       
       יתירה מכך, על-פי סעיף 17ב לצו הפיקוח על מצרכים ושירותים (מפעלים ומוסכים לכלי רכב), התש"ל–1970, חלה חובה על המנהל המקצועי במפעל להודיע לאגף הרכב בכל מקרה שבו מתגלה במהלך תיקון צמיגים צמיג פסול שבעליו מסרב להחליפו. תחום שירותי תחזוקה באגף הרכב מטפל בכך מול בעל הרכב באמצעים החוקיים העומדים לרשותו עד כדי הורדת הרכב מהכביש עד גמר ביצוע התיקונים הנדרשים. 
       
       בקרה נוספת על איכותם ותקינותם של צמיגי הרכב נעשית בעת מבחן הרישוי השנתי. 
       
       2. מבדיקה שנערכה מול כמה מדינות באירופה עולה, שלא קיימת רגולציה של משרד התחבורה בנושא משך הזמן המותר לשיווק צמיגים. מדינת ישראל, כמו יתר מדינות העולם, אינה קובעת גיל מקסימלי לשימוש בצמיגים וגם לא מטילה כל מגבלה באשר לפרק הזמן מיום רכישת הצמיג מהיצרן ועד מכירתו ללקוח, כל עוד נשמרו תנאי האחזקה והאחסון של הצמיגים; זו כמובן אחריותו של המנהל המקצועי.  
       
1560. הרחבת כביש 90 בואכה אילת
       
חבר הכנסת גלעד ארדן שאל את שר התחבורה
       ביום כ' בסיוון התשס"ד (9 ביוני 2004):
       
       נמסר לי, כי נוכח צרכים תחבורתיים ונוכח מכת תאונות דרכים שבהן נפגעו אנשים רבים בקטע הדרך הנ"ל הוחלט זה לא כבר על הרחבת כביש 90 ב-20 הקילומטרים שלאורך כביש 90 בואכה העיר אילת.
       
       רצוני לשאול:
       
       1. האם הרחבת הכביש עומדת על הפרק, ואם כן – מה הוא לוח הזמנים?
       
       2. כיצד ניתן לקדם ולהאיץ את ביצוע הפרויקט החשוב הזה?
       
תשובת שר התחבורה מאיר שטרית:
(לא נקראה, נמסרה לפרוטוקול)
     									
       1-2. א. כביש 90 בקטע באר-אורה--אילת יורחב, מאחר שבאזור זה יקום שדה התעופה החדש של אילת, שיצריך יכולת הגעה מהירה. מע"צ מתכננת להרחיב ולסלול מסלול נוסף.
       
       ב. כיום, לאחר שהתקבלו האישורים הסטטוטוריים להרחבת הכביש והמחלף ביציאה משדה התעופה, מע"צ מקדמת את התכנון המפורט לביצוע.
       
       ג. הפרויקט נכלל בהצעת תוכנית החומש של חברת מע"צ לשנים 2005-2009. 
       
1605. אי-שליחת מטען של חברה שמועסקים בה ערבים
       
חבר הכנסת רן כהן שאל את שר התחבורה
       ביום כ' בסיוון התשס"ד (9 ביוני 2004):
       
       נודע לי, כי ב-2 ביוני 2004 הגיע נציג חברת "ת.ב.ד שיפוץ מכללים לרכב בע"מ" לשדה התעופה שדה-דב וביקש לשלוח חבילה באמצעות "ארקיע" ללקוחו באילת. בעת הבידוק הביטחוני נאמר לו, שלא ניתן לשלוח את החבילה משום שבחברה עובדים אזרחים ערבים.
       
       רצוני לשאול:
       
       1. האם הפרטים נכונים? 
       
       2. אם כן – האם מדובר במדיניות?
       
       3. אם כן – מה הן סיבותיה, ואם לא – האם יינקטו צעדים למניעת הישנות המקרה?
       
תשובת שר התחבורה מאיר שטרית:
(לא נקראה, נמסרה לפרוטוקול)

       עובדי "ארקיע" בשדות התעופה בישראל, כמו עובדי "אל על" בטיסות הבין-לאומיות ובחו"ל, פועלים על-פי הנחיות שירות הביטחון הכללי, שהינו הגוף המקצועי-הממלכתי האמון על נושא הביטחון בתעופה.
       
       מטבע הדברים, אופי המגבלות אשר הוטלו על חברות התעופה, לרבות "ארקיע", אינו ניתן להסבר או לפירוט, אולם עובדי "ארקיע" מקפידים לנהוג בכבוד ובאדיבות בכל נוסע המבקש לטוס או להטיס מטען.
       
       במקרה נשוא הפנייה שבנדון, לא נטען כלפי "ארקיע" כי עובדיה התנהגו בחוסר כבוד או מקצועיות, ועניינה של השאילתא מדיניות הביטחון, אשר ראוי לפנות בקשר אליה לשירות הביטחון הכללי.
       
1627. סכנה לחיי ילדים בכביש 651
       
חבר הכנסת חמי דורון שאל את שר התחבורה
       ביום כ"ז בסיוון התשס"ד (16 ביוני 2004):
       
       בצדי כביש 651, סמוך לפרדס-חנה, ממוקמים מגרשי כדורגל שבהם מתאמנים ילדים רבים. על מנת להגיע למגרשים, על הילדים לחצות צומת סואן, שכבר התרחשו בו תאונות רבות.
       
       רצוני לשאול:
       
       1. כמה תאונות דרכים אירעו בקטע הכביש המדובר?
       
       2. כמה נפגעים היו בתאונות אלה?
       
       3. מתי שופץ לאחרונה הקטע המדובר?
       
       4. האם ישופץ קטע הכביש?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1-3. להלן נתונים על תאונות שהתרחשו בכביש 651 סמוך לפרדס-חנה וכן פירוט הנפגעים:
       
       בשנים 1999-2004: סך הכול נפגעים -  42: הרוג אחד, 37 פצועים קל וארבעה פצועים קשה. שנת 1999 – שני פצועים קל. שנת 2000 – שמונה פצועים קל ושני פצועים קשה. שנת 2001 – הרוג אחד, 11 פצועים קל ופצוע קשה אחד. שנת 2002 – 13 פצועים קל. שנת 2003 – פצוע קל אחד. שנת 2004 – שני פצועים קל ופצוע קשה אחד.
       
       כביש 651 הינו רחוב בתוך פרדס-חנה שמחייב שדרוג. את מגרשי הכדורגל הקימו בצדי כביש 651 במתכונת של כביש קיים ללא התייחסות לבעיית חציית הילדים את הצומת.   
       
       בצומת המדובר מתוכננת על-ידי מע"צ כיכר לריסון תנועה פלוס מעברי חצייה, מדרכות, תאורה וכו' במסגרת שדרוג הכביש.
       
       4. תוכנית אזורית לשיפור כבישים אחדים באזור פרדס-חנה, לרבות כביש זה, נכללה בהצעת תוכנית החומש של חברת מע"צ לשנים 2005-2009.
       
       
1672. טענה על יחס פקידים במעבר נהר הירדן לקבוצת מורים מחיפה
       
חבר הכנסת עזמי בשארה שאל את שר התחבורה
        ביום י"א בתמוז התשס"ד (30 ביוני 2004):
       
       מורים מבית-הספר "שיזף" בחיפה שחזרו מירדן ב-31 במאי 2004 טוענים כי הפקידות והמאבטחים במעבר נהר הירדן התייחסו אליהם ביחס משפיל, שכלל צעקות, השמצות וגידופים, עיכבו אותם ללא סיבה, וכי שתי מורות לא-ערביות הוצאו מהקבוצה ונבדקו לבד.  
       
       רצוני לשאול:
       
       1. האם הפרטים נכונים? 
       
       2. אם כן – מה היו הסיבות לכך? 
       
       3. האם הפקידים במעבר נוקטים יחס שונה לערבים וללא-ערבים?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       רשות שדות התעופה - רש"ת - פועלת, בכל הנוגע להליכי הבידוק הביטחוני בשדות התעופה ובמסופי הגבול היבשתיים בכפוף להנחיית הגופים המנחים ביטחונית. הצורך החיוני בביטחון ובשלום ציבור הנוסעים והמשתמשים מחייב נקיטת צעדים אשר מאפשרים רמת בידוק ביטחוני בהתאם לשורה של קריטריונים ושיקולים, אשר, כאמור, הם ממלכתיים וחסויים. יש למצוא את האיזון בין האינטרס הביטחוני לבין אפשרויות החיכוך הנוצרות עקב הצורך בביצוע הליכי בידוק שונים, אשר לעתים מתפרשים כפוגעים ומעליבים.
       
       1-3. בעקבות תלונת מורי בית-הספר "שיזף" ערכה הנהלת רש"ת בדיקה, וממנה עלה כי קבוצת המורים, שככל הנראה אינה נמנית עם אוכלוסיית הנוסעים הקבועה במסוף, וחבריה, שאינם רגילים במעבר בידוק ביטחוני כמקובל כיום, הביעו את חוסר שביעות רצונם מהתהליך הביטחוני וחלקם אף סירבו לשתף פעולה עם עובדי הביטחון. במהלך תהליך הבידוק הביטחוני טופלו הנוסעים באדיבות, וגם לאחר שהתייחסו בגסות לעובדי הביטחון המשיכו העובדים במלאכתם, תוך גילוי איפוק רב כלפי הנוסעים.
       
       מוצע כי בעתיד, ועל מנת למנוע הישנות מקרים דומים, יתאם נציג מטעם הנהלת בית-הספר  את הגעתן של קבוצות רשמיות למסוף מבעוד מועד. בנוסף, מזמינה הנהלת הרשות את מנהל בית-הספר או נציג מטעמו לבוא ולהתרשם ממסוף נהר הירדן, מהפעילות הענפה המתקיימת בו ומתהליכי מעבר הנוסעים - מנהל המסוף: מר דודו גוטליב, טלפון סלולרי 5413444–054. 


1757. עומס תנועה בכביש ואדי-עארה
       
חבר הכנסת שלום שמחון שאל את שר התחבורה
       ביום י"ח בתמוז התשס"ד (7 ביולי 2004):
       
       בגלל חיבור חוצה-ישראל לכביש ואדי-עארה, נוצרו עומסים לבאים מצומת מגידו בשעות הבוקר ולצומת מגידו בשעות הצהריים.
       
       רצוני לשאול:
       
       1. האם ייבנו מחלפים בחיבורים לאום-אל-פחם וצומת קציר?
       
       2. אם כן – מתי, ואם לא – האם תפעל מע"צ לתאם רמזורים בשעות העומס?
       
       3. האם תורחב הפנייה מצומת מגידו לכיוון יוקנעם?
       
תשובת שר התחבורה מאיר שטרית:
(לא נקראה, נמסרה לפרוטוקול)
       
       1. אין תכנון למחלפים בחיבורים לאום-אל-פחם וצומת קציר.
       
       2. מע"צ מינתה מתכנן לבדיקת שיפור זמני הרמזורים לאורך ציר 65 כתוצאה מחיבור כביש חוצה-ישראל לכביש ואדי-עארה. בתום הבדיקה יבוצעו השיפורים.
       
       3. ההוספה של נתיב נוסף לפנייה שמאלה מצומת מגידו לכיוון יוקנעם היא בבדיקה באותה מסגרת כחלק משיפור זמני הרמזורים, ואם יימצא צורך, ניערך להוספת הנתיב והשיפור הגיאומטרי של הצומת.
       
       
1839. צומת אלעד - כביש 444
       
חבר הכנסת משה גפני שאל את שר התחבורה
       ביום כ"ה בתמוז התשס"ד (14 ביולי 2004):
       
       בכביש 444, בצומת הכניסה לאלעד, אירעו תאונות קטלניות רבות. למניעת התאונות החלה מע"צ להרחיב את הצומת. לאחרונה הופסקו העבודות.
       
       רצוני לשאול:
       
       1. מדוע הופסקה תוכנית ההרחבה בצומת?
       
       2. מתי תושלם התוכנית?
       
       3. מה יעשה משרדך כדי למנוע תאונות בצומת?

תשובת שר התחבורה מאיר שטרית:
(לא נקראה, נמסרה לפרוטוקול)
       
       1. עבודות ההרחבה בצומת לא הופסקו; אין מדובר בהרחבת הצומת.
       
       2. מע"צ ביצעה עבודות להסדרת הצומת ורמזורו.
       
       3. הצומת משולט ומתומרר היטב על-פי הדרוש בתקנות התעבורה.
       
שר התחבורה מאיר שטרית:
       
       תודה, אדוני. 
       
היו"ר יולי-יואל אדלשטיין:
       
       אני מתנצל בפני שר התחבורה והשר המקשר על - - -
       
שר התחבורה מאיר שטרית:
       
       אדוני, אני לקחתי על עצמי לסגור את כל הפיגורים של משרד התחבורה לפני כניסתי למשרד. אצלי לא תתעכב שום שאילתא. במקרה הרע ביותר - חודש ימים.
       
היו"ר יולי-יואל אדלשטיין:
       
       אני קודם כול מציע לקרוא דחוף דחוף - סגנית המזכיר - לסגן שר הביטחון, כי אנחנו כבר הגענו לנושא שלו, ובינתיים אני אודיע לחברי הכנסת הנוכחים במליאה ולשר המקשר, כי בעזרת השם ועדת המשנה שהקימה ועדת הכנסת, בראשותי, תסיים את הדיונים בנושא מצב השאילתות והתשובות על שאילתות בכנסת, ואנחנו נגיש בשבועות הקרובים את המסקנות שלנו - תחילה לוועדת הכנסת, ואחר כך כנראה גם למליאה. אני מאוד מקווה, אדוני השר, שזה קצת - - -
       
שר התחבורה מאיר שטרית:
       
       - - - לפי תקופת כהונתם של השרים. שלא יהיה מצב שייפול עלי עומס של מישהו שביקש שנתיים לפני. 
       
היו"ר יולי-יואל אדלשטיין:
       
       לא, לא, לא. זה לא בדיוק מה שיהיה. אנחנו מטפלים בצורה מאוזנת. לכן גם כנראה ביקשו ממני לעמוד בראש ועדת המשנה, כי אני מכיר את שני הצדדים של המטבע: איך זה לעלות, כמוך, ולא לראות אף חבר כנסת שהיה לו דחוף לשאול את השאילתא, וגם להיות חבר כנסת שמחכה לתשובה הרבה זמן. אז אני מקווה מאוד שנצא עם המלצות מאוזנות. 
       
נסים זאב (ש"ס):
       
       אני לא חושב שצריך לצאת מפה עם עונש לחברי הכנסת. עם כל הכבוד. 
       
היו"ר יולי-יואל אדלשטיין:
       
       טוב. אני לא רוצה להתחיל בסעיף אחר בינתיים, כי זו קריאה ראשונה ואלה המון דוברים. אני מציע שנמתין. תיכף אני אבדוק גם את המצב במליאה. כן. מצבו של סגן שר הביטחון הרבה יותר טוב, כי יש פה כמה חברי כנסת שאכן נמצאים ואכן שאלו שאילתות. 
       
       אנחנו יכולים לסלוח לסגן שר הביטחון מסיבה פשוטה - הוא בטח ציפה שלשר התחבורה ייקח רבע שעה, 20 דקות, עד שישיב על כל השאילתות. ולכן, אני מקווה מאוד שבדקות - - -
       
אורית נוקד (העבודה-מימד):
       
       - - -
       
היו"ר יולי-יואל אדלשטיין:
       
       דוברים במה, בהצעת החוק?
       
אורית נוקד (העבודה-מימד):
       
       כן.
       
היו"ר יולי-יואל אדלשטיין:
       
       לא, זה לא המצב. אני הסתכלתי על הרשימה. יש כמה אנשים שנמצאים בבניין. הם יבחרו לדבר - - -
       
       כבוד סגן שר הביטחון, חבר הכנסת זאב בוים, יעלה לדוכן - אנחנו יודעים שהוא תמיד נמצא כאן, ליד המליאה, אם לא במליאה - וישיב על שאילתות ששאלו אותו חברי הכנסת, והתשובה הראשונה היא תשובה משולבת על שאילתא מס' 1531 של חבר הכנסת אורי אריאל ושאילתא מס' 1552 של חבר הכנסת דניאל בנלולו, שאיננו אומנם - אבל חבר הכנסת אורי אריאל כרגיל כאן: חשיפת חיילים לחומרים מסוכנים. סגן שר הביטחון, בבקשה. 
       
1531, 1552. חשיפת חיילים לחומרים מסוכנים
       
חבר הכנסת אורי יהודה אריאל שאל את שר הביטחון
        ביום ה' בסיוון התשס"ד (25 במאי 2004):
       
       ב"ידיעות אחרונות" מ-6 במאי 2004 פורסם, כי עשרות חיילים בבסיס הדלק באשדוד נתונים בסיכון בריאותי חמור עקב זיהום אוויר קשה במקום וחשופים לחומרים מסרטנים, וכי פינוי הבסיס יחול בעוד כארבע שנים. 
       
       רצוני לשאול:
       
       1. האם הידיעות נכונות? 
       
       2. אם כן – מה הם האמצעים שיינקטו עד לפינוי? 

חבר הכנסת דניאל בנלולו שאל את שר הביטחון
       ביום י"ג בסיוון התשס"ד (2 ביוני 2004):
       
       המשרד לאיכות הסביבה המליץ לפנות חיילי צה"ל מבסיס הדלק באזור אשדוד, לאחר שבדיקות העלו כי הם חשופים לרמה חריגה של החומר המסרטן בנזן. 
       
       רצוני לשאול:
       
       1. מדוע אין מפנים את הבסיס מיידית?
       
       2. האם משרדך מקיים בדיקות לגילוי חומרים מסוכנים בבסיסים נוספים של צה"ל? 
       
       3. האם צה"ל נוקט אמצעי מנע עד לפינוי הבסיס, שעדיין פעיל?
       
סגן שר הביטחון זאב בוים:
       
       אדוני היושב-ראש, חברי הכנסת, מדובר בשאילתא על חשיפת חיילי צה"ל לחומרים מסוכנים בבסיס דלק באשדוד. 
       
       ראשית צריך לציין, שמקור הבנזן שאליו חשופים חיילי צה"ל בבסיס דלק אשדוד הוא בפעילות של מתקנים אזרחיים הנמצאים בסמיכות – בתי-זיקוק, מתקן פי-גלילות ואחרים - כלומר לא מדובר במתקן צבאי שהוא הבעיה. 
       
       על-פי דרישות צה"ל וביוזמתו, נערך סקר סביבתי של המשרד לאיכות הסביבה, ומנתוני הסקר עולה, כי קיימת חריגה ברמת הבנזן המותרת, אולם חריגה זו אינה גבוהה כדי הצורך בביצוע מעקב רפואי לעובדי הבסיס. 
       
       אני גם רוצה לציין, שלא מדובר בבסיס גדול ורק מספר מועט של חיילים עסקו ישירות בדלקים. 
       
       ראש האגף לטכנולוגיה ביצע עבודת מטה בנושא, והנחה כי עד סוף אוקטובר 2004 יפונה הבסיס. נכון להיום הושלם הפינוי ממחנה אשדוד בפן הייעודי שלו – בתי-מלאכה, אחסנה והפצה - והיום מה שנותר משמש כמערכת מינהלתית למפקדת מרכז הדלק, לרבות מטבח, שירותי אפסנאות ואבטחה, וחלק זה יועתק בקרוב. 

	אני רוצה לתת נתונים מדויקים על מספר החיילים. היו 180 חיילים, 70 נותרו עכשיו, זה החלק המינהלתי, ועד אפריל 2005 הם יפונו והמקום הזה ייסגר.

היו"ר יולי-יואל אדלשטיין:
       
       תודה לסגן שר הביטחון. שאלה נוספת לחבר הכנסת אורי אריאל.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, אדוני סגן שר הביטחון, תודה על התשובה. ראשית, ברשותך, הערה. השאילתא הזאת הוגשה ב-25 במאי. אני אודה לכם – זו בקשה, לא תלונה – אם אפשר לענות, לפחות לחברי הכנסת שנמצאים, יותר מהר, ככל שזה אפשרי.
       
       שאלה נוספת: האם תשקלו לעשות בדיקות לחיילים ששהו בבסיס בזמן הזה, לבדוק אם היו נזקים רפואיים, כדי שלא ניתקל אולי, חס וחלילה, ולו בחייל אחד, או בבודדים, בעוד 20 שנה? כבר היינו בסרטים, לא בדיוק כאלה, אבל דומים. תודה.
       
היו"ר יולי-יואל אדלשטיין:
       
       השאלה ברורה. תודה לחבר הכנסת אריאל.
       
סגן שר הביטחון זאב בוים:
       
       כיוון שכאמור, לפי הנתונים של הסקר, עולה שהחריגה שקיימת היא לא ברמה של סיכון בריאותי, אנחנו לא ניזום בדיקות. עם זאת, כל חייל ששירת שם ויש לו סימפטומים או שהוא לא מרגיש טוב וכן הלאה, ודאי שהוא יוכל לפנות ותיערך לו בדיקה אינדיבידואלית. אני לא חושב שצריך לעשות מעבר לזה. 
       
       אני בהחלט מקבל את ההערה לגבי משך הזמן. אני מתנצל. לפעמים זה קורה לנו, וזה לא טוב.
       
היו"ר יולי-יואל אדלשטיין:
       
       תודה לסגן השר ולחבר הכנסת אורי אריאל. שאילתא מס' 1977, מאת חברת הכנסת יולי תמיר - לפרוטוקול.
       
1977. שירות קבע לחיילות שסיימו קורס חובלים
       
חברת הכנסת יולי תמיר שאלה את שר הביטחון
       ביום י' באב התשס"ד (28 ביולי 2004):
       
       חיילות שמסיימות קורס חובלים נכנסות לשירות קבע רק בתום 36 חודשי שירות, לעומת בנות בשירות לא-קרבי שנכנסות לקבע בתום 24 חודשים.
       
       רצוני לשאול:
       
       1. האם זה נכון לכל המסלולים הקרביים?
       
       2. כיצד משפיע הדבר על המוטיבציה לשרת שירות קרבי?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. תקנות שירות ביטחון (קביעת תפקידים לשירות נשים בהתנדבות), התשס"א-2001, קובעות תפקידים שדינה של אשה שתתנדב לשרת בהם כדין גבר, כגון טייסת, נווטת, קשרית חיל תותחנים, לוחמת משמר הגבול, קצינה ימית, לוחמת רפואית מוטסת ומדריכת צניחה. במקצועות אלו, כאשר ההתנדבות לשרת במקצוע כוללת אף התחייבות לשירות קבע, אזי שירות הקבע מתחיל בתום 36 חודשי שירות חובה, וזאת הן לגבי גברים, הן לגבי נשים. 
       
       2. המוטיבציה לשרת בתפקידים אלו נותרה גבוהה.
       
היו"ר יולי-יואל אדלשטיין:
       
       שאילתא מס' 1997, של חבר הכנסת נסים זאב: תנאי השירות של חיילי צה"ל השומרים במתחם קבר רחל. כבוד סגן השר, בבקשה.

1997. תנאי השירות של חיילי צה"ל במתחם קבר רחל
       
חבר הכנסת נסים זאב שאל את שר הביטחון
       ביום י"ז באב התשס"ד (4 באוגוסט 2004):
       
       פורסם, כי חיילי צה"ל השומרים על המתחם המבוצר בקבר רחל ישנים במקום חשוך ואטום, במחילה תת-קרקעית חשוכה, אטומה, צפופה ולוהטת.
       
       רצוני לשאול:
       
       1. האם הידיעה נכונה? 
       
       2. אם כן - האם ישופרו תנאיהם של החיילים השומרים במקום?
       
סגן שר הביטחון זאב בוים:
       
       אם כן, הפרטים שעולים מן הכתבה הזאת שעל בסיסה נשאלה השאלה הועברו לבדיקת הגורמים הממונים על הנושא בצה"ל. הבדיקה העלתה, כי תנאי השירות של החיילים בקבר רחל הם טובים ממרבית תנאי המגורים בכלל המוצבים של חיילים שמוצבים ביהודה ובשומרון. 
       
       החיילים שמשרתים במתחם קבר רחל מתגוררים בחדר שנבנה ושופץ לפני כחמישה חודשים בלבד, והוא אינו צפוף כלל. במקום מקלחת ומטבחון צמודים, שגם הם במצב מצוין. 
       
       מבדיקת הנושא עולה אפוא כי אין כל קשר בין הכתבה על קבר רחל לבין המצוי בשטח. זה המצב. 
       
       אם חבר הכנסת נסים זאב רוצה, זה לא רחוק, שיראה במראה עיניים, ולא מכתבה של יגאל סרנה.
       
היו"ר יולי-יואל אדלשטיין:
       
       האם אדוני מסתפק בתשובה?
       
נסים זאב (ש"ס):
       
       כן.
       
היו"ר יולי-יואל אדלשטיין:
       
       תודה לחבר הכנסת זאב ולסגן השר. שאילתא מס' 2025, של חבר הכנסת יגאל יאסינוב - לפרוטוקול.
       
2025. התקנת רכיבים פסולים במטוסים
       
חבר הכנסת יגאל יאסינוב שאל את שר הביטחון
       ביום כ"ד באב התשס"ד (11 באוגוסט 2004):
       
       פורסם ב"מעריב" ב-28 ביולי 2004), כי כדי לחסוך בעלויות הורכבו במפעל שה"ל - שירותים הידראוליים לוד - של התעשייה האווירית רכיבים פסולים במטוסי "בואינג" של "אל על" ובמטוסי קרב של חיל האוויר, וכי לא בוצעו הבדיקות הנדרשות בהליך השיפוץ.
       
       רצוני לשאול:
       
       1. האם הידיעות נכונות? 
       
       2. אם כן - מדוע לא נעשו כל הבדיקות ההכרחיות על-ידי התעשייה האווירית?
       
       3. כיצד משרדך ומינהל התעופה האזרחית מטפלים בנושא?
       
       4. כיצד תימנע הישנות מקרים כאלה?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. המידע המתייחס לליקויים בתהליכי עבודה והוצאת ציוד לא תקין התקבל בחיל האוויר ונבדק ביסודיות, באופן מעמיק. המידע מתייחס בעיקרו לממצאים הקשורים לתהליכים של אי-היצמדות לדרישות מחייבות בביצוע שיפוץ חלקים.
       
       נעשתה חקירה מעמיקה, שכללה ביצוע בדיקות פריטים להבנת משמעויות - לא זוהתה השלכה בטיחותית לאותם ליקויים שאותרו.
       
       פעילות הבדיקה שהובלה על-ידי חיל האוויר התייחסה, בין היתר, להיבטים תהליכיים שאפשרו אספקת חלקים החורגים ממגבלות כחלקים שמישים. זוהו ליקויים בתהליכי העבודה, אשר תוקנו על-ידי המפעל.
       
       4. הנהלת התעשייה האווירית נקטה צעדים שנועדו למנוע הישנות מקרים דומים. 
       
       חיל האוויר מבצע מבדקים ותהליכי בקרה שוטפים בתחום איכות העבודה, ועל בסיס המקרה נתקבלו החלטות להידוק הבקרה. 
       
היו"ר יולי-יואל אדלשטיין:
       
       שאילתא מס' 2026, של חבר הכנסת אריה אלדד, בנושא: מפת הנסיגה בצפון השומרון. כבוד סגן השר, בבקשה.
       
2026. מפת הנסיגה בצפון השומרון
       
חבר הכנסת אריה אלדד שאל את שר הביטחון
       ביום כ"ד באב התשס"ד (11 באוגוסט 2004):
       
       פורסמו מפת הנסיגה בצפון השומרון ורשימת יישובים ב"ישראל הקטנה" שיהיו בטווח טילי ה"קסאם" של אזור זה.
       
       רצוני לשאול:
       
       1. האם יצא צה"ל מכל השטח שמשכם צפונה?
       
       2. כיצד יובטח ביטחונם של תושבי האזור?
       
סגן שר הביטחון זאב בוים:
       
       השאלה הראשונה היתה, האם יצא צה"ל מכל השטח משכם צפונה. מובן שעל השאלה לא צה"ל צריך לענות. אני מוכן כדרג מדיני לענות. מובן שהצבא יבצע כל הנחיה שהדרג המדיני יקבע. התוכנית הזאת היא תוכנית מדינית, שהדרג האזרחי, קרי, ממשלת ישראל, הוא זה שקובע. 
       
       נכון להיום, וזו התשובה, טרם התקבלה החלטה על פינוי כוחות צבא מאזור זה. האמת היא שאם אנחנו מדייקים, אז גם הפינוי הקונקרטי יותר מתקבל, חוץ מהתוכנית בכלל. אין כוונה שהצבא יעזוב את השטח, גם כאשר יתבצע פינוי.
       
       לשאלה השנייה, כיצד יובטח ביטחונם של תושבי האזור: צה"ל יוודא ויפעל להגנה על תושבים ישראלים בכל מקום שבו יחיו. בכל מקום. גם באזורים שבהם לא מתגוררים ישראלים ימשיך צה"ל לפעול, על מנת לספק הגנה וביטחון לתושבים, אם מאותם שטחים יהיה איזה איום על ביטחון ישראלים באשר הם.
       
היו"ר יולי-יואל אדלשטיין:
       
       חבר הכנסת אלדד מבקש שאלה נוספת.
       
אריה אלדד (האיחוד הלאומי - ישראל ביתנו):
       
       תודה לסגן השר. אני שמח לשמוע שאין כוונה להוציא את כוחות צה"ל מצפון השומרון, רק שאינני מבין מדוע זה נכלל בחבילת ההתנתקות. אם ברצועת-עזה אומרים שמוציאים את הצבא, מוציאים את היישובים, אנחנו כאן, הם שם, זה אולי סוג של התנתקות. בצפון השומרון, אם לא מתכוונים להוציא את הצבא, למה מתכוונים להוציא את היישובים? האם יש כוונה להודיע לתושבי העמק ושיפולי הרי השומרון הצפוניים, שהם נכנסים לטווח ה"קסאם" אחרי תחילת התוכנית?
       
סגן שר הביטחון זאב בוים:
       
       הסוגיה של פעילות טרור לאחר פינוי היא סוגיה נכבדה, והיא נכבדה גם לגבי עזה, בוודאי לגבי עזה. היא גם נכבדה לגבי כל מקום אחר שנפנה.
       
       כבר אמרתי שהצבא יצטרך לתת מענה. אם תהיה פעילות טרור מאותם אזורים שיתפנו, הצבא ייתן מענה, בדיוק כפי שהוא נותן היום. לצורך העניין הזה, אחת היא אם היום הוא נמצא בבסיסים בשטח שאחר כך יפנו, או אם הוא יצטרך להיכנס. אני אומר "אחת היא", כי זו העמדה המובהקת, גם מתוך תקווה. יש בתוכנית איזו תקווה שהטרור הזה ייפסק.
       
       נכון שאפשר לבוא ולומר שיכול להיות שהוא גם יגבר, ודיבורים על טילי "קסאם", כפי שעכשיו דובר על אפשרות – האפשרות הזאת אומנם קיימת. אבל אני לא מציע בשלב זה לפחות, זאת דעתי, לדבר על זה. זה נראה לי צל הרים כהרים כשמדובר ב"קסאמים" שבינתיים אין לנו סימנים שהם נמצאים, למשל באזור השומרון.
       
היו"ר יולי-יואל אדלשטיין:
       
       תודה לסגן שר הביטחון.

אורי יהודה אריאל (האיחוד הלאומי - ישראל ביתנו):
       
       אפשר שאלה אחת?

היו"ר יולי-יואל אדלשטיין:
       
       אנחנו נצמדים לתקנון.
       
סגן שר הביטחון זאב בוים:
       
       תבוא אלי אחרי זה, אורי אריאל, נדבר על זה.
       
היו"ר יולי-יואל אדלשטיין:
       
       שאילתא מס' 2034, של חבר הכנסת אפרים סנה - לפרוטוקול.
       
2034. הריסת בית-האריזה המרכזי באזור בית-חאנון
       
חבר הכנסת אפרים סנה שאל את שר הביטחון
       ביום כ"ד באב התשס"ד (11 באוגוסט 2004):
       
       צה"ל הרס בסוף חודש יולי את בית-האריזה המרכזי באזור בית-חאנון וגרם בכך נזק כלכלי ארוך טווח לחקלאי האזור.
       
       רצוני לשאול:
       
       1. מה היה הצידוק המבצעי לפעולה זו?
       
       2. האם לעקירת אלפי דונם של פרדסים באזור יש ערך מבצעי ישיר, או שמדובר בענישה קולקטיבית?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. צה"ל פעל במרחב בית-חאנון במסגרת מבצע "מגן קדמי" לצמצום ולמניעה של ירי "קסאם" לעבר מדינת ישראל בכלל והעיר שדרות בפרט. בית-האריזה נפגע לאחר שהופעל ממנו מטען לעבר כוחותינו. 
       
       2. חישוף הפרדסים נעשה במקומות שבהם ניצלו המחבלים את חסותם וביצעו ירי "קסאם", וכן  במקומות שבהם מוצבים כוחותינו והעצים מפריעים לתצפית ולהגנה עליהם.
       
היו"ר יולי-יואל אדלשטיין:
       
       שאילתא מס' 2035, של חבר הכנסת עזמי בשארה - לפרוטוקול.
       
2035. אישור יציאה לירדן לצורך קבלת טיפול רפואי
       
חבר הכנסת עזמי בשארה שאל את שר הביטחון
       ביום כ"ד באב התשס"ד (11 באוגוסט 2004):
       
       אזרח פלסטיני נפצע מקליע בראשו לפני יותר מחודשיים. בשל החמרה במצבו, הוא חייב לנסוע לירדן לצורך קבלת טיפול רפואי. הנ"ל טוען כי משרדך מסרב לאשר את בקשתו. 
       
       רצוני לשאול:
       
       1. האם נבדקה הטענה הנ"ל ונמצאה מוצדקת? 
       
       2. אם כן - מדוע לא אושרה בקשתו? 
       
       3. מה היא מדיניות משרדך במקרים כאלה? 
       
       4. האם תישקל הבקשה שנית? 
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-4. מדובר בפעיל "חמאס" צבאי, אשר עסק בפעילות עוינת חמורה ונפצע כשהתעמת עם כוחות צה"ל. ביציאתו לירדן יש כדי לסכן את ביטחון האזור, על-פי שיקול דעת של גורמי הביטחון, ועל כן נמנעת יציאתו. 

היו"ר יולי-יואל אדלשטיין:
       
       שאילתא מס' 2046, של חבר הכנסת חמי דורון: כהונת הרב הצבאי הראשי.
       
2046. כהונת הרב הצבאי הראשי 
       
חבר הכנסת חמי דורון שאל את שר הביטחון
       ביום כ"ד באב התשס"ד (11 באוגוסט 2004):
       
       בדרך כלל, בעלי תפקידים בכירים בצה"ל מתחלפים בכל שלוש-ארבע שנים. 
       
       רצוני לשאול:
       
       1. האם קיימת תקופת כהונה קצובה לתפקידים כגון קציני חיל ראשיים ואלופי פיקודים?
       
       2. האם הרבנות הצבאית מהווה חלק מצה"ל בכל הנוגע לתקופת מילוי תפקיד בכיר?
       
       3. אם כן – כיצד יפעל השר בספטמבר, עת תמלאנה ארבע שנים לכהונתו של הרב הצבאי הראשי?
       
סגן שר הביטחון זאב בוים:
       
       אם כן, חבר הכנסת חמי דורון, קיימת תקופת כהונה קצובה של בין שלוש לארבע שנים לאלופי פיקוד וקציני חיל ראשיים. הרבנות הצבאית מהווה חלק מצה"ל בכל הנוגע לתקופת מילוי תפקיד בכיר. אני לא חושב שזה נכון היסטורית, אבל זה נכון עכשיו.
       
       במקרה הספציפי שעליו אתה שואל, סיכם הרמטכ"ל עם הרב הצבאי הראשי כי ימשיך בכהונתו גם בשנת 2005, קרי, יכהן קדנציה של חמש שנים.
       
היו"ר יולי-יואל אדלשטיין:
       
       האם יש שאלה נוספת לחבר הכנסת דורון?
       
שאול יהלום (מפד"ל):
       
       שינוי מתעניינת ברבנות הצבאית, זה יפה.
       
סגן שר הביטחון זאב בוים:
       
       כנראה יש דברים בגו.
       
חמי דורון (שינוי):
       
       חבר הכנסת יהלום, מאז ומתמיד אני מתעניין בנושא של רבנים בכלל.
       
היו"ר יולי-יואל אדלשטיין:
       
       אני שמח על ההתעוררות, אבל מי ששואל זה חבר הכנסת דורון.
       
ניסן סלומינסקי (מפד"ל):
       
       חמי שולט בעניין, ובפרט בעניין הזה.

סגן שר הביטחון זאב בוים:
       
       בבקשה.
       
היו"ר יולי-יואל אדלשטיין:
       
       בבקשה, אדוני.
       
חמי דורון (שינוי):
       
	האם אדוני סגן השר יודע, שהרב הקודם שירת תקופת כהונה של 12 שנים, הרב לפני כן כיהן 25 שנה, ולמעשה יש מלפני ארבע שנים סיכום ריאיון עם מי שהיה אז ראש אגף כוח-אדם במטכ"ל, ובו נאמר שכהונת הרב תסתיים לאחר ארבע שנים. דהיינו, בספטמבר האחרון היתה צריכה להסתיים כהונתו של הרב הראשי. למעשה נוצר מצב, שהצבא שחרר שני רבנים שהיו עשויים או אמורים או יכולים להחליף את הרב הראשי, על מנת ליצור כביכול איזה ואדי שצריך עכשיו לגשר עליו בשנה אחת, ומי יודע מה יהיה הלאה.

סגן שר הביטחון זאב בוים:
       
       לא שמעתי בדיוק שאלה, אבל אני רק אומר - - - 

היו"ר יולי-יואל אדלשטיין:
       
       השאלה היא: האומנם?

סגן שר הביטחון זאב בוים:
       
       חבר הכנסת חמי דורון, אתה ודאי לא שמת לב להערה  שאני הערתי תוך כדי התשובה - - - 

חמי דורון (שינוי):
       
       שמתי לב מצוין.

סגן שר הביטחון זאב בוים:
       
       אמרתי שאין המדיניות שהצגתי פה מתייחסת להיסטוריה, ואתה ציינת פה נתונים שהם בעיקרם נתונים היסטוריים, אבל אוסיף: גם אם ראש אכ"א סיכם בשעתו עם הרב הצבאי הראשי, כפי שאתה אומר, הרי מה שאני אמרתי פה, שראש הצבא, קרי, הרמטכ"ל - זו בוודאי גם סמכותו, גם זכותו, לעשות סיכום, גם אם אני אקבל את דבריך ומסתבר שהסיכום הוא שונה. בכל זאת עדיין יש מתכונת או מסגרת, ומשיקולים של הרמטכ"ל הוא מצא לנכון לקבוע, כפי שאמרתי, את התאריך האחרון. 

חמי דורון (שינוי):
       
       אני צריך להגיש שאילתא נוספת כדי לדעת מה היו השיקולים? 

שאול יהלום (מפד"ל):
       
       השיקולים הם התאמה לתפקיד. 

חמי דורון (שינוי):
       
       חבר הכנסת יהלום, בסרט הזה כבר היינו.

שאול יהלום (מפד"ל):
       
       מדובר על הרבנות הצבאית - - - 

חמי דורון (שינוי):
       
       - - - 

היו"ר יולי-יואל אדלשטיין:
       
       אני רואה שהרבנות מעוררת דיון מאוד מאוד רציני. 
       
       
2047. ירי טילי "קסאם" מרצועת-עזה על יישובי הדרום
       
חבר הכנסת ניסן סלומינסקי שאל את שר הביטחון
       ביום כ"ד באב התשס"ד (11 באוגוסט 2004):
       
       בתקופה האחרונה התרבו המקרים של ירי טילי "קסאם" על יישובי הדרום. בנוסף, ארגוני הטרור איימו להמשיך את הירי גם לאחר ביצוע תוכנית ההינתקות.
       
       רצוני לשאול:
       
       1. האם יעמיק צה"ל את פעולתו ברצועת-עזה במטרה למנוע ירי טילים לעבר ישראל?
       
       2. איזה גורם ימנע ירי זה לאחר יציאת צה"ל במסגרת ההינתקות?
       
סגן שר הביטחון זאב בוים:
       
       אדוני היושב-ראש, חבר הכנסת סלומינסקי, מבצע "ימי תשובה" נועד להרחיק את טווח ה"קסאם" משדרות ומיישובי הנגב המערבי ולצמצם ככל האפשר את ירי הרקטות, הן לעבר שדרות והן לעבר שטח  ישראל בכלל. במבצע הושגו הישגים מבצעיים משמעותיים: פגיעה בפעילי טרור חמושים, מניחי מטענים, משגרי טילי נ"ט וטילי "קסאם". 
       
       צה"ל פועל בכפוף להנחיות הדרג המדיני במרחב צפון הרצועה, בכוונה לצמצם ולמנוע ירי תלול- מסלול ופעילות טרור כנגד אזרחי מדינת ישראל. 
       
       במקביל הוחלט להציב מערכת כריזה בעיר שדרות, אשר נועדה לאפשר זמן התרעה קצר לתושבים במקרה של שיגור "קסאם". מטרת מערכת הכריזה, אשר נותנת התרעה של בין 15 ל-30 שניות, באמצעות ססמה, לצמצם את הסיכונים לתושבי העיר מירי ה"קסאם", תוך הבנה כי בזמן אמת תפיסת מחסה עשויה להגן על חייהם. 
       
       אשר לשאלה השנייה: נושא ההתנתקות נמצא בתהליכים מדיניים-פוליטיים, כמו גם בעבודת מטה  בצה"ל ובמשטרת ישראל. צה"ל יפעל בכל גזרה ובכל זמן כדי למנוע פעילויות טרור בכלל וירי טילי "קסאם" בפרט, אם תבוצע תוכנית ההתנתקות אם לאו.

היו"ר חמי דורון:
       
       שאלה נוספת לחבר הכנסת סלומינסקי. 

ניסן סלומינסקי (מפד"ל):
       
       אתם אומרים שתוכנית ההתנתקות באה כדי לצאת ולהוציא את צה"ל מעזה. אנחנו מניחים שלא יעלה על הדעת שהצבא יאפשר ירי, וכמו שהיום אתם מבינים שכדי לעצור את הירי צריכים להיכנס עמוק לתוך עזה והמחנות, יש להניח שגם לאחר ההתנתקות, כשהירי יהיה רב הרבה יותר, תיכנסו הרבה יותר עמוק ולהרבה יותר זמן. אז איך אתם, מצד אחד, אומרים שכל ההתנתקות נועדה להוציא את צה"ל, ומצד שני אתם מבינים שאם תעשו את ההתנתקות צה"ל יצטרך להיכנס פנימה ולהיות הרבה יותר זמן? איך אתם מסבירים את שני הדברים האלה?

סגן שר הביטחון זאב בוים:
       
       קודם כול, אני רוצה פשוט לציין לעצמנו, אני לא שמח עם העניין. גם הדגשתי שהצלחנו לצמצם למינימום את הירי תלול-המסלול - -    

ניסן סלומינסקי (מפד"ל):
       
       סגן השר אמר שהוא לא שמח על ההתנתקות? לא שמעתי טוב.

סגן שר הביטחון זאב בוים:
       
       - - אבל אין פירוש הדבר שזה משהו מוחלט. שמענו היום, נדמה לי, ששתי רקטות "קסאם" נחתו בשטח ישראל, וכנראה מאה אחוז יהיה קשה להשיג בכל מצב. עוד לא ביצענו את תוכנית ההתנתקות, ואנחנו צריכים לפעול ומחויבים לפעול נגד פעילות טרור כזאת. זה יהיה נכון גם אחרי ביצוע תוכנית ההתנתקות. אם וכאשר יצטרכו, ניכנס בהיקף כזה או בהיקף אחר. בעניין הזה אני לא רואה שינוי מהותי, כי גם עכשיו אנחנו נאלצים להתמודד עם הסוגיה הזאת. אני רק רוצה לומר, יכולה להיות גם אפשרות אחרת. נכון שצריך להתכונן לאפשרות הכי גרועה. בכלל, אתה מתכנן תוכנית לפי האפשרות הגרועה יותר. אבל בכל זאת, פה מותר גם לחשוב, ייתכן – אני לא רוצה להגיד שמא, כי נדמה לי שיש לזה מוזיקה נגטיבית – שבעקבות התוכנית המדינית הזאת ישרור שקט ותיפסק פעילות הטרור. גם זו יכולה להיות אפשרות. אבל, כאמור, אני מציין את האפשרות היותר גרועה, וכאמור, צה"ל ייתן הגנה לתושבי ישראל בכל מצב. 

ניסן סלומינסקי (מפד"ל):
       
       כל מי שנמצא פה - - - 

היו"ר חמי דורון:
       
	חבר הכנסת סלומינסקי, אתה שאלת את השאלה הנוספת ותו לא. 

ניסן סלומינסקי (מפד"ל):
       
       עכשיו זו לא שאלה. 

היו"ר חמי דורון:
       
	זו לא קריאת ביניים. אנחנו עוסקים עכשיו בשאילתות. אתה חבר כנסת מנוסה, אתה יודע שלא קוראים קריאות ביניים בשאילתות.

ניסן סלומינסקי (מפד"ל):
       
       אני צעיר.
       
       
2048. סכנה לבריאות חיילים באזור רמת-חובב
       
חברת הכנסת נעמי בלומנטל שאלה את שר הביטחון
       ביום כ"ד באב התשס"ד (11 באוגוסט 2004):
       
       נודע לי, כי לפי ממצאי סקר אפידמיולוגי, קיימת סכנה לבריאות הנשימתית של חיילים המתאמנים ברדיוס של עד לפחות 20 ק"מ מהמועצה התעשייתית רמת-חובב.
       
       רצוני לשאול:
       
       1. אילו צעדים נוקט משרדך להבטחת בריאותם של החיילים באזור?
       
       2. האם בשל ממצאים אלו או דומים להם יועתקו שטחי אימונים ממקומם?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-2. צה"ל מודע היטב לממצאי הדוח האפידמיולוגי ויפעל על-פי הנחיית משרדי הבריאות ואיכות הסביבה. למיטב ידיעתנו, טרם ניתנו הנחיות האוסרות או המגבילות שהות במקום.
       
       עם זאת, כבר כיום מחמיר צה"ל בנושא, ויחידות המתאמנות בשטחים הנמצאים בסמיכות לרמת-חובב מוגבלות לביצוע אימונים ונאסרת לינתם במקום משנת 1999.
       
       בנוסף, בשטחים אלו קיים נוהל, המתואם מול מועצת רמת-חובב ומפקדת פיקוד דרום, שעל-פיו כל אירוע חריג מדווח ליחידה המתאמנת בשטח. במקרים אלו נשקלת הפסקת האימונים, והחיילים מפונים מהמקום גם אם לא מוכרז הצורך לפנות אזרחים.
       
היו"ר חמי דורון:
       
       תודה לסגן שר הביטחון.

       
הצעת חוק הגנת הצרכן (תיקון מס' 15) (עסקה לתקופה קצובה), התשס"ה-2004
       [רשומות (הצעות חוק, חוב' כ/54).]
(קריאה ראשונה)

היו"ר חמי דורון:
       
       אנחנו חוזרים להצעות חוק: הצעת חוק הגנת הצרכן (תיקון מס' 15) (עסקה לתקופה קצובה), התשס"ה-2004, של חברי הכנסת אורית נוקד ושאול יהלום - קריאה ראשונה. תציג את הצעת החוק חברת הכנסת אורית נוקד, בבקשה. 
       
אורית נוקד (העבודה-מימד):
       
       אדוני היושב-ראש, חברי חברי הכנסת, כיום עוסקים שונים מבטיחים לצרכנים בעת ביצוע העסקה תנאים מסוימים שעיקרם הנחה או הטבה שתינתן לצרכן עם ביצוע העסקה, וההטבה, בדרך כלל הכוונה למבצע, כרוכה בדרך כלל בתנאי שלפיו הצרכן יהיה קשור בחוזה לתקופה מסוימת, מוגדרת או בלתי מוגדרת. במקרים רבים מסכים צרכן להתקשר עם עוסק בעסקה לתקופה מוגבלת, כשהוא אינו מודע לכך שהחוזה כולל הוראה שלפיה ההתקשרות תוארך באופן אוטומטי בתום התקופה. 
       
       מטבע הדברים רוב הצרכנים אינם מנהלים מעקב מסודר אחרי מועד פקיעת החוזה, או מועד סיום המבצע, ולכן הם אינם מודעים לסיום החוזה, וכתוצאה מכך העוסק ממשיך לחייב את הצרכן בתשלומים  שהוא לא תמיד התכוון להם. התופעות האלה פוגעות בצרכן, שיכול היה להשיג בתנאי התחרות שקיימים בשוק  תנאים הרבה הרבה יותר טובים. 
       
       על מנת להגביר את המודעות ואת התחרות בעסקאות האלה, באה הצעת החוק לקבוע, שהעוסק יהיה חייב ליידע את הצרכן  על המועד שבו תסתיים התחייבותו לפי החוזה, או על תום המבצע, והוא גם  יחויב לומר מה הם התשלומים שעל הצרכן לשלם עד מועד סיום העסקה. 

       הצעת החוק קובעת, שלא תהיה הארכה אוטומטית של החוזה לאחר המועד שבו הסתיימה התקופה הקצובה, אלא אם כן הצרכן נתן את הסכמתו המפורטת והמפורשת לכך.
       
       הצעת החוק קובעת עוד, שבעסקה שהיא משולמת בתשלומים העוסק יחויב לשלוח אחת לשישה חודשים לפחות העתק מהחשבוניות שמתייחסות לתשלומים ששילם הצרכן במהלך ששת החודשים שחלפו. התיקון הזה הוסף, כי השתרש נוהג, בעיקר אצל חברות התקשורת, לפרסם מידע באמצעות הטלוויזיה או האינטרנט, כאשר חלק מהצרכנים אינם מודעים לדרך הזאת. 
       
       אני חושבת שבעידן התחרות של היום יכול הצרכן להשיג תנאים משופרים בתום תקופת החוזה, ולא להיפך. חמור שהחברות מנצלות את התמימות של הצרכן ולא מקפידות ליידע אותו מבעוד מועד על תום החוזה, כדי שהוא יוכל למצוא לעצמו את העסקה הטובה ביותר עבורו. כך יוצא שבסופו של דבר המצב היום גורם לצרכן אובדן של כסף רב. לכן הנחתי את הצעת החוק הזאת. 
       
       רק כדי לסבר את האוזן אומר, שהצרכן הממוצע חתום כיום על כחמישה חוזים עם חברות שונות: הכבלים, הטלפון, הפלאפון, האינטרנט והעיתונים, וקשה מאוד וכמעט בלתי אפשרי לבצע מעקב מדוקדק אחרי החוזים האלה. מטרת ההצעה היא פשוט להגן על הצרכנים.
       
       אני יושבת-ראש השדולה למען הצרכן, ואני רוצה לומר ממש בקצרה את עקרונות ההצעה. מצד אחד, יש כאן דאגה לגבי המועד. יש יידוע של הצרכן מבעוד מועד על תום החוזה או המבצע שחתם עליו. נושא שני הוא התחרות. יש כאן מתן אפשרות לצרכן לחשוב ולהתעדכן במבצעים שונים בחברות שונות על-פי התחרות בשוק. ההתקשרות האוטומטית תיפסק. החברה תהיה חייבת לקבל את הסכמתו המפורשת של הצרכן. לא תתאפשר יותר העלאת מחירים בלי שהצרכן יתעדכן לאחר שהוא קיבל מבצע מסוים. הצרכן יקבל עדכון שוטף וקבוע על מספר התשלומים שנותרו בעסקה. כפי שאמרתי קודם, גם לגבי החשבוניות, לא תתאפשר יותר הצגת חשבוניות רק דרך הטלוויזיה או האינטרנט, אלא תהיה חובה לשלוח חשבונית דרך הדואר לפחות אחת לחצי שנה.
       
       הממשלה תומכת בהצעת החוק הזאת. 
       
       בהזדמנות הזאת אני רוצה להודות ליועצת המשפטית של ועדת הכלכלה ולוועדת הכלכלה, וכמובן לעוזרות הפרלמנטריות שלי. 
       
       אני מאוד מקווה שאתם תתמכו בחוק. תודה.
       
היו"ר חמי דורון:
       
       תודה רבה לחברת הכנסת אורית נוקד. חבר הכנסת שאול יהלום, בבקשה. לכל אחד מהבאים אחריו יש שלוש דקות. חבר הכנסת שאול יהלום, אתה תקבל חמש דקות, כי אתה אחד ממציעי החוק. אחרי חבר הכנסת שאול יהלום - חברי הכנסת מוחמד ברכה ועסאם מח'ול, אם הם יהיו באולם.
       
שאול יהלום (מפד"ל):
       
       אדוני היושב-ראש, חברי הכנסת, אני מודה לך על כך שהוספת לי שתי דקות כמציע. הרשה לי חצי דקה כדי לומר משהו לגבי השאילתא ששאלת קודם את סגן שר הביטחון. דע לך, שכל האנשים שבאמת נזקקים לשירותי הרבנות הצבאית יודעים להעריך ולהוקיר את פעילותו של הרב הראשי לצה"ל, הרב וייס; יודעים שמדובר ברב פוסק ובאדם משכמו ומעלה, שמנהיג את הרבנות הצבאית בצורה הטובה ביותר. כל מי שטוען כלפיו, הרי זה רק מתוך אינטרסים, ואין זה בזה שום דבר לגופו של עניין.
       
היו"ר חמי דורון:
       
       חבר הכנסת יהלום, אנחנו לא ניכנס לוויכוח בנושא הזה, אבל כמו שאתה אומר ומציג צד אחד, יש כאלה שמציגים צד אחר. כמו שאמרתי, בוא נמשיך בהצעת החוק.
       
שאול יהלום (מפד"ל):
       
       אדוני היושב-ראש, הצעת החוק המשותפת לחברת הכנסת אורית נוקד ולי, שאוחדה לאחר הגשת ההצעות בנפרד, היא הצעה לטובת הצרכן. אנחנו מורגלים לכך שיש חברות שמפתות את הצרכן ואומרות לו: אדוני היקר, אנחנו מציעות לך משהו, ולא משנה מה - זה יכול להיות טלפון, עיתון, סדרת ספרים או כל דבר. אתה משלם עכשיו מחיר מבצע, אבל הן מוסיפות: תן לנו הוראת קבע לבנק או לכרטיס אשראי. הן לא אומרות שבתום תקופת המבצע, נניח בעוד שלושה, ארבעה או חמישה חודשים, הוראת הקבע תמשיך ותגדל. גם בתפר שבין מחיר המבצע למחיר היותר גבוה הן לא מודיעות לו שום דבר. אנחנו הרי יודעים כמה אנשים בודקים. מתעורר אדם אחרי שנה ואומר: אני משלם x כסף. על מה אני משלם x כסף? כשבא אלי הסוכן, או במודעה, דובר על  חצי x, שילמתי  חלק מהעניין. אבל, מה אפשר לעשות? זו באמת היתה תקופת מבצע.
       
       מצד שני, אנחנו באים גם לטובת החברות. כל חברה שרוצה, תגיד את הדברים מראש. אם החברה אומרת מראש: זה מה שהולך לקרות לך, והאדם  חותם - הוא היה צריך לקרוא את מה שהוא חתם עליו, אם זה לא כתוב בשפה נסתרת ובאותיות שאי-אפשר לקרוא בהן. זה בסדר. אבל, לבוא ולהציג מצג של מוצר  זול, ואחרי תקופה מסוימת להעלות את המחיר ולהגיד: רק רצינו בהתחלה שיהיה לך איזה מבצע, הרי זה דבר שאנחנו בשום אופן לא מקבלים אותו מבחינה אנושית והוגנת. זו מטרת החוק.
       
       לפעמים יש עוד נושא. רווח המנהג באמת בחברות הסלולריות, שהן באות ומחלקות את מחיר המכשיר למשך תקופה מסוימת. הן אומרות: אם אתה תחזיק את המכשיר, נניח, שלוש שנים ותשלם כל חודש x כסף - אנחנו אפילו ניתן לך את המכשיר חינם ונזכה אותך באלף זיכויים: זמן אוויר יורד, זמן אוויר עולה, לא משנה. הצרכן לא שם לב שנגמרות שלוש השנים. בתום שלוש השנים הוא חופשי לדרכו, והוא יכול לעבור לחברה אחרת והוא לא צריך לשלם קנס. הוא גמר לשלם את התשלום הקבוע של המכשיר. אבל, החברות לא טורחות להודיע לו: נגמרה התקופה, נגמרו שלוש השנים, מכאן ואילך אתה חופשי לעצמך. הן ממשיכות לגבות בדרך כלל את אותו סכום, והאדם לא סופר את החודשים כדי לדעת כמה באמת עברו: האם עברו שלוש או שלוש שנים וחצי? הוא מתעורר יום אחד ושואל: למה אני לא יכול לעבור לחברה אחרת? ומתברר לו שכבר לפני שנה הוא יכול היה לעבור לחברה אחרת, וכן הלאה. 
       
       זה יכול להיות גם בביטוחים. יש היום חברות ביטוח שמבטחות ביטוח סיעודי, ביטוח רפואי, והן מפתות את הצרכן במחירים זולים במשך תקופת ההתחלה. 
       
       לכל זה אנחנו אומרים בחוק: די. אנחנו אומרים: אם אתה רוצה לעשות איזה מבצע, תודיע מראש שהמבצע יסתיים בתאריך זה וזה, ומכאן ואילך תכתוב את המחיר האמיתי והאדם יחתום וידע שמינואר, פברואר ומרס הוא משלם כך וכך, ומאפריל, מאי ואילך הוא משלם כך וכך. אבל, כל עוד לא כתבת זאת, יהא הדבר אסור לפי החוק.
       
       לכן, אנחנו קוראים  לחברי הכנסת: זה חוק מהפכני, וקשה היה לנו להעבירו אפילו לקריאה ראשונה. אתם צריכים לדעת שהלחץ של חברות חזקות, כמו חברות התקשורת הסלולרית, העיתונים וכל מי שראוי להיכלל בחוק הזה - היה לחץ קשה מאוד גם על המציעים, ובעיקר על חברי ועדת הכלכלה ועל היושב-ראש. ברוך השם, הגענו לרגע זה באמת. גם אני רוצה לשבח ולהודות לכל צוות ועדת הכלכלה וליושב-ראש ועדת הכלכלה, שעמדו בלחצים, ואף שהיה הדבר עם קצת שהיות, אנחנו עומדים עכשיו לפני הקריאה הראשונה של החוק. חברי הכנסת, שאני מקווה שיאשרו אותו, יאפשרו לנו ולוועדת הכלכלה להכין אותו לקריאתו הסופית, ובכך אנחנו נגיע לחוק טוב ויאה לטובת הצרכנות של מדינתנו. אדוני היושב-ראש, תודה רבה.
       
היו"ר חמי דורון:
       
       תודה רבה לחבר הכנסת יהלום. חבר הכנסת מוחמד ברכה - לא נמצא.  חבר הכנסת עסאם מח'ול - לא נמצא.  חבר הכנסת אחמד טיבי - לא נמצא.  חבר הכנסת יצחק לוי - לא נמצא.  חבר הכנסת דני יתום - לא נמצא. חבר הכנסת אורי אריאל, בבקשה. אני מקווה שאתה תעמוד בגבולות הזמנים שקצבנו, שלוש דקות.
       
אורי יהודה אריאל (האיחוד הלאומי - ישראל ביתנו):
       
       אם אעשה פחות, זה בסדר?
       
היו"ר חמי דורון:
       
       אני אפילו אשמח, ואני חושב שגם עוד כמה  חברים.
       
אורי יהודה אריאל (האיחוד הלאומי - ישראל ביתנו):
       
       תן בונוסים למי שמקצר.
       
היו"ר חמי דורון:
       
       בבקשה.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ראשית אני רוצה לברך את יוזמי החוק, חברת הכנסת אורית נוקד וחבר הכנסת שאול יהלום. כפי שאני מכיר את חבר הכנסת יהלום, מה שהוא סיפר על הלחצים – אין חשש שזה יעבוד עליו. 
       
אורית נוקד (העבודה-מימד):
       
       גם לא עלי. 
       
אורי יהודה אריאל (האיחוד הלאומי - ישראל ביתנו):
       
       איש מוצק, לא נענה ללחצים שאינם מוצדקים. ברוך השם שהבאתם את ההצעה הזאת. 
       
       אני רוצה לברך את שאול יהלום מסיבה נוספת, גם את חברי סיעתו, שהצטרפו היום בסימן טוב ובשעה טובה לאופוזיציה. זה יום חשוב. 
       
שאול יהלום (מפד"ל):
       
       יש קידוש בכפר-אדומים?
       
אורי יהודה אריאל (האיחוד הלאומי - ישראל ביתנו):
       
       לפנינו ניצבת ממשלת מיעוט, שעכשיו התמעטה עוד בארבעה חברי כנסת. ראוי שהאופוזיציה תתארגן להביא לבחירות מוקדמות ככל האפשר. גם אם מפלגת העבודה תעשה קומבינות וכל מיני הסדרים, זה לא יעמוד, חברת הכנסת נוקד וחבר הכנסת כבל. 
       
אורית נוקד (העבודה-מימד):
       
       אנחנו נעשה מה שנכון.
       
אורי יהודה אריאל (האיחוד הלאומי - ישראל ביתנו):
       
       העם הזה לא רוצה את ההתנתקות הזאת. זו בריחה תחת אש, זאת המלה הנכונה. ראוי שראש ממשלת המיעוט יעמיד בפני העם את כל תוכניותיו באופן מלא, לא באופן שקרי, לא יגנוב את דעת הבוחרים. תתמודדו אתם כפי שאנחנו ואחרים עושים, ותוצאות הבחירה יכריעו. 
       
היו"ר חמי דורון:
       
       אתה לא מדבר לגופו של עניין. 
       
אורי יהודה אריאל (האיחוד הלאומי - ישראל ביתנו):
       
       דיברתי לגופו של עניין, ואני מייד אחזור לזה בקריאה לראש הממשלה. לפי הצעת החוק שעומדת בפנינו, שבוודאי תאושר היום, ראוי שראש הממשלה יודיע מתי נגמרים המבצעים. הרי הוא עושה מבצע – מבצע פרס, נניח, הוא מחלק לו צ'ופר. מבצע רמון, זה לא מבצע סודי, זה מבצע על שם חיים רמון. נניח יש מבצע נתניהו, משהו מיוחד, סוף עונה, סוף שנת 2005, אבל ראוי שראש הממשלה יודיע לכל הרוכשים, לרבות נתניהו, שזה נגמר ב-31 בדצמבר 2004, זה לא יחזיק מעמד אחרי זה. כי מישהו יכול להתבלבל ובטעות להמשיך בהוראות קבע פה. לכן אנחנו נתמוך בהצעת החוק הזאת. 
       
       אני קורא מפה לחברי הכנסת של המפד"ל לבוא בדברים ולהתאחד לקראת הבחירות הקרבות ובאות, הממשמשות. אני חושב שבכוחות משותפים, כי רב המאחד מהמפריד, נוכל להביא לתוצאות יותר טובות ולהשפיע לטובת עם ישראל וארץ-ישראל בהמשך. תודה. 
       
היו"ר חמי דורון:
       
       תודה רבה. חבר הכנסת איוב קרא, בבקשה. אחריו – חבר הכנסת אופיר פינס-פז. 
       
איוב קרא (הליכוד):
       
       אדוני היושב-ראש, חברי חברי הכנסת, ראשית אני רוצה לחזק את ידי מציעי החוק, אורית נוקד ושאול יהלום. כמו תמיד, הם מביאים רק בשורות טובות לבית הזה. 
       
       אני חושב שכאשר התקציב בפתח והחלטות מדיניות קשות ביותר בפתח, אי-אפשר לפסוח על דברים שהם מאוד חשובים לבית הזה ולעם ישראל. אני חושב שאנחנו עדים לדרמה מדינית בקשר למצבו של ערפאת, אנחנו עדים לדרמה פוליטית בקשר לתוכנית ההתנתקות, ואנחנו עדים לדרמה כלכלית בנושא התקציב. אנחנו מוצאים את עצמנו היום בסיטואציות שונות ומשונות, קשות מאין כמוהן, וצריך לעבור אותן כדי שהציבור בישראל ירגיש טוב. 
       
       אני שמח שאתמול היתה ידו של ראש הממשלה עם תומכי הוועדה שקמה בתוך הליכוד לנושא משאל עם, בקונסנזוס כמעט מלא בתוך הליכוד. ראש הממשלה הרים את ידו, ואנחנו הסכמנו על הפשרה, והוא תמך במיכאל איתן כיושב-ראש הוועדה ולא ברוני בר-און, כדי להביא לאיחוד הבית, כדי להביא להמשך שליטת הליכוד והקואליציה הנוכחית. 
       
היו"ר חמי דורון:
       
       הנושא הוא חוק הגנת הצרכן, ולא חוק הגנת הליכוד. אני מציע שתדבר לנושא, אין לך עוד הרבה זמן. 
       
איוב קרא (הליכוד):
       
       אדוני היושב-ראש, אני מדבר לגופו של עניין, מכיוון שהכול קשור זה בזה. אדוני היושב-ראש, אולי אתה לא אוהב, כאיש שינוי, לשמוע על משאל עם. 
       
היו"ר חמי דורון:
       
       לא, אני פונה אליך לפי סעיף 67 לתקנון.  
       
איוב קרא (הליכוד):
       
       אולי לא מוצא חן בעיניך, כאיש שינוי, שאנחנו רוצים לשמור על ביתנו, שזה בית הליכוד, שקבע במשאל בתוכו, על-פי רצונו של ראש הממשלה, שתוכנית ההתנתקות אינה  טובה. מאחר שההצעה עברה היום לוועדת החוקה, אני מקווה, לאור הסיטואציה המדינית והכלכלית וכל מה שקשור בקונספציה הזאת, שנביא למצב שבניגוד להערכות נוכל בסופו של דבר ללכת למהלך הזה. 
       
       היות שיש דרמה בצרפת, כנראה תהיה בשעות הלילה, ואנחנו שומעים משם כל מיני חדשות, אולי לא יהיה צורך במשאל עם, אולי יהיה צורך לחזור לשולחן המשא-ומתן ולהקפיא את כל ההזיות הללו של התנתקות חד-צדדית. אולי בסופו של דבר הזמן והעיתוי שבו עזבה המפד"ל והבשורות שעלולות להגיע מצרפת צריכים להביא למסקנה אחת ברורה, שיש להקפיא את התוכנית הזאת. אולי הפרטנר החדש בתוך הרשות הפלסטינית יביא את הבשורה הטובה, שתתאים לכולם ויחזירו את הקואליציה הזאת. אני מודה לך, אדוני היושב-ראש. 
       
היו"ר חמי דורון:
       
       תודה רבה לך. חבר הכנסת אופיר פינס-פז - לא נמצא. חבר הכנסת חיים אורון - לא נמצא. חבר הכנסת ג'מאל זחאלקה - לא נמצא. חבר הכנסת מאיר פרוש - לא נמצא. חבר הכנסת ישראל אייכלר - לא נמצא. חבר הכנסת אברהם שוחט - לא נמצא. חבר הכנסת צבי הנדל - לא נמצא. חבר הכנסת מיכאל מלכיאור - לא נמצא. חבר הכנסת אברהם רביץ - לא נמצא. חבר הכנסת מגלי והבה - לא נמצא. חבר הכנסת אילן ליבוביץ - לא נמצא. חבר הכנסת משה גפני - לא נמצא. חברת הכנסת גילה פינקלשטיין, בבקשה. צדיקה בסדום. נדמה לי שאין זה נאה שאנשים נרשמים ולא מסירים את שמם. חבל על גרונו של היושב-ראש שצריך לקרוא. ניחר גרוני. בבקשה, חברת הכנסת פינקלשטיין, שלוש דקות לרשותך. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, אני רוצה להודות לחבר הכנסת שאול יהלום ולחברתי חברת הכנסת אורית נוקד. הם הרימו את הכפפה וטיפלו בבעיה מאוד רצינית, שכמעט כל אזרח במדינת ישראל נתקל בה, הסיטואציה הזאת שבה ניגש לקוח לרכישה או לעשיית מינוי במסגרת מבצע, ולא מובא לידיעתו מה יהיו הסדרי ההתקשרות בינו לבין הסוחר עם תום תקופת המבצע. הצרכן לתומו מאשר חיוב אוטומטי במשך תקופת המבצע, וחיוב זה נמשך גם לאחר שהמבצע הסתיים, אבל בתנאים אחרים. אותם תנאים אחרים יכולים להיות גמול נמוך יותר שמקבל הצרכן בעבור הכסף שלו לעומת תקופת המבצע, או לחלופין גובים ממנו תשלום גבוה יותר מאשר בתקופת המבצע. 
       
       כולנו מכירים מקרים דומים, מקרים שבהם אנחנו כצרכנים בכלל לא נותנים את דעתנו על השינויים הקטנים בגבייה החודשית. הסוחרים מגדילים את הרווחים שלהם על חשבון חוסר המודעות של הצרכן. 
       
       גם אם תנאי המבצע לא משתנים הצרכן עומד לא אחת לפני מציאות שבה מתחדשת תקופת ההתחייבות שלו למבצע מסוים באופן אוטומטי, וכאשר הוא מתעורר כבר מאוחר מדי, משום שהוא מחויב על-פי חתימתו. 
       
       ההצעה אומנם לא מכסה את כלל המקרים שבהם הצרכן נותר חסר אונים מול הסוחרים, אך היא מקדמת בהחלט את הפתרון לנושא. אני מקווה שנמשיך לעודד מגמה של שקיפות, מתוך הכרה שזאת באמת ההוכחה לעידוד מסחר וצרכנות במדינת ישראל לטווח ארוך. תודה רבה. 
       
היו"ר חמי דורון:
       
       תודה רבה לחברת הכנסת גילה פינקלשטיין. חבר הכנסת יוסף פריצקי - לא נמצא. חבר הכנסת עבד-אלמאלכ דהאמשה - איננו נמצא. חבר הכנסת עזמי בשארה - אינו נמצא. חבר הכנסת אבשלום וילן - אינו נמצא. חברת הכנסת גילה גמליאל - איננה נמצאת. חבר הכנסת יגאל יאסינוב - אינו נמצא. חבר הכנסת נסים זאב, בבקשה. אחריו - חבר הכנסת טלב אלסאנע. 
       
נסים זאב (ש"ס):
       
       אדוני היושב בראש, כנסת נכבדה, אני בהחלט מברך את חברי הכנסת אורית נוקד ושאול יהלום שהביאו את הצעת החוק. בתחרות הקיימת כיום בין בעלי העסקים, כל בעל עסק מבטיח כמה שיותר הבטחות לצרכנים – הבטחות רבות, הנחות, הטבות שמיטיבות עם הצרכן. הצרכן בתום-לב חושב שאותם תנאים שרירים וקיימים לעד ולנצח נצחים, ושגם תנאי התשלום וההנחה ממשיכים בעסקה החדשה כפי שהיו. בתום-לב, הצרכן מסכים להתקשר, בעקבות אותו פיתוי, עם העוסק לתקופה מוגבלת, אבל הוא לא מעלה על דעתו שבתום התקופה באופן אוטומטי החוזה מתחדש. לכן, יש צורך ליידע אותו כמה  חודשים קודם. כמו כן, כפי שנאמר בהצעת החוק, לאחר שישה חודשים, חשוב שהצרכן ידע כמה שילם, על מה שילם וגם מתי מסתיימת אותה תקופה. 
       
       אדוני היושב-ראש, אם נתבונן לעומקם של דברים - והממשלה בהחלט תומכת בצרכן ומבינה אותו – צורכי עמך ישראל מרובים, כמעט כולנו צרכנים, הלוא הממשלה קיצצה בקצבאות למשפחות ברוכות ילדים ומכרה איזו אשליה שמדובר בהידוק חגורה לתקופה מסוימת, אבל אנחנו רואים יותר ויותר את אותו הידוק חגורה, כשכל שנה יש גזירות חדשות. אנחנו חושבים שאולי עם הצעת התקציב תמו כל הגזירות הכלכליות, אבל במהלך השנה אנחנו רואים עוד ועוד חוסר התחשבות. 
       
       אדוני היושב-ראש, בשבוע שעבר סיירנו באילת. ראש העיר אמר שהוא נכנס לאותה תוכנית עם משרד הפנים, כדי להתייעל. כשאומרים "להתייעל", אולי אנשים לא מבינים מה המשמעות. המשמעות היא פיטורי עשרות עובדים. בעיריית ירושלים, למשל, שהיא עיר גדולה, מדובר בפיטורי מאות עובדים. חייבים לפטר כמעט 1,000 עובדים כדי להתייעל וכדי להיכנס לתוכנית ההתייעלות של הממשלה. האם מישהו חשב לאן הולכים אותם עובדים? 
       
       אבל, הדבר האבסורדי ביותר הוא גם עניין מתן הפיצויים לאותם עובדים. הוא אומר שהוא רוצה לעמוד בתוכנית, אבל לא נותנים לו את הכלים. הוא רוצה שייתנו את הפיצויים כדי לפצות את העובדים שעבדו כל כך הרבה שנים וכדי שהוא יוכל לעמוד באותה תוכנית. לכן, הממשלה, שכל כך חשוב לה להיטיב עם אותם צרכנים, כדאי שתתייחס לנקודות היותר רגישות בקרב הציבור הדל והעני. 
       
היו"ר חמי דורון:
       
       תודה רבה לחבר הכנסת נסים זאב. חבר הכנסת טלב אלסאנע איננו נמצא, ולכן תם סדר הדוברים. 
       
       אנחנו נעלה להצבעה בקריאה ראשונה את הצעת חוק הגנת הצרכן (תיקון מס' 15) (עסקה לתקופה קצובה), התשס"ה-2004, של חברי הכנסת אורית נוקד ושאול יהלום. אנחנו מצביעים. 
       
הצבעה מס' 9
       
בעד ההצעה להעביר את הצעת החוק לוועדה – 6
נגד – אין
נמנעים – אין
ההצעה להעביר את הצעת חוק הגנת הצרכן (תיקון מס' 15) (עסקה לתקופה קצובה), 
התשס"ה-2004, לוועדת הכלכלה נתקבלה. 

היו"ר חמי דורון:
       
       ללא הפתעות, שישה חברי כנסת בעד, אין מתנגדים ואין נמנעים. הצעת החוק עברה בקריאה ראשונה, והיא תעבור לדיון בוועדת הכלכלה, על-פי תקנון הכנסת, להכנה לקריאה שנייה ושלישית. תודה רבה. 
       

הצעת חוק העמותות (תיקון מס' 5) 
(כשירות קטין להיות חבר בעמותה), התשס"ה-2004
       [רשומות (הצעות חוק, חוב'  כ/55).]
(קריאה ראשונה)
       
היו"ר חמי דורון:
       
       אנחנו נעבור להצעת חוק העמותות (תיקון מס' 5) (כשירות קטין להיות חבר בעמותה), התשס"ה-2004, של חברת הכנסת גילה פינקלשטיין, קריאה ראשונה. תציג את הצעת החוק חברת הכנסת גילה פינקלשטיין, בבקשה. 
       
גילה פינקלשטיין (מפד"ל):
       
       אדוני היושב-ראש, כנסת נכבדה, אני מבקשת את התמיכה שלכם בהצעה לתיקון חוק העמותות. על-פי ההצעה, יאפשר החוק לקטין שמלאו לו 17 שנים להיות חבר בעמותה. עד כה החוק התיר רק לאדם בגיר להיות חבר עמותה, לטעמי שלא בצדק. הצעה כזאת מחויבת המציאות, בעיקר נוכח ריבוי העמותות במקומותינו. במסגרת פעולתן הן עוסקות בקידום נושאים חינוכיים וחברתיים, נושאים שקשורים לנוער, נושאים שקשורים במישרין לגורלם של ילדים ובני נוער. 
       
       מעל מיליון וחצי ילדים בישראל הם חלק בלתי נפרד מאתנו, מכולנו, ללא הבדלי השקפה. אנחנו לא יכולים להתעלם מהזכויות של הילדים, של בני-הנוער, להשמיע את דעתם בפורומים מכריעים מעין אלה. 
       
       יתירה מזאת, בצד זכותו של הילד לביטוי, מגולם בהצעה הזאת אחד היסודות המשמעותיים לפיתוח אחריות ומנהיגות בקרב בני-הנוער. תכונות מהסוג הזה לא תתפתחנה אם לא תופקד ביד בני-הנוער החובה להחליט ולהשפיע על עתידם וגורלם. 
       
       ככל הניתן במסגרות הללו, עלינו לשלב את הדור הצעיר בהובלת מהלכים חברתיים, בייחוד כאשר הדבר אמור בהם, בילדים עצמם. מובן שיש להפעיל שיקול דעת, אך המגמה הגורפת שהיתה עד כה בחוק איננה סבירה, ויש להגמיש אותה במידה רבה. 
       
       כהשלמה לשיתוף בני-הנוער בעמותות, מוצע עוד כי בני-הנוער המצטרפים לעמותות או מביעים את הסכמתם, יעשו זאת על דעתם האישית, בלי שיהיו כפופים להסכמה של נציגם. 
       
       כמו כן, ערך רב יש במסר שמקרינה ההצעה, שעל-פיה איננו רואים בילד מעמסה, טרחה, מטרד חלילה, אלא שותף לכל דבר, לכל דבר ועניין, ואנו לא רק מצהירים זאת אלא פועלים לשם כך. 
       
       כיושבת-ראש השדולה למען הילד, אני מודה למועצה הלאומית לשלום הילד על שיתוף הפעולה המלא בפעילות השדולה, ובייחוד על שיתוף הפעולה בגיבוש החוק הזה וחוקים אחרים ביוזמתי. 
       
       אני מבקשת את תמיכתם בהצעה החשובה, שנוגעת לשלומו ולטובתו של הילד במדינת ישראל. תודה. 
       
היו"ר חמי דורון:
       
       תודה רבה. אני לא אקרא את שמות אלה שנרשמו לדיבור, מכיוון שהם חופפים כמעט לחלוטין לאלה שנרשמו לדיבור בהצעת החוק הקודמת, והם לא נמצאים באולם. חבר הכנסת אריה אלדד, בבקשה; מהצדיקים שנותרו. אחריו - חבר הכנסת נסים זאב, אם לא תהיה לנו הפתעה ויבוא מישהו מהרשימה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק ראויה ואתמוך בה. 
       
       אינני בטוח שההצעה עצמה באמת דואגת לשלום הילד, כמו שהיא באה לענות על צורך אמיתי לשלב נוער מוקדם יותר מכפי שאנו נוהגים היום בקבלת החלטות ובחינוך לאזרחות טובה. נדמה לי שלפני שניים-שלושה דורות, אנשים בני 17 לקחו אחריות מלאה לגורל עמם, השתתפו כחיילים, היו מעורבים כבר הרבה יותר במעגלי העבודה. זכינו שאנחנו יודעים לחנך אותם יותר זמן, לתת להם לימודים והוראה לטווחים ארוכים יותר, אבל בכך גם יצרנו איזו חממה שמגינה עליהם באופן מלאכותי ממעורבות ושותפות בחברה, ולכן אני סבור שהצעת החוק הזאת ראויה ומתאימה. 
       
       צריך רק לזכור, שבעולם שבו אנחנו חיים, כאשר ילד בן 16 משכם מקבל אחריות לגורל עמו ולגורלנו אנו והולך ומתפוצץ בשוק הכרמל, לחשוב שנער בן 17 במדינת ישראל לא יכול להיות חבר בעמותה - זה בוודאי מתעלם מהמצב שבו אנחנו חיים. תודה רבה. 
       
היו"ר חמי דורון:
       
       תודה רבה לחבר הכנסת אריה אלדד. חבר הכנסת  נסים זאב, בבקשה. 
       
נסים זאב (ש"ס):
       
       אדוני היושב בראש, כנסת נכבדה, קשה לי להתנגד לחברת הכנסת גילה פינקלשטיין, אבל אני בהחלט לא סבור שהצעת החוק באה להיטיב עם הילד, ואין בזה שום דבר מבחינת הדאגה לשלומו של הילד. ההיפך הוא הנכון. חברת הכנסת גילה פינקלשטיין,  חשוב שתשמעי אותי, כי בדרך כלל אני לא אוהב דברים שאינם ממין העניין. אני בקיא בדיוק באחריות חברי העמותה, ואני רוצה לומר לך מה האחריות של חבר עמותה. אולי את חושבת על עמותה פשוטה של קבוצת נערים שרוצים להקים איזה ארגון, אבל כשאנחנו מדברים על עמותה רגילה, כאשר מאחורי אותה עמותה יש מוסדות ויש גם הרבה דברים בלתי חוקיים, למשל, חבר בעמותה יכול למצוא את עצמו נתבע על בנייה בלתי חוקית, כיוון שהוא חבר בעמותה של איזה מוסד מסוים שחרג בבנייה. את חושבת שילד בן 17 יכול לעמוד בבית-משפט? והיו דברים מעולם שצעירים לא ידעו על מה הם  נתבעים ולמה הם באים לבית-משפט.
       
        האחריות היא כבדה מאוד. לפעמים חושבים שחבר עמותה או נשיא עמותה או יושב-ראש, זה רק חבר כבוד. ראיתי אנשים שזומנו לבית-משפט, אנשים חשובים שאפילו לא ידעו במה מדובר. העמותה עשתה איזו עבירה והם בכלל לא היו מודעים לה. איך את חושבת שאותו ילד בן 17 יבוא ויתגונן ויהיו לו גם הכלים להתגונן?
       
       הייתי אולי מסכים שנער יהיה חבר בעמותה, אבל לא חבר בהנהלת העמותה, כי חברי הנהלת עמותה נושאים באחריות - תפקידים כמו גזבר, יושב-ראש או מזכיר שנקראים חברי הנהלה -  ובכל תביעה הם נקראים לסדר. אם שלומו של הילד חשוב בעינייך, אני בעד שהוא יהיה חבר בעמותה, אבל לא בהנהלת העמותה.  אני מבין שהדיון יתקיים בוועדת הפנים ושם כדאי להביא את זה בחשבון.
       
       
היו"ר חמי דורון:
       
       זה יועבר לוועדת החוקה, חוק ומשפט.
       
נסים זאב (ש"ס):
       
       אני חושב שזה נושא לוועדת הפנים. בכל מקרה, אני חושב שכדאי להביא את הנושא הזה בחשבון. תודה. 
       
היו"ר חמי דורון:
       
       תודה רבה לחבר הכנסת נסים זאב. אני מניח שכל תיקון יוכל להיעשות בוועדה. אני מציע שתגיע לדיוני הוועדה, אני חושב שדבריך היו דברי טעם. חברת הכנסת גילה פינקלשטיין, כדאי לשים לב לעניין, יש טעם שנער בן 17 יהיה חבר עמותה, כי גם מצביעים לרשויות המקומיות בגיל 17, אבל אולי לא תפקידים סטטוטוריים בעמותה. 
       
גילה פינקלשטיין (מפד"ל):
       
       הכנסנו את זה.
       
היו"ר חמי דורון:
       
       אני שמח לשמוע. 
       
       אנחנו נפנה להצבעה.  
       
הצבעה מס'  10
       
בעד ההצעה להעביר את הצעת החוק לוועדה - 6
נגד - אין
נמנעים - אין
ההצעה להעביר את הצעת חוק העמותות (תיקון מס' 5) (כשירות קטין להיות חבר בעמותה), 
התשס"ה-2004, לוועדת החוקה, חוק ומשפט נתקבלה.
       
היו"ר חמי דורון:
       
       בעד - 6, אין מתנגדים ואין נמנעים. אני קובע שהצעת החוק עברה בקריאה ראשונה, והיא תועבר להכנה לקריאה שנייה וקריאה שלישית בוועדת החוקה, חוק ומשפט של הכנסת. 
       
       בכך תם סדר-היום. ישיבת הכנסת נעולה. הישיבה הבאה תתקיים מחר, יום רביעי, כ"ו בחשוון, 10 בנובמבר 2004, בשעה 11:00. תודה. 
       
       
       
הישיבה ננעלה בשעה 19:46.
       
       
     
עמוד 102 מתוך 102

