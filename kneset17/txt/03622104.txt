תוכן העניינים
ישיבה מיוחדת לזכרו של חבר הכנסת  והשר לשעבר שאול עמור, זיכרונו לברכה	8
שר התחבורה מאיר שטרית:	10
אברהם בייגה שוחט (העבודה-מימד):	13
נסים דהן (ש"ס):	15
נעמי בלומנטל (הליכוד):	18
עמיר פרץ (עם אחד):	19
הצעות לסדר	21
דוד אזולאי (ש"ס):	21
עבד-אלמאלכ דהאמשה (רע"ם):	22
שאילתות בעל-פה	23
שרת הבינוי והשיכון ציפי לבני:	24
מאיר פרוש (יהדות התורה):	25
שרת הבינוי והשיכון ציפי לבני:	25
אורי יהודה אריאל (האיחוד הלאומי - ישראל ביתנו):	25
שרת הבינוי והשיכון ציפי לבני:	26
203. תעריפי נסיעה שונים בקווי "אגד"	28
אהוד רצאבי (שינוי):	28
שר התחבורה מאיר שטרית:	28
אהוד רצאבי (שינוי):	29
טלב אלסאנע (רע"ם):	31
אבשלום וילן (יחד):	31
שר התחבורה מאיר שטרית:	32
200. הזמנת סקרים על-ידי משרד ראש הממשלה	35
אורי יהודה אריאל (האיחוד הלאומי - ישראל ביתנו):	35
שר התחבורה מאיר שטרית:	35
אורי יהודה אריאל (האיחוד הלאומי - ישראל ביתנו):	36
אופיר פינס-פז (העבודה-מימד):	36
נסים זאב (ש"ס):	36
שר התחבורה מאיר שטרית:	37
201. שימוש בבדיקות פוליגרף בצה"ל	40
רוני בריזון (שינוי):	40
סגן שר הביטחון זאב בוים:	40
רוני בריזון (שינוי):	41
יולי-יואל אדלשטיין (הליכוד):	42
אבשלום וילן (יחד):	42
סגן שר הביטחון זאב בוים:	42
הצעת חוק הקולנוע (הוראת שעה), התשס"ה-2004	44
שרת החינוך, התרבות והספורט לימור לבנת:	45
הצעת חוק הדגל והסמל (תיקון מס' 4), התשס"ה-2004	47
יורי שטרן (יו"ר ועדת הפנים ואיכות הסביבה):	47
מיכאל נודלמן (האיחוד הלאומי - ישראל ביתנו):	50
הצעת חוק העונשין (תיקון - איסור שידול חבר הכנסת  או שר תמורת דבר), התשס"ד-2004	50
יוסי שריד (יחד):	51
שר המשפטים יוסף לפיד:	52
מיכאל איתן (הליכוד):	53
יוסי שריד (יחד):	58
הצעת חוק הרשויות המקומיות (ביטול איחוד המועצות המקומיות  בקה-אל-ע'רביה וג'ת), התשס"ד-2004	60
ג'מאל זחאלקה (בל"ד):	60
הצעת חוק הרשויות המקומיות (ביטול איחוד המועצות המקומיות  בקה-אל-ע'רביה וג'ת), התשס"ד-2004	63
מוחמד ברכה (חד"ש-תע"ל):	64
שר הפנים אברהם פורז:	67
הצעת חוק זכויות סטודנטים עם לקויות למידה  במוסדות להשכלה גבוהה, התשס"ד-2004	69
גילה פינקלשטיין (מפד"ל):	69
הצעת חוק ביטוח בריאות ממלכתי (תיקון - תקרת תשלום  משפחתית לחולים כרוניים), התשס"ד-2004	71
חיים אורון (יחד):	71
שר הבריאות דני נוה:	73
חיים אורון (יחד):	75
שר המשפטים יוסף לפיד:	76
הצעת חוק המועצה הלאומית לקידום נשים במדע ובטכנולוגיה, התשס"ג-2003	76
קולט אביטל (העבודה-מימד):	77
קולט אביטל (העבודה-מימד):	78
הצעת חוק איסור הפליה במוצרים, בשירותים ובכניסה למקומות  בידור ולמקומות ציבוריים (תיקון - אכיפה ועונשין), התשס"ד-2004	78
אלי בן-מנחם (העבודה-מימד):	79
שר המשפטים יוסף לפיד:	82
הצעת חוק-יסוד: חופש העיסוק (תיקון - סייגים לחופש העיסוק)	85
עסאם מח'ול (חד"ש-תע"ל):	85
שר המשפטים יוסף לפיד:	88
עסאם מח'ול (חד"ש-תע"ל):	94
הצעת חוק הביטוח הלאומי (תיקון - מענק לימודים  למקבלי הבטחת הכנסה), התשס"ג-2003	101
אמנון כהן (ש"ס):	102
סגן השר לביטחון פנים יעקב אדרי:	103
הצעת חוק מעונות-יום שיקומיים  (תיקון - אמות מידה לזכאות), התשס"ד-2004	104
מיכאל מלכיאור (העבודה-מימד):	104
סגן השר לביטחון פנים יעקב אדרי:	105
הצעת חוק לתיקון פקודת התעבורה  (השבתת רכב בשל עבירות תנועה חמורות), התשס"ד-2004	107
גלעד ארדן (הליכוד):	107
שר התחבורה מאיר שטרית:	108
שר התחבורה מאיר שטרית:	109
הצעת חוק מימון מפלגות (תיקון - מועדי מסירת חשבונות ודוחות),  התשס"ד-2004	111
משה גפני (יהדות התורה):	111
שר המשפטים יוסף לפיד:	112
משה גפני (יהדות התורה):	112
מסמכים שהונחו על שולחן הכנסת	114
סגנית מזכיר הכנסת ירדנה מלר-הורוביץ:	114
הצעת חוק לתיקון פקודת סדר הדין הפלילי (מעצר וחיפוש)  (תפיסת חומר מחשב - הגנה על קניין הפרט), התשס"ג-2003	114
מל פולישוק-בלוך (שינוי):	115
שר המשפטים יוסף לפיד:	115
שר המשפטים יוסף לפיד:	115
הצעת חוק בתי-המשפט (איסור פרסום פרטי חשוד), התשס"ג-2003	116
רשף חן (שינוי):	116
שר המשפטים יוסף לפיד:	117
אופיר פינס-פז (העבודה-מימד):	118
רשף חן (שינוי):	119
הצעת חוק אנטנות סלולריות, התשס"ד–2004	121
דני יתום (העבודה-מימד):	121
הצעת חוק עבודת נשים (תיקון - עובדות קבלן כוח-אדם), התשס"ד-2004	123
אתי לבני (שינוי):	124
הצעת חוק הגנת הצרכן (תיקון - סימון מוצרי מזון כשר), התשס"ד-2004	126
אורי יהודה אריאל (האיחוד הלאומי - ישראל ביתנו):	126
הצעת חוק החברות הממשלתיות  (תיקון - ייצוג הולם לעולים חדשים), התשס"ד-2004	127
בנימין אלון (האיחוד הלאומי - ישראל ביתנו):	128
שר האוצר בנימין נתניהו:	129
הודעת יושב-ראש ועדת הכנסת	130
ענבל גבריאלי (בשם ועדת הכנסת):	130
הצעה לסדר-היום	131
הצורך בהקמת ועדת חקירה פרלמנטרית בנושא תוכנית ההתנתקות	131
אריה אלדד (האיחוד הלאומי - ישראל ביתנו):	131
שר התחבורה מאיר שטרית:	133
אריה אלדד (האיחוד הלאומי - ישראל ביתנו):	135
הצעות לסדר-היום	136
מעשי אלימות קיצוניים של בני-נוער במסגרת בית-הספר	136
מאיר פרוש (יהדות התורה):	136
טלב אלסאנע (רע"ם):	138
שרת החינוך, התרבות והספורט לימור לבנת:	139
איוב קרא (הליכוד):	143
מגלי והבה (הליכוד):	143
צבי הנדל (האיחוד הלאומי - ישראל ביתנו):	144
עבד-אלמאלכ דהאמשה (רע"ם):	144
מוחמד ברכה (חד"ש-תע"ל):	144
נסים זאב (ש"ס):	145
אופיר פינס-פז (העבודה-מימד):	145
הצעה לסדר-היום	147
חילול שבת בקניון החדש בטרמינל 3 בנתב"ג	147
ישראל אייכלר (יהדות התורה):	148
שר התחבורה מאיר שטרית:	151
נסים זאב (ש"ס):	154
הצעה לסדר-היום	155
פיתוח תשתית פיזית ליישובים הבדואיים בגליל ובנגב	155
טלב אלסאנע (רע"ם):	155
שר התחבורה מאיר שטרית:	157
שר התחבורה מאיר שטרית:	157
מוחמד ברכה (חד"ש-תע"ל):	161
שאילתות ותשובות	162
1971. מעון החוסים "לבצלר" בהרצלייה	162
1988. קבלת ילדים מהמגזר הערבי ל"בית סקנדינביה" בלוד	163
2017. מחסור בקציני מבחן לנוער	165
2018. סגירת סניפי "אל-סם"	167
2042. סניף המוסד לביטוח לאומי בנצרת	168
הצעה לסדר-יום	170
סגירת דלתות בפני ניצולי השואה להגשת  תביעות בגין פוליסות ביטוח מתקופת השואה	170
אברהם רביץ (יהדות התורה):	171
הצעות לסדר-היום	173
דוח ועדת-בכר לרפורמה בשוק ההון	173
מגלי והבה (הליכוד):	173
אהוד רצאבי (שינוי):	174
אופיר פינס-פז (העבודה-מימד):	179
חיים אורון (יחד):	180
שר האוצר בנימין נתניהו:	182
הצעה לסדר-היום	190
ביטול הפטור ממע"מ בעיר אילת	190
גילה גמליאל (הליכוד):	190
שר האוצר בנימין נתניהו:	193
מוחמד ברכה (חד"ש-תע"ל):	196
הצעות לסדר-היום	196
תוצאות הבחירות בארצות-הברית	196
מוחמד ברכה (חד"ש-תע"ל):	197
ג'מאל זחאלקה (בל"ד):	199
ניסן סלומינסקי (מפד"ל):	200
אתי לבני (שינוי):	202
אתי לבני (שינוי):	202
אבשלום וילן (יחד):	204
טלב אלסאנע (רע"ם):	205
שר התשתיות הלאומיות אליעזר זנדברג:	206
הצעה לסדר-היום	208
חידוש המשא-ומתן בין סוריה לישראל	208
אתי לבני (שינוי):	208
אתי לבני (שינוי):	208
שר התשתיות הלאומיות אליעזר זנדברג:	210
הצעות לסדר-היום	211
הנחיית היועץ המשפטי לממשלה בדבר טיפול בפניות חברי מרכז	211
אתי לבני (שינוי):	212
איתן כבל (העבודה-מימד):	214
שר המשפטים יוסף לפיד:	215
הצעה לסדר-היום	218
עמדת שר המשפטים באשר לעבודת ועדת החקירה  הפרלמנטרית בנושא איתור והשבת נכסים של נספי השואה	218
מיכאל מלכיאור (העבודה-מימד):	218
שר המשפטים יוסף לפיד:	219
הצעה לסדר-היום	223
חילול בית-כנסת ברמלה על-ידי ערבים על רקע לאומני	223
אמנון כהן (ש"ס):	223
סגן השר לביטחון פנים יעקב אדרי:	225
נסים זאב (ש"ס):	226
שאילתות ותשובות	228
1288. תלונה בעניין הסגת גבול המקצוע	228
1667. עבודות שירות	229
1684. מחסור במיטות לאסירים	232
1717. ידיעה על מעצר לצורכי חקירה של חברת מועצת העיר יבנה	233
1718. ידיעה על הצבת צלפים בעת פינוי מאחזים	240
1734. אכיפת חוק הכשרות	242
1737. ידיעה על הצבת צלפים בעת פינוי מאחזים	243
1745. עיכוב נהגים במעבר קרני	244
1750. עבודות שירות במכון לרפואה משפטית	244
1756. גנבת ספרי תורה באשדוד	246
1780. שידול בני נוער להמרת דת	247
1787. חקירת זיופים בכשרות	248
1788. פעילות פלילית בשכונת נחלאות בירושלים	249
1812. ידיעה על הצבת צלפים בעת פינוי מאחזים	251
1875. גנבת קופות צדקה מבית-כנסת בחולון	252
1932. תדמית המשטרה	252
1933. חקירת עורכי-דין במשטרה	254
1934. זיהום בור מים בכפר ח'רבת-טוואני	254
1960. חשד להתעללות בפעוטות במעון לילדים	255
1961. ביטול אישור ללימודים של אסיר	256
1963. ענישת אסירים בכלא "גלבוע"	257
הצעות לסדר-היום	258
חדירת מזל"ט ה"חיזבאללה" לשמי מדינת ישראל	258
רוני בריזון (שינוי):	258
דני יתום (העבודה-מימד):	259
רן כהן (יחד):	260
סגן שר הביטחון זאב בוים:	262
נסים זאב (ש"ס):	264
הצעה לסדר-היום	265
אובדן כושר ההרתעה של מדינת ישראל	265
אריה אלדד (האיחוד הלאומי - ישראל ביתנו):	265
סגן שר הביטחון זאב בוים:	268
נסים זאב (ש"ס):	270
אילן ליבוביץ (שינוי):	272
הצעה לסדר-היום	275
עמדת סיעת הליכוד באשר למשאל עם בעקבות מסקנות ועדת-איתן	275
אילן ליבוביץ (שינוי):	276
אילן ליבוביץ (שינוי):	278
נסים זאב (ש"ס):	279
שאילתות ותשובות	280
שר המדע והטכנולוגיה אילן שלגי:	280
1711. זיהום האוויר מהמתקן לכילוי פגרי בעלי-חיים בחיפה	281
1804. זיהום נחל-נעמן	283
1907. אכיפת תקנות האנטנות הסלולריות	284
1925. זיהום אוויר על-ידי מפעלים	285
1926. הטיפול בפגרי יונקים	286
1948. המפעל "חיפה כימיקלים"	287
2014. זיהום מי התהום ברמת-השרון	289
היו"ר חמי דורון:	291
    
       

       חוברת ה'
       ישיבה קפ"א
       
       
       
הישיבה המאה-ושמונים-ואחת של הכנסת השש-עשרה
יום רביעי, כ"ו בחשוון התשס"ה (10 בנובמבר 2004)
ירושלים, הכנסת, שעה 11:01

       
ישיבה מיוחדת לזכרו של חבר הכנסת 
והשר לשעבר שאול עמור, זיכרונו לברכה
       
היו"ר ראובן ריבלין:
       
       גברתי ואדוני השרים, חברות וחברי הכנסת, היום יום רביעי, כ"ו בחשוון התשס"ה, 10 בחודש נובמבר 2004 למניינם. אני מתכבד לפתוח את ישיבת הכנסת. 
       
       ישיבה זו תיפתח בישיבה מיוחדת לזכרו של השר לשעבר, חברנו, ידידנו ואהובנו, חבר הכנסת שאול עמור.
       
       רבותי השרים, אדוני יושב-ראש האופוזיציה וראש הממשלה לשעבר, גבירותי ורבותי חברי הכנסת, משפחת עמור, סוזן, הבנות, הבן וכל המשפחה, האחות והאחים, עם לכתו של אדם אהוב יש עצב ושיברון לב. שאול עמור היה אדם אהוב ויקר. אהוב ויקר למשפחתו, אהוב ויקר לידידיו, אהוב ויקר לחברים רבים. לכן, גדול השבר וגדול הכאב. 
       
       לא כל אדם זוכה שימיו אינם עוברים כצל עובר. ימיו של שאול לא עברו כצל. הם עברו בעבודה ובעשייה שאינה נגמרת. 
       
       שאול עמור נבחר לכנסת בשנת 1988, השנה שבה נבחרתי גם אנוכי ונבחרו גם כמה מחברי הכנסת הנוכחים כאן היום, כמו חבר הכנסת עמיר פרץ, ולראשונה - חבר הכנסת שוחט, שהיה קודם לכן ממלא-מקום. שנינו היינו חברים באותה סיעה, שותפים לאותו רעיון. עם מותו אבד לי חבר ורע, איש של אנשים.
       
       שאול בא ממגדל-העמק כשהוא מביא אתו סיפור הצלחה של עיירת פיתוח זנוחה. שאול הביא עמו לכנסת את סיפורו של יישוב פיתוח המתגאה בתעשייה עתירת המדע ובמערכת איכותית של חינוך ורווחה, פרי יוזמתו ועמלו. שאול היטיב לזהות את הפוטנציאל הגלום בעלייה מאמריקה, רוסיה וצרפת, וכל יום אסף לחיק עירו משפחות עולים שהביאו לה צמיחה ופריחה חסרת תקדים.
       
       כחברים באותה סיעה, עקבתי מקרוב אחר פעילותו התוססת בכנסת ולימים כחבר ממשלה. שאול היה אחד האנשים האהודים בבית הזה. כל מכיריו, והם רבים מני ספור, למדו להעריכו. דומני כי לא היה אפשר שלא לאהוב ולכבד את האיש נעים ההליכות, את האיש מאיר הפנים הזה, שדרכיו דרכי נועם וכל נתיבותיו שלום. בכנסת הקדיש עצמו שאול לתיקון עוולות חברתיות. כאיש בעל חוש צדק מפותח, הוא לא חיפש קיצור דרך. היה לו תמיד מקום למצוקת הנזקק, לשוועת הנצרך. לא היה טבעי יותר מהצבתו של שאול בראש הלובי החברתי. 
       
       כנציג המובהק של עיירות הפיתוח לא היסס לתקוף את מפלגתו, הליכוד, שאחזה בהגה השלטון. למבקריו אמר כך: "הזעקה שלנו לא באה לומר שהכול לא טוב אצלנו, אלא באה לתבוע מהמדינה לא להרוס את המפעל הציוני הגדול בעיירות הפיתוח". שאול דחף לאכלוס יישובי הפיתוח בעולים חדשים כדי לחזקם ולבצרם. הוא תבע מכולנו להבין את גודל השעה ואת עוצמת ההזדמנות הבלתי-חוזרת ולהחזיר את יישובי הפיתוח לראש סולם העדיפויות הלאומי. בוועדת העבודה והרווחה של הכנסת ובוועדות האחרות שבהן היה חבר הוקירו והעריכו את תרומתו ובקיאותו.
       
       כשעזב שאול את הזירה הפרלמנטרית והיה לשגריר ישראל בבריסל, בבית זה חשנו בחסרונו. גם שם, בצומת אירופי חשוב זה, שאול היה שאול. ללא גינונים דיפלומטיים, בלי פורמליות, אולם בלב חם וקשוב כבש את כולם.
       
       רבותי השרים, אדוני יושב-ראש האופוזיציה, חברי הכנסת, שנים ארוכות נלחם שאול בגבורה במחלה קשה ונדירה.  ליווינו אותו בדרכו עם המחלה חשוכת המרפא שקיננה בגופו וכילתה את כוחותיו, וצפינו בו חסרי אונים וידנו קצרה מלהושיע. שאול המשיך לעבוד ולחייך בפנים שוחקות ובלב בוכה. גם כשעבר קטיעת רגל, לא נתן לעניין לשבש את חיי הבית. כל שביקש הוא שהכיסא שלו יהיה בקצה השורה על מנת שיוכל לתפקד גם במצוקה זו. היתה לו, לשאול, ולבני משפחתו שליוו את המאבק במחלה האכזרית, תקופה של תקווה. היו גם ימים של דרדור וייאוש עד לאובדן הגדול לפני חודש, כשהמחלה הכריעה אותו.
       
       בסיפור המקראי על הכתרת שאול נאמר, כי שמואל הנביא כינס אליו את שבטי ישראל: "וילַכֵּד שאול". שאול עמור נלכד, ואנחנו נותרנו בלעדיו. עם לכתו נתלש לו דף מספר בני העלייה ממרוקו, בוני הארץ.
       
       שאול נפרד מאתנו, אך אנו, סוזן, לא ניפרד מזכרו המבורך. אנו, ילדים, בוכים ואומרים: חבל על דאבדין ולא משתכחין.
       
       אני מזמין את נציג הממשלה וחברו הטוב של חבר הכנסת שאול עמור, השר מאיר שטרית, לשאת דברים בשם הממשלה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, משפחת עמור, סוזן, שתי הבנות, מושיקו, האח והאחות, ובני המשפחה, זהו יום עצוב - לעמוד כאן היום ולדבר בזכרו של שאול. כמי שהכיר את שאול כמעט כל תקופת חייו הפוליטית, במקביל גם כראש עיר, כחבר הכנסת וכשגריר ועד ימיו האחרונים, אני מוכרח להגיד שביום כזה אני עושה זאת בקושי רב, כי קשה לי הלכה למעשה לדבר על שאול בלשון עבר. קשה לי. הגם שאול במתים? 
       
       הוא באמת נלקח מאתנו בגיל צעיר יחסית, כתוצאה ממחלה קשה שנלחם בה באומץ בלתי רגיל פעם אחר פעם בניסיון בלתי נלאה לנצח אותה. זה התחיל בכריתת רגלו, ולמרות כריתת רגלו, לאורך כל הדרך הוא מעולם לא ויתר לעצמו בקטנה או בגדולה בעבודתו כראש עיר וכחבר הכנסת בו-זמנית. למרות היותו באותה תקופה גם קטוע רגל, הוא עשה את שני התפקידים עם הרבה מאוד כאב והרבה מאוד אומץ, ואף פעם לא ויתר על היעדים שהוא קבע לעצמו.
       
       שאול הוכר בציבור כאיש טוב, אבל אני מכיר את שאול באופן אישי ואני יכול לספר על החלקים שבו שאולי הציבור לא כל כך מכיר מקרוב. שאול כאדם שכולו לב. כשהוא דיבר מעל הבמה הזאת ובמקומות אחרים לטובת החלשים, הוא לא עשה זאת כמצוות אנשים מלומדה או כחבר כנסת שממלא איזה תפקיד פוליטי. הוא התכוון לכל מלה שהוא אמר, כמי שהוא עצמו בא מעיר קטנה במרוקו, בשם בּוּז'אד, יחד עם חברו, חבר הכנסת עמיר פרץ, עלה במסגרת עליית הנוער והתחנך בקיבוץ ולאחר מכן הלך ללמוד עבודה סוציאלית בבית-הספר לעובדים סוציאליים בחיפה ונהיה עובד סוציאלי. 
       
       זה מראה שאת דרכו הוא התווה מלכתחילה. הוא ידע מה הוא רצה לעשות בחיים על בסיס ניסיונו האישי. הוא תמיד הטיף ואמר: אם אני יכולתי, מנער קטן במרוקו להגיע להיות ראש עיר בישראל וחבר הכנסת, הייתי רוצה שגם אחרים יעשו כמוני, אותו דבר. לכן, כאשר הוא עמד על הבמה והטיף פעמים רבות בתחום החברתי ובעירו ובכל מקום, הוא עשה זאת מכל הלב ולא רק כלפי חוץ - להצביע על איזו תוכנית או דרך, מצוות אנשים מלומדה.
       
       שאול גם בא לידי ביטוי בעבודתו לאורך שנים והשאיר חותם ברור מאוד אחריו, גם אם גילו היה צעיר. מעשיו נעשים בדרך כלל על-ידי אנשים מבוגרים הרבה יותר. הוא היה חבר כנסת פעיל בשלוש כנסות - הכנסת השתים-עשרה, הכנסת השלוש-עשרה והכנסת הארבע-עשרה - והוא היה ראש עיר כמה וכמה קדנציות. הוא לקח יישוב פיתוח, מגדל-העמק, והפך אותו לעיר ואם בישראל, מפותחת, עם תעשייה מתוחכמת וגדולה. הוא קלט עשרות אלפי עולים בעיר ופיתח את העיר ואת מערכת החינוך שלה בצורה בלתי רגילה.
       
       כשהייתי בהלוויה - הוא נקבר בעיר שאותה כל כך אהב, מגדל-העמק - אלפים רבים מתושבי העיר באו גם הם להוסיף דמעה לכאב ולצער של המשפחה על מותו של שאול ולהביע את ההערכה. אומרים שבדרך כלל כשבאים להלווייתו של אדם, זה חסד של אמת. מי שבא להלוויה יודע שהמת לא יכול להחזיר לו טובה. אם מישהו בא להלוויה של אדם, זה חסד של אמת. שם זה נבחן באמת. בהלווייתו של אדם רואים את ההערכה האמיתית של אנשים אליו. מי שהיה שם ראה את האלפים הרבים שבאו גם ממגדל-העמק וגם ממקומות אחרים בארץ מתוך תחושה של כאב ואובדן.
       
       חברי הכנסת, ברשותכם, אני רוצה לצטט את שאול בכמה דברים שהוא אמר בכנסת הזאת בעניינים שונים. אני חושב שזו הדרך הנכונה לזכור את שאול כפי שהוא היה רוצה להיזכר. למשל בדיון שהיה ב-29 ביולי 1998, הוא דיבר אגב דבריו של סגן שר הביטחון דאז אורי אור על עדות המזרח: 
       
       "יכול מאוד להיות שאת המורסה הזאת בחברה הישראלית צריך פעם אחת לשים על השולחן, שהגיעה העת לכך, לא חלילה במגמה לנגח או להדגיש את המפלג, אלא כדי לבדוק את מעמקי או את שורשי הבעיה הזאת. ודווקא אנחנו, כנבחרי העם, מצווים להתמודד עם הביטויים הנוראיים האלה, כפי ששמענו היום מחבר כנסת מכובד מאוד, מאדם שאני מכיר היטב גם מזמן שירותו בצה"ל. 
       
       "אני גם לא חושב שזו פליטת פה, בניגוד לפליטות הפה שהיו בעבר גם לאלוף בצה"ל וגם לאחד הבדרנים שאנחנו מכירים. אלה היו דברים מתוכננים, מוזמנים, והדבר הזה מצער מאוד בוודאי את כל הבית הזה. הוא מקומם את כל הבית הזה ואת עם ישראל. 
       
       "דווקא בתקופה הזאת של בין המצרים, שבה חרב בית שני בגלל שנאת חינם, אנחנו מצווים לסלק את שנאת החינם, וכמה שיותר - אם אתה לא יכול לאהוב את חברך, לפחות אל תשנא אותו, וכבד את האדם לא על-פי דתו ולא על-פי  מוצאו.
       
       "אני יכול להגיד לכם מניסיוני האישי. הרי כל שאיפתי בהתמודדות על משרת נשיא המדינה היתה בעיקר לנסות לתרום את חלקי הצנוע בהקטנת הקיטוב החברתי, המעמיק והולך בעם הזה; בכל התחומים - דתיים וחילונים, יהודים ולא יהודים, ספרדים ואשכנזים. זאת היתה המטרה שלי. אני יכול להגיד לאורי אור, שמה שהוא אמר על חבריו ממפלגת העבודה - אני עברתי בהתמודדות לנשיאות. הוא יוכל לומר לכם בכנות, מעולם לא התבטאתי מאז הנשיאות; כל הסיפור הזה שאמרו שאני מנצל או ניצלתי את מוצאי כדי לזכות בקולות של הבית הזה, לא היה ולא נברא. 
       
       "אני הגעתי לארץ הזאת בגיל 13 היישר לקיבוץ טירת-צבי במסגרת תנועת 'בני עקיבא', ומאז ועד היום כל מה שעשיתי, למדתי, הגשמתי - איש בעולם, במדינה הזאת, לא יכול להוציא שום פרוטוקול שמא דיברתי בימי חיי על קיפוח, על אפליה; מעולם, גם בבית הזה מכירים אותי. אם הגעתי למה שהגעתי, זה בזכות הארץ הזאת, בזכות עצמי ובזכות השקפת עולמי. ומה עשו בהתמודדות לנשיאות? הפכו את זה. אני לא יודע אם זו התקשורת או עסקנים למיניהם, הפכו את זה להתמודדות עדתית. את הדבר הזה צריך לעקור מן השורש.
       
       "אני לא רוצה ערב תשעה באב לקטרג. אני קורא לכולנו לעורר פחות שנאה, יותר ידידות. זה מה שהעם מצפה מאתנו. אני מקווה שהדבר הזה יחלוף מהר, שהאווירה העכורה הזאת שנוצרה היום תחלוף מהר. תודה רבה."
       
       ציטוט  נוסף מדבריו על מצב העלייה מאתיופיה, ב-4 בפברואר 1998: "אדוני היושב-ראש, כנסת נכבדה, גם בימים אלה, בעידן השוויון בחברה הישראלית, חברה שקלטה מאות אלפי עולים, אנחנו רואים בכל מיני סקטורים סימנים, לא רק מצד הילדים אלא גם מצד האוכלוסייה הבוגרת, לסטיגמה קשה ולאפליה ולהרגשת עליונות כלפי ילדים מעדות אחרות, מעדות שונות - - - אבל מעבר לכול - הדבר לא נעוץ בקליטה בלבד. הדבר נעוץ בחינוך של החברה הישראלית לגישה לכל אדם שנברא בצלם אלוהים, ולא משנה מה היא דתו ומה היא עדתו. עדיין יש ליקוי מאורות קשה מאוד בתחום הזה. 
       
       "אני חושב שמליאת הכנסת צריכה לקיים דיון רציני ומעמיק בנושא הכאוב הזה, של גישות שונות לכל מיני סוגים של מגזרים בחברה הישראלית. כפי שאמרתי, כל אדם נברא בצלם, ולכל ילד יש פוטנציאל אדיר להגיע למקום שהוא רוצה להגיע - ולא משנה מוצאו ולא משנה מקום מגוריו. אם ניתן לו את הכלים, הוא יגיע ויגשים את מאווייו."
       
       ציטוט אחרון הוא מדבריו מ-13 ביולי 1994, בדיון על מצב ערי הפיתוח: "דבר זה יגדיל את הפער החברתי במדינתנו. לכו, רדו אל העם, בקרו בלשכות הרווחה, ראו את המחזות קורעי הלב לנוכח קשישים, אמהות מלוות בילדים מרושלי לבוש, ולעתים רעבים, כאשר העובדת הסוציאלית חסרת אונים לסייע חומרית לרבבות מקרים אומללים אלה. אני מעיד על כך כראש רשות. 
       
       "הפער בחברה הישראלית הולך וגדל בתקופה של הממשלה 'הסוציאליסטית'. אני צופה חזרה לתקופת 'הפנתרים השחורים', שלוותה במאבק אלים ומכוער בחברה הישראלית, אם לא ייעשה מעשה. הפער החברתי-הכלכלי יעמיק בתחום הבריאות עם הפעלת החוק שיאלץ את אזרחי ישראל לשלם כפול ומכופל ביחס לתשלומים של היום. תופעה זו תבריח את האוכלוסייה החזקה לרפואה שחורה ותותיר את השכבות החלשות בשירות הממשלתי, שייתן שירות הלוקה בחסר, שירות עני לעניים." 
       
       ומה בתחום החינוך? – "נכון, הממשלה הגדילה את תקציב החינוך - הרוב הלך לשכר המורים. האם זה הביא למהפכה בחינוך, כאשר עד היום המורים המנוסים מלמדים באזורים העשירים והחזקים, ואילו בפריפריה ובשכונות אין ניסיון לכוון, על-ידי תמריצים מיוחדים, את מיטב המורים הוותיקים שיעדם לחזק את האוכלוסיות החלשות. הפער בחינוך הולך וגדל נוכח הגידול בחינוך האפור ובמסגרות הפרטיות. לא אחת שוחחתי על כך עם שר החינוך, שנראה כי הוא חסר אונים במאבק זה. ובכן, מה תגידו בחוצות קריית-גת ובחוצות שלומי, נתיבות ואופקים? אכן, הצלחתם לשנות את סדרי העדיפויות, הצלחתם להשפיל מטה עוד יותר את העניים, להתעלם ממצוקתם של עולים מזי רעב ולהעדיף על פניהם את השכבות החזקות ואת הסקטורים הפוליטיים הקרובים לכם."
       
       הבאתי שלוש התבטאויות של שאול בנושאים שונים, שלדעתי מדברות יותר מכל הספד שאני יכול לומר פה על שאול, האיש שאני הכרתי, האיש עם החיוך המבויש משהו, האיש עם ההומור העוקצני משהו, האיש שהיה ידיד הנפש שלי. המדינה איבדה מנהיג, משפחתו איבדה אב, ואני איבדתי חבר ואח. 
       
       יהי זכרו ברוך.
       
היו"ר ראובן ריבלין:
       
       אני מאוד מודה לשר מאיר שטרית. אני מתכבד להזמין את חבר הכנסת אברהם שוחט. חבר הכנסת עמיר פרץ, החלטנו, בגלל קרבתך היתירה למנוח, שאתה תהיה אחרון הדוברים. חבר הכנסת אברהם שוחט, בבקשה. אחריו - חבר הכנסת נסים דהן.
       
אברהם בייגה שוחט (העבודה-מימד):
       
       אדוני היושב-ראש, רבותי חברי הכנסת, משפחת עמור, סוזן, בני המשפחה, התגלגלה אלי הזכות לעבוד יחד עם שאול עמור תקופה ארוכה מאוד, ודרכינו הצטלבו בשורה שלמה של תפקידים שמילאנו במקביל. בתקופה הזאת למדתי להכיר את אישיותו, המורכבת במידה מסוימת, ואת פועלו, כפי שהתבטא לאורך כ-20 שנה – עם היבחרו לראש רשות במגדל-העמק, ב-1978, לאחר מכן בהיבחרו ליושב-ראש ארגון ערי הפיתוח, כשהחליף אותי בתפקיד, לאחר מכן בכנסת בפעילויות רבות, ובעיקר בתקופה שבה הוא עמד בראש הלובי החברתי ואני כיהנתי כשר האוצר.  
       
       לאורך כל אותה דרך הדרכים הצטלבו ונפרדו, הצטלבו ונפרדו. מצאנו בינינו, למרות הרקע השונה, למרות העמדות הפוליטיות השונות, מכנה משותף גדול מאוד, שבא לידי ביטוי בעבודה משותפת, אשר בה למדתי להכיר את שאול עמור כמעט מכל זווית אפשרית.
       
       לכאורה, דמותו של שאול עמור מורכבת מתכונות סותרות. מצד אחד, בחור מאוד רגיש חברתית, עובד סוציאלי, אשר לא במקרה התגלגל ללימוד המקצוע הזה. הדבר היה טבוע באופיו ובראייתו את החברה הישראלית. מצד שני, איש פוליטי, שידע בהחלט לנתב את עצמו בהרבה מאוד מסלולים שבהם הוא היה צריך להפעיל תכונות אחרות לחלוטין, בראש רשות מקומית בעיר לגמרי לא פשוטה כמגדל-העמק. 
       
       כל מי שמכיר את מגדל-העמק ויודע את דרכי התפתחותה ואת ההיסטוריה שלה, יודע שבתקופת כהונתו עברה מגדל-העמק קפיצת מדרגה בעיקר בתחום התעסוקה, התשתית והמפעלים וכל מה שכרוך בזה והשירותים הניתנים לתושבים. אין ספק שכדי לנהל מערכה כזאת עם הגורמים החיצוניים ועם הגורמים הפנימיים צריך תכונות מסוג אחר. אבל התכונות האלה, בהתמזגותן באישיותו, לא יצרו דבר בלתי אפשרי, נהפוך הוא. 
       
       אני חושב שהתפקידים שהוא מילא באו לידי ביטוי בצורה מאוד מוצלחת בגלל הזוויות השונות והמרכיבים השונים והסותרים לכאורה באישיותו של שאול עמור: גם רגישות רבה לאזרח, גם הבנה לכאב של הפרט, גם היכולת להסתכל על המצוקות וגם הידיעה והצורך שצריך להפעיל הרבה מאוד כוחות פוליטיים, להפעיל הרבה מאוד עוצמות אל מול שלטון מרכזי ואל מול גופים אחרים כדי לקדם את היישוב. הוא הצליח לעשות את הדברים האלה בחוכמה רבה, ביכולת רבה, עם תוצאות מרשימות. למעשה כל מי שמסתובב היום במגדל-העמק ומכיר את הדברים יכול לדעת על חלקו העצום בהם. 
       
       כיושב-ראש ארגון ערי הפיתוח בתקופה שבה – אם יותר לי להגיד – זה היה ארגון חזק מאוד, הוא ידע להתמודד עם הממשלה בדברים שאכן היו צריכים להיעשות, אבל גם היתה ממשלה שהבינה לרוחם של היישובים האלה. אני מניח שאם היום הוא היה רואה ויודע במה מתבטאת המדיניות כלפי הפריפריה והדברים שבתקופה האחרונה נגזלו ונלקחו מהם, הוא לא היה כל כך שקט. היינו חבורה מכל המפלגות, והאינטרסים של היישובים בנגב ובגליל עמדו בראש דאגתנו. שאול היה איש מרכזי, איש מוביל, בנועם ההליכות שלו ובנחישות לעשות את הדברים. 
       
       לראשונה נתקלתי במחלתו לפני למעלה מ-20 שנה. היינו בסיור של ראשי רשויות בחוץ-לארץ, וערב אחד הגענו מאוחר למלון, ובלובי של המלון ראיתי שהוא יושב ומניח את הרגל על הכורסא ממול. שאלתי אותו: שאול, מה העניינים, מה קרה? והוא אמר: כואבת לי הרגל. אני מניח שזאת היתה תחילת המחלה. מאז, במקביל לכל המעשים שהוא עשה, הוא היה צריך להתמודד עם הבעיה הקשה כל כך, שבסופו של דבר לקחה אותו מאתנו. 
       
       לפני כשנתיים וחצי ביקרתי בבריסל ליום וחצי, במסגרת אחת מהוועדות של מועצת אירופה,  ואמרתי לעצמי שאף שהביקור הוא רק ביקור של יום וחצי, אני רוצה לבקר את סוזן ואת שאול. משדה-התעופה נסעתי לביתם, אכלנו צהריים ביחד, דיברנו על כל מה שאפשר לדבר כשנפגשים אחרי תקופה ארוכה. ישבתי אצלם בערך שעתיים, אבל אני מודה ומתוודה שאני הרגשתי – אולי טעיתי, נדמה לי שלא טעיתי – שהוא חשב שמקומו לא שם, למרות התפקיד המכובד, שגריר ישראל בבריסל. נדמה לי שאם הוא היה יכול, הוא היה כהרף עין מחליף את התפקיד וחוזר אל המציאות שלנו, שלפעמים היא פחות זוהרת ויותר קשה, אבל היתה בהחלט מתאימה לכל מה שעשה ולאישיותו. יהי זכרו ברוך. 
       
       אני חושב שכאשר הוא הסתלק מן העולם, בני משפחתו צריכים לדעת שהוא השאיר הרבה מאוד דברים שלא הרבה אנשים זוכים להשאיר אחריהם כמעשים שהם פעלו ועשו. אני מניח שמגדל-העמק, כעיר וכמקום מוצלח ומסודר, תדע לדעת על חלקו הגדול בעיצוב דמותו של היישוב הזה. 
       
       יהי זכרו ברוך. 
       
היו"ר ראובן ריבלין:
       
       אני מאוד מודה לחבר הכנסת אברהם בייגה שוחט. אני מתכבד להזמין את חבר הכנסת נסים דהן, ואחריו – חברת הכנסת נעמי בלומנטל. יסיים חבר הכנסת עמיר פרץ. 
       
נסים דהן (ש"ס):
       
       אדוני היושב-ראש, חברי חברי הכנסת, מכובדי השרים, ואחרונים חביבים יקירי, משפחת עמור, הדודה סוזן והילדים – כך כולם במגדל-העמק קוראים לסוזן, "הדודה סוזן", היא דודה של כולם – אף-על-פי שלא הייתי ברשימת הדוברים המקורית, ראיתי חובה לעצמי, כבן מגדל-העמק, לעמוד כאן לפניכם ולומר כמה מלים לזכרו של האיש הדגול הזה, שבזכותו מגדל-העמק היום היא מגדל-העמק שכולנו מכירים. זאת לא מגדל-העמק שאני הגעתי אליה, מעברת עולים שמקצה אחד לקצה האחר יכולתי ללכת ברגל ולא להתעייף, והייתי רק בן שנה. מגדל-העמק של היום – צריך לעבור אותה מצד אחד לצד האחר עם מכונית, בנסיעה של שעה לפחות. 
       
       אדוני היושב-ראש, טשרניחובסקי אמר באחד מכתביו, וגם בשיריו: האדם אינו אלא קרקע ארץ קטנה, והאדם אינו אלא תבנית נוף מולדתו. מולדתי שלי, אותה כברת ארץ, קרקע קטנה, היתה מגדל-העמק. נוף המולדת הזה שעיצב את דמותי; אותה מולדת עיצב שאול עמור, זיכרונו לברכה. 
       
       כולנו קראנו לו במגדל-העמק שוויל, שוויל שם חיבה, ואנחנו במשפחה קראנו לו הדוד שאול. לא בגלל קרבה משפחתית, יש איזו קרבה, אבל לא קרבה משפחתית עד כדי כינויו בשם דוד. החיבה שלו לכל אחד ואחד, אם זה ילד בכיתה ב' כמוני, שהיה קורא לי מקסים היקר, יושב ומדבר אתי, ואף אחד לא שם לב, הוא ראש העיר ואני בסך הכול ילד בכיתה ב'. ואנחנו מדברים כמו חברים משכבר הימים, ויש לו כל הזמן שבעולם, ואתה בטוח שהוא חבר כמו כל החברים שבא לשחק אתך בכיתה ב'. רק אחרי שהוא הלך והמנהל והמורים עמדו דום, התברר שבעצם דיברת עם ראש העיר. 
       
       הלימודים שלו בעבודה סוציאלית היו המשך טבעי לאישיות הנפלאה שבו, לאהוב אדם באשר הוא אדם.  הוא אהב כל אחד, ללא הבדל דת, גזע, מין. אהב את האדם והאמין באדם שבאדם. גם כשאותו אדם שבאדם לפעמים אכזב אותו; גם כאשר אותו אדם שהלך אתו כברת דרך והוא ציפה ממנו לקצת חברות ולידידות אישית, וברגע של מבחן האדם התגלה במלוא מערומיו. אבל שאול זיכרונו לברכה נשאר אדם אוהב אדם, סלח לכל משוגתם, גם כשהוא חשב שתקעו לו סכינים בגב, גם כשהסכינים שתקעו לו בגב היו סכינים חלודות וגם כאשר סובבו את סכיני החלודה. במשפט לאחר מכן הוא אמר, מה  לעשות, הם בני-אדם, אפשר לסלוח להם, אפשר להבין אותם. הוא לא שמר להם טינה. 
       
       אדוני היושב-ראש, גם אם הוא היה אתנו כאן - והוא נמצא אתנו כאן - ורואה את שולחן הממשלה, לצערי הרב, כמעט ריק, חוץ מכמה שרים בודדים שמצאו לנכון להיות אתנו כאן, הוא היה קם ואומר: כנראה הם עסוקים, יש להם דברים דחופים, אפשר להבין אותם. הוא לא כעס. 
       
       אדוני היושב-ראש, מעולם הוא לא נטר טינה, מעולם הוא לא נקם, תמיד הוא ראה את הצד החיובי במעשים שנעשו, גם אם לפעמים המעשים שנעשו פגעו בו. אני זוכר ישיבת מועצת העיר, והוא יושב-ראש הישיבה, כמובן כראש העיר, דנים בדברים העומדים ברומו של עולם. נכנסת  המנקה עם בעיה שלה, אני לא זוכר את מהות הבעיה, בעיה של שכר או תנאי עבודה, בשבילו זה כל העולם, הבעיה הפרטית של אותה מנקה. הוא יכול לנהל שיחה עם משקיעים באותה רמה, הוא יכול לנהל שיחה עם אזרח תושב מגדל-העמק על הצרות הפרטיות שלו ולהתייחס אליהן באותו כובד ראש ובאותה תשומת לב. הוא ייתן אותה תשומת לב לפתרון שהוא ייתן למשקיעים גדולים וענקים שרוצים לפתח את מגדל-העמק ולפתרון בעייתו הקטנה של האזרח. 
       
       הוא ידע לפרגן. כל מעשה קטן שעשו בשבילו או כל מעשה שעשית, בשבילו זה היה מעשה עצום. הוא היה פוגש אותי במסדרונות הכנסת, כולו גאה על שבן-עירו נבחר לכנסת, ועל כל מעשה קטן שעשיתי, נאום שלפעמים כבר שכחתי ממנו, בשבילו זה היה סוף העולם - איזה נאום נאמת, איזה מעשה עשית. וכשזכיתי להיות שר הבריאות במדינת ישראל, הוא היה גאה כל כך, כאילו הבן שלו שר הבריאות, ואני רק תושב מגדל-העמק לשעבר.
       
       והוא יכול היה לפרגן על כל מעשה ולפאר אותו, כאילו איזה מעשה גדול עשית. מזמן שכחת מה עשית, אבל הוא לא שכח, הוא נשאר אותו שאול, הדוד שאול היקר, זיכרונו לברכה, שתמיד פרגן, תמיד ראה את הצד החיובי שבאדם.
       
       הוא תמיד סיים שיחה במלים: אני אוהב אותך. אנחנו לא ידענו להחזיר לו כל הזמן "אנחנו אוהבים אותך", לפחות חלק מאתנו. 
       
       רבותי, ידידי חברי הכנסת, לסיום, הייתי רוצה להביא את דברי במכתב שכתבו לו בשנת 1998; הוא כל כך אקטואלי גם היום:  "ב-20 השנים האחרונות חוללת במגדל-העמק תהליך של פיתוח וקידום בכל תחומי החיים, שמתבטא בחינוך, בתעסוקה, בקליטת עלייה, במחיקת פערים חברתיים, בביטחון הפרט, במתן הזדמנויות שוות, בגאווה על השתייכות ליישוב, בשיפור איכות החיים. כיצד עשית זאת? כיצד מצליחה עיירת פיתוח זנוחה להתרומם למדרגה שכזאת, שערים מבוססות היו מתגאות בה? הפלא הזה נובע רק ממך, אדוני ראש העיר.
       
       "דלתך פתוחה לכל דורש, אתה מקדיש את מלוא תשומת הלב לכל פונה ומתערב אישית בפתרון בעיות ללא דחיות, למרות סדר-יום עמוס. מדיניות הדלת הפתוחה הוכיחה עצמה כזרז אדיר לפיתוח היישוב. אוזניך הקשובות ונכונותך לשמוע רעיונות חדשניים, ליישמם, לממשם ולקבל ביקורת בונה, הם הגורמים החשובים ברענון המקום, בקידומו ובהתפתחותו. 
       
       "וכשקיימת עבודת צוות, אמון הדדי וסיעור מוחין, הרי התוצאה מדברת בעד עצמה. בתחום החינוך הפכת את מגדל-העמק לאחת המובילות בארץ." 
       
       אני זוכר, כשהוא דיבר על היי-טק במגדל-העמק ועל מפעלי תעשייה - תיכף אחזור למכתב -  התחילו רינונים, שאול עמור רוצה להביא היי-טק למגדל-העמק, הוא לא ימצא עובדים. במגדל-העמק יש אנשי היי-טק? במגדל-העמק הוא ימצא עובדים שיכולים לעבוד במפעלים עתירי ידע? בקושי הוא יכול למצוא עובדי כפיים, בדוחק, אולי ב"סולל-בונה". הוא לא נבהל מהאמירות האלה, הוא התחיל בחינוך, הוא אמר, כשאני אגמור את הפרויקטים בחינוך, אנחנו גם נמצא עובדים בהיי-טק. וכך זה היה. הוא חשב שישולבו בוגרים בני מגדל-העמק בתעשייה הטכנולוגית במאה ה-21, ינהלו את תעשיית המיקרו-אלקטרוניקה ויהוו סמנים ימניים ברמה ארצית בתחומים אלה. 
       
       "הישגי מערכת החינוך בעירך הגיעו לשיא" – זה במכתב שנכתב אילו ב-1998 –  "ש-51% מבין  מסיימי התיכון היו זכאים לבגרות מלאה. מספר התלמידים במסלולי המדע והטכנולוגיה הולך ועולה בבית-הספר התיכון המקיף" - אני זוכר אותו בית-ספר, שהייתי הולך אליו מהבית ברגל - "והעיר מובילה בארץ בקליטת פרויקטים עתירי ידע ותקשוב, הזוכים להצלחות מרובות. שיעור בוגרי התיכון עם חמש יחידות בפיזיקה, במתמטיקה ובאנגלית, שמבטיחים כניסה לאקדמיה ולכלכלה, הינו מרשים בהשוואה לממוצע הארצי. ההתקדמות שמושגת מדי שנה מהווה פואמה פדגוגית ראויה לחיקוי. אתה, שאול עמור, הבנת, שרווחה תבוא לתושבים עם העלאת רמת החינוך, קליטת עלייה מוצלחת ומשיכת מפעלי תעשייה." 
       
       כשדיברו על קליטת עלייה במגדל-העמק, שמנתה 4,000 תושבים, וקליטת העלייה היתה אמורה לצרף יותר מ-20,000 תושבים למגדל-העמק, אמרו לו: אתה מסכן את עתידך כראש העיר, העלייה שאתה קולט, לא בטוח שהיא תבחר בך. הוא אמר, זה מה שנכון היום  לעשות, לקלוט כל אדם באשר הוא אדם, לא חשוב העתיד הפוליטי שלי. הוא צדק, הוא המשיך עוד חמש קדנציות כראש העיר, למרות הקליטה המסיבית. בשנות מנהיגותו של שאול עמור קלטה מגדל-העמק יותר מ-9,000 עולים מדרום-אמריקה. 
       
       נושא נוסף, ובזה אני מסיים - יש להעלות על נס את הסובלנות הרווחת בעיר בין חילונים לדתיים. אין רחוב במגדל-העמק שאין בו בית-כנסת, אבל לא היה רחוב אחד שהיו צריכים לזרוק שם אבנים כי אלה הרגישו שמחללים להם את השבת. הכול נעשה בנועם הליכות, בהסכמה ובהבנה הדדית. 
       
       סדר-היום של ההיסטוריה הישראלית בשנת היובל היה מחייב ששאול יישאר אתנו, אבל הוא הלך למנוחות ועזב אותנו לאנחות. תודה רבה. 

היו"ר ראובן ריבלין:
       
       אני מאוד מודה לבן מגדל-העמק, השר לשעבר וחבר הכנסת נסים דהן. אני מתכבד להזמין את נעמי בלומנטל, ובהזדמנות זאת אני מקדם בברכה את ראש העיר, ממשיכו של שאול עמור, אלי ברדה, ראש עיריית מגדל-העמק, הנמצא כאן אתנו ליד המשפחה. שניפגש בשמחות. בבקשה, גברתי. 

נעמי בלומנטל (הליכוד):
       
       אדוני היושב-ראש, חברי וחברות הכנסת, שרים, חברים ובני משפחת עמור היקרים מאוד, שאול עמור, אדם וסמל, חבר כנסת, אב, שגריר, שר, עובד סוציאלי, ראש עיר ובעל וסב. תמיד מלה טובה ודברי עידוד לסובבים אותו, סובלנות רבה ואהבת האדם. 
       
       שאול הוא סמל לאותו דור בינינו, הנערים שעלו לארץ מתוך אידיאל וציונות צרופה, והמריאו להנהגה הלאומית דרך ההנהגה המקומית, דרך הרשויות המקומיות. שאול הוא סמל ליכולות עצומות שמתקיימות בנו כפרטים ומאפשרות נסיקה אל עבר נתינה ופתיחות של איש ציבור בכל רמ"ח איבריו. 
       
       נראה את מגדל-העמק כמשל, עיר שעלתה כפורחת, עם עמק סיליקון קטן של תעשיות היי-טק, מפעלים גדולים, תעשייה זעירה וחינוך לתפארת, כאשר מוביל את העיר בראש מורם ובבטחה ראש העיר שלה כ-20 שנה שאול עמור.
       
       שאול בוודאי לא שאף להיות סמל להתמודדות עם מחלה וכאב, אך כך זה היה מגיל 31, הגיל שבו פגעה בשאול מחלת עור נדירה, שגרמה לפגיעה הרסנית בגופו ולכאבי תופת לאורך כל השנים האלה. וכך, המאבק הקשה הזה, הקשה מנשוא, הפך גם הוא לסמל, סמל של התמודדות, התמודדות חזיתית גאה, מתריסה וכואבת. וכך הוא אמר באחד הראיונות: למרות כל מה שאני עובר, יש לי כוח לעודד, לעודד אחרים שנמצאים במצב דומה לשלי. ויש רבים בינינו שחולים, שכואבים, שסובלים, ושאול מעודד. ומהיכן שואבים את הכוח, הוא נשאל ועונה: מהמשפחה, מאשתי סוזן, מהילדים, מהנכדים. 
       
       ושאול המשיך לחייך, איש אופטימי כמעט תמיד. עובד סוציאלי בנשמתו ואיש עשייה בהווייתו. ראש הלובי החברתי בכנסת, סמל למאבק בלתי מתפשר למען החלשים בינינו, קולט עלייה בגדול ובהצלחה. נראה את הקליטה המופלאה של העולים במגדל-העמק, וגם על כך נאמר לשאול תודה. 
       
       שאול עמור נולד ב-21 בדצמבר 1940 בבוז'אד שבמרוקו, ונפטר ב-2 באוקטובר 2004, י"ז בתשרי תשס"ה במגדל-העמק. נער שעלה בגפו לארץ לאחר שמצא ספר על השואה בארון הספרים שבביתו, קרא את הספר, נסער עד עמקי נשמתו, התייסר ובכה - כך הוא סיפר כאן מעל במת הכנסת באחד מימי השואה בכנסת. ילד במרוקו שקורא על השואה ולא מוצא לעצמו מנוחה. מסקנתו היתה ברורה לו, לעלות לארץ ולתרום לתקומתה של המדינה. וכך קם לנו ראש עיר ושר בישראל; אבא, בעל, אח, חבר ומנהיג. 
       
       שאול עמור, יהי זכרך ברוך. 
       
היו"ר ראובן ריבלין:
       
       אני מאוד מודה לחברת הכנסת נעמי בלומנטל. אני מתכבד להזמין את אחרון הדוברים, חבר הכנסת עמיר פרץ, ידידו הקרוב והטוב של שאול עמור. 
       
עמיר פרץ (עם אחד):
       
       אדוני היושב-ראש, חברי הכנסת, היום כשאני עומד בפניכם, בפני המשפחה, בפני ראש העיר, בפני אהוביו של שאול עמור, וצריך לשאת דברים לזכרו, אני אומר רק שביום שבו נודע ששאול נפטר, הגעתי לביתו. בלילה שבו עזבתי, ישבתי וכתבתי קינה שקראתי אותה בבית-העלמין. החלטתי, לאחר שדיברתי עם המשפחה, שאותה קינה שנשאתי על שאול בבית-העלמין, אשא גם עכשיו. 
       
       אני אומר רק משפט אחד לחברי הכנסת. אנחנו הגענו מכפר קטן במרוקו, מבוז'אד כפי שאמרו אחרים כאן; כפר קטן ומעניין. רק אציין שמהכפר הזה בקדנציה מסוימת היו שלושה חברי כנסת: גם שאול, גם יהודה לנקרי וגם אני. בוודאי זאת היתה אחת הגאוות הגדולות ביותר של שאול.
       
       קינה לשאול:  "קינה לך שאול כתבתי,/ קינה בה תיאמר זעקתי,/ קינה שתהדהד ותזעזע שמים וארץ./ עליך שאול, שחייך נראו כחיים ללא קץ./ קינה לך, יליד בוז'אד, הכפר אותו אהבת./ הכפר שאת ראייתך לחיים ממנו שאבת./ כי כל איש שואל, מאיפה לך שאול, מאיפה לך שאול, שאלת הכוח,/ את הכוח להתעלות, את כוח האצילות, את הכוח לסלוח.// 
       
       "קינה לך כי הפכת אח בכור לכולנו,/ כי פרצת דרך לעצמך אך פילסת גם עבורנו./ קינה לך אחי הבכור שמעולם לא הבטת לאחור/ בזעם ובכעס, רק בהבנה ונועם העדפת תמיד לבחור,/ קינה לך אחי הבכור על כי שאבת כוחות עצומים/ עת חזרנו ביחד לרחובות בוז'אד לזיכרונות עצובים./ קינה לך על כי שוטטנו ברחובות עד שהגענו לכיכר,/ שם סבך בבא מאיר נרצח באכזריות כשמתפילת השבת חזר./ קינה לך שאול איך כילד בן 11, עוד לא נער, על כתפך את סבך הגוסס הרמת, להצילו רצית,/ והוא לא ניצל והלך ונשאר רק צער.// 
       
       "קינה לך על כי לא רצית להאשים את הכפריים/ ואמרת, זרים נוכריים עשו את הרצח, לא הם אשמים./ קינה לך שאול שעשית מעשה,/ כשאביך משה שנפטר והוא רק בן 30,/ אתה ואחיך שלמה, שני ילדים צעירים,/ יצאתם אל המסע הארוך לישראל כציונים מגשימים.// 
       
       "קינה לך שאול כי גם מממא סעדה אמך, שאותה כל כך אהבת,/ שהגיעה עם אחותך חסיבה, וגם ממנה אחרי זמן קצר התייתמת./ קינה לך כי הטרגדיה נטעה בך כוח ועוצמות,/ שתמיד ביטלת את השנאות ועודדת את החלומות והתקוות./ קינה לך כי המשכת להביט בערגה ובגעגועים,/ ותמיד המשכת לדבר על עתיד בתוך חיים תמימים ויפים.// 
       
       "קינה לך אחי הבכור, אך לא רק קינתנו אנחנו,/ כי כל הארץ תקונן על האיש שאיבדנו./ תקונן מגדל-העמק על כי קשה מנשוא היא המכה/ שנפרדה מראש עיר אהוב שבנה ללא הפסקה,/ תקונן אדמת מגדל-העמק, שקיבלה אותך אל חיקה/ אף כי אהבה אותך בחוץ ממשיך לעשות הכול כדי לחזקה. 
       
       "תקונן הכנסת על כי הלך מאתנו פרלמנטר./ איש רב-פעלים, שמעולם לא התפשר בדבר./ איש שהביא לבית-המחוקקים כללים אחרים, שהפכו לסמלים/ אתיקה ואסתטיקה, הגינות וחברות, שהינה מנת חלקם של אנשים ישרים./ איש שהוביל והנהיג והפיח רוח חיים בשדולה החברתית,/ כי בזה ראה את ייעודה האמיתי של התפיסה הציונית./ תקונן לה הממשלה על כך כי הלך שר בישראל,/ שר שהיה למצפון המהלך ביום ובליל./ שר שלא היה זקוק לתיק, לא לכוח ולא רדף שררה,/ כי אהבת העם אליו היתה העוצמה האמיתית שבתוכו בערה.//
       
       תקונן עליך קהילתך, קהילת בוז'אד הקטנה,/ על כי גיבורה נלקח ממנה/ תקונן בבכי על כי לא יהיה מי שידאג ויבטיח/ כי את המסורת והשורשים נמשיך להנציח./ תקונן עליך ירושלים, שתמיד היתה בפיך,/ ותמיד תמיד היתה על ראש שמחתך./ וכל מי ששפר מזלו והיה אתך בערבים שמחים/ ידע כי הרגע היפה ביותר היה זה בו נשאת בקולך זמירות ופיוטים./ כך זימרת וזימרת, וכאשר לשיאים הגעת, פצחת בקול גדול/ שבחי ירושלים, שבחי ירושלים, העיר אותה אהבת/ והיית מוכן לעשות עבורה את הכול.// 
       
       "קינה לך שאול, אחי הבכור/ ואין לי דרך להציע, קינה למשפחתך, לסוזן,/ לענבר, לשרית, למושיקו, ליהונתן, לשלמה,/ לחסיבה, לחתנים ולמשפחה כולה./ אין לי דרך להציע להם קינה/ כי קינתם בשברם, בזעקתם, בבכייתם./ אין לי קינה להציע להם, שאול/ אלא אהבה גדולה שתחזק את כולם ותעזור/ להם לגבור על החלל העצום שהותרת./ אני יודע כי זה מה שאתה רוצה/ שבמקום קינה ניתן להם ציווי בשמך/ לא להתפרק, לאהוב כפי שלמדנו ממך./ להמשיך את כל אשר עשית ובנית./ להמשיך ולטפח את כל אשר אהבת.//
       
       "שאול, אחי הבכור, אחי הבכיר,/ אתה בוודאי יושב עם המלאכים ועם כל יושבי שמים,/ שקיבלו אליהם נשמה טהורה/ שאול, אחי הבכור, אחי הבכיר,/ אתה נמצא היום למעלה מביט אלינו,/ ואת עולמנו עבור כולנו מאיר.// 
       
       שאול אחי, אתה הולך לדרכך, לוחם ללא חת,/ שנלחם וניצח בכל אשר הלך, שהוא צועד בדרכים,/ ואפילו המחלה הארורה שנאבקה בך לא יכלה לך עשרות שנים./ אתה הולך, אחי, עטור המאבקים, הקרבות והסבל,/ אתה הולך, אחי, ואנו נשארים, שוקעים אל האבל./ אתה הולך, אחי, ותנוח בשלום על משכבך./ אתה הולך ואנו נשארים עם צוואתך./ אתה הולך, אחי, וזו העת לך להצדיע,/ כי לך, אחי, יותר מכול, בגאון לשאת מגיע".
       
       היום, בקינתי לך שאול, חשפתי רק מעט, כי פועלך ומעשיך ניתן לומר רק מקצת. היום הוא יום לומר דברים לאיש של המעש ולא של המלל. היום  אנו נושאים עבורך דברי שבח והלל, ומעל הכול, אחי שאול, תישאר לעולם הלוחם החברתי בישראל. יהיה זכרך ברוך.
       
היו"ר ראובן ריבלין:
       
       תודה לחבר הכנסת עמיר פרץ. סוזן, הבנות, הבן מושיקו, תם חלק זה של ישיבת הכנסת היום. תמה הישיבה המיוחדת לזכרו של השר וחבר הכנסת לשעבר והחבר האהוב שאול עמור. הפסקה בת חמש דקות.
       
       (הישיבה נפסקה ב-11:54 ונתחדשה ב-11:58.)
       
       
הצעות לסדר
       
היו"ר ראובן ריבלין:
       
       אני מחדש את הישיבה. על סדר-היום: שאילתות בעל-פה. לפני כן, יש לי שתי בקשות לפי סעיף 53. האחת היא של חבר הכנסת אזולאי, ולאחר מכן, לקראת עיד אל-פיטר, וגם אחרי ליל אל-קאדר, אאפשר לחבר הכנסת עבד-אלמאלכ דהאמשה לומר כמה מלים.
       
דוד אזולאי (ש"ס):
       
       אדוני היושב-ראש, אני רוצה להודות לך על כך שאתה מאפשר לי, על-פי התקנון, להביע מחאה. 
       
       אתמול נגרם נזק לכ-1,000 מצבות בבית-העלמין הישן בעכו, וכן נגרם נזק למתקני הדלקת נרות, ניפוץ מצבות - ונדליזם לשמו. זה מראה מזעזע המזכיר את העבר בארצות אירופה. רבים מתושבי עכו פנו מזועזעים עד לעומק נפשם. 
       
       אדוני היושב-ראש, טרם נרגעו הרוחות בעכו על חילול בית-הקברות הישן, והנה הבוקר אנחנו מגלים שרפת בית-הכנסת על שם הרב חיים פינטו, זכר צדיק לברכה, בעכו. בית-הכנסת נשרף על כל תכולתו ונגרם נזק רב. הרב הראשי לעכו, הרב ישר, הביא את העניין לידיעתי כשגרונו נחנק מדמעות והוא מזועזע מהמראה הנורא. 
       
       אדוני היושב-ראש, אין זו הפעם הראשונה שמחוללים בתי-הקברות בצפון; חולל בית-כנסת ברמלה. אני מבקש ופונה מכאן, מעל במה זו, לשר לביטחון פנים להורות למשטרה לחקור ולמצות את החקירה ולהביא אותם פושעים, הפוגעים בקודשי ישראל, לדין מהר ככל האפשר. תודה, אדוני.
       
היו"ר ראובן ריבלין:
       
       אני מודה לחבר הכנסת אזולאי על שהעלה את הנושא הזה כהצעה דחופה. אני מאפשר לחבר הכנסת עבד-אלמאלכ דהאמשה לומר מלים מספר לקראת עיד אל-פיטר ולאחר ליל אל-קאדר, שהם ימים מקודשים,ימי חשבון נפש וימי חריצת דין. בבקשה, חבר הכנסת עבד-אלמאלכ דהאמשה.
       
עבד-אלמאלכ דהאמשה (רע"ם):
       
       תודה, אדוני היושב-ראש. מכובדתי השרה, חברי חברי הכנסת, אני רוצה לאחל לכל בני עמנו ולכל הצמים בעולם כולו, שיהיה חג שמח וחג של קבלה ושל מחילה מהקדוש-ברוך-הוא. 
       
       וברשותך, אדוני, אני אשא את הדברים בערבית.
       
היו"ר ראובן ריבלין:
       
       ברצון. בבקשה. 
       
עבד-אלמאלכ דהאמשה (רע"ם):
       
       אולי בצורה יותר מכובדת.
       
היו"ר ראובן ריבלין:
       
       בבקשה, ברצון. 
       
עבד-אלמאלכ דהאמשה (רע"ם):
       
       (נושא דברים בשפה הערבית; להלן תרגומם לעברית:
       
       ברצוננו לאחל לכל בני עמנו, הפלסטיני והערבי, ולכל הצמים ועושי החסדים בעולם, שבשנה הבאה לעת ישוב רמדאן יהיה מצבנו בכי טוב, ושעיד אל-פיטר יהיה חג מחילה, ברכה וקבלה מאת האל יתגדל ויתעלה, ושהאל יברככם.)
       
       תודה רבה, אדוני. 
       
היו"ר ראובן ריבלין:
       
       תודה רבה. ובהזדמנות זאת, בשם כל חברות וחברי הכנסת אני מבקש לברך את כל המאמינים המוסלמים באשר הם, ובעיקר את המאמינים בארצות ערב, שכנינו, ואת הפלסטינים, וכמובן המוסלמים אזרחי מדינת ישראל, בברכת חג שמח, ובברכת תשובה ומחילה ראויה. תודה רבה.
        

שאילתות בעל-פה
       
היו"ר ראובן ריבלין:
       
       רבותי חברי הכנסת, השאילתות בעל-פה. אני לא רואה פה את חבר הכנסת יאיר פרץ, ואחר כך, שלא תהיה פה שום אי-הבנה. ובכן, חבר הכנסת יאיר פרץ אינו נוכח באולם, ואנחנו לא נוכל לבקש מהשרה שתשיב. אני מצטער על כך ומתנצל בפני השרה - אלא אם כן היא רוצה להתייחס לנושא עצמו.
       
מאיר פרוש (יהדות התורה):
       
       חשוב מאוד.
       
היו"ר ראובן ריבלין:
       
       חבר הכנסת פרוש - אלא אם כן היא רואה חשיבות להתייחס לעניין עצמו. כבוד השרה תבוא ותעלה על הבמה. 
       
מאיר פרוש (יהדות התורה):
       
       - - -
       
היו"ר ראובן ריבלין:
       
       שמעתי. קודם כול, מדובר פה בשאילתא של חבר הכנסת יאיר פרץ בנושא הבנייה בפריפריה, ואחר כך יהיו שאלות, אחרי שהיא תשיב, לחבר הכנסת פרוש ולחבר הכנסת אורי אריאל. 
       
שרת הבינוי והשיכון ציפי לבני:
       
       אדוני היושב-ראש, כנסת נכבדה, אף שיכולתי אולי לנצל את ההזדמנות ולא לענות על השאילתא, הנושא חשוב מאוד בעיני ולכן אני אתייחס ביוזמתי. שאל חבר הכנסת פרץ ביחס לבנייה בפריפריה. אכן, ניכרת האטה בפעילות הבנייה באזורי הפריפריה. אנחנו יכולים לראות ביטוי לזה גם במכרזים לקרקע לבנייה, שבוטלו על-ידי מינהל מקרקעי ישראל, מכיוון שלא היו בהם משתתפים.  
       
       המצב הזה, מלבד הסיבות שעוסקות בהאטה המתמשכת בענף הבנייה בכלל, לדעתי קשורות בחלקן לביטול שהיה בשנת 2003 של מענקי המשכנתאות שניתנו באזורי הפריפריה, בנגב וגליל. אני חשבתי אז שזו טעות לבטל את המענקים האלה. אני חושבת שצריך להחזיר לאוכלוסיות שאנחנו רוצים לעודד אותן לבוא לפריפריה לנגב ולגליל, בין בדרך של מענק ובין בדרך של הטבה אחרת, אותם תמריצים שיעודדו אותם גם להגיע. מטבע הדברים, כמובן, הדבר יכול לעודד את ענף הבנייה באותם מקומות, אבל בעיני החשיבות היא לא רק ענף הבנייה, אלא גם העברת אוכלוסיות חזקות ובכלל למקומות שבעיני יש להם עדיפות לאומית מהמעלה הראשונה - הנגב, הגליל, הפריפריה.
       
       לכן, אני מתכוונת, גם במהלך התקופה הזאת, וטרם אישור התקציב לקראת שנת 2005 בכנסת, להמשיך בהתדיינות שיש לי מול משרד האוצר, כדי לנסות ולשכנע שלא מדובר כאן בעלות שאין בצדה תועלת, אלא יש כאן תועלת חברתית, לאומית וכלכלית מהמעלה הראשונה, ואני מקווה שנוכל להיות אנשי בשורות. 
       
היו"ר ראובן ריבלין:
       
       האם גברתי מתכוונת להתייחס גם לפסק-הדין של בית-המשפט הגבוה לצדק בנושא זה?
       
שרת הבינוי והשיכון ציפי לבני:
       
       לא. פסק-הדין - - -
       
היו"ר ראובן ריבלין:
       
       תודה רבה. רק שאלתי, זה בסדר. חבר הכנסת פרוש – בבקשה, אדוני, שאלה נוספת, ואחריו - חבר הכנסת אורי אריאל.
       
מאיר פרוש (יהדות התורה):
       
       גברתי השרה, אדוני היושב-ראש, אני בוודאי הייתי רוצה לשמוע מהשרה איך זה קורה שמעכבים את ההקצבות של הוועדה הבין-משרדית לפיתוח מבני דת, שעורך-הדין אמנון דה-הרטוך מעכב, אבל זה לא ממין העניין. אני בכל אופן - - -
       
שרת הבינוי והשיכון ציפי לבני:
       
       זה העניין. 
       
מאיר פרוש (יהדות התורה):
       
       כן, אבל אני חושב שיש בכל אופן ממשלה, ויש שרה, ואם העבירו את כל הכסף למשרד השיכון, לא יכולים לעכב פיתוח מבני דת. לא יעלה על הדעת שיעכבו פיתוח כלשהו, ודאי שגם לא בנושא הזה. ולא נולדנו אחרי 56 שנים, ואי-אפשר לחלק את הכסף.
       
היו"ר ראובן ריבלין:
       
       השאלה, השאלה. 
       
מאיר פרוש (יהדות התורה):
       
       השאלה שלי היא כך: האם השרה רואה איזה אור בקצה המנהרה בכל מה שקשור למענקים ולמשכנתאות? חבר הכנסת הירשזון, כיושב-ראש ועדת הכספים, הודיע לפני יום-יומיים שהאוצר הולך לשחרר 150 מיליון שקל עבור משכנתאות. האם יש אמת בדבר? מתי זה הולך לקרות? הרי אנחנו יודעים שבלי מענקים ובלי משכנתאות לא נוכל למשוך את האוכלוסיות לאותם אזורי עדיפות.
       
היו"ר ראובן ריבלין:
       
       זאת לא הצעה לסדר-היום. תודה רבה לחבר הכנסת פרוש. חבר הכנסת אורי אריאל, בבקשה. השרה תענה במקשה אחת על שתי השאלות. בבקשה. 
       
אורי יהודה אריאל (האיחוד הלאומי - ישראל ביתנו):
       
       תודה. אדוני היושב-ראש, גברתי השרה, במה שנקרא "תוכנית ההתנתקות" שהממשלה החליטה עליה, כתוב בדברי ההקדמה שיהיו אזורים שבהם ישראל לא תהיה, אבל מאידך היא תחזק אזורים אחרים. מה שנמסר לי זה שבכוונתך לקצץ באופן משמעותי את הסיוע ואת התמיכה בתשתיות ביהודה ושומרון ולתת עדיפות לנגב ולגליל. האם זה נכון? מדוע ולמה?
       
היו"ר ראובן ריבלין:
       
       השאלה היא בהחלט לגיטימית. השרה, אני לא יודע אם היא מוכנה לעניין, כי כאשר היא דיברה על הפריפריה, היא דיברה על הפריפריה בתוך שטחי מדינת ישראל. השאלה היא לגיטימית, היא תחליט אם היא צריכה לענות. בבקשה.
       
       
שרת הבינוי והשיכון ציפי לבני:
       
       לשתי השאלות הראשונות. קודם כול, אני אשלים את נושא סדרי העדיפויות בנוגע למשכנתאות. אני התחלתי בהתדיינות מול האוצר ערב אישור תקציב 2005 בנושא המשכנתאות, כשביקשתי להחזיר את המענקים לשתי קבוצות, לצורך העניין. האחת העולים החדשים – בכובעי כשרת הקליטה – והשנייה, להחזיר את המשכנתאות למי שיגיע, אכן, לאזורי עדיפות לאומית, כגון הנגב, הגליל והפריפריה. 
       
       לצערי הרב, לא קיבלתי את מה - לא אני, אבל לצערי הרב, לא הצלחתי לשכנע את האוצר. קיבלתי רק איזה סכום, כדי שאתו אוכל לעודד עולים שיגיעו לנגב ולגליל, כשאנחנו מנסים עכשיו לעבוד על תוכנית שיהיה בה תמריץ, אבל מבחינת האוצר, לא תהיה בה הוצאה חד-פעמית באותה שנת תקציב, כמו מענקי המשכנתאות, דוגמאות כמו השתתפות בריבית ועוד תמריצים מהסוג הזה. 
       
       מאחר שגם אחרי החלטת הממשלה הודעתי שאין בכוונתי להרים ידיים בעניין הזה, נקבעה לי פגישה עם אנשי האוצר כדי לדון בנושא הזה, והיא תתקיים בשבוע הבא, ואני מקווה שנוכל להגיע להסכמות. כשרה בממשלה אני מחויבת להחלטות הממשלה, כמובן, אבל כשרת השיכון - ולצורך העניין גם הקליטה, בעניין של העולים - אני עדיין רואה פתח להידברות בניסיון לשנות, במסגרת ההליכים בכנסת, את תקציב 2005 בעניין הזה. 
       
       ביחס למבני דת, אכן הנושא תקוע - ואני מצטערת שאני משתמשת במונח הזה, אבל זה המצב - אצל עורך-הדין אמנון דה-הרטוך במשרד המשפטים. אני פועלת, עם משרד המשפטים, כדי לנסות ולגמור את העניין.
       
מאיר פרוש (יהדות התורה):
       
       השר עוזר לך?
       
שרת הבינוי והשיכון ציפי לבני:
       
       אתמול ביקשתי לדעת מה קורה, כי בעיני המצב הוא בלתי נסבל - מצב שבו יש תקציב אבל אי-אפשר להשתמש בו. אנחנו נמצאים במצבים שחלק ממבני הדת כבר התחילו להיבנות, רק אי-אפשר להשלים אותם. נמסר לי אמש שבטווח של שבוע-שבועיים העניין ייגמר, ובכל מקרה, ההישג הנוסף שלא היה צריך מלכתחילה להיות הוא, שהתקציב שיועד לכך בשנת 2004 לא ייעלם מפני שהוא לא הוצא, אלא יעבור לתקציב 2005, וניתן יהיה לעשות בו שימוש למבני דת בשנת 2005.

מאיר פרוש (יהדות התורה):
       
       כבר ארבע שנים  - - -

היו"ר ראובן ריבלין:
       
       זה לא דו-שיח, לא דו-שיח. היא משיבה על שאלה. כל שאלה נוספת - תשלח לה מכתב. 
       
שרת הבינוי והשיכון ציפי לבני:
       
       בעניין הזה אני שותפה למאבק הנכון שצריך כדי לשחרר - נכון שצריכים להיות קריטריונים, וזאת העמדה שאתה מגיע משרד המשפטים, וזה בסדר, אלא שיש גם פרק זמן שבו צריך לגמור כבר את תהליך קביעת הקריטריונים, וכאמור, אמש התעניינתי בנושא, מאחר שאני רואה את חשיבותו. 
       
היו"ר ראובן ריבלין:
       
       אשר לשאלתו. 
       
שרת הבינוי והשיכון ציפי לבני:
       
       ביחס לשאלה הנוספת - כמו שאר המשרדים, גם משרדי נמצא בתהליכי קיצוצים. בנושא של גושי ההתנחלויות, עם כניסתי לתפקיד - וגם יכולת לראות את זה - דווקא שוחררו מכרזים לבנייה שהיו בתחומים האלה, אם אנחנו מדברים על אריאל, מעלה-אדומים ועוד. במסגרת ההיערכות הבעתי את חשיבות חיזוק הפריפריה, הנגב, הגליל. אני מאמינה בזה. אני חושבת שזה יעד לאומי, ואני חושבת שגם אלה שמתנגדים להתנתקות צריכים להתייצב בעניין הציוני, הלאומי הזה, כדי לחזק את המקומות האלה. 
       
       במקביל, מאחר שמטבע הדברים אני צריכה לקבוע סדרי עדיפויות, אכן אותו חלק תקציבי שמתייחס למה שקרוי "המינהל לבנייה כפרית", שהיה עד כה בהשוואה לבנייה העירונית, בהשוואה לשיקום שכונות, בהשוואה לפריפריה, במצב שהוא לא היה על בסיס שוויוני, כפי שנדרש, ביקשתי לערוך בו התאמות על-פי סדרי עדיפויות שהצבתי. 
       
       הכוונה היא לתת לכל אזרח את זכויותיו, מבחינת מה שהמדינה מחויבת בו ביחס לשיכון, ולקבוע את סדרי העדיפויות האלה, ואני מקווה שתצטרפו לסדרי העדיפויות האלה.
       
היו"ר ראובן ריבלין:
       
       תודה לשרה. כבוד שר התחבורה ישיב על השאילתא של חבר הכנסת אהוד רצאבי. שר התחבורה נמצא פה והוא שומע.
       
203. תעריפי נסיעה שונים בקווי "אגד"
       
אהוד רצאבי (שינוי):
       
       בכמה קווי אוטובוס של חברת "אגד" מונהגים תעריפי נסיעה מוזלים שרק חלק מהציבור נהנה מהם.
       
       רצוני לשאול:
       
       1. לאילו קווים אישר משרדך שני תעריפים שונים לאותו יעד מתוך הבחנה בין סוגי האוכלוסייה המשתמשת?
       
       2. האם יש קווי "אגד" שבהם מופעלים תעריפים שונים ליעדים זהים ללא אישור משרדך, ואם כן – אילו הם?
       
היו"ר ראובן ריבלין:
       
       כבוד השר יעלה, ולאחר מכן חבר הכנסת רצאבי יוכל לשאול שאלה נוספת, וגם חברי הכנסת טלב אלסאנע ואבשלום וילן.
       
שר התחבורה מאיר שטרית:
       
        אדוני היושב-ראש, אני מתכבד להשיב על שאילתא בעל-פה של חבר הכנסת אהוד רצאבי, בנושא: תעריפי נסיעה שונים בקווי "אגד". 
       
       1-2. מערכת התעריפים בקווי השירות קיימת זה שנים ללא הבחנה מיוחדת בין אוכלוסיות שונות. הקריטריונים לקביעת תעריף נסיעה אינם קשורים לסוגי האוכלוסייה, אלא למאפיינים תפעוליים וכלכליים של הקווים.
       
       כל הקווים מיועדים לכלל הציבור, משתמשי התחבורה הציבורית, ועל המפעילים חלה חובה להסיע כל אדם המשלם את שכר הסעתו כנקבע. אי לכך, אין הגבלה כלשהי על שימוש בקווי שירות על שום קבוצת נוסעים. כל האוכלוסייה יכולה להשתמש בהם, בהתאם לנקבע בתקנות התעבורה.
       
       עם זאת, משרדי פועל בשיתוף פעולה עם מפעילי השירות בתחבורה הציבורית, להתאים את השירות לצרכים המיוחדים של אוכלוסיות שונות, כגון יצירת קווים המתאימים במיוחד לנסיעת תלמידים; יצירת קווים הפועלים באזורים כפריים בזמנים לא שגרתיים, לדוגמה – תחבורה ציבורית סדירה בשבתות ובחגי ישראל ליישובים לא-יהודיים על-פי תקנות התעבורה, סעיף 386(א); תגבור קווי שירות קיימים ויצירת קווים מיוחדים המופעלים בימי ראשון, חמישי ושישי להסעת חיילים מבסיסי צה"ל למרכזים עירוניים גדולים. 
       
       נוסף על האמור, פועלים קווים המשרתים את צורכי האוכלוסייה החרדית, אשר מרבה להשתמש בשירותי התחבורה הציבורית ונסמכת בעיקר על אמצעי תחבורה זה. לעתים קיים פער בין קווים מסוימים, למשל בין קו ירושלים-תל-אביב לבין קו ירושלים-בני ברק, ופער זה מוסבר ברמת השימוש הגבוהה המאפיינת את קווי בני-ברק. כמו כן, נחזור ונדגיש כי קו 400, המחבר את ירושלים עם בני-ברק, אינו משרת את האוכלוסייה החרדית בלבד, אלא גם נוסעים רבים אחרים המגיעים ליעדים כמו אוניברסיטת בר-אילן, גבעתיים ועוד. יצוין כי בקו זה מרבים להשתמש גם חיילים.
       
       משרדנו משתדל, במסגרת המשאבים התקציביים, לתקן עיוותי מחירים בין קווים שונים. ולראיה, בקווים 405 ו-480, המקשרים בין ירושלים לתל-אביב, הוזלנו במשך השנים את תעריף הנסיעה במידה משמעותית. המחיר בקווים אלה, שהיה במקור קוד מחיר 18, שהיום הוא 28 שקלים, הוזל לקוד מחיר 10, שהיום הוא 17.70 שקלים, הוזלה בשיעור כולל של 40%. עקב כך קטן הפער בין קווים אלה לבין קווי בני-ברק, והוא עומד כיום על 4% בלבד, כלומר, פער לא משמעותי.
       
       כמו כן, משרדנו פועל לעידוד השימוש בתחבורה ציבורית גם ביישובים פריפריאליים, על-ידי קביעת מחיר נסיעה עירונית נמוך במיוחד. לדוגמה, מחיר נסיעה עירונית בנתיבות, באופקים, ביוקנעם, בחצור-הגלילית, במגדל-העמק, ברכסים, בשדרות, בערד, בדימונה ועוד עומד על 2.20 שקלים, כשמחיר הנסיעה העירונית בשאר הערים הוא בין 4.70 שקלים ל-5.50 שקלים. 
       
       כל הקווים פועלים ברשיון משרד התחבורה, מפוקחים, ועל כן התעריפים הנגבים בהם הם באישור המשרד.
       
היו"ר ראובן ריבלין:
       
       תודה. חבר הכנסת רצאבי, שאלה נוספת.
       
אהוד רצאבי (שינוי):
       
       כיצד אדוני מסביר את האפליה במחירים הנגבים על-ידי "אגד" בין אלה הנגבים מנוסעים חרדים לבין יתר האוכלוסייה, דתיים וחילונים - בקווי "אגד מהדרין". לדוגמה, בקו 980, שמשמש סטודנטים הלומדים באוניברסיטת בר-אילן ונוסעים מצפת לבני-ברק, המחיר הרגיל הוא 32 שקלים. סטודנט מכוח החוק מקבל 10% הנחה, ולכן הוא משלם 28 שקלים, ובחור ישיבה לעומת זאת משלם 15 שקלים.
       
       להזכירך, "אגד" זה מונופול, והמחירים שלו מסובסדים על-ידי הממשלה. אני מדבר רק על קווים שיכולים לשמש גם כאלה וגם כאלה, כאשר אדם שונה מקבל מחירים שונים. גם היתה על זה תוכנית בטלוויזיה.
       
שר התחבורה מאיר שטרית:
       
       ציינת שהקו הזה פרטי.
       
אהוד רצאבי (שינוי):
       
       הקו הזה הוא לא פרטי, זה "אגד".
       
שר התחבורה מאיר שטרית:
       
       איזה קו ציינת? הזכרת שם?
       
אהוד רצאבי (שינוי):
       
       מס' 980.
       
שר התחבורה מאיר שטרית:
       
       לא, אמרת שם של חברה.

אהוד רצאבי (שינוי):
       
       "אגד מהדרין".

רוני בריזון (שינוי):
       
       הקו הוא קו מהדרין, החברה היא "אגד".
       
אהוד רצאבי (שינוי):
       
       החברה היא "אגד", הקו הוא קו מהדרין, שיש בו תורים נפרדים ומקומות ישיבה נפרדים.
       
היו"ר ראובן ריבלין:
       
       השאלה ברורה. "אגד מהדרין" זה לא חברה נפרדת, זה "אגד" שמקיימת קו מהדרין. בבקשה, חבר הכנסת טלב אלסאנע, ואחריו – חבר הכנסת אבשלום וילן.
       
טלב אלסאנע (רע"ם):
       
       אדוני היושב-ראש, כבוד השר, חברי הכנסת, היום התפרסם ב"ידיעות אחרונות", כי משדה התעופה בהרצלייה לא מאפשרים להטיס מי שאיננו יהודי. מהבירור התברר שזה לא סתם מקרי, אלא זו הנחיה של רשות שדות התעופה. האם הדבר הזה הגיע לידיעתו של השר? האם זה בטיפולו? ומה בכוונתו לעשות? תודה רבה.
       
היו"ר ראובן ריבלין:
       
       תודה רבה לחבר הכנסת טלב אלסאנע. חבר הכנסת וילן. השאלה של חבר הכנסת טלב אלסאנע אינה נובעת מהשאלה. אם השר ירצה – יענה עליה, כמובן אם גם הפרטים בידיו. בבקשה.
       
אבשלום וילן (יחד):
       
       אדוני השר, בהמשך לשאלתו של חבר הכנסת רצאבי, האם ייתכן שיש שני סוגי מחירים, האחד לסטודנטים והשני לתלמידי ישיבות? האם המשרד הנחה את "אגד" שלא לבצע שום אפליה מסוג כזה, או שזו בסך הכול ספקולציה פרועה?

יעקב ליצמן (יהדות התורה):
       
       זה בדיוק כמו גן-הילדים: יש שני מחירים, והחרדים משלמים יותר.
       
רוני בריזון (שינוי):
       
- - -

היו"ר ראובן ריבלין:
       
       נא לא להתווכח.
       
קריאות:
       
       - - -
       
היו"ר ראובן ריבלין:
       
       רבותי, זה שלב של שאילתה בעל-פה. חבר הכנסת בריזון. חבר הכנסת ליצמן. חבר הכנסת רצאבי, אדוני רוצה תשובות? זה זמנך, הם תופסים טרמפ על זמנך. חבר הכנסת ליצמן. חבר הכנסת בריזון, חברך לסיעה שאל את השר.
       
רוני בריזון (שינוי):
       
       אדוני לא משתיק את חבר הכנסת ליצמן.
       
היו"ר ראובן ריבלין:
       
       השתקתי אותו. ודאי וודאי.
       
שר התחבורה מאיר שטרית:
       
       לשאלתו של חבר הכנסת רצאבי, הנחתי שהדברים שלי הבהירו היטב היטב את התשובה על השאלה שלך. אני אחזור ואסביר עכשיו בעל-פה עם פירוש רש"י. במקומות שבהם מספר הנוסעים בקו של "אגד" הוא הרבה יותר גדול, נגיד אם בכל אוטובוס נורמלי 50% מהמקומות תפוסים, ובקווים מסוימים תפוסים 100% המקומות, ברור ש"אגד" מבחינה כלכלית יכולה להרשות לעצמה בקו הזה להוריד מחירים בצורה משמעותית, והיא עדיין לא מפסידה.

היו"ר ראובן ריבלין:
       
       כבוד השר, מה שאני רוצה לשמוע בתשובתך על שאלתו של חבר הכנסת רצאבי היא, האם המדינה מסבסדת את ההנחה שאנשים מקבלים.

שר התחבורה מאיר שטרית:
       
       התשובה שלי היא, לא. כדאי להם מסחרית. כש-100% המקומות באוטובוס תפוסים כל הזמן, "אגד" יכולה להרשות לעצמה להציע בקו הזה מחיר זול יותר, ולכן על הקו הזה היא מקבלת פחות סובסידיה מאשר על קו שיש בו פחות נוסעים, והיא מקבלת סובסידיה יותר גדולה. שנית, המדינה לא רק שלא אוסרת, היא קובעת שכל אדם יכול לנסוע בקו הזה. אדם שרוצה לנסוע בקו הזה דווקא יכול לנסוע, אין איסור. "אגד" חייבת להוביל אותו.
       
אהוד רצאבי (שינוי):
       
       כבוד השר, אם באותו רגע עולה חרדי שמשלם 15 שקלים, שנייה אחרי זה עולה חילוני - - -
       
שר התחבורה מאיר שטרית:
       
       הוא משלם אותו דבר. אין דבר כזה. חבר הכנסת רצאבי, אם תביא לי תלונה - - -

היו"ר ראובן ריבלין:
       
       חבר הכנסת רצאבי, לא שומעים אותך.
       
יעקב ליצמן (יהדות התורה):
       
       - - -
       
היו"ר ראובן ריבלין:
       
       חבר הכנסת ליצמן, נא לשבת במקומך אם אתה רוצה לומר דבר.
       
יעקב ליצמן (יהדות התורה):
       
       הם לא יודעים על מה הם מדברים. הם סתם מחפשים דברים.
       
היו"ר ראובן ריבלין:
       
       אדוני השר.
       
שר התחבורה מאיר שטרית:
       
       תשלח סטודנט שייסע בקו הזה, אם ידרשו ממנו מחיר יקר, אני מבקש שהוא יפנה אלי בתלונה אישית. חד וחלק, אין פה אפליה, ולא יכולה להיות אפליה, זה בניגוד לחוק.

היו"ר ראובן ריבלין:
       
       חבר הכנסת רצאבי, מה שכבוד השר אומר, שמי שעולה על קו 380, "אגד מהדרין", בין שיהיה תלמיד ישיבה ובין שלא יהיה תלמיד ישיבה, בין שיהיה גבר ובין שיהיה אשה, בין שיהיה עני ובין שיהיה עשיר, ישלם אותו מחיר.
       
שר התחבורה מאיר שטרית:
       
       כל אחד וטעמו. מי שאישית מעדיף שלא לנסוע בקו של חרדים - ישלם יותר. כל אחד ישלם מה שהוא רוצה. 
       
       לשאלתו של חבר הכנסת טלב אלסאנע על שדה התעופה בהרצלייה - הובאה לידיעתי התקרית שהיתה שם. אין פה אפליה בין יהודים לערבים, או בין יהודים לנוצרים או אחרים. לכולם אותם כללים. אדם, לפני שהוא יכול לטוס במטוס פרטי משדה התעופה הרצלייה, צריך לקבל אישור לפני הטיסה, מראש, גם מאנשי שדה התעופה - - -
       
ואסל טאהא (בל"ד):
       
       זה לא נכון. 
       
שר התחבורה מאיר שטרית:
       
       כן נכון. גם של שדה התעופה - - -
       
ואסל טאהא (בל"ד):
       
       אין הנחיות. - - - "כלבוטק". 
       
היו"ר ראובן ריבלין:
       
       חברים. אי-אפשר לקיים - - -
       
שר התחבורה מאיר שטרית:
       
       אני לא מסתכל על תוכנית "כלבוטק". אני אומר לך מה החוק מחייב. החוק מחייב שאדם יקבל מראש אישור לטיסה פרטית. כל מי שלא מביא אישור מראש, לא יכול לטוס. לא משנה אם הוא יהודי, ערבי או נוצרי. 
       
קריאה:
       
       - - -

היו"ר ראובן ריבלין:
       
       אין ויכוח כאן. זו שאלה, קיבלת תשובה. חבר הכנסת טלב אלסאנע, תדע איך להמשיך את זה. 
       
שר התחבורה מאיר שטרית:
       
       חבר הכנסת וילן שאל לגבי שני סוגי מחירים. אני חושב, חבר הכנסת וילן, שתשובתי ברורה. אין שני סוגי מחירים. לכל קו יש מחיר אחד. אבל אפרופו צריך לומר - אנחנו עושים הפרטה של הרבה מאוד קווים, גם ב"אגד" וגם ב"דן", כדי ליצור תחרות מול "אגד", כאשר עד היום כבר הופרטו 8% מקווי "אגד" ו-13% מקווי "דן", והמטרה שלנו להגיע להפרטה של 25%. נוכחנו שבמכרזים הללו, המחירים בקווים האלה יורדים בצורה משמעותית, אף שמפעילים אותם בלי סובסידיה. אני לא יכול לומר שכולם מרוויחים. לצערי, חלקם גם מפסיד, אבל המחירים יורדים בצורה משמעותית. 
       
היו"ר ראובן ריבלין:
       
       כבוד שר התחבורה יישאר על מקומו וישיב על שאילתא שהופנתה לראש הממשלה על-ידי חבר הכנסת אורי אריאל בעניין הזמנת סקרים על-ידי משרד ראש הממשלה. 
       
       
200. הזמנת סקרים על-ידי משרד ראש הממשלה
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, אדוני השר, חברי הכנסת, הנושא הוא הזמנת סקרים על-ידי משרד ראש הממשלה. 
       
       ברצוני לשאול את ראש הממשלה: 
       
       1. מה הוא התקציב המיועד לעריכת סקרים במשרדך? 
       
       2. באילו תחומים נעשים הסקרים? 
       
       3. מה היא יתרת התקציב? 
       
       4. האם נעשו סקרים פוליטים ו/או מפלגתיים? 
       
שר התחבורה מאיר שטרית:
       
       אדוני היושב-ראש, אני מתכבד לענות על שאילתא בעל-פה מס' 200, של חבר הכנסת יהודה אריאל, בנושא: הזמנת סקרים על-ידי משרד ראש הממשלה.
       
       1. התקציב המיועד לעריכת סקרים שאושר בכנסת הוא 709,000 שקל. בתוספת העודפים הוא מיליון שקל. 
       
       2. התחומים שבהם נעשים הסקרים הם - מדיניים, חברתיים, כלכליים, ביטחוניים והלכי רוח ביחס לממשלה. 
       
       3. יתרת התקציב היא 244,000 שקל. 
       
       4. משרד ראש הממשלה לא הזמין ולא אישר סקרים פוליטיים או מפלגתיים. 
       
אורי יהודה אריאל (האיחוד הלאומי - ישראל ביתנו):
       
       אדוני השר, תודה על התשובה. אני רוצה לשאול את השר: האם לקראת הבחירות בעוד חודשים מספר ימשיך המשרד להקפיד על כך שלא יבוצעו סקרים פוליטיים ו/או מפלגתיים?
       
היו"ר ראובן ריבלין:
       
       חבר הכנסת אופיר פינס - שאלה נוספת. אחריו - חבר הכנסת נסים זאב. 
       
אופיר פינס-פז (העבודה-מימד):
       
       אדוני היושב-ראש, אדוני השר, אני רוצה להודות לאורי אריאל על השאלה החשובה. קודם כול – אני רוצה לשאול: האם משרד ראש הממשלה מקיים מכרזים בין סוקרים, או שיש לו סוקרים שמביאים אותם מהבית, או מהפריימריס, או מכל מיני מקומות? שאלה שנייה - האם יש הפרדה בין תקציב הסקרים של משרד ראש הממשלה לתקציב הסקרים של לשכת ראש הממשלה? שאלה שלישית - האם יש גידול בתקציב הסקרים לעומת השנה שעברה? צריך להביא בחשבון שבכלל, תקציב משרד ראש הממשלה לשנת 2005 גדל באופן דרמטי לעומת 2004, ואם אתה מוכן להתייחס לזה -  כשכולם מצטמצמים, משרד ראש הממשלה גדל. הייתי שמח לשמוע. 
       
היו"ר ראובן ריבלין:
       
       זה בדיון על התקציב. 
       
אופיר פינס-פז (העבודה-מימד):
       
       זה, אולי, בדיון נפרד. 
       
היו"ר ראובן ריבלין:
       
       תודה רבה. חבר הכנסת נסים זאב. 
       
נסים זאב (ש"ס):
       
       אדוני היושב-ראש. תמיד כשיש מותרות בתקציב אומרים: זה בא מהעודפים. כאילו אנחנו נמצאים בשני סוגי תקציב, תקציב שהוא מחושב - - -
       
היו"ר ראובן ריבלין:
       
       מה השאלה? 
       
נסים זאב (ש"ס):
       
       השאלה שלי היא: התשובה של העודפים, כאילו הסכום הזה, אך ורק משום שהוא בא מהעודפים, זה יכול להניח את דעתנו. אני רוצה לדעת אם יש באמת סדר עדיפויות כאשר באים ואומרים: התקציב הזה, בסדר העדיפויות של הממשלה - העדיפות היא להעביר את זה לסקרים ולא לקצבאות של משפחות ברוכות ילדים, למשל. 
       
היו"ר ראובן ריבלין:
       
	תודה רבה לחבר הכנסת נסים זאב. כבוד השר ישיב. 

שר התחבורה מאיר שטרית:
       
	לשאלה של אורי אריאל – מאחר שהבחירות תהיינה בנובמבר 2006 - - 

אורי יהודה אריאל (האיחוד הלאומי - ישראל ביתנו):
       
       לא ב-2007? 
       
שר התחבורה מאיר שטרית:
       
       2006, כפי שקבע בית-המשפט העליון. - - אז אין שום כוונה, בינתיים, לשנות שום דבר במדיניות הסקרים של ראש הממשלה; לא חוסכים ולא עוצרים ולא כלום. המצב יישאר בעינו, כמו שהוא עכשיו. 
       
קריאה:
       
       - - -
       
שר התחבורה מאיר שטרית:
       
       אנחנו עושים משאל עם, אם להתנתק מהסקרים. 
       
       לשאלה של חבר הכנסת אופיר פינס לגבי המכרזים - נדמה לי שהתחומים האלה של הזמנת סקר או משהו, למיטב ידיעתי, גם על-פי החוק פטורים ממכרז. לכן, כשאתה מזמין סקר -  על מה תעשה מכרז, על המחיר של הסקר? אתה, כשאתה רוצה לעשות סקר - - -
       
היו"ר ראובן ריבלין:
       
       כמו משרת אמון. 
       
שר התחבורה מאיר שטרית:
       
       כמו תכנון. יש המון נושאים שלא חייבים מכרז. כל משרד בוחר את מי שהוא רוצה. זה לא נכון גם בפרסום. בפרסום עושים מכרזים. הממשלה עושה מכרזים באמצעות מרכז ההסברה. 

אופיר פינס-פז (העבודה-מימד):
       
       אתה מבין, אדוני השר, שאין היגיון במה שאתה אומר? כי אם פרסום מחייב מכרז, למה - - -? 
       
שר התחבורה מאיר שטרית:
       
       יש משרדי פרסום קיימים. זה מקצוע קיים. לגבי סקרים - אתה סומך על סוקר מסוים ולא סומך על סוקר אחר. 

אופיר פינס-פז (העבודה-מימד):
       
       אין  שאלה של מחיר? 
       
שר התחבורה מאיר שטרית:
       
       מחיר? כל אחד מנהל משא-ומתן ומקבל את המחיר הטוב ביותר, אבל אתה בוחר את הסוקר שאתה רוצה. תאר לך שאתה רוצה לעשות סקר אצל מינה צמח. אתה מוציא מכרז - - -

אופיר פינס-פז (העבודה-מימד):
       
       היא מציעה פי-שניים ממישהו אחר - - -
       
שר התחבורה מאיר שטרית:
       
       מאה אחוז. אז אם שווה לי, אם אני סומך על הסקר שלה וחושב שרק בעקבות הסקר שלה אני אקבל החלטה - שווה לי לשלם את הכסף, אם אני רוצה אותה. אחרת תקבל במכרז מי שעושה לך סקר ב-10 גרוש. אז תסמוך על זה? אי-אפשר. לכן בסקרים אין מכרזים. בפרסום יש - זה מקצוע. 
       
היו"ר ראובן ריבלין:
       
       חבר הכנסת, אל תחיה במצב כזה שאתם אף פעם לא תגיעו לשלטון בחזרה. 
       
שר התחבורה מאיר שטרית:
       
       למיטב ידיעתי, אין הפרדה בין תקציב המכרזים לתקציב הסקרים של משרד ראש הממשלה או של לשכת ראש הממשלה. ראש הממשלה אחראי לכל המשרד. זה משרד ראש הממשלה וכולל את הכול באחד. 
       
       שאלת אם יש גידול בנושא -  כחבר ועדת הכספים אתה יכול לבדוק בתקציב. אני לא יכול לענות על זה, כי אני באמת לא יודע, אבל אפשר להסתכל בתקציב בהשוואה לשנה שעברה ואפשר לראות. 
       
אופיר פינס-פז (העבודה-מימד):
       
	זה לא מפורט, זה לא מופיע בספר התקציב.

שר התחבורה מאיר שטרית:
       
       אז אפשר לבדוק את זה באגף התקציבים. אתה יכול לקבל פירוט מלא. למיטב ידיעתי, מאחר שכל תקציב הקניות בממשלה קוצץ בשנה שעברה ב-4%, אז גם זה קוצץ ב-4%, כי זה חל על כל סעיפי הקניות בתקציב, ואני לא חושב שזה חריג. 
       
       עכשיו לשאלה של חבר הכנסת נסים זאב – ההגדרה שלך לעודפים פשוט מוטעית. העודפים שאני ציינתי, שמגיעים למיליון שקל - זה לא עודפים סתם, מסעיפים אחרים בתקציב, אלא זה עודף מסעיף הסקרים בשנה שעברה שלא נוצל. על-פי החוק, בכל סעיף שלא נוצל - מותר להעביר את העודפים שנה קדימה. זה נקרא עודפים. אז זה לא בא ממקום אחר. 

היו"ר ראובן ריבלין:

	עודפים שלא נוצלו. 

שר התחבורה מאיר שטרית:
       
       זה עודפים שלא נוצלו באותו סעיף. 
       
היו"ר ראובן ריבלין:
       
       תודה רבה. אני מאוד מודה לשר התחבורה אשר ענה בשם משרד התחבורה ובשם ראש הממשלה. אני מזמין את סגן שר הביטחון להשיב על שאילתא בעל-פה, שגם השואלים הנוספים עליה כבר נקבעו על-ידי המזכירות, והם חברי הכנסת יולי אדלשטיין ואבשלום וילן. חבר הכנסת רוני בריזון ישאל את השאלה בנושא השימוש בבדיקות פוליגרף בצה"ל. 
       
201. שימוש בבדיקות פוליגרף בצה"ל
       
רוני בריזון (שינוי):
       
       פורסם, כי התפטרותו של מפקד אגודת עזה, תת-אלוף שמואל זכאי, נובעת מאילוצו להיבדק בפוליגרף.
       
       רצוני לשאול:
       
       1. האם נבדקו בעבר קצינים בכירים בצה"ל בפוליגרף, ואם כן - מה היו תוצאות הבדיקות?
       
       2. האם ננקטו צעדים נגד הקצינים?
       
       3. האם תדירות בדיקות הקצינים בפוליגרף גוברת בשנים האחרונות, ואם כן - מדוע?
       
       4. האם התייחסות צה"ל לתוצאות הפוליגרף היא חד-משמעית?
       
היו"ר ראובן ריבלין:
       
       תודה רבה. אדוני סגן השר, בבקשה.
       
סגן שר הביטחון זאב בוים:
       
       אדוני היושב-ראש, חבר הכנסת רוני בריזון, 1. התשובה היא כן, נבדקו גם בעבר קצינים בכירים בצה"ל בפוליגרף - - -

היו"ר ראובן ריבלין:
       
       בהסכמתם. 

רוני בריזון (שינוי):
       
       בהסכמתם?

סגן שר הביטחון זאב בוים:
       
       לא, גם לא לפי הסכמתם. יש נושאים שונים שבהם נבדקים על-פי קרבה ורגישות, למשל עניינים רגישים וחסויים. יש פה נוהל שמעוגן למעשה גם בחוק. אם כן, מובן שמטעמי צנעת פרט אני לא אפרט את ממצאי הבדיקות.
       
       2. במקרים שבהם נתגלו ממצאים שחייבו טיפול, אכן ננקטו הצעדים הנדרשים.
       
       3. קיימת עלייה בכמות בדיקות הפוליגרף, וזאת במסגרת שיפור וטיוב ההליכים של בדיקות הביטחון למשרתים בתפקידים רגישים ובהתאם לחוק.
       
       4. תוצאות הפוליגרף הן מרכיב חשוב, אבל בוודאי לא יחיד במכלול של שיקולים כאשר מדובר במצבים כאלה.

היו"ר ראובן ריבלין:
       
       תודה רבה. שאלה נוספת לרוני בריזון. 

רוני בריזון (שינוי):
       
       לאור תשובתו של אדוני, אני לא שואל את השאלה שהתכוונתי לשאול אלא מתייחס לדבריו של אדוני בדבר החובה לעמוד בבדיקת פוליגרף, זאת אומרת גם בדיקות שאינן בהסכמה - ואני מבקש לשאול, האם יכול קצין בכיר להתנגד להיבדק בפוליגרף. 


היו"ר ראובן ריבלין:
       
       בעניינים שאינם קבועים בחוק. אני לא יודע על עניין שקבוע בחוק, אבל בעניינים שאינם קבועים בחוק - כדאי לסייג. 

רוני בריזון (שינוי):
       
       - - - חוק שמחייב אדם להיבדק בפוליגרף.

היו"ר ראובן ריבלין:
       
       יש עניין שנדמה לי שמי שמתקבל לעבודה מסוימת נותן את הסכמתו מראש. 

סגן שר הביטחון זאב בוים:
       
       יש.

רוני בריזון (שינוי):
       
       כן, אבל אז הוא לא קצין בכיר.

היו"ר ראובן ריבלין:
       
        הוא יכול להיות גם קצין בכיר. השאלה היא שאלה ברורה. חבר הכנסת יולי אדלשטיין, ואחריו - חבר הכנסת וילן. 

יולי-יואל אדלשטיין (הליכוד):
       
       תודה. אדוני היושב-ראש, חברי חברי הכנסת, כבוד סגן השר, התפטרותו או קבלת ההתפטרות של תת-אלוף זכאי לאלתר, יצרה אני מניח מציאות לא פשוטה באחד האזורים הרגישים ביותר מבחינה ביטחונית. השאלה שלי היא, האם אדוני אינו חושב שהתגובה היתה קצת מוגזמת, ולא היה מקום שמערכת הביטחון לפחות תתעל את זה לאיזה תהליך פרישה עם חפיפה, כפי שמקובל, ומה עכשיו בכוונת ראשי מערכת הביטחון לעשות על מנת למנוע את המורכבות הנוספת במציאות המורכבת בלאו הכי. תודה רבה.

היו"ר ראובן ריבלין:
       
       תודה. חבר הכנסת וילן, בבקשה.

אבשלום וילן (יחד):
       
       אדוני היושב-ראש, אדוני סגן שר הביטחון, האם נראה לך תקין שרמטכ"ל מקיים מערכת יחסים עם בכירי קציניו באמצעות פוליגרף? האם אתם לא חושבים שמי ששולח אנשים לקרב חייב לדרוש מהם אמון מוחלט? ברגע שאין לו אמון - יעשה מה שהוא רוצה. עצם השימוש במכשיר בין רמטכ"ל לקציניו הבכירים - פוליגרף - האם אין בכך בעיניך טעם לפגם ומעשה שהוא מחוץ לכל הקשר הגיוני?

היו"ר ראובן ריבלין:
       
       תודה. סגן השר ישיב.

סגן שר הביטחון זאב בוים:
       
       אדוני היושב-ראש, קודם כול לגבי העניין של האפשרות להתנגד. האפשרות להתנגד קיימת לגבי סוגיות כמו הסוגיה האחרונה שעלתה, אבל צריך לדעת שהשימוש בפוליגרף במערכת הביטחון בכלל הוא קיים ונדרש, וחייבים לעמוד בו באותם תחומים שהם תחומים רגישים, ואנשים שהם חשופים לתחומים אלה חייבים לעבור מערכת של בדיקות, בתוך זה בדיקת פוליגרף. 
       
       אשר לשאלה של חבר הכנסת אדלשטיין - - -

היו"ר ראובן ריבלין:
       
       אני מוכרח לומר, שגם לי זו היתה הפתעה, וזה דבר חשוב. חבר כנסת בריזון, אדוני יכול לבדוק את החוקים הנוגעים בדבר ולראות.

רוני בריזון (שינוי):
       
       - - - לעשות את זה, אדוני. זאת אחת מזכויות היסוד של אדם - - -

היו"ר ראובן ריבלין:
       
       כן, אבל פה יש דבר שהוא גם לטובת - - - זה תנאי סף שהחוק קובע.

רוני בריזון (שינוי):
       
       אני חושב שזכות השתיקה עומדת לו לאדם - - -

היו"ר ראובן ריבלין:
       
       ודאי. נדמה לי שזה נוגד את חוק כבוד האדם וחירותו. 

סגן שר הביטחון זאב בוים:
       
       אולי אני אוסיף. ייתכן מאוד - אני גם מוכן לבדוק את זה - אבל זה עניין של היגיון ישר. יש לא מעט אנשים שנדרשים בתוך מערכת הביטחון כאמור לתחומים מאוד רגישים. יכול אדם לבוא ולומר: אני מבקש לא להיבדק בפוליגרף, וברור לי לגמרי שכתוצאה מכך לא אוכל לשרת באותו מקום או באותו תפקיד ולהיות חשוף לדברים האלה. אני חושב שזה אפשרי, אבל מי שנדרש וגם מבקש להיות בתחומים אלה ולהיחשף אליהם, חייב לעבור.

היו"ר ראובן ריבלין:
       
       את ההסכמה מראש.

סגן שר הביטחון זאב בוים:
       
       לגבי העניין שהעלו חברי הכנסת אדלשטיין וגם חבר הכנסת וילן - אפשר להעריך שהיתה תגובה מוגזמת, אפשר לשאול שאלות כמו שחבר הכנסת וילן שואל לגבי דרך ומערכת היחסים בתוך הפיקוד. 
       
       צריך לומר - והעניין נודע - שהיה חשד לדליפה בתוך מסגרת מצומצמת בצמרת פיקוד ברצועת-עזה - הדלפות שלא היו ראויות, לא נכון היה לעשות אותן, ואלוף הפיקוד ביקש חקירה בעניין הזה, ובמסגרת החקירה הזאת וכיוון שלא היה אפשר להגיע לחקר האמת, השתמשו גם במכשיר הזה. אני לא רוצה לעבור על כל השתלשלות העניין. 
       
       אין ספק שמה שאתה אומר לגבי האמון - הרי זה הכלל שמתקיים לגבי האמון בתוך מערכת הפיקוד. היה פה משהו יוצא דופן לחלוטין, ובמצב יוצא דופן לחלוטין נערכה בדיקה שהיא בדרך כלל בדיקה לא שגרתית ויוצאת דופן. 
       
       זה למעשה הסיפור מאחורי האירוע - שהוא באמת אירוע לא פשוט. הוא לא פשוט, אבל אני חושב שבנסיבות העניין בסופו של דבר פעם אחת הרמטכ"ל קיבל את ההחלטה, ופעם שנייה - וגם בזה אני חושב שאני לא מחדש - כתוצאה מהשתלשלות העניין הזה נקבע עכשיו נוהל שהוא נוהל שונה בשאלות מתי ובאיזו סמכות ועל-ידי מי אפשר להפעיל את הפוליגרף בתהליך של תחקיר ובדיקה של סוגיות כאלה.

היו"ר ראובן ריבלין:
       
       תודה רבה. 

סגן שר הביטחון זאב בוים:
       
       תודה רבה.

היו"ר ראובן ריבלין:
       
       אני מאוד מודה לסגן שר הביטחון, זאב בוים. רבותי חברי הכנסת, אנחנו ממשיכים בסדר-היום. יושב-ראש ועדת הפנים אינו נוכח.
       


הצעת חוק הקולנוע (הוראת שעה), התשס"ה-2004 
       ["דברי הכנסת", חוברת זו, עמ' 16297.]
(קריאה ראשונה)
       
היו"ר ראובן ריבלין:
       
       אנחנו ממשיכים בסדר-היום. מי מציג את החוק הבא? כבוד שרת החינוך נמצאת כאן? זה לא יושב-ראש ועדת החינוך? זו קריאה ראשונה. אנחנו יכולים להצביע ישר - זו תשובה והצבעה. אני חושב שאין מחלוקת בין חברי הכנסת. מי שרוצה להצביע בעד הקולנוע, בהתאם להצעתו המקורית של חבר הכנסת שריד, נדמה לי - - -

יוסי שריד (יחד):
       
       - - -

היו"ר ראובן ריבלין:
       
       להקפאת תחולתו של סעיף 11(ב) - היתה ההצעה שלך - - -

יוסי שריד (יחד):
       
       נכון. 

היו"ר ראובן ריבלין:
       
       - - - שאני חשבתי שלא צריך לוותר וגם לבקש. לכן אני חושב שאנחנו - בלי להציג - יכולים להצביע. 
       
שרת החינוך, התרבות והספורט לימור לבנת:
       
       לא, תשובה והצבעה. 
       
היו"ר ראובן ריבלין:
       
       רבותי, השרה משיבה ואנחנו עוברים להצבעה בקריאה ראשונה מייד. כל חברי הכנסת מגובשים בדעתם, ואין פה שום צורך לענות את נפשנו. יש מי שבעד הקולנוע.


שרת החינוך, התרבות והספורט לימור לבנת:
       
       אדוני היושב-ראש, אני מבקשת להשיב תשובה קצרה בהמשך להצעת חוק הקולנוע (הוראת שעה) שהעליתי כאן ביום שני השבוע. לא מיותר להזכיר כאן שחוק הקולנוע המקורי נחקק כאן ביוזמתו של יושב-ראש הכנסת, חבר הכנסת רובי ריבלין.

היו"ר ראובן ריבלין:
       
       יחד עם חברי הכנסת לשעבר דדי צוקר ויונה יהב, שלימים היה לראש עיר.

מתן וילנאי (העבודה-מימד):
       
       - - -

היו"ר ראובן ריבלין:
       
       אנחנו העברנו את החוק, ואחר כך אתם העברתם את אי-הקפאתו. 

שרת החינוך, התרבות והספורט לימור לבנת:
       
       נכון, נכון.

היו"ר ראובן ריבלין:
       
       זה היה כבוד השר וילנאי. 

שרת החינוך, התרבות והספורט לימור לבנת:
       
       בכל אופן, הוראת השעה לתיקון לחוק הקולנוע, סעיף 11(ב), קובעת למעשה הקפאה של הסעיף שקובע ש-50% מהתמלוגים שמשולמים על-ידי זכייני הרשות השנייה ובעלי הרשיון לשידורי כבלים ולוויין יופנו למימון תקציב הקולנוע הישראלי, ובמקום זה יעמוד תקציב הקולנוע על 61 מיליון שקל בכל שנה לחמש השנים הקרובות. 
       
       אני רוצה כאן לציין רק, שהסעיף הזה מוסכם על כל ארגוני היוצרים, על כל הארגונים הנוגעים בעניין, ואני מבקשת מהכנסת לאשר זאת בקריאה ראשונה.

היו"ר ראובן ריבלין:
       
       תודה רבה.

קריאה:
       
       - - -

שרת החינוך, התרבות והספורט לימור לבנת:
       
       על דעת כולם. על דעת כולם.

היו"ר ראובן ריבלין:
       
       נא לשבת, כל אחד לתפוס את עמדתו. 

שרת החינוך, התרבות והספורט לימור לבנת:
       
       על דעת כולם. לחמש שנים. 

היו"ר ראובן ריבלין:
       
       לחמש שנים - הקפאה של סעיף 11. אני  חשבתי שלא צריך להקפיא את סעיף 11 ולהוסיף סכום מינימום, כפי שחשב חבר הכנסת שריד. אבל, זה לטובת הקולנוע - כך אומרים אנשי הקולנוע. כל אחד יצביע בהתאם להבנתו. רבותי חברי הכנסת, נא לשבת. אני מפעיל את ההצבעה. 
       
       מי בעד? מי נגד? מי נמנע? נא להצביע.
       
הצבעה מס' 1
       
בעד ההצעה להעביר את הצעת החוק לוועדה - 43
נגד - 4
נמנעים - 4 
ההצעה להעביר את הצעת חוק הקולנוע (הוראת שעה), התשס"ה-2004, 
לוועדת החינוך, התרבות והספורט נתקבלה.
       
היו"ר ראובן ריבלין:
       
       בעד - 43, נגד - 4 ונמנעים - 4. אני קובע שהצעת החוק עברה בקריאה ראשונה, והיא תועבר לוועדת החינוך, התרבות והספורט, על מנת להכינה לקריאה שנייה ולקריאה שלישית. תודה רבה לשרת החינוך, התרבות והספורט.

       
הצעת חוק הדגל והסמל (תיקון מס' 4), התשס"ה-2004
       [מס' כ/51; "דברי הכנסת", מושב שני, חוב' ל"ח, עמ' 15056;  נספחות.]
(קריאה שנייה וקריאה שלישית)

היו"ר ראובן ריבלין:
       
       יעלה ויבוא יושב-ראש ועדת הפנים של הכנסת על מנת להציג את חוק הדגל והסמל (תיקון מס' 4) לקריאה שנייה ולקריאה שלישית. מייד לאחר הצגת הנושא אנחנו נעבור להצבעה.
       
יורי שטרן (יו"ר ועדת הפנים ואיכות הסביבה):
       
       כבוד היושב-ראש, כבוד השרים, מדובר בתיקון חשוב וכביכול מובן מאליו לחקיקה הקיימת, שמעגן בחוק את מעמד ההמנון הלאומי שלנו, "התקווה". זה אולי נשמע מוזר, אבל מעמד השיר הזה עד היום לא מופיע בספר החוקים. יתירה מכך, כאשר התבקשנו לצרף לטקסט החוק גם את תווי ההמנון, התברר שאין תווים שהם רשמיים מספיק כדי לקבוע אותם בחקיקה. המצב המוזר הזה מבקש תיקון, ואני מברך את חבר הכנסת מיכאל נודלמן על שיזם את התיקון הזה לחוק. 
       
       אני חושב שבמאבק שאנחנו מנהלים נגד כרסום יומיומי במעמדם של הסמלים המרכזיים במדינה, עיגון מעמד "התקווה" בחוק וקביעה גם לדורות הבאים שזהו ההמנון, שאנו המדינה היהודית וזה השיר שהתנועה הציונית רשמה וכתבה על דגלה - אבל לא חרתה - ולכן הסמלים היהודיים שמופיעים בשיר הזה ועצם העניין של שיבת ציון, שזה מרכז ההמנון שלנו, זה יקבע את מעמדם לדורות הבאים. כל פעם כשאנחנו נתקלים בערעור על היסודות היהודיים של מדינת ישראל, הסעיף הזה בחוק יעזור לנו לעמוד כנגד. 
       
       אני מבקש מכל חברי הכנסת להצביע - - -
       
היו"ר ראובן ריבלין:
       
       אין הסתייגויות?
       
יורי שטרן (יו"ר ועדת הפנים ואיכות הסביבה):
       
       אין הסתייגויות.
       
היו"ר ראובן ריבלין:
       
       רבותי, לחוק זה אין הסתייגויות. לכן, אנחנו נצביע עליו בקריאה שנייה כמקשה אחת. 
       
       הצעת חוק הדגל והסמל (תיקון  מס' 4), התשס"ה-2004 - רבותי חברי הכנסת, נא להצביע. מי בעד? מי נגד? מי נמנע?
       

הצבעה מס' 2
       
בעד סעיפים 1-3 - 41
נגד - 7
נמנעים - 3 
סעיפים 1-3 נתקבלו.
       
היו"ר ראובן ריבלין:
       
       בעד - 41, נגד - 7 ונמנעים - 3. אני קובע שהחוק עבר בקריאה שנייה.
       
       חבר הכנסת סער, יש לך מה לומר לפני הקריאה השלישית?
       
גדעון סער (הליכוד):
       
       אני רק רוצה להודיע, שהמושבים השתנו ואני עברתי ממקומי והצבעתי במקום חברת הכנסת אברהם.
       
היו"ר ראובן ריבלין:
       
       הבנתי.
       
דני יתום (העבודה-מימד):
       
       לוועדת הכנסת.
       
היו"ר ראובן ריבלין:
       
       הבנתי. בסדר גמור. הודעתך נרשמה.
       
ג'מאל זחאלקה (בל"ד):
       
       אני מציע להעביר את העניין לוועדת הכנסת.
       
היו"ר ראובן ריבלין:
       
       אתה לא יכול להעביר לשום ועדת כנסת, כי עכשיו, חברי הכנסת, כל אחד ישב במקומו ואנחנו נותנים הזדמנות נוספת למי שלא הצביע להצביע, ומי שחשב שטוב שהוא לא מצביע, שלא יצביע. 
       
       נא להצביע בקריאה שלישית על חוק הדגל והסמל. מי בעד?  מי נגד? מי נמנע?

הצבעה מס' 3
       
בעד החוק - 38
בעד ההצעה להסיר מסדר-היום את הצעת החוק - 8
נמנעים - 3 
חוק הדגל והסמל (תיקון מס' 4), התשס"ה-2004, נתקבל.
       
היו"ר ראובן ריבלין:
       
       בעד - 38, נגד - 8 ונמנעים - 3. אני קובע שהצעת החוק עברה בקריאה שלישית ונכנסה לספר החוקים של מדינת ישראל.
       
       פרופסור נודלמן, חבר הכנסת, האם אדוני רוצה לומר משהו? בבקשה.
       
מיכאל נודלמן (האיחוד הלאומי - ישראל ביתנו):
       
       חברי הכנסת, אני רוצה להודות לכם על כך שתמכתם בחוק. בשבילי זה היה דבר לא מובן - איך ההמנון אינו מעוגן בחוק כמו הדגל והסמל. אני חושב שעכשיו, אחרי ההצבעה הזאת, הושלם פרק חוקתי שמתייחס לסמלי המדינה. אני גם חושב שקבלת ההמנון וההגנה עליו בחוק הן דבר חשוב מאוד. זה מחזק את המדינה שלנו כמדינה יהודית ודמוקרטית.
       
       אני רוצה להודות ליושב-ראש ועדת הפנים, חבר הכנסת יורי שטרן, ליועצת המשפטית של ועדת הפנים, עורכת-הדין מירי פרנקל-שור, למנהלת הוועדה, יפה שפירא, ולכל צוות הוועדה. אני רוצה להודות ליחזקאל לביא, מנהל תכנון אסטרטגי במשרד הפנים, שעזר הרבה בהעברת החוק, ולאילנה זיילר ממשרד החינוך. תודה רבה לכולם.
       
היו"ר ראובן ריבלין:
       
       תודה רבה לחבר הכנסת נודלמן.

       
הצעת חוק העונשין (תיקון - איסור שידול חבר הכנסת 
או שר תמורת דבר), התשס"ד-2004
(הצעת קבוצת חברי הכנסת)
[הצעת חוק פ/2231; נספחות.]
       
היו"ר ראובן ריבלין:
       
       אני מזמין את חבר הכנסת יוסי שריד להעלות - - -
       
אופיר פינס-פז (העבודה-מימד):
       
       זו הנמקה מהמקום.
       
היו"ר ראובן ריבלין:
       
       יש הסכמה של הממשלה, וזו הנמקה מהמקום. אדוני יכול לעשות זאת מהצד.
       
יוסי שריד (יחד):
       
       אדוני היושב-ראש, הצעת החוק הונחה על שולחן הכנסת לפני חודשים  מרובים, אולי לפני יותר מחצי שנה. היא עברה גלגולים. מלכתחילה כנראה היה ספק בוועדת שרים לחקיקה, ולאחר מכן במחשבה נוספת ועדת השרים לחקיקה מצאה לנכון, ואני מעריך זאת, לתמוך בהצעה. ההצעה היא תוספת לחוק העונשין, והנוסח ברור מאוד. 
       
       אקרא אותו ואקצר: "(א) חבר גוף בוחר המקבל תמורה כדי שיניע בעצמו או על-ידי אחר נבחר ציבור לעשות פעולה הקשורה בתפקידו, דינו מאסר חמש שנים; (ב) הנותן תמורה לחבר גוף בוחר כדי שיפעל כאמור בסעיף קטן (א), דינו מחצית העונש הקבוע באותו סעיף קטן".
       
       לעניין ההגדרות: "חבר בגוף בוחר" - חבר בגוף שתפקידו לבחור מועמדים לנבחרי ציבור מטעם מפלגה או גוף מדיני בבחירות שבהן אין משתתפים כלל חברי המפלגה או הגוף המדיני; "נבחר ציבור" - חבר כנסת, ראש ממשלה, שר או סגן שר, חבר מועצה של רשות מקומית או ראש רשות מקומית; "תמורה" בהגדרתה היא כסף, שווה כסף, שירות או טובת הנאה אחרת.
       
       זהו נוסח המתואם עם משרד המשפטים. ממשרדו של היועץ המשפטי לממשלה קיבלתי בקשה שלאחר שהצעת החוק הזאת תעבור בקריאה טרומית, אם היא תעבור, אני אסכים להמתין ליוזמה של הממשלה, שהיא בעצם, קרוב לוודאי, יוזמה הזהה להצעת החוק שלי. שאלתי מה עם ההשתהות. אם העכבה היא לטובה, אין לי בעיה. בכל זאת, אם העכבה היא לצורכי קבורה, אני כמובן לא כל כך מסכים. קיבלתי אינדיקציה משוערת של זמן - חודשיים ימים. טוב, אם זה לא יהיה חודשיים זה יהיה שלושה חודשים, ולא נורא. אבל, בהבנות האלה אני קיבלתי גם את הנוסח המתוקן של משרד המשפטים וגם את הבקשה שיהיה כאן מאמץ משולב, גם של הכנסת וגם של הממשלה, כדי להעביר את הצעת החוק החשובה הזאת.
       
היו"ר ראובן ריבלין:
       
       כאחד מחברי הכנסת שצריך להצביע, אני רוצה להבין. נניח, למשל, אדם שהוא בתנועה שמבקשת לחזור לקווי 1967. בא אחד  מחברי תנועתו ומצביע על מנת לספח את שטחי ארץ-ישראל למדינת ישראל, בניגוד למצע מפלגתו, ואומר לו מישהו: "אם תעשה כך או תצביע כך, לא אצביע בשבילך לכנסת הבאה".
       
יוסי שריד (יחד):
       
       אם תקבל תמורה, כלומר כסף או שוה כסף או שירות או טובת הנאה אחרת, זו עבירה פלילית.
       
היו"ר ראובן ריבלין:
       
       הצבעה. אני לא אצביע.
       
יוסי שריד (יחד):
       
       אם אנשים רוצים לשכנע אחד את השני בשוק פתוח של אמונות ודעות, אין דבר יותר לגיטימי מזה.
       
היו"ר ראובן ריבלין:
       
       מאה אחוז. חשוב לומר זאת.
       
קריאה:
       
       - - -
       
היו"ר ראובן ריבלין:
       
       ידוע לי. קודם שר הפנים יאמר שהוא מסכים, ואז תיפתח בפניך האפשרות.
       
       כבוד שר המשפטים, אני לא יכול שאדוני ינהל משא-ומתן עם יושב-ראש הקואליציה.
       
שר המשפטים יוסף לפיד:
       
       אדוני היושב-ראש, יש פה הזדמנות נדירה שוועדת השרים לענייני חקיקה בראשותי החליטה לתמוך בהצעת החוק של חבר הכנסת יוסי שריד, בתנאים מסוימים שתיכף אפרט אותם, ואני מבין שהם מקובלים עליו.
       
       הצעת החוק שלפנינו מבקשת לקבוע, כי חברים בגוף בוחר, העוסקים בשתדלנות אצל חבר כנסת או שר בעבור כסף או טובות הנאה, יעברו עבירה פלילית שעונש מאסר בצדה. בעקבות דיונים שהתקיימו בלשכת היועץ המשפטי לממשלה והנחיות שהוצאו על-ידו בנושא זה, הממשלה מוכנה לתמוך בהצעת החוק בכפוף להסכמת המציע לשני תנאים, ותיכף נשמע את הסכמתו: 1. הנוסח יתואם עם משרד המשפטים; 2. המציע ימתין כחודשיים לאחר העברת ההצעה בקריאה טרומית לגיבוש הנוסח האמור. חבר הכנסת שריד הסכים לתנאים אלה, ולפיכך מוצע לתמוך בהעברת ההצעה בקריאה טרומית, בתנאי שהמציע ימתין ויצטרף לנוסח של משרד המשפטים. מר שריד, האם זה מקובל עליך?
       
יוסי שריד (יחד):
       
       כן.
       
היו"ר ראובן ריבלין:
       
       הוא אמר. הוא מסר שמקובל עליו. הוא אמר, אפילו שלושה חודשים.
       
       הואיל והממשלה מסכימה, קמה הזכות לחבר כנסת להתנגד. ראשון המתנגדים היה חבר הכנסת מיכאל איתן.
       
שאול יהלום (מפד"ל):
       
       - - -
       
היו"ר ראובן ריבלין:
       
       באופן יוצא מן הכלל, ביקש חבר הכנסת בר-און, ונאלצתי לסרב לו. כך גם חבר הכנסת אלון, ונאלצתי לסרב לו.
       
שאול יהלום (מפד"ל):
       
       - - -
       
היו"ר ראובן ריבלין:
       
        חבר הכנסת איתן ודאי יביע השקפה.
       
מיכאל איתן (הליכוד):
       
       אדוני היושב-ראש, כנסת נכבדה, חבר הכנסת יוסי שריד, שאין לי ספק ביחס לנכונותו ומוכנותו להילחם בכל דבר שיש בו ריח של שחיתות, הצעת החוק הזאת לא היתה צריכה לקבל את הסכמת הממשלה והגורמים המקצועיים של משרד המשפטים, כי הצעת החוק הזאת אינה ראויה. בואו ונעבור עליה ותראו על מה אתם הולכים להצביע. ראשית, מדובר פה על כך שכל חבר בגוף בוחר שמשדל חבר כנסת או שר בכל דרך לעשות מעשה או להימנע מלעשות מעשה, שהוא רשאי לעשות אותו, דינו חמש שנות מאסר.
       
חיים אורון (יחד):
       
       תמורת כסף.
       
מיכאל איתן (הליכוד):
       
       תקשיב לי. תמורת כסף, דינו - חמש שנות מאסר. זה אומר כרגע, שכל עורך-דין וכל רואה-חשבון שהוא חבר בגוף של 3,000 איש, הוא כבר עם חמש שנות מאסר כאשר בא אליו קליינט ואומר לו: תשלח מכתב ותבקש שינוי ותעשה מהלך.
       
רן כהן (יחד):
       
       - - - שוחד.
       
רומן ברונפמן (יחד):
       
       - - -
       
אברהם בייגה שוחט (העבודה-מימד):
       
       אז, נוסיף - - -
       
       
מיכאל איתן (הליכוד):
       
       שנית, כל החוק הזה מצחיק, כי חבר המרכז לא יעשה - אשתו תעשה והיא תפנה. כל החוק הזה מצחיק, כי הוא עוסק בשדלנות. החוק צריך לתקן מצב, אבל מקומו בחוק השדלנות. צריך לקבוע מי זכאי להיות שדלן ומי לא ולהסדיר מתי כן ומתי לא, ואז להגיד: על כל אדם. למה רק על חבר הגוף הבוחר? אנחנו תפסנו בזמן האחרון איזה אויב - חבר הגוף הבוחר, וכל דבר היום שמביאים לכנסת וכותבים נגד חבר הגוף הבוחר עובר כאן בלי מחשבה ובלי טיפת ביקורת ובלי היגיון. אתם עובדים בלי היגיון.
       
       הצעת החוק הזאת מצחיקה. אתם מגזימים. אתם לא חושבים. אני בעד להסדיר את עניין השדלנות. אתן לכם דוגמה. לפי החוק הזה, כשמפלגה הולכת לפריימריס, ואני קבלן קולות, ואני אעשה אותו דבר שאתה אומר שאסור לעשות לחבר מרכז, אני פטור. למה?
       
רן כהן (יחד):
       
       אתה יכול להוסיף על החוק, אם אתה רוצה - - -
       
מיכאל איתן (הליכוד):
       
       מדובר פה על אדם שתורם. חבר הכנסת אורון, שענית לי קודם, למה החוק הזה לא חל על אדם שתרם לשר או לחבר הכנסת? למה לו מותר? אני לא אומר כרגע - - -
       
רן כהן (יחד):
       
       - - -
       
מיכאל איתן (הליכוד):
       
       נכון, את כל הדברים האלה צריך להביא לדיון, והחוק הזה לא במקומו. צריך לעשות חוק שמטפל בנושא השדלנות, ושם יהיה כתוב שחברי הגוף הבוחר אינם ראויים או לא יוכלו לעסוק בשדלנות.
       
חיים אורון (יחד):
       
       - - -
       
מיכאל איתן (הליכוד):
       
       כל שדלנות בשכר - זה המאבק שלנו וזו המסגרת.
       
היו"ר ראובן ריבלין:
       
       יש לנו בעיה.
       
מיכאל איתן (הליכוד):
       
       אבל, מאחר שאתם כותבים דברים כלליים, ואתם אומרים, רק לגוף הבוחר, אתם עושים דה-לגיטימציה של כל הגופים הבוחרים. אני שואל את חברי מפלגת העבודה, שהם מפלגה גדולה: לזה אתם רוצים להגיע?
       
חיים אורון (יחד):
       
       כשיהיה חוק - - -
       
אופיר פינס-פז (העבודה-מימד):
       
       שדלנות.
       
היו"ר ראובן ריבלין:
       
       יש רק בעיה אחת. עצרתי את השעון, ויש לך עוד שתי דקות. חבר הכנסת אורון, יש בעיה עם עניין השדלנות. אני עכשיו שוקד בתוך הכנסת לבוא ולברר מהן המגבלות ומה הסף שיכולים להטיל על שדלן בכנסת.
       
רן כהן (יחד):
       
       אדוני היושב-ראש, לא שומעים אותך.
       
היו"ר ראובן ריבלין:
       
       מהם תנאי הסף לגבי שדלן בכנסת? כרגע, התקנות מאפשרות לי רק לאפשר לו להיכנס או לא להיכנס על-פי תנאים שאני קבעתי. שדלן - לפי חופש העיסוק, אדם יכול לקום בבוקר ולהחליט שהוא שדלן. השאלה היא אם  חבר מרכז יכול להיות שדלן בעבור כסף.
       
מיכאל איתן (הליכוד):
       
       אני אומר פעם נוספת: הנושא ראוי לטיפול במסגרת טיפול בנושא השדלנות, שהוא רחב מאוד. אי-אפשר ללכת כך. אתן לכם דוגמה: אם אנחנו רוצים לעשות חוק נגד גנבה, ונכתוב "חבר הגוף הבוחר אסור לו לגנוב", האם לאחרים מותר? אבל, אתם תגידו לי: מיקי, מה אתה מתנגד? כתוב כאן שלחבר הגוף הבוחר אסור לגנוב. מחר יהיה כתוב שלחבר הגוף הבוחר אסור להעלים מס. זה מה שאתם עושים כאן. יש כאן איזה מין שיטה. למה? אני יודע. צריך לתקן והיו ליקויים בגוף הזה, אבל לא בדרך הזאת. צריך לתקן ליקויים, ואני הראשון שאומר שאוי ואבוי לדמוקרטיה הישראלית אם חבר מרכז כזה או אחר, שהוא משתתף בהליך פוליטי, מתרגם זאת לכך שהוא יוכל ללכת לכפות על שר לקבל החלטות ותמורת זה הוא יקבל מהקבוצה שהפעילה אותו תשלום. אבל, זה נכון גם בחוליות אחרות.
       
היו"ר ראובן ריבלין:
       
       מה קורה אם חבר מרכז הוא עורך-דין?
       
מיכאל איתן (הליכוד):
       
       זה נכון גם לגבי אשתו. זה נכון לגבי מי שעשה אותו דבר כאשר הוא לא חבר הגוף הבוחר אבל הוא תרם כסף לשר הזה. זה נכון גם לגבי פריימריס כשיש קבלן קולות. מה אתו?
       
חיים אורון (יחד):
       
       - - -
       
רן כהן (יחד):
       
       אתה רק מדבר - - - תרחיב בוועדה.
       
מיכאל איתן (הליכוד):
       
       כשאתה צריך להיבחר בפריימריס עם מאות אלפי חברים, ואתה בא לאדם שמביא לך אלף או אלפיים או מאתיים איש, למה הוא פטור?
       
       יש כאן נקודה, אבל המגמה הכללית, המסר הכללי הוא ניגוח. בואו נעסוק בזה ברצינות. אני מתפלא, כי משרד המשפטים היה צריך לומר את מה שאני אומר עכשיו. אני מאמין שכשתבוא הצעה של משרד המשפטים, מנוסחת על-ידי אנשי מקצוע ולא במסר פוליטי, היא תהיה שונה ונוכל להתאחד סביבה. הצעה זאת, שתמתין עד שתבוא הצעה של שר המשפטים.

היו"ר ראובן ריבלין:
       
       ישיב חבר הכנסת שריד, ואולי יוסיף שאלה, אם כל עורך-דין ורואה-חשבון, שהוא חבר מרכז מפלגה, לא יוכל עוד להופיע.

מיכאל איתן (הליכוד):
       
       לא אמרתי את זה. 

שר המשפטים יוסף לפיד:
       
       אני יכול לדבר?

היו"ר ראובן ריבלין:
       
       אתה לא יכול. אתה לא יכול לפי התקנון.

שאול יהלום (מפד"ל):
       
       הוא לא יכול לפי התקנון.

היו"ר ראובן ריבלין:
       
       רק המבקש. הממשלה הסכימה, חבר הכנסת איתן התנגד, ועכשיו משיב חבר הכנסת שריד. הואיל ונתתי לחבר הכנסת איתן חמש דקות, גם לך אני נותן חמש דקות, אם כי בדרך כלל נותנים שלוש דקות.

יוסי שריד (יחד):
       
       אני לא בטוח שאזדקק לשלוש דקות, אבל תודה רבה לך.

שאול יהלום (מפד"ל):
       
       אפשר לשאול שאלה? 
       
יוסי שריד (יחד):
       
       קודם כול אני רוצה להשיב על דבריו של חבר הכנסת מיכאל איתן.

היו"ר ראובן ריבלין:
       
       הוא רוצה להשיב, הוא לא רוצה שאלה. הוא יחליט אחרי כן אם הוא רוצה שאלה במסגרת חמש הדקות.

יוסי שריד (יחד):
       
       קודם כול, יש לי הרבה הערכה ליושב-ראש ועדת החוקה, חוק ומשפט, מיכאל איתן. חבר הכנסת מיכאל איתן, כדאי שתקשיב. יש לי הרבה הערכה לחבר הכנסת מיכאל איתן, יושב-ראש ועדת החוקה, חוק ומשפט, ואני לא אומר את זה כמצוות אנשים מלומדה או כמס שפתיים, ואני חושב שהוא גם איש הגון. אבל אני חושב שבמקרה הזה לא ירדת לסוף דעתו של החוק. 
       
       בדבריך אמרת שיש אולי תוספות שצריך להוסיף, ואני כבר אומר לך: אני מוכן. אני כבר מודיע ששתי הדוגמאות שחבר הכנסת איתן הביא – אני בחפץ לב מוכן לכלול אותן בחוק. למשל, אומר חבר הכנסת איתן, טענה שיכולה להיות מופנית, אגב, כלפי כל חוק, שגם אשתו של חבר הגוף הבוחר. בסדר גמור. מה ממני יהלוך? מה אכפת לי? גם אשתו של חבר הגוף הבוחר. אין לי בעיה. לי אין בעיה. יכול להיות שלמשרד המשפטים תהיה איזו בעיה, כי מישהו יכול לשאול: רגע, מה עניין אשתו לכאן? אבל לידיעתך, את הטענה הזאת אפשר לטעון כלפי כל חוק שמגביל נציגי ציבור נבחרים בעניינים כאלה ואחרים. אפשר לומר: רגע, אשתו תעשה את זה. זה בסדר. יש המון פרצות, ואנשים לא הגונים, הפרצה קוראת להם. אבל זה איננו אומר שהחוק איננו בסדר. אתה אומר, גם תורמים? בחפץ לב, חבר הכנסת איתן. אין שום בעיה. נוסיף גם תורמים. בעצם, הטענה העיקרית שלך היתה, שהחוק איננו מקיף ואיננו כולל די צורכו. בסדר גמור, אני אתך בעניין הזה. 
       
       לפעמים אדם מציע הצעת חוק ואתה אומר: מה פתאום? מה קרה לו? הוא ישב בבית וזה מה שהיה לו לחשוב? אני אגיד לך מה היה גלגולה של הצעת החוק הזאת. יום אחד שמעתי, נוסף על כל מה ששומעים, והרי אנחנו יודעים איפה אנחנו חיים, שחבר מרכז של אחת המפלגות הגדולות היה אצל שר ושידל אותו שלא לסגור מפעל שעוסק בייצור ה"מרכבה". הסתבר לאחר מכן שאותו איש הוא חבר מרכז של אחת המפלגות, על-פי עדותו שלו, והוא אמר שזה בסדר גמור, הוא לא רואה בזה שום פסול – אני רואה בזה פסול, אתה רואה בזה פסול – הוא אמר: קיבלתי. בעד מה? קיבל בעד ניסיון לשכנע שר שה"מרכבה" היא פרויקט ראוי. נו? זה מתקבל על הדעת? 
       
       עכשיו, אתה חושב שזה מקרה יחיד? זו דוגמה יחידה? הרי אם זו לא שחיתות, שחבר מרכז - ברור שיש הבדל בין חבר מרכז או חבר גוף בוחר לבין כל אזרח. הרי השר תלוי בו יותר מכפי שהוא תלוי בכל אזרח. שוב, זה עניין של מידתיות. כמובן, אפשר להביא דברים עד אבסורד ולהגיד: תשמע, הוא גם תלוי באזרח כי האזרח יצטרך לבחור בו. נכון. אבל מוכנים לעשות דברים במידה סבירה, במידה הגיונית. לכן זה בכלל לא שייך לחוק השדלנות.  הצעת החוק הזאת באה ממקום אחר לגמרי, ממקום שבו אנשים תלויים יותר ויותר מכפי שהיה אי-פעם במרכזי מפלגות ובגופים בוחרים, והתלות הזאת איננה יכולה בשום פנים ואופן להתיישב ולעלות בקנה אחד עם רצון. 
       
       תחשוב על עניין ה"מרכבה", אולי זה אפילו מפעל ציבורי. מפעל ציבורי הולך לחבר מרכז ליכוד ואומר לו: תשמע, לכם יש יותר כוח מאשר לאזרחים רגילים, תלך לשר ותשכנע אותו, ואני משלם לך כסף. זה נראה לך סביר? את הפרצה הזאת, שהיא פרצה הולכת ומתרחבת, לצערי הרב, הצעת החוק הזאת באה לסתום. כל שאר התוספות – בבקשה, אין שום בעיה. 

שאול יהלום (מפד"ל):
       
       אפשר לשאול שאלה?

היו"ר ראובן ריבלין:
       
       תודה רבה. רבותי חברי הכנסת, נא לשבת ולתפוס מקומותיכם. לא לרוץ, כל אחד יתפוס את מקומו. 
       
       אנחנו מתכוונים לעבור להצבעה בקריאה טרומית על הצעת חוק העונשין (תיקון – איסור שידול חבר הכנסת או שר תמורת דבר), התשס"ד-2004. נא להצביע – מי בעד? מי נגד? מי נמנע? 
       
הצבעה מס' 3
       
בעד ההצעה להעביר את הצעת החוק לדיון מוקדם בוועדה – 47
נגד – 32
נמנעים – 1
ההצעה להעביר את הצעת חוק העונשין (תיקון – איסור שידול חבר הכנסת או שר תמורת דבר), 
התשס"ד-2004, לדיון מוקדם בוועדת החוקה, חוק ומשפט נתקבלה.
       
היו"ר ראובן ריבלין:
       
       47 בעד, 32 נגד, אחד נמנע. אני קובע שהצעת חוק העונשין (תיקון – איסור שידול חבר הכנסת או שר תמורת דבר), התשס"ד-2004, עברה בקריאה טרומית ותועבר לוועדת החוקה, חוק ומשפט על מנת להכינה לקריאה ראשונה. תודה רבה. רבותי, נא להירגע. 
       

הצעת חוק הרשויות המקומיות (ביטול איחוד המועצות המקומיות 
בקה-אל-ע'רביה וג'ת), התשס"ד-2004
[הצעת חוק פ/2383; נספחות.]
(הצעת קבוצת חברי הכנסת)

היו"ר ראובן ריבלין:
       
       אנחנו עוברים להצעת חוק הרשויות המקומיות (ביטול איחוד המועצות המקומיות בקה-אל-ע'רביה וג'ת). יציג את ההצעה חבר הכנסת ג'מאל זחאלקה. עשר דקות לרשותו. אחריו יעלה חבר הכנסת מוחמד ברכה. השר ישיב לשניהם יחד, אלא אם כן אתם מתנגדים שישיב יחד. 

ג'מאל זחאלקה (בל"ד):
       
       מסכימים. 
       
       כבוד היושב-ראש, רבותי חברי הכנסת, בהצעת החוק לא מדובר בעניין תיאורטי. לא מוצע כאן לדון בעצם עקרון האיחוד, ואפילו לא במכלול ההחלטה שנתקבלה במסגרת התוכנית להבראה כלכלית, אלא בעניין הספציפי של בקה--ג'ת, שהתברר שהוא כישלון. האיחוד נכשל. לכן דרושה מחשבה נוספת בנדון, גם של אלה שבעבר תמכו  בחוק עצמו. 
       
       איחוד רשויות מקומיות ואיחוד יישובים מקובל בעולם. בבריטניה, בשווייץ, ברוב המדינות המתוקנות, עושים את זה בדרך כלל בשני תנאים: 1. האיחוד כמנוף לפיתוח ולעיור; 2. בחלק גדול מהמדינות יש משאל בקרב התושבים. שואלים את דעתם של התושבים. שני התנאים האלה לא התקיימו בתוכנית הכללית שנתקבלה בשנה שעברה; ואני לא מסתיר שאני התנגדתי לכך, לא לעיקרון אלא לאיחוד הזה. לצורת האיחוד הזאת היה צריך להתנגד. 
       
       בעניין של בקה--ג'ת, אני פונה לחברי הכנסת, דווקא לאלה שתמכו באיחוד, שישמעו את הנימוקים לצורך לבטל את האיחוד. נוצרו תנאים ונוצר מצב שמצריך מחשבה שנייה, גם של אלה שתמכו. אני אפרט: 
       
       קודם כול, הוחלט שהאיחוד יהיה ב-12 מוקדים, 12 איחודים, כפיילוט. מה זה פיילוט? בודקים, האם נכשל, האם הצליח, ומסיקים מסקנות. בחלק מהאיחודים הללו זה עבר, איכשהו הסתדר, אבל בכמה מהם הוא נכשל כישלון חרוץ. רואים את הכישלון כבר היום וגם רואים שאין עתיד, שבעתיד המצב רק יחמיר ולא ישתפר. לכן, לא צריך לחכות שנים רבות, שיהיה נזק מצטבר לתושבים ולמועצות המקומיות ולשלטון המקומי ביישובים האלה, אלא כבר עכשיו להחליט ולמנוע את המשך הצטברות הנזק. זה ההיגיון של הפיילוט. לכן, לפי  העיקרון שנקבע, יש מקום למחשבה שנייה. 
       
       נקודה שנייה, אדוני היושב-ראש, כל התוכנית הזאת נעשתה כתוכנית של חיסכון וייעול. בסדר. כל הבדיקות שנעשו על-ידי רואי-חשבון של השלטון המקומי ושל גופים עצמאיים ורשמיים, כולם הצביעו על כך שלא יהיה חיסכון של שקל אחד באיחוד הזה. הרבה מהם  טענו שיש צורך להוסיף, לא רק שאין חיסכון אלא שיש עלות נוספת לאיחוד. אז העיקרון - של הממשלה - שעמד מאחורי האיחוד, לא מתקיים כאן. ממילא אם בטלה הסיבה, צריך לבטל את התוצאה של הסיבה. 
       
       ואפשר לבטל את זה, זה לא דבר בלתי הפיך, זה לא מצריך ניתוח מי-יודע-מה. מה גם שעד עכשיו לא נעשו דברים שמצריכים עלות נוספת בשביל לבטל את האיחוד. האיחוד לא חסך כסף וביטולו לא עולה כסף. זה לאלה שמסתכלים על זה מהפריזמה של העלות הכספית. 
       
       הזהרנו מפני האיחוד הזה, הסתבר שהאזהרות שלנו התקיימו בריבית דריבית. האיחוד הזה יצר בעיות חדשות, מתיחויות שלא היו קיימות בעבר בין שני היישובים ובתוך היישובים. התנגדות התושבים והמועצות המקומיות, חברי המועצה - כעת העירייה המשותפת - רק גברה מפני שאנשים ראו בעיניהם שהאיחוד גורם נזק ליישובים ולשלטון המקומי שעומד היום בפני התמוטטות כתוצאה מצעד האיחוד. 
       
       אבל עיקר הדברים, אדוני היושב-ראש, רבותי חברי הכנסת, שההחלטה על האיחוד החילה כמה סעיפים. הסעיף היחיד שמשרד הפנים מוכן ליישם הוא סעיף האיחוד, אבל שאר הסעיפים בהחלטה, משרד הפנים מתנער מהם לחלוטין. אני רוצה לקרוא כלשונה את החלטת הוועדה שהחליטה על האיחוד בין בקה לג'ת. כתוב שם: המצב הכספי של ג'ת רעוע בהרבה מזה של בקה-אל-ע'רביה. על-פי דוחות משרד הפנים ובמסגרת עלויות האיחוד יהיה צורך להסדיר את הנושא, כך שנטל  החובות של ג'ת לא ייפול על תושבי בקה- אל-ע'רביה. היוזמה לאיחוד הרשויות מוצגת - כל-כולה לחסוך כספים לקופת המדינה. במצב כזה, כאשר לא מוצע תמריץ לביצוע ההליך שישפר את איכות החיים ברשות המאוחדת, אין מה שימתן את ההתנגדות הגורפת למהלך. 
       
       איחוד שתי הרשויות יחייב הכרעה בנושאים כמו מיקום אזור תעשייה מתאים לעיר המאוחדת. ועדת חקירה לגבולות בקה-אל-ע'רביה וג'ת מנשה סיימה את עבודתה ואמורה להגיש את המלצותיה לשר הפנים בתקופה הקרובה. 
       
       שלושת התנאים שמוזכרים כאן לא מתקיימים בכלל. המצב היום הוא, שהמועצה המקומית של ג'ת צברה חובות אדירים – בבקה-אל-ע'רביה לא היו חובות - עכשיו מגלגלים את החובות של ג'ת על התושבים של בקה-אל-ע'רביה, שאין להם שום נגיעה לעניין של החובות שם. זה מיסוי לא חוקי על דבר שאדם לא נגוע בו. זה מיסוי עקיף שפוגע בקניינו של אדם, זה אפילו מנוגד לחוק-יסוד. אתה לא יכול לגבות  כסף ממישהו על משהו שאין לו קשר אליו, או לפחות בעבר לא היה לו קשר אליו. 
       
       הסכומים שמשרד הפנים מציע לבקה-אל-ע'רביה, לעירייה המאוחדת, הם נמוכים מאלה שבקה אל-ע'רביה היתה מקבלת לבד, אם היתה מיישמת תוכנית הבראה; והיא מיישמת תוכנית הבראה, היתה נכונות ליישם תוכנית הבראה. 
       
עזמי בשארה (בל"ד):
       
       אדוני היושב-ראש, אני לא רואה אחד ששומע, אפילו אחד לא מקשיב. אחד, חוץ ממך. תסתכל עליהם, אפילו אחד לא מקשיב, והם יצביעו תיכף נגד החוק. תראה לי לפחות אחד. 

היו"ר משה כחלון:
       
       חבר הכנסת בשארה, אין שום סעיף בתקנון שמחייב אותם להקשיב. חבר הכנסת בשארה, הרי גם אתה וגם אני יודעים שמה שחשוב זה שג'ת ובקה יקשיבו, ואני מניח שהם מקשיבים. 
       
ג'מאל זחאלקה (בל"ד):
       
       אני רוצה שחברי הכנסת יקשיבו. 
       
עזמי בשארה (בל"ד):
       
       מה שחשוב, שהחוק יעבור. 
       
ג'מאל זחאלקה (בל"ד):
       
       אני מנסה לשכנע אותם בנימוקים כבדי משקל, אדוני היושב-ראש. יש כאן הפרת חוזה בוטה מצד משרד הפנים. כבוד שר הפנים הוא אדם שמקפיד על חוזים, ככה הוא מצהיר כל היום. אבל אתה לא יכול, יש ארבעה תנאים, אתה לוקח רק אחד, את השאר אתה לא מיישם. יש החלטה - בהחלטת האיחוד צריך להסדיר את חובות ג'ת. החובות האלה, לא רק שאינם מוסדרים, אלא נותנים להם פחות ממה שהיה מקבל כל יישוב לחוד. זה מצב בלתי סביר והפרה של החוזה. 
       
       נקודה שנייה, דובר על תמריצים שימתנו את התנגדות התושבים לאיחוד. אין תמריצים. לא רק שאין תמריצים, אזור התעסוקה שמדובר בו והוועדה המליצה עליו היה מיועד לאינטגרציה בין שני היישובים - השטח הפתוח ביניהם, רובו הופקע לצורך סלילת כביש 61 הרחב והמיותר. זה מונע כל אפשרות לאינטגרציה בין שני היישובים. כלומר, התוכנית דיברה על אינטגרציה, ובפועל יש יותר הפרדה מזו שהיתה כאשר העיריות היו נפרדות. 
       
       ועדת גבולות – העיריות, השלטון המקומי, המועצה המקומית ג'ת ובקה-אל-ע'רביה אמרו, כדי שיהיה איחוד, צריך להרחיב את תחום השיפוט. מה שקרה בפועל - והוועדה קיבלה את זה, עובדה שהיא מפנה אותם לוועדת הגבולות – צמצום; צמצמו את שטח השיפוט של ג'ת, חילקו את השטח, בסכסוך בינם לבין מגל, כלומר, קיבלו רק מחצית השטח. 
       
היו"ר משה כחלון:
       
       אני מבקש לסיים. 
       
ג'מאל זחאלקה (בל"ד):
       
       דעת התושבים, אדוני היושב-ראש, היא נגד האיחוד הזה. ההתנגדות גוברת מפני שהאיחוד הזה גורם נזק חמור ובלתי הפיך לשני היישובים. אני קורא לחברי הכנסת להצביע בעד הצעת החוק לביטול איחוד בקה--ג'ת. תודה רבה. חברי מוחמד ברכה הצטרף להצעת החוק, אני מברך אותו, הוא ידבר וגם יוסיף נימוקים. תודה. 
       
היו"ר משה כחלון:
       
       תודה רבה. 


הצעת חוק הרשויות המקומיות (ביטול איחוד המועצות המקומיות 
בקה-אל-ע'רביה וג'ת), התשס"ד-2004
[הצעת חוק פ/2490; נספחות.]
(הצעת קבוצת חברי הכנסת)


היו"ר משה כחלון:
       
       חבר הכנסת מוחמד ברכה, בבקשה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני רוצה לומר כמה מלים שנוגעות לחבר כנסת חדש, והוא בן היישוב בקה-אל-ע'רביה, חבר הכנסת גאלב מג'אדלה. אני בטוח שלו הוא היה בכנסת בעת שהנחנו על שולחן הכנסת את הצעות החוק, הוא היה מצטרף אליהן ואפילו היה יוזם. לכן אני מרשה לעצמי לומר שזה גם בשמו, אף שהוא לא חתום על הצעות החוק. 
       
גאלב מג'אדלה (העבודה-מימד):
       
       אתה חתמת?
       
מוחמד ברכה (חד"ש-תע"ל):
       
       כן. 
       
גאלב מג'אדלה (העבודה-מימד):
       
       אתה מייצג אותי. 
       
מוחמד ברכה (חד"ש-תע"ל):
       
       תודה. זה למען גילוי נאות, ואני חושב שדווקא הוא, כבן בקה-אל-ע'רביה, היישוב הגדול בין שני היישובים שאנחנו עוסקים בהם, היה יכול להעיד ממקור ראשון על הכישלון הקולוסלי שבמיזוג. אגב, חבר הכנסת ג'מאל זחאלקה, אני לא קורא לזה איחוד. איחוד הוא ביטוי שיש בו מוטיבים חיוביים. זה מיזוג כפייתי, שבא לא כדי להיטיב עם התושבים, לקדם את ענייניהם, לייצר מנגנונים של הבראה ושל שירותים ברמה נאותה, אלא כדי לחסוך לממשלה אי-אלו הוצאות ותקציבים. זה לא התקיים. המיזוג הכפוי הזה לא הפך את ה"שירותים" ליותר זולים. 
       
       דבר שני, המיזוג הזה לא יצר שום מציאות של יציאה מהמשבר שבו היו שרויים שני היישובים ושתי המועצות, העירייה בבקה-אל-ע'רביה והמועצה המקומית בג'ת. לכן, המיזוג הזה נבנה על כפייה ושקר. השקר נחשף והכפייה נשארה. 
       
       לפני כמה שבועות נפגש חבר הכנסת טיבי, חברי לסיעה, עם שר הפנים כדי לדון בעניין. שר הפנים, כמי שמרגיש רגל פה ורגל שם, אומר: אני בעד המיזוג, אבל הכנסת יכולה להחליט והחליטה בתקדים קודם, ולכן אתם תהיו בעלי ההחלטה. אני חושב שחשוב שהכנסת תיקח את היוזמה ותיקח את המושכות לידיה.  
       
       לפני כמה חודשים הכנסת הזאת, ברוב מאוד מרשים, ביטלה את המיזוג בחמשת היישובים הערביים הדרוזיים בצפון, וזה גרם לאנחת רווחה של התושבים שם. הבחירות התקיימו לא מזמן, היתה התמודדות יפה ודמוקרטית ונבחר מי שנבחר, ואנחנו מברכים את אלה שנבחרו ואת אלה שהתמודדו. לא ראיתי שהניסיון הזה של ביטול המיזוג הכפוי של אבו-סנאן וג'וליס וכסרא ויאנוח וירכא יצר מהומות או חוסר איזון בתקציב, או יצר דברים שאף אחד לא ציפה להם. אני חושב שמה שקרה הוא שהדברים חזרו לקדמותם, אנשים ניהלו את יישוביהם על-פי רצונם הדמוקרטי, ואין שום סיבה בעולם להניח שהדברים יהיו אחרת עם בקה-אל-ע'רביה וג'ת.
       
       לדעתי, חשוב להשאיר את הזיהוי הזה של בקה-אל-ע'רביה ואת הזיהוי הזה של ג'ת כזיהוי  שקיים מדורי דורות. המנגנון או התירוץ של חיסכון אינו יכול לייצר מצב סוציאלי ואינו יכול לייצר מצב גיאוגרפי ואינו יכול לייצר מצב מנטלי. אנשי ג'ת ממשיכים להרגיש כתושבי ג'ת, ואנשי בקה-אל-ע'רביה ממשיכים להרגיש שהם תושבי בקה-אל-ע'רביה. זה לא מונע מהם להרגיש שהם אחים, אבל אחווה לא חייבת להיעשות במיזוג כפוי, שהוא בניגוד לאינטרסים של שני היישובים. 
       
       חברי חבר הכנסת זחאלקה דיבר על החובות במועצה המקומית בג'ת וגם על החובות שהיו קיימים בבקה-אל-ע'רביה. הנושא הזה לא רק שלא נפתר, אלא הוא לא בדרך לפתרון. בסופו של דבר, אם בראש מעיינינו יהיה העניין של מתן שירותים נאותים לאנשים, צריך לקיים שני מנגנונים, בכל יישוב מנגנון של מתן שירותים. מנגנון מחייב משרות, מחייב תעסוקה, מחייב נוכחות של המועצה המקומית, של השלטון המקומי. על איזה חיסכון מדברים פה? מה, ינהלו את ג'ת בשלט רחוק או ינהלו את בקה-אל-ע'רביה בשלט רחוק? בג'ת ינהלו וייתנו את השירותים מתוך ג'ת, מתוך משרדים, מתוך מועצה מקומית ומועצה מוניציפלית, וכנ"ל בבקה-אל-ע'רביה. אין שום סיבה לחשוב שפתאום יתהפכו סדרי עולם. 
       
       למה לא חשבו למזג את רמת-גן וגבעתיים? אתה יכול למצוא בית בגבעתיים שהמרפסת שלו היא ברמת-גן, והדברים האלה קיימים. אף אחד לא חושב לפגוע בזיהוי הזה ובמסורת הזאת. אבל, כשמדובר ביישובים ערביים או ביישובים בפריפריה, כאילו היד של משרד הפנים ושל שר הפנים קלה על ההדק. 
       
       לכן, הסיפור של החיסכון הוא סיפור מופרך מיסודו, אלא אם הכוונה היא למוטט, בכוונה תחילה, את השירותים המוניציפליים. אם אתה רוצה לקיים שירותים נאותים, אתה חייב להחזיק מנגנון מוניציפלי שלם ומלא, שכולל חינוך ורווחה ותשתיות וניקיון וכו' בג'ת, ואותו מנגנון גם בבקה-אל-ע'רביה.
       
       שני היישובים האלה סבלו בשנים האחרונות לא רק מהמיזוג, אלא מהפקעת הקרקעות או מסיפוח קרקעות לצורך סלילת כביש 6. הכביש  הזה – אף שמי שנוסע בו רואה שיש מחלף בקה-אל-ע'רביה, המקום הרחוק ביותר מהמחלף הזה הוא בקה-אל-ע'רביה. צריך לעשות סיבוב גדול. זה לא פתח את היישוב לנגישות מבחינה כלכלית. סלילת הכביש שהוקם על אדמות שני הכפרים, על אדמות חקלאיות, לא גרמה לו לפריחה כלכלית, לתעשייה, למסחר. 
       
       דרך אגב, האזור הזה הוא אחד המקומות המעטים של האוכלוסייה הערבית שעדיין יש בהם חקלאות, וחקלאות משגשגת וחקלאות ליצוא, אבל הכביש הזה וההפקעות האלה צמצמו עד מאוד את האפשרות של פריחה ושל שגשוג כלכלי. 
       
       שירותים אין, המצב המוניציפלי "על הפנים", עדיין שקועים בחובות, התעסוקה והמסחר והאפשרות של פיתוח כלכלי הפכו למצומצמים יותר, ומספרים לנו סיפורים על המיזוג היפה והטוב וכו'. לכן אני חושב, ששני היישובים האלה מוכים כבר מספיק. מי שמכיר את המפה יודע מה זה לסלול את כביש 6 מערבית לשני היישובים, כש"הקו הירוק" הוא ממזרח. זה בעצם להציב את שני היישובים בתוך מתחם סגור, שבו אי-אפשר לפתח ולהתפתח. להפיל עליהם את התיק הזה של המיזוג הכפוי או הכפייתי הזה – לדעתי זה בא כדי לפגוע בסופו של דבר בתושבים ובאפשרות שיקבלו שירותים נאותים ותהיה להם התפתחות כלכלית נאותה. 
       
       רבותי חברי הכנסת, אני חושב שהגיע הזמן שהממשלה לא תחשוב במונחים של כיפוף ידיים לתושבים, אלא אם הם רוצים לעשות מיזוג – או "איחוד" בלשונם – בבקשה, נא ללכת לתושבים ולשאול אותם אם הם מעוניינים בדבר. תבוא הממשלה ותציג תוכנית, לא מיזוג כפוי מלמעלה, אלא תוכנית לאזור תעשייה, כבישי גישה, פיתוח חקלאות; תבוא הממשלה לשכנע את התושבים. אבל להנחית את זה במצנח מלמעלה, זה דבר שאינו מתקבל על הדעת, ולכן אין מקום לדעתי להמשך המיזוג הזה, שהוכח כישלונו בצורה הכי ברורה והכי חד-משמעית. 
       
       לכן, אני מבקש מחברי הכנסת לתמוך בהצעת החוק שאומרת, לפרק את המיזוג הכפוי והלא-יעיל והלא-חסכוני. המיזוג הזה, עם כל התחלואים האלה, אינו יכול להתקיים עוד, ואני מבקש מכל חברי הכנסת והשרים שיתמכו. 
       
       ראיתי לפני רגע מחזה מדהים, ששר המשפטים עומד ואומר בשם ועדת השרים לענייני חקיקה שהוא תומך בהצעת חוק של שריד, ויושב-ראש הקואליציה, שאמור לארגן לו את הרוב, צועק "נגד, נגד". איזו התבזות זאת, איזה ביזיון זה. זה לא שלטון, זה ביזיון. תודה. 
       
היו"ר משה כחלון:
       
       תודה רבה, אדוני. אדוני שר הפנים, בבקשה. 
       
שר הפנים אברהם פורז:
       
       אדוני היושב-ראש, חברי הכנסת, אני מניח שהיוזמה להצעת החוק הזאת נובעת מהעובדה שלפני חודשים מספר ביטלה הכנסת איחוד שנעשה בכמה רשויות מקומיות במגזר הדרוזי בגליל המערבי. מה שאני יכול לומר לכם בעניין אותו איחוד – אני מדבר על האיחוד של הדרוזים – שהוא היה אמור להוות מועצה אזורית, כך המליצה ועדה של משרד הפנים. כשהנושא הגיע לוועדת הכספים של הכנסת, חבר כנסת דרוזי, שמכהן פה בבניין, שכנע שצריך לעשות מזה עירייה, ולעשות איחוד מלא. הוא כפה את דעתו על החברים, הוא אמר: אני יודע יותר טוב מכולכם. אחרי שנעשה האיחוד העקום הזה היינו צריכים להתמודד עם הצרה הזאת.
       
       לכן לא נעמדתי, כמו שאני נעמד היום, בצורה נחרצת נגד כל ביטול של איחוד. שם היתה תקלה שנוצרה, כאן אין שום תקלה. איחודים זה לא עונש. איחודים בטווח הארוך ייתנו חיסכון, ייתנו שירותים משופרים, והם לטובת הרשויות שבהן מדובר. אם אנחנו צריכים לבטל את האיחוד הזה, בואו נבטל את כל האיחודים - נבטל הכול, ובואו נדפיס כסף. תביאו מכונה ונדפיס כסף, או שנעלה לכם את מס ההכנסה, שתשלמו עבור בזבוזים ברשויות המקומיות.
       
אופיר פינס-פז (העבודה-מימד):
       
       למה רק ביישובים ערביים? אין לך עוד.
       
שר הפנים אברהם פורז:
       
       למה שאדם אחד יקבל משכורת? יכולים שלושה לקבל משכורת. למה שיהיה גזבר אחד? שיהיו שלושה. למה שיהיה מהנדס אחד? שיהיו ארבעה. בזבוז, בזבוז, בזבוז. איחדנו עוד שתי רשויות, את עיר הכרמל – מדאליית-אל-כרמל ועוספיא, העברנו את עתלית להיות ועד מקומי בחוף הכרמל, העברנו את המושבה כינרת, עם פחות מ-500 תושבים, למועצה האזורית עמק-הירדן, איחדנו את מכבים--רעות עם מודיעין, את רמות-השבים הפכנו לוועד מקומי במסגרת דרום-השרון, איחדנו עוד שלוש רשויות מקומיות במגזר הערבי, את בענה, דיר-אל-אסד ומג'ד-אל-כרום לעיר אחת מאוד מוצלחת, את סביון עם גני-יהודה, את בקה-אל-ע'רביה עם ג'ת, ואת יהוד עם נווה-מונוסון. 
       
       לגבי בקה-אל-ע'רביה וג'ת. אם אתם מאמינים שפיצול יושיע את העיר, ומשרד הפנים יזרוק כסף – התשובה היא לא. אנחנו נותנים העדפה בתקציבים ובכל דבר למי שהתאחד. גם בקה-אל-ע'רביה וג'ת קיבלו יותר מאשר היו מקבלות אם הן לא היו מתאחדות. אני יכול להגיד לכם, שבהתאם לתוכנית ההבראה שנחתמה, היישוב המאוחד הזה אמור לקבל 34 מיליון שקל מכספי המדינה. ברשויות האלה היה ניהול כושל, לא גובים ארנונה ומוציאים הוצאות מיותרות. המשבר לא נובע מעמדת המדינה, המשבר נובע מניהול לקוי.
       
אופיר פינס-פז (העבודה-מימד):
       
       אפשר לשאול אותך שאלה? למה לא איחדת את גבעתיים ורמת-גן? 
       
שר הפנים אברהם פורז:
       
       אסביר לך. אין יתרון לאיחוד ערים גדולות, משום שאם היית פעם בלונדון או בפריס – אם לא היית אני מציע לך לבקר – בערים מאוד גדולות יש מינהלות רובע. לכן, כאשר מדובר בעיר מאוד גדולה אין הצדקה לאחד אותה. יש הצדקה לאחד את הערים הקטנטנות האלה, למשל יסוד-המעלה עם 1,000 ומשהו תושבים או כינרת עם 500 תושבים. מקום כמו המושבה כינרת, עם 500 תושבים, יש לה ראש עירייה, מהנדס ומשפטן, זה עוד כמה פונקציות, כשהמועצה האזורית יכולה לנהל אותה כמעט בלי כסף.
       
       אני מצטער על זה. בעיני, חלק מהרשויות במגזר היהודי, לא היתה הצדקה לקיומן העצמאי. אתם חושבים שבית-דגן צריכה להיות יישוב נפרד? מה, אי-אפשר לאחד את בית-דגן עם ראשון-לציון או את אזור עם חולון? אני יכול לתת לכם עוד הרבה מאוד דוגמאות. אבל אין הצדקה לאחד את רמת-גן וגבעתיים, כי זה לא חוסך כמעט שום דבר.
       
       לכן, רבותי חברי הכנסת, מי שכספי הציבור חשובים לו, ומי שלא רוצה לזרוק כספי ציבור, ומי שרוצה התייעלות של השלטון המקומי, צריך להמשיך לעודד אותנו באיחודים האלה. האיחודים האלה פועלים לטובת הציבור. אני מבקש לא לאשר את שתי הצעות החוק.
       
היו"ר משה כחלון:
       
       תודה רבה. חבר הכנסת זחאלקה, אתה מעוניין? מוותר. חבר הכנסת ברכה? מוותר. 
       
       אנחנו ניגשים להצבעה על הצעת חוק הרשויות המקומיות (ביטול איחוד המועצות המקומיות בקה- אל-ע'רביה וג'ת). ההצבעה החלה.
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה - 32
בעד ההצעה להסיר מסדר-היום את הצעת החוק - 49
נמנעים – אין
ההצעה להסיר מסדר-היום את הצעת חוק הרשויות המקומיות 
(ביטול איחוד המועצות המקומיות בקה-אל-ע'רביה וג'ת), התשס"ד-2004, נתקבלה.
       
היו"ר משה כחלון:
       
       32 בעד, 49 נגד, ההצעה לא עברה. 

       אני עובר להצעה השנייה - הצעת חוק פ/2383. יש הצבעה נוספת באותו נושא.
       
הצבעה מס' 5
       
בעד ההצעה להעביר את הצעת החוק לדיון מוקדם בוועדה - 33
בעד ההצעה להסיר מסדר-היום את הצעת החוק - 49 
נמנעים – אין
ההצעה להסיר מסדר-היום את הצעת חוק הרשויות המקומיות 
(ביטול איחוד המועצות המקומיות בקה-אל-ע'רביה וג'ת), התשס"ד-2004, נתקבלה.
       
היו"ר משה כחלון:
       
       33 בעד, 49 נגד, ללא נמנעים. אני אוסיף את קולו של חבר הכנסת שוחט, אז זה 34 בעד. ההצעות לא התקבלו. תודה רבה, אנחנו ממשיכים בסדר-היום.
       
       

הצעת חוק זכויות סטודנטים עם לקויות למידה 
במוסדות להשכלה גבוהה, התשס"ד-2004 
[הצעת חוק פ/2426; נספחות.]
(הצעת חברת הכנסת גילה פינקלשטיין)
       

היו"ר משה כחלון:
       
       אני עובר להצעת חוק זכויות סטודנטים עם לקויות למידה במוסדות להשכלה גבוהה, התשס"ד-2004. חברת הכנסת גילה פינקלשטיין, בבקשה. התשובה וההצבעה במועד אחר.
       
גילה פינקלשטיין (מפד"ל):
       
       אדוני היושב-ראש, כנסת נכבדה, בשנים האחרונות הלכה והתעצמה המודעות החברתית והחינוכית ללקויות למידה בקרב תלמידי ישראל. נקודת המפנה ביחס לתלמידים לקויי למידה התרחשה עם ההבנה וההכרה שההישגים הנמוכים אינם תוצאה של עצלות, חוסר רצון או בערות, אלא נובעת מכשל בקשרים קוגניטיביים מסוימים במוחותיהם של תלמידי ישראל. כשלים אלו עשויים להתבטא בבעיית זיכרון, ביכולת חישוב, בשמירה על ריכוז לאורך זמן. 
       
       כיום מוכיחים מחקרים כי מעל 15% מכלל אוכלוסיית התלמידים הם בעלי לקויות למידה בתחום אחד או יותר. אין חולק על כך כי אין לראות בהישגי התלמידים הללו במערכת החינוך שיקוף אמיתי של היכולות האישיות שלהם. השלכותיה של לקות הלמידה באות לידי ביטוי הן בשלבים המוקדמים של מערכת החינוך והן בשלבי החיים המאוחרים יותר, במסגרת הלימודים הגבוהים. לאורך כל דרכם במוסדות החינוך, תלמידים אלה מקופחים ואינם זוכים לשוויון זכויות והזדמנויות. 
       
       בשנים האחרונות מסתמן מענה שונה על צורכי לקויי הלמידה, במגמה לספק עבורם תנאי למידה מתאימים, שבמסגרתם יוכלו לבטא את כשרונותיהם ויכולותיהם כמו כל תלמיד אחר במערכת. גם ועדת החינוך והתרבות של הכנסת הקדישה כמה ישיבות לנושא, בתוספת דיון בהצעת חוק בנושא זכויות תלמידים לקויי למידה במערכת החינוך. 
       
       הצעת החוק שלפנינו, הנוגעת לסטודנטים לקויי למידה באוניברסיטאות, באה להשלים את המהלך הצודק ולעגן את זכויותיהם של התלמידים לקויי הלמידה גם במסגרת המוסדות להשכלה גבוהה. ההצעה מסמיכה את המועצה להשכלה גבוהה לקבוע את ההנחיות למוסדות בעניין ההתאמות ללקויי למידה ולפרסם אותן. בנוסף, יפרסמו המוסדות את נוהלי היישום של ההנחיות של המועצה להשכלה גבוהה. 
       
       יש לציין מפורשות כי המועצה להשכלה גבוהה הקימה ועדה מיוחדת לבחינת מצבם של הסטודנטים לקויי הלמידה ופועלת לקידום הטיפול בהם. כמו כן, הוועדה לתכנון ולתקצוב מתקצבת באופן ישיר את הפעילויות ואת הסיוע לסטודנטים לקויי למידה. עם זאת נראה כי יש חשיבות לעגן בחקיקה את זכותם הבסיסית של לקויי הלמידה להתאמות שיאפשרו להם לבטא באופן מקסימלי את יכולתם וכישוריהם.  התאמות אלו יעוגנו הן בהליך הקבלה למוסדות להשכלה גבוהה והן במסגרת לימודם השוטף. 
       
       בסיכום עם הממשלה, כדי להשיג הבנה, ההצבעה נדחית בשבועיים במטרה לאפשר למשרדי הממשלה להיערך לכך. אני אבקש מכם לתמוך בהצעה זו, שמהווה חלק אינטגרלי של המגמה למתן שוויון לאנשים עם מוגבלות, ומלבד זאת היא מקפלת בתוכה ערך חברתי וחינוכי מהמדרגה הראשונה. תודה. 
       
היו"ר משה כחלון:
       
       תודה רבה. כפי שאמרה חברת הכנסת פינקלשטיין, תשובה והצבעה במועד מאוחר יותר. 
       

הצעת חוק ביטוח בריאות ממלכתי (תיקון - תקרת תשלום 
משפחתית לחולים כרוניים), התשס"ד-2004
[הצעת חוק פ/2656; נספחות.]
(הצעת קבוצת חברי הכנסת)

היו"ר משה כחלון:
       
       אנחנו ממשיכים: הצעת חוק ביטוח בריאות ממלכתי (תיקון – תקרת תשלום משפחתית לחולים כרוניים), התשס"ד-2004. חבר הכנסת חיים אורון, בבקשה. 

נסים דהן (ש"ס):
       
       חבר הכנסת אורון, תנצל את זה שיש לך רוב. 
       
חיים אורון (יחד):
       
       אדוני היושב-ראש, חברי הכנסת, מדובר בהצעת חוק לתיקון חוק ביטוח בריאות ממלכתי, שבאה לתקן מצב שהחריף ככל שתשלומי המבוטחים לקופות הלכו ועלו, ולצערנו הם הולכים ועולים. אני לא מדבר על תשלומים בעבור ביטוחים משלימים ועל כל מיני פטנטים שהולכים עכשיו ומתפתחים ככל שסל הבריאות נותן פחות תשובות על מצוקות החולים. מדובר אולי על הציבור הכי קשה בסיפור הזה. מדובר על החולים הכרוניים. 
       
       כיום יש תקרה של השתתפות חולה כרוני בתרופות, ולאף אחד לא תהיה פה אי-הבנה - התקרה היא בשיעור די גבוה, לטעמי גבוה מאוד, ואני לא עוסק עכשיו בתקרה הזאת. התקרה בכל הקופות נעה בין 672 ל-750 שקל לרבעון. אם מחשבים את זה לחודש, זה בסביבות 250 שקל לחודש תשלום בעבור תרופות בכל חודש, כי מדובר בחולים כרוניים. אגב, כדי שתקבלו את התמונה המלאה, בקופת-חולים כללית בערך 28% מסך כל המבוטחים הם חולים כרוניים, כמעט שליש. מעל מיליון מתוך 3.5 מיליונים הם חולים כרוניים. 
       
       בהצעה יש שני סעיפים. הסעיף הראשון אומר, שהתקרה לתשלום תהיה תקרה משפחתית. יש מקרים רבים מאוד, בעיקר של אנשים מבוגרים, שבהם שני בני-הזוג הם בקטגוריה של חולים כרוניים. כל אחד מאתנו מכיר זאת מסביבתו הקרובה או הרחוקה. משפחות כאלה משלמות מדי חודש כמס קבוע 1,500, 1,400, 1,550 שקל בחודש בעבור תרופות, בשנה - כמעט 20,000 שקל. אלה המספרים. 
       
       כאשר חוקק חוק הבריאות, אני מודה שהייתי שם ואני לא זוכר שהנושא הזה קיבל את העוצמה הזאת. אני אפילו לא זוכר אם עסקו בו, כך שאני לא בא עכשיו בטענה לאף אחד. 

נסים דהן (ש"ס):
       
       זה תיקון מאוחר יותר. 
       
חיים אורון (יחד):
       
       התיקון של תשלום היה מאוחר יותר, ואז נקבעה תקרה. התקרה הזאת, שהיא אישית, היא מצב בלתי אפשרי. 
       
       אדוני היושב-ראש, זה חצי שנה אני מנסה לקבל נתונים מכל קופות-החולים על כמה מדובר. אף אחד לא יודע, כי אין מערכת שבאמצעותה ניתן להצליב את בני-הזוג שהם חולים כרוניים עם הסכום שהם משלמים. אז נוסף על הבעיה הזאת, יש רבים שמשלמים מעבר למה שמותר לגבות מהם. חייבים להסדיר את הנושא הזה. יש לו עדיפות עליונה, כי מדובר בקבוצה הכי חלשה בחברה הישראלית. 
       
       יש מקרים עוד יותר קיצוניים, שבמשפחה אחת יש יותר משני חולים כרוניים, לפעמים לא עלינו גם ילד, ואז תארו לכם באילו עלויות מדובר. 
       
       אדוני שר הבריאות, אתה מכיר את הנתונים, אני לא יודע אם ראש הממשלה מכיר את הנתונים. יש נתונים של מכונים אובייקטיביים, כמו מכון ברוקדייל, שלמעלה מ-25% מהחולים לא מממשים מרשמים שהרופאים נתנו להם. פעם אמרו שהישראלים אוספים תרופות. פה לא מדובר באוסף תרופות, פה מדובר בתרופה שרופא קבע שהחולה נזקק לה, והחולה מסיבות כספיות איננו רוכש את התרופה הזאת. 
       
קריאה:
       
       הוא אוסף רצפטים. 
       
חיים אורון (יחד):
       
       הוא אוסף רצפטים, אבל אין לו תרופות. 
       
       אדוני היושב-ראש, חברי הכנסת, שאלו אותי מה עלות החוק. אני כבר אומר שעלות החוק היא יותר מ-5 מיליוני שקל. 
       
אילנה כהן (עם אחד):
       
       לא, כי אם הם לא יקבלו את זה, העלות תהיה הרבה הרבה יותר יקרה. 
       
       
חיים אורון (יחד):
       
       אני מדבר פה על המגבלה של 50 חברי כנסת. אבל מדובר בקריאה טרומית. עד היום לא משרד הבריאות ולא הקופות – ויש לי פה אוסף נתונים שאני לא רוצה להעמיס אותו עליכם – לא מסוגלים לתת מספר מדויק במה מדובר. 
       
       אדוני שר הבריאות, אני חושב שצריך להעביר את החוק. זה יכריח את כל המערכת ללמוד את הנושא. לא מדובר פה בנושא של איזו קבוצה קטנה. מדובר בערך ב-25%, 28% מכלל המבוטחים שהם בקטגוריה של חולים כרוניים, ובתוכה יש ללא ספק קבוצה גדולה עוד יותר של חולים כרוניים מהשכבות היותר חלשות. לכן אני מבקש להעביר את החוק הזה בקריאה טרומית. יתקיים דיון בוועדה, נבחן את הנושאים. 
       
       אני רוצה לומר פה, שאני מוכן ללכת לכל הצעת פשרה, אבל, אדוני שר הבריאות, שלא יישבר עיקרון אחד בסיסי, שלא נעמיס נטל כפול על משפחה שיש בה יותר מחולה כרוני אחד. 
       
       לסיום, העיקרון הזה קיים בתשלומי רופא. אדוני שר הבריאות, כשמדובר בתשלומי רופא, המכסה היא משפחתית, כי אז היינו רגישים לעובדה שמשפחה מרובת ילדים או משפחה עם עומס סוציאלי גדול לא תשלם כמה וכמה פעמים לרופא. כאשר מדובר בחולים כרוניים, הכלל הזה לא קיים, וצריך להחיל אותו גם על חולים כרוניים. 
       
היו"ר משה כחלון:
       
       תודה רבה. אדוני השר, בבקשה. 
       
שר הבריאות דני נוה:
       
       אדוני היושב-ראש, חברי חברי הכנסת, הצעת החוק של חבר הכנסת אורון נוגעת בבעיה חברתית קשה, שלמעשה מאפיינת את מה שקורה בישראל מאז חוקק חוק ביטוח בריאות ממלכתי לפני כעשר שנים. מדי שנה אנחנו נחשפים לכך שיש יותר ויותר ישראלים שמשלמים מכיסם הפרטי על הוצאות רפואיות. ההוצאה הפרטית לבריאות לנפש עולה, ההוצאה הציבורית יורדת, ובדרך כלל גם סל השירותים הלך ופחת במשך העשור הזה. 
       
       אחת הבעיות שגורמת לכך שההוצאה הפרטית עולה היא שיעור ההשתתפות העצמית של הציבור בשירותים רפואיים. זה לא רק חוק ביטוח בריאות ממלכתי, שבעקבותיו כל אחד מאתנו משלם ממשכורתו את מס ביטוח בריאות. יש גם השתתפויות עצמיות בביקור אצל רופא, בביקור במכונים רפואיים, וגם במקרה הזה שתיאר חבר הכנסת אורון, בכל הנוגע לתשלום המרבי של חולים כרוניים על התרופות שהם צורכים.     
       
       בזמנו נקבע, באמת, שהמכסה המקסימלית או השיעור המרבי של התשלום, ייקבע פר-אדם, לא פר-בן-משפחה במקרה הזה של תשלום בעבור חולים כרוניים, ובאמת, בצדק תיאר פה חבר הכנסת אורון מציאות קשה, מציאות חברתית קשה, שבה יש משפחות שבהן יותר מאדם אחד מוגדר כחולה כרוני. ואז, כתוצאה מן הדבר הזה, אכן נוצר עומס כלכלי כבד על אותה משפחה. 
       
       אני, בוודאי, גם ברמה המוסרית וגם ברמה החברתית, במאת האחוזים אתך, חבר הכנסת אורון, בכך שצריך להביא להפחתת ההשתתפויות העצמיות של הציבור ברכש שירותים רפואיים חיוניים, וכמובן, גם במקרה הזה, של התשלום המרבי שגובים מכל משפחה בעבור תרופות כשמדובר בחולים כרוניים. השאלה היחידה היא, כמובן, מה המשמעות התקציבית של זה לקופות-החולים. כי ברור לכולנו, שברגע שאנחנו נקבע פה תקרה למשפחה - ומטרת ההצעה שלך, אני מניח, היא להוריד את השיעור שאותה משפחה משלמת, אף שלפי ניסוח החוק כפי שהגשת אותו, אפשר גם לעשות את זה הפוך, אבל ודאי שזו לא היתה כוונתך - המשמעות של זה תהיה לא פשוטה, אני מניח, מבחינת ההכנסות של קופות-החולים.
       
אילנה כהן (עם אחד):
       
       יש להם הרבה הכנסות מהביטוח המשלים שהם לוקחים. הרבה הכנסות יש להם. 
       
שר הבריאות דני נוה:
       
       השאלה הראשונה שאנחנו צריכים לברר היא, מהו הסכום שנקבע כסכום מרבי למשפחה ומה המשמעות התקציבית של זה, או מה ההשפעה של זה על שיעור ההכנסה שתהיה לקופות-החולים כתוצאה מקביעת התקנה הזאת או מקביעת ההוראה הזאת. 
       
       לגבי, אגב, החלק השני בהצעתך - אני בוודאי מסכים במאת האחוזים שצריך להיות מצב שבו זו החובה של קופת-החולים - לגבי סעיף 2 בהצעתך - ליידע את המבוטח, ליידע את האדם לגבי זכויותיו, ולא שאדם יצטרך לרוץ אחרי הקופה, עם הביורוקרטיה שלה, כדי לעמוד על זכויותיו או לבקש את זכויותיו. 
       
       ועדת השרים לחקיקה החליטה שהיא ודאי תומכת בסעיף 2 בהצעתך, ולגבי הסעיף הראשון - מה שאנחנו מבקשים, ואני מציע לך - אני מוכן לדחות את ההצבעה על ההצעה הזאת למועד אחר, כדי שנברר ביחד מהו הסכום שבו מדובר, מהו שיעור ההשתתפות למשפחה שסביר לקבוע אותו, מהי המשמעות התקציבית של זה. ולאור זאת הממשלה תוכל לקבוע באופן סופי את עמדתה. 
       
       אני, מנקודת המבט של מערכת הבריאות, ודאי אשמח לתוצאה חיובית בכל מקרה. אבל ודאי שאני מחויב גם לכללי עבודה של הממשלה, כי יש לדברים האלה משמעות תקציבית. ולכן, אני מציע לך, חבר הכנסת אורון, שחוק חברתי חשוב כזה - והוא חשוב גם בעיני - ננסה לראות איך מקדמים אותו בהסכמה. אני מציע שנדחה את ההצבעה למועד אחר, נסכם בינינו את השיעור התקציבי שבו מדובר, ובאופן הזה נוכל, אולי, להגיע להחלטת ממשלה ברורה בנושא הזה. 
       
חיים רמון (העבודה-מימד):
       
       למה? למה אכפת לך להעביר את זה בטרומית, ואחר כך תעבירו את הכול?
       
היו"ר משה כחלון:
       
       תודה רבה, אדוני השר. חבר הכנסת ג'ומס, אתה יכול מכאן - חמש דקות.
       
חיים אורון (יחד):
       
       לא, אני לא צריך. אדוני היושב-ראש, נאמר לי שגם ראש הממשלה וגם שר הבריאות חושבים שיש מקום לבחון את ההצעה הזאת באופן חיובי, וההצבעה תהיה בתוך שבועיים. אדוני שר הבריאות. בתוך שבועיים - - -
       
שר הבריאות דני נוה:
       
       אני לא יכול להתחייב בשם ועדת השרים - - -
       
חיים אורון (יחד):
       
       אבל אם אני מתחייב, אתם מתחייבים. רגע. אני מנסה להגיד לך את זה בכל - - - נדמה לי שיש פה רוב. אני יודע שצריך 55 בשלב השני, ואני יודע שאתם יכולים להפיל אותו. העניין יותר חשוב לי מאשר להרוויח עכשיו הישג. אם אתם אומרים שהנטייה היא חיובית באופן בסיסי - - -
       
שר התחבורה מאיר שטרית:
       
       חודש - - -
       
חיים אורון (יחד):
       
       אבל אמרו לי שבועיים. חבר'ה, למה אתם עושים אתי משא-ומתן? אפשר לבדוק - תאמין לי, השר המקשר. מתחילים חקיקה בקריאה טרומית, לא גומרים ביום אחד את החוק, בשלוש קריאות. כבר ראינו דבר כזה. בואו, אני מסכים לדחות בשבועיים, וההצבעה תהיה בתוך שבועיים, ואני סומך על הרצון הטוב של הממשלה להעביר את החוק. 
       
היו"ר משה כחלון:
       
       תודה רבה. אין תגובות. טוב, תודה רבה. 
       
נסים דהן (ש"ס):
       
       הצבעה על דחיית ההצבעה.
       
חיים רמון (העבודה-מימד):
       
       לא. אם אף אחד לא מבקש אז אין. אתה צריך לבקש.
       
היו"ר משה כחלון:
       
       יש מישהו מחברי הכנסת - - -
       
שר המשפטים יוסף לפיד:
       
       אני רוצה להבהיר, אדוני היושב-ראש. הנטייה של ראש הממשלה, של שר הבריאות ושל ועדת השרים לענייני חקיקה היא להתייחס בחיוב ליוזמתו של חבר הכנסת אורון. הבעיה היא שזאת הצעת חוק פרטית שאין לה תג מחיר. הוא לא יודע אם זה עולה 5 מיליוני שקל או 50 מיליון שקל. ולכן האוצר בא לוועדה ואמר: רבותי, אתם רוצים שנסכים להצעת חוק כזאת? תגידו לנו כמה זה עולה. השבועיים האלה נועדו לנסות לברר כמה זה עולה. אם זה סכום מתקבל על הדעת, אנחנו נתמוך בזה, ואם לא - אנחנו נדבר אתך. 
       
היו"ר משה כחלון:
       
       טוב, הדברים נרשמו בפרוטוקול. יש מישהו שמתנגד להצעה? תודה רבה. אנחנו ממשיכים בסדר-היום. תודה רבה.
       

הצעת חוק המועצה הלאומית לקידום נשים במדע ובטכנולוגיה, התשס"ג-2003
 [הצעת חוק פ/259; נספחות.]
(הצעת קבוצת חברי הכנסת)

היו"ר משה כחלון:
       
       הצעת חוק המועצה הלאומית לקידום נשים במדע ובטכנולוגיה, התשס"ג-2003, של חברת הכנסת קולט אביטל. תשובה והצבעה במועד אחר. תשובה במועד אחר. בבקשה, גברתי. 
       
קולט אביטל (העבודה-מימד):
       
       אדוני היושב-ראש, חברי חברי הכנסת והשרים, בזמן כהונתו של מתן וילנאי כשר לענייני מדע, הוקמה למעשה מועצה לקידום נשים במדע וטכנולוגיה. המועצה הוקמה בזמנו, הן בגלל מדיניות מכוונת לקדם נשים רבות ככל האפשר ולכוון אותן לתחום הזה, אבל גם כיוון שבאותם ימים הורגש הצורך – ואנחנו היינו שותפות לדיונים – בגוף אירופי דומה שיתלבט באותן בעיות. בדיקת הנושא העלתה שגם בתחום המדע, שלכאורה ההתקדמות בו צריכה להיות מושתתת על קריטריונים אובייקטיביים, על עבודה, על הישגים מדעיים שניתן למדוד ולכמת - מסתבר שגם בתחום הזה קיימת הפליה אפילו במדינות נאורות כמו שבדיה. 
       
       המועצה הזאת נחוצה מאוד ותפקידיה רבים ושונים. למשל, היא צריכה לפעול לתיאום פעילות בין כל הגורמים - הממשלתיים, האקדמיים, הציבוריים והפרטיים - שנוגעים לקידום האשה בתחום הזה. היא צריכה ליזום פעילות כזאת, היא צריכה לרכז פעילות בתחום מול גופים בין-לאומיים, ובעיקר מול האיחוד האירופי.  אך המועצה צריכה לפעול גם כגוף שעוסק, בודק ומפרסם מידע, ובכללו נתונים על מספר הנשים ועל המקצועות שבהם הן רוצות להתקדם, וגם לדווח על פעולותיה. 
       
       חברי חברי הכנסת ואדוני שר המדע, אני יודעת שהמועצה הזאת קיימת, ובסך הכול את הצעת החוק הזאת הגשתי כבר בכנסת הקודמת בתיאום מלא עם מי שהיתה אז המדענית הראשית במשרדך. הנוסח של החוק תואם תיאום מלא עם המשרד למדע, עם כל ארגוני הנשים, לרבות עם מי - היום זאת לא אותה אשה, אבל עם הפונקציה שהיא יועצת ראש הממשלה למעמד האשה. בעצם, קשה לי להבין מדוע הממשלה לא רוצה לחבק את החוק הזה. הוא נחוץ משום שכולנו יודעים ש"יום עסל יום בסל"; יום אחד קיימת מועצה, ולמחרת, אחרי שהיא פועלת, יכול לבוא שר אחר ולהגיד: בעצם כבר אין לי כסף, בואו נבטל גם את המועצה הזאת. 
       
       הפעילות שלה טובה, הפעילות שלה ברוכה. אני לא באה היום לבקש תקציב נוסף. אני בסך הכול באה לקבוע בחוק, שהמועצה הזאת צריכה להינתן לה ההזדמנות להמשיך לפעול. אני יודעת שהיתה התלבטות, וידוע לי שהשר עצמו, שר המדע, תומך בהצעת החוק. קשה לי להבין מדוע שר המשפטים, או מאן דהוא אחר, רוצה עוד זמן. אני כשלעצמי מוכנה, כיוון שזה ההסכם שלי אתך, אדוני השר, אני מוכנה להמתין עוד שבועיים. 
       
גדעון סער (הליכוד):
       
       את פנית אלי. 
       
קולט אביטל (העבודה-מימד):
       
       אני פניתי, אבל זה היה אחרי שיחה עם השר. אכן. אחרי שיחה עם השר פניתי אליך ואמרתי שאני מוכנה לדחות את ההצבעה על הצעת החוק הזאת, אבל אני לא רוצה בכך להכשיל את הצעת החוק, ואני מוכנה לעשות את זה בתנאי שבאמת הממשלה תקבל על עצמה - - -
       
גדעון סער (הליכוד):
       
       - - -
       
קולט אביטל (העבודה-מימד):
       
       לא, אני לא דוחה את זה "סינה דיה". אני דוחה את זה כדי לאפשר - - -
       
גדעון סער (הליכוד):
       
       היתה - - -
       
היו"ר משה כחלון:
       
       טוב, חבר הכנסת סער. היא הסכימה לדחות, הכול בסדר. 
       
קולט אביטל (העבודה-מימד):
       
       אני הסכמתי עם השר שאני אדחה את זה, ולכן, בדיוק כפי שאמר הדובר הקודם שהציע חוק, חבר הכנסת אורון - אני מוכנה לתת לממשלה, מוכנה בעצמי לפנות לגופי הנשים הרלוונטיים כדי לאפשר להם להצטרף להצעת החוק הזאת. אני לא יודעת בדיוק מה הבעיה, אבל אני מציעה, אם כך, לדחות את ההצבעה בשבועיים, אם זה מה שהשר יגיד לי. 
       
היו"ר משה כחלון:
       
       תודה רבה. תשובה והצבעה במועד אחר. חברת הכנסת קולט אביטל, תודה רבה. 
       
       
       
הצעת חוק איסור הפליה במוצרים, בשירותים ובכניסה למקומות 
בידור ולמקומות ציבוריים (תיקון - אכיפה ועונשין), התשס"ד-2004
[הצעת חוק פ/2475; נספחות.]
(הצעת קבוצת חברי הכנסת)

היו"ר משה כחלון:
       
       אנחנו ממשיכים בסדר-היום. הצעת חוק איסור הפליה במוצרים, בשירותים ובכניסה למקומות בידור ולמקומות ציבוריים (תיקון - אכיפה ועונשין) - חבר הכנסת אלי בן-מנחם, בבקשה. 
       
אלי בן-מנחם (העבודה-מימד):
       
       אדוני היושב-ראש, רבותי חברי הכנסת, אדוני ראש הממשלה, בשנת 2000 התקבלה ברוב גדול הצעת חוק שיזמתי בדבר איסור תופעות הסלקציה במקומות בידור. מאז אני עוקב אחרי השפעת החוק על המתרחש במקומות הבילוי, ולצערי לא אגזים אם אומר שהמצב הולך ומידרדר. בעלי מועדונים מוכיחים שהם לא רק -  אדוני היושב-ראש, אני פשוט מדבר אל עצמי, כי כולם כאן מדברים בקבוצות, אז אולי נעשה קצת סדר.
       
היו"ר משה כחלון:
       
       בסדר, חבר הכנסת בן-מנחם. תדבר, אנחנו נשתוק. 
       
אלי בן-מנחם (העבודה-מימד):
       
       אני אדבר כשיקשיבו, לא כשכולם מדברים עם עצמם. 
       
היו"ר משה כחלון:
       
       אני אמרתי גם לדוברים הקודמים: אני לא יכול לחייב אותם להקשיב. בבקשה, חבר הכנסת בן-מנחם. תמשיך, ואני אבקש מהסדרנים לעזור לנו להשתיק את המצב. חבר הכנסת הירשזון וחברת הכנסת אברהם, בבקשה. חבר הכנסת כהן. תודה רבה. 
       
אלי בן-מנחם (העבודה-מימד):
       
       אדוני ראש הממשלה, אדוני היושב-ראש, חברי הכנסת, בעלי המועדונים מוכיחים שהם לא רק מצפצפים על המוסר האנושי, המוסר היהודי הבסיסי - - -  
       
היו"ר משה כחלון:
       
       סליחה רגע. בשביל האיזון: חברת הכנסת אביטל, חבר הכנסת וילנאי, בבקשה. אתם מפריעים לחבר שלכם מהסיעה שמתעקש לדבר כאשר כולם מקשיבים. 
       
אלי בן-מנחם (העבודה-מימד):
       
       לא כולם. שלא יהיו הפרעות. 
       
       בעלי המועדונים, אדוני היושב-ראש, מוכיחים שהם לא רק מצפצפים על המוסר האנושי, המוסר היהודי הבסיסי, הם ממשיכים בדרך של אפליה, גזענות ושנאת האחר, וגם מצפצפים ביודעין על ספר החוקים הישראלי וממשיכים ביתר שאת את תופעת הסלקציה. 

	הבעיה בחוק שהתקבל שבגינה התאפשר לבעלי מועדונים לצפצף עליו היא שאין בו באמת כוח אכיפה, אדוני היושב-ראש, אלא בדרך של הגשת תביעה אזרחית, וזאת אף שהוא קובע עונשים וקנסות על הנוהגים באפליה מכוונת. כל חובת ההוכחה, הוכחת האפליה או הסלקציה מוטלת על המתלונן. על-פי רוב מדובר בחיילים, בקצינים שאין להם זמן וכסף לדיונים משפטיים ארוכים ויקרים, או שהם מתביישים בכלל להתלונן. אם הם כבר נכנסים לתביעה משפטית במסלול אזרחי, בעלי המועדונים מצליחים להגיע אתם לפשרה בסכומים נמוכים. 

	כמו שסברתי כשרק חוקק החוק, עד שכמה מבעלי המועדונים לא יחושו את זרוע החוק, הם לא יפסיקו בגזענותם הפושעת, אדוני שר המשפטים. כל זמן שלא ישלמו את הקנס הקבוע בסך 100,000 שקלים ויפצו כל אדם שיפלו בסך של 50,000 שקלים, הם לא ילמדו לקח. 

	ההצעה לתיקון החוק שמונחת לפניכם, רבותי חברי הכנסת, שבה שותפה ידידתי, חברת הכנסת ענבל גבריאלי, משאירה את האחריות להוכחת הסלקציה בידי הנפגעים רק בהליך התביעה האזרחית. במקביל, ההצעה מעניקה לפקחי הרשויות המקומיות ושוטרי משטרת ישראל בתפקיד את הכוח להטיל ברירת קנס, במקום, על בעלי מקומות בידור שפועלים בשיטת הסלקציה, וזאת אחרי שמצאו כי במקום מסוים יש חשד סביר לביצוע אפליה וסלקציה. 

       היתה לי שיחה עם שר המשפטים. הוא אמר לי - איך זה קנס? אז שר המשפטים יודע שהיום יש ברירת קנס לכל נושא, ואם אדם חושב שטעו הוא יכול לגשת לבית-משפט. זו ברירת קנס. הוא לא חייב לשלם. הוא יכול להופיע בבית-המשפט, וכך גם בעל המועדון. 

       במקרים קיצוניים, שבהם בעל מועדון חוזר על התופעה שוב ושוב, ואף נקנס על כך, יוכלו הפקחים להוציא צווי סגירה מיידיים למועדון, באישור קצין משטרה בדרגת מפקח. 

	אדוני היושב-ראש, אני חייב להדגיש, כי בארבע השנים האחרונות כמעט מדי שבוע נודע על צעירים, ובעיקר חיילים, המופלים לרעה ולא מורשים להיכנס למועדוני בילוי רק בגלל צבע עורם, מוצאם או מקום מגוריהם. רק לאחרונה לוחם בפלוגת החוד של הצנחנים, גולן אלמקייס, שמשרת כבר שנתיים וחצי בשטחים, לא הורשה להיכנס למועדון "צוף על המים" באזור קיבוץ העוגן בגלל צבע עורו, וזאת אף שהסביר למאבטח שהוא לוחם קרבי שזה עתה השתחרר לחופשה קצרה. 

	אני אספר לכם על עוד מקרה מזעזע אחד, אחד מרבים ששובר שיא חדש של אפליה. לפני כמה חודשים, מאבטחים של מועדון "החממה" בכפר-ויתקין לא רק המשיכו במסורת הסלקציה במועדונים, אלא אף הכו חיילים המשרתים ביחידות קרביות רק מפני שאלה ביקשו להיכנס למועדון ולבלות במועדון. אחד המאבטחים אפילו שלף אקדח וכיוון לראשו של אחד החיילים. לאחרונה אפילו פורסם על בחור שלא הורשה להיכנס למועדון רק מפני שחבש כיפה לראשו. אני אומר את הדברים האלה, שר המשפטים, בצער רב, על שזה קורה אצלנו, במדינת ישראל. 

יעקב מרגי (ש"ס):
       
 	הוא יצביע בעד. 

אלי בן-מנחם (העבודה-מימד):
       
	שר המשפטים, הממונה היום על ביצוע החוק, מסכים עמי שתופעת הסלקציה אכן חמורה, אבל לדעתו אין צורך לאכוף את החוק הקיים באמצעים מיוחדים, והוא בטח מתנגד לסגירת מקומות בילוי שממשיכים בסלקציה. אני לא מתפלא על העמדה הסלחנית שלך, אדוני שר המשפטים. חבל שהשר אינו מבין את הצורך הדחוף להילחם בתופעה ובוחר להתנגד לחוק. 

	אדוני  היושב-ראש, רבותי חברי הכנסת, אדוני ראש הממשלה, המושג "סלקציה" עצמו מזכיר לי תקופות אפלות בהיסטוריה האנושית. הנאצים השתמשו במושג הזה והפרידו בין יהודים, שחורים וצוענים לבין הגזע הארי. הפציעה והמוות בשדות הקרב, אדוני ראש הממשלה, לא מבדילים בין לבנים ושחורים, כמו שעושים בעלי המועדונים במדינת ישראל. בכל העולם אנו יוצאים נגד הגזענות, והנה, לצערי, דווקא בישראל של שנות האלפיים רווחות הגזענות, האפליה ושנאת האחר בקרב חוגים רבים, גם בקיבוצים וגם בערים. 

       אני קורא, אדוני היושב-ראש, לכל חברי הכנסת להצביע בעד הצעת החוק. אני מקווה כי לאחר שהתיקון לחוק יעבור נצליח סוף-סוף לצמצם את התופעה האיומה הזאת של גזענות במדינת ישראל. תודה.  
       
צבי הנדל (האיחוד הלאומי - ישראל ביתנו):
       
       אלי, חזק וברוך. 
       
היו"ר משה כחלון:
       
       תודה רבה. אדוני שר המשפטים, בבקשה. 
       
שר המשפטים יוסף לפיד:
       
       אדוני היושב-ראש, אדוני ראש הממשלה, אני חושב, חבר הכנסת בן-מנחם, שאפליה מכל סוג שהוא במדינת ישראל - ובפירוש אתה מדבר על אפליה במועדוני לילה - היא תופעה פסולה שצריך להילחם בה. לא צריך לגייס לשם כך את זכר השואה. 
       
       ועכשיו נדבר לגופו של עניין - - -
       
קריאה:
       
       - - -
       
שר המשפטים יוסף לפיד:
       
       מה זה? איזו התנהגות זו? אדוני היושב-ראש - בא איזה עוזר, עולה על הדוכן, צועק והולך. 
       
היו"ר משה כחלון:
       
       טוב, אדוני השר. בבקשה. 
       
שר המשפטים יוסף לפיד:
       
       ועדת השרים לענייני חקיקה שקלה את הצעת החוק, ויש בה בעיות משני סוגים. דבר אחד, כל האיסורים שבהצעת החוק של חבר הכנסת בן-מנחם כבר קיימים בספר החוקים. כל האיסורים. זאת אומרת, זו חזרה על סעיפים שונים מתוך החוק הפלילי, שהוא אסף אותם ביחד, וזו חזרה על סעיפים קיימים. האם זה רק בשביל הפגנה או בגלל חוסר ידע, אינני יודע. עוזר משפטי היה מסביר לך שכל מה שכתוב בהצעת החוק שלך קיים היום כחוק. 
       
       הבעיה השנייה שיש לנו עם הצעת החוק שלך - מה אתה אומר? אתה אומר שפקח או קצין משטרה יכול להטיל קנסות ולסגור מועדון. אנחנו לא רוצים שקצין משטרה במדינת ישראל תהיה לו הסמכות הסופית  לסגור עסק כלשהו. זה עניינם של שופטים. אם קצין משטרה חושב שצריך לסגור מועדון, ילך לשופט ויאמר לשופט: לא מעניקים במדינה הליברלית הדמוקרטית סמכויות מרחיקות לכת, לא לפקחים ולא לשוטרים.

יחיאל חזן (הליכוד):
       
       מה אתה מדבר, אדוני השר? הבן שלי חייל בגולני, ופעמיים לא הכניסו אותו.
       
שר המשפטים יוסף לפיד:
       
       אלה הן הסיבות שבגללן ועדת השרים הסתייגה מהצעת החוק שלך.
       
קריאות:
       
       - - -
       
שר המשפטים יוסף לפיד:
       
       חבר הכנסת חזן.
       
היו"ר משה כחלון:
       
       חבר הכנסת חזן.
       
שר המשפטים יוסף לפיד:
       
       חבר הכנסת חזן, תשמור את ההתקף הפופוליסטי שלך עד לסיום דברי.
       
       עם זאת, חבר הכנסת בן-מנחם, לבקשת יושב-ראש הקואליציה, שיש לו סמכות לפנות בעניין הזה, הסכמתי לתת בנושא הזה חופש הצבעה. תודה רבה.
       
מוחמד ברכה (חד"ש-תע"ל):
       
       ואילו היית אומר, הם היו מצביעים? בלאו  הכי כשאתה אומר, כולם מצביעים אחרת. חופש הצבעה? הם הרי לא שומעים לך.
       
היו"ר משה כחלון:
       
       אנחנו ניגשים להצבעה. ההצבעה החלה.
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה – 59
נגד – 1
נמנעים – אין
ההצעה להעביר את הצעת חוק איסור הפליה במוצרים, בשירותים ובכניסה למקומות בידור ולמקומות ציבוריים (תיקון – אכיפה ועונשין), התשס"ד-2004, לדיון מוקדם בוועדה שתקבע ועדת הכנסת נתקבלה.
       
היו"ר משה כחלון:
       
       תוצאות ההצבעה: 59 בעד, אחד נגד. הצעת החוק תועבר לוועדת החוקה, חוק ומשפט להכנה לקריאה ראשונה. תודה רבה.
       
שאול יהלום (מפד"ל):
       
       אני מבקש לוועדת העבודה והרווחה.
       
מיכאל איתן (הליכוד):
       
       מה פתאום? מה זה שייך לוועדת העבודה והרווחה?
       
היו"ר משה כחלון:
       
       הצעת החוק תועבר לוועדת החוקה, חוק ומשפט. תודה רבה.
       
שאול יהלום (מפד"ל):
       
       אדוני היושב-ראש, מה החלטת?
       
היו"ר משה כחלון:
       
       ועדת חוקה.
       
שאול יהלום (מפד"ל):
       
       אם יש שתי הצעות, זה חייב לעבור לוועדת הכנסת.

היו"ר משה כחלון:
       
       הצעת חוק איסור הפליה במוצרים, בשירותים ובכניסה למקומות בידור ולמקומות ציבוריים (תיקון – אכיפה ועונשין), התשס"ד-2004, תעבור לוועדת הכנסת על מנת שהיא תחליט לאיזו ועדה היא תעבור. תודה רבה. 

       
הצעת חוק-יסוד: חופש העיסוק (תיקון - סייגים לחופש העיסוק)
       [הצעת חוק פ/2527; נספחות.]
(הצעת קבוצת חברי הכנסת)
       
       אנחנו ממשיכים. הצעת חוק-יסוד: חופש העיסוק (תיקון סייגים לחופש העיסוק), שמספרה פ/2527. חבר הכנסת עסאם מח'ול, בבקשה.


עסאם מח'ול (חד"ש-תע"ל):
       
       אדוני היושב-ראש, חברי הכנסת, הצעת החוק שאני מביא היא הצעת חוק שמשלימה באופן עקבי את הצעת החוק של חבר הכנסת אלי בן-מנחם, שזה עתה עברה.
       
       הצעת החוק מציעה לקבוע כי לא תישמר זכות יסוד, על-פי חוק-יסוד: חופש העיסוק, למונופול או לקרטל, אם המונופול או הקרטל יפלו צרכן או קבוצת צרכנים בשל השתייכותם הלאומית, הדתית, המיקום הגיאוגרפי או מטיעונים ביטחוניים ואם לא יינתן השירות בזמן סביר.
       
       זאת בדיוק ההשלמה של הצעת החוק הקודמת, שמטפלת בבעיה של סלקציה בהכנסת אנשים למקומות ציבוריים. הצעת החוק שאני מביא מטפלת בסלקציה במתן שירותים או בפגיעה בזכות יסוד אחרת של קבוצת תושבים בגלל שייכותם הלאומית, הדתית, אולי צבע העור, בקבלת שירותים של גופים שהמדינה האצילה סמכויות ממנה אליהם כדי שיספקו את השירותים המדוברים לציבור.
       
       אני מדבר על בעיה מעשית שנתקלתי בה בעקבות פניות של אנשים ממקומות שונים שהתלוננו על כך שחברות ציבוריות, כמו "בזק", כמו חברת החשמל, כמו "תנובה", כמו "מקורות", לפעמים קרטלים או מונופולים אחרים, נמנעות מאספקת מצרכים חיוניים ושירותים חיוניים לציבור רק כיוון שהן קבעו שהן לא נכנסות ליישוב זה או לא מטפלות בשירות כזה אצל קבוצה של תושבים.
       
       בשנה-שנתיים האחרונות היו כמה פניות אלי בנושאים כאלה, למשל מקליניקה רפואית בתמרה, שהיתה צריכה לקבל שירות מ"בזק", ובמשך שבועות ארוכים הם פנו ל"בזק", ו"בזק" הודיעה שהיא לא מוכנה להיכנס לתמרה, כי היא לא מרגישה בטוח שם.
       
ענבל גבריאלי (הליכוד):
       
       אולי בגלל מה שקרה לטכנאי של "בזק" שנכנס לבקה-אל-ע'רביה לפני שנה.

עסאם מח'ול (חד"ש-תע"ל):
       
       זה לא בגלל זה. גם זה טיעון מופרך. אני לא רוצה שיקרה משהו לשום עובד של חברה כזאת, אבל אני מתפלא, על מה את מגינה. מי שנמנע מטיפול בחיבור טלפונים לקליניקה או לרופא, פוגע ומסכן חייהם של אנשים. אני לא חושב שיש איזה קרטל או חברה ציבורית שיש להם הזכות להחליט שמותר להם לפגוע או לסכן חייהם של תושבים. 
       
ענבל גבריאלי (הליכוד):
       
       תפנה אל הממונה עליהם במשרד.
       
עסאם מח'ול (חד"ש-תע"ל):
       
       אני מסכים שאין זכות לאף אחד לסכן חייהם של עובדים, גם כשהם באים לטפל בנושא הזה. אם זה קרה או אם זה יקרה, אני אהיה הראשון שאגנה את זה ואוקיע את זה ואצא נגד זה.
       
ענבל גבריאלי (הליכוד):
       
- - -
       
עסאם מח'ול (חד"ש-תע"ל):
       
       אני לא יכול לנהל את השיחה עכשיו.
       
היו"ר משה כחלון:
       
       חברת הכנסת גבריאלי, בבקשה, היתה קריאת ביניים, היא נרשמה. תודה רבה.
       
עסאם מח'ול (חד"ש-תע"ל):
       
       אי-אפשר להשאיר קליניקה או גן-ילדים בלי חשמל, מכיוון שעובדי חברת החשמל מחליטים על דעת עצמם שהם לא מוכנים להיכנס לאום-אל-פחם, כי הם מפחדים, או שהם לא נכנסים לסח'נין. במקרה יש לי נתונים, יש מקרה שאני מכיר של עובדי "בזק", שלא היו מוכנים להיכנס לסח'נין כדי לטפל בבעיה של קווי טלפון במקומות ציבוריים, אבל אותם עובדים היו מוכנים לבוא כל בוקר לסח'נין ולאכול שם חומוס. הטיעון הזה נשמע מופרך ובלתי אפשרי. 
       
       אולי אותה חברה, "בזק" או חברת החשמל, צריכות להבטיח שיהיו להן גם עובדים שלא מפחדים להיכנס ליישוב ערבי, כאשר יש איזה מתח פוליטי. אולי באותן חברות, על-פי החוק, צריכים להיות 20% עובדים ששייכים לאוכלוסייה הערבית.
       
       אדוני ראש הממשלה, אני טוען שהצעת החוק הזאת באה למנוע חופש הפליה בכל מיני טיעונים למיניהם, גם בטיעונים ביטחוניים. אם "בזק" לוקחת על עצמה להיכנס לכל התנחלות בגדה המערבית או בעזה כדי להגיש את השירותים שהיא צריכה להגיש על-פי חוק, משום שהיא מונופול ואין חברה אחרת שמגישה את זה, היא חייבת לעשות זאת והיא תטפל בכל הקשיים, בכל המכשולים, בכל הבעיות, לרבות בעיות ביטחוניות. למה אי-אפשר לעשות את זה ביישובים הערביים?
       
       הצעת החוק הזאת באה כדי למנוע מהחברות הציבוריות, ממונופולים, שעמדתם הפוליטית והערכתם הפוליטית יגברו ויביאו אותם להענשה קולקטיבית של חלק מהציבור, כיוון שיש אווירה כזאת או אחרת במדינה ובשל יחסים כאלה או אחרים.
       
       יש דבר נוסף ומסוכן בכל האווירה שנוצרת מסביב לעניין הזה: כאשר נוצרת אווירה שבה מנסים להעביר את המחלוקת ואת הוויכוח, ולפעמים את ההתנגשות הפוליטית בין מדיניות הממשלה לבין ציבור שלם, להפוך אותם להתנגשות בין יהודים וערבים באשר הם. אני חושב שזו פגיעה במרקם החיים בחברה הישראלית כולה, אם אנחנו לא מוצאים דרך להתייחס לאזרחותם של האזרחים הערבים כאזרחות מלאה ללא דופי, שלא כל מי שיש לו עמדת כוח כזאת או אחרת, גם כלכלית, גם מסחרית, גם "תנובה", גם "בזק" וגם חברת החשמל, יוכל לקחת לידיו את החוק ויפגע בשירות שהוא מחויב לתת.
       
       חבר הכנסת אורון, אני רוצה להגיד משהו לאלה שחושבים שהצעת החוק הזאת פוגעת בעקרון חופש העיסוק. אני חושב שהצעת החוק לא פוגעת בחופש העיסוק. אנחנו לא מתנגדים לחופש העיסוק בהצעת החוק הזאת. אנחנו רוצים לעשות איזון בין חופש העיסוק לבין עצירת החופש להפלות ולהעניש אנשים בעונשים קולקטיביים.
       
חיים אורון (יחד):
       
       לא בחוק-יסוד.
       
ענבל גבריאלי (הליכוד):
       
       - - -
       
עסאם מח'ול (חד"ש-תע"ל):
       
       לכן, חבר הכנסת אורון, אנחנו לא קבענו כאן, בהצעת החוק הזאת, מה היא הסנקציה שצריך להפעיל נגד מי שפוגע בזכות של יישובים שלמים, בזכות של ציבור שלם לקבל שירות שיש עליו מונופול, אלא אמרנו: בשלב הבא, אחרי שאנחנו מעבירים, אם נעביר זאת, בקריאה טרומית, אנחנו נעבוד יחד כדי לקבוע קריטריונים וסנקציות שלא יפגעו מצד אחד בעקרון חופש העיסוק, אבל כן יאפשרו או לא יאפשרו יד חופשית של אותן חברות במקרה הזה.
       
       לכן, אני פונה לכולם להעמיד את שני הערכים - חופש העיסוק, כבודו במקומו מונח, והשאלה היא לגבי עצירת היכולת להפלות והפגיעה הקולקטיבית בציבור שלם; האם הזכות של ציבור שלם לקבל את שירותי היסוד לא עומדת מול חופש העיסוק, גם כאשר אותן חברות או אותם מנהלי חברות לוקחים על עצמם לפגוע בזכות יסוד כזאת ולפגוע בשירותי יסוד שבלעדיהם החברה לא יכולה להתקיים והאזרחים לא יוכלו להתקיים גם אם הם אזרחים ערבים?
       
       אני חושב שהצעת החוק הזאת היא הצעה דמוקרטית שעוצרת את האווירה הגזענית במקרים כאלה ואת השימוש בטיעונים ביטחוניים כדי לפגוע בזכויות יסוד של התושבים. אני מבקש מכולם לתמוך בה. אדוני, תודה רבה.

היו"ר משה כחלון:
       
       אדוני, תודה רבה. שר המשפטים משיב. בבקשה.
       
שר המשפטים יוסף לפיד:
       
       אדוני היושב-ראש, אדוני ראש הממשלה, חבר הכנסת מח'ול, מה ביחס למכירת רעלים? אנחנו מדינה שעוסקת בהפצת רעלים.
       
עסאם מח'ול (חד"ש-תע"ל):
       
       זה שאתה מורעל כבר רואים. זה שאתה מורעל כבר רואים.
       
שר המשפטים יוסף לפיד:
       
       אנחנו מדינה החשודה שהיא הרעילה את היושב-ראש ערפאת אליבא דחבר הכנסת מח'ול מכנסת ישראל.
       
עסאם מח'ול (חד"ש-תע"ל):
       
       זה שאתה מורעל כבר ראו - - -
       
שר המשפטים יוסף לפיד:
       
       נביל שעת', שר החוץ של הרשות הפלסטינית, נאלץ אמש להופיע במסיבת עיתונאים - -
       
מוחמד ברכה (חד"ש-תע"ל):
       
       מה זה שייך לעניין?
       
שר המשפטים יוסף לפיד:
       
       - - כדי להכחיש את העלילה הזוועתית הבזויה שלך שמחשידה את היהודים.
       
עסאם מח'ול (חד"ש-תע"ל):
       
       אדם מורעל. אתה משקר. אתה משקר שקר בזוי.
       

מוחמד ברכה (חד"ש-תע"ל):
       
       - - -
       
היו"ר משה כחלון:
       
       חבר הכנסת ברכה.
       
עסאם מח'ול (חד"ש-תע"ל):
       
       אין גבול לציניות.
       
היו"ר משה כחלון:
       
       חבר הכנסת מח'ול.
       
שר המשפטים יוסף לפיד:
       
       ידוע, מימי הביניים, שהיהודים הם מרעילי בארות - חבר הכנסת מח'ול, נכון?
       
עסאם מח'ול (חד"ש-תע"ל):
       
       זה היחס שלך. זה המורעל.
       
מוחמד ברכה (חד"ש-תע"ל):
       
       אתה - - -
       
שר המשפטים יוסף לפיד:
       
       בושה וחרפה שאדם כמוך יושב בכנסת ישראל.
       
חיים כץ (הליכוד):
       
       אני מסכים אתך. הוא צריך לשבת בפלסטין.
       
עסאם מח'ול (חד"ש-תע"ל):
       
       חוצפן. תוריד אותו - - -

מוחמד ברכה (חד"ש-תע"ל):
       
       - - -
       
היו"ר משה כחלון:
       
       חבר הכנסת ברכה.
       
חיים כץ (הליכוד):
       
       אין שום מדינה - - -
       
היו"ר משה כחלון:
       
       חבר הכנסת חיים כץ.
       
שר המשפטים יוסף לפיד:
       
       לא האמנתי למראה עיני ולמשמע אוזני, שנביל שעת' - - 
       
מוחמד ברכה (חד"ש-תע"ל):
       
       מה זה שייך להצעת החוק? מה זה שייך להצעת החוק?
       
שר המשפטים יוסף לפיד:
       
       - - במסיבת עיתונאים רץ  להכחיש עלילה של חבר הכנסת מח'ול.
       
עסאם מח'ול (חד"ש-תע"ל):
       
       - - - זול וגזען קטן, זה מה שאתה.
       
שר המשפטים יוסף לפיד:
       
       לא ייאמן. מי צריך לסנגר עלינו מפניך, שחי בארץ הזאת, אוכל מלחמה ומקבל פה משכורת.
       
מוחמד ברכה (חד"ש-תע"ל):
       
       ארצו. ארצו.
       
חיים כץ (הליכוד):
       
       רק אצלנו במדינה יכול להיות - - - רק אצלנו במדינה.
       
היו"ר משה כחלון:
       
       חבר הכנסת חיים כץ.
       
שר המשפטים יוסף לפיד:
       
       אין פרלמנט בעולם שהיה בולע את הדברים שלך בשקט, ואני חיכיתי שיגיבו לך. לא הגיבו - אז אני מגיב.
       
עסאם מח'ול (חד"ש-תע"ל):
       
       - - - אתה מרעיל.
       
שר המשפטים יוסף לפיד:
       
       אדוני, שמור על לשונך לפני שאתה מעליל עלילות על עם ישראל.
       
עסאם מח'ול (חד"ש-תע"ל):
       
       אתה תשמור על לשונך. אתה מעליל.
       
זאב בוים (הליכוד):
       
       יש לך החוצפה לדבר.
       
היו"ר משה כחלון:
       
       חבר הכנסת מח'ול.
       
עסאם מח'ול (חד"ש-תע"ל):
       
       - - - "פופוליטיקה" אתה חושב.
       
חיים כץ (הליכוד):
       
       גיס חמישי. גיס חמישי, חבר הכנסת - - -

היו"ר משה כחלון:
       
       חבר הכנסת חיים כץ. חבר הכנסת חיים כץ, אני חושב שהשר מתבטא באופן רהוט.
       
עסאם מח'ול (חד"ש-תע"ל):
       
       - - -
       
מוחמד ברכה (חד"ש-תע"ל):
       
       שר המשפטים הטיפשיים.
       
עסאם מח'ול (חד"ש-תע"ל):
       
       שר השטויות.
       
שר המשפטים יוסף לפיד:
       
       במה שנוגע להצעת החוק שלך, קודם כול זו הצעת חוק-יסוד. הרי לא עולה על הדעת שכנסת ישראל תאשר לך הצעת חוק-יסוד, וזה גם נוגד את ההסכם הקואליציוני.
       
עסאם מח'ול (חד"ש-תע"ל):
       
       - - - שלא ידבר.
       
היו"ר משה כחלון:
       
       חבר הכנסת מח'ול.
       
מוחמד ברכה (חד"ש-תע"ל):
       
       אתה יוזם מהומה ואחר כך מחייך?
       
היו"ר משה כחלון:
       
       סליחה. חבר הכנסת ברכה, אפשרתי לכם להגיב ולא הפרעתי לכם.
       
קריאה:
       
       שר השטויות.

היו"ר משה כחלון:
       
       כשפנו לחבר הכנסת מח'ול, אפשרתי לו להגיב. כעת הוא מדבר על הצעת החוק, ואני מבקש לאפשר לו.
       
עסאם מח'ול (חד"ש-תע"ל):
       
       לא רוצה לשמוע - - -
       
שר המשפטים יוסף לפיד:
       
       הצעת החוק של חבר הכנסת מח'ול מיותרת לחלוטין. יש לנו חקיקה יסודית מאוד נגד מונופולים, ויש לנו גם חקיקה יסודית מאוד נגד אפליה מכל סוג שהוא. העובדה היא שהוא קשר בין שני נושאים שאין ביניהם שום קשר וניסה לעשות קומבינה שצריכה להוכיח שמונופולים מפלים לרעה יישובים ערביים - זו עוד עלילה בקנה-מידה יותר קטן. אדוני, אין שום סיבה בעולם לאשר את הצעת החוק של חבר הכנסת מח'ול.
       
מוחמד ברכה (חד"ש-תע"ל):
       
       - - -
       
היו"ר משה כחלון:
       
       תודה רבה.  חבר הכנסת מח'ול, בבקשה. חמש דקות.
       
מיכאל גורלובסקי (הליכוד):
       
       יש לו זכות - - - בדמשק. מה אתה נותן לו לדבר פה? מה אתה עושה פה?
       
היו"ר משה כחלון:
       
       חבר הכנסת גורלובסקי.
       
עסאם מח'ול (חד"ש-תע"ל):
       
       אדוני היושב-ראש, השר לפיד, כדרכו, ממשיך להרגיש ב"פופוליטיקה", והוא מרגיש שדמגוגיה היא תחליף לכל דבר אחר - -
       

זאב בוים (הליכוד):
       
       תתנצל.
       
היו"ר משה כחלון:
       
       סגן השר בוים.
       
עסאם מח'ול (חד"ש-תע"ל):
       
       - - ודמגוגיה היא תחליף לשכל וגם תחליף למילוי תפקידו כשר. אני מתפלא על שר כזה שעומד כאן ומטיף לאחרים, כאשר קבל עם ועדה יצא וקרא לפוצץ אוטובוסים בשווקים בערי הגדה המערבית.
       
זאב בוים (הליכוד):
       
       תתבייש.
       
שאול יהלום (מפד"ל):
       
       - - -
       
עסאם מח'ול (חד"ש-תע"ל):
       
       הרי זה נאמר בטלוויזיה. אתה יכול לשקר אלף פעם, אבל זה מה שנאמר בטלוויזיה מפיו.
       
זאב בוים (הליכוד):
       
       תתבייש.
       
יחיאל חזן (הליכוד):
       
       - - -
       
היו"ר משה כחלון:
       
       חבר הכנסת מח'ול - - -

יחיאל חזן (הליכוד):
       
       - - -
       
זאב בוים (הליכוד):
       
       - - -
       
עסאם מח'ול (חד"ש-תע"ל):
       
       כדי שכולם ידעו במה מדובר.
       
יחיאל חזן (הליכוד):
       
       - - - ערפאת. הרוצח.
       
עסאם מח'ול (חד"ש-תע"ל):
       
       אני לא טענתי שישראל הרעילה את יאסר ערפאת.
       
יחיאל חזן (הליכוד):
       
       או-הו-הו.
       
קריאות:
       
       - - -
       
היו"ר משה כחלון:
       
       חבר הכנסת מח'ול, סליחה. תאפשר לי. אני עוצר לך את הזמן. חברי הכנסת בוים, גבריאלי וחזן.
       
חיים כץ (הליכוד):
       
       איך אחד כזה יכול לעמוד?
       

היו"ר משה כחלון:
       
       חבר הכנסת חיים כץ. הקטע הסלחני הסתיים. אני אוציא אתכם. אני רק רוצה לתת לכם עוד טיפ - לא שומעים אתכם בטלוויזיה, אלא רק רואים.
       
שאול יהלום (מפד"ל):
       
       אתה תוציא אותנו?
       
היו"ר משה כחלון:
       
       אני אוציא את מי שיפריע. אני אוציא את מי שיפריע.
       
זאב בוים (הליכוד):
       
       - - -
       
קריאה:
       
       תוציא את מי שאתה - - -
       
היו"ר משה כחלון:
       
       סגן השר בוים. תודה רבה.  אדוני, בבקשה.
       
עסאם מח'ול (חד"ש-תע"ל):
       
       אני לא חושב שהטירוף יכול להחליף את העובדות. פנה אלי כתב "ידיעות אחרונות" ושאל, לאור ידיעות שיצאו והיו בטלוויזיה, גם על-ידי - -

רוני בר-און (הליכוד):
       
       - - -

עסאם מח'ול (חד"ש-תע"ל):
       
       - -  ראש הממשלה הפלסטינית, שיש חשד שיאסר ערפאת הורעל. השאלה לא היתה - - 

רוני בר-און (הליכוד):
       
       איך אפשר - - -

גלעד ארדן (הליכוד):
       
       - - -

קריאות:
       
       - - -

עסאם מח'ול (חד"ש-תע"ל):
       
       - - אם אני חושב שישראל הרעילה את יאסר ערפאת - -

יחיאל חזן (הליכוד):
       
       - - -

ענבל גבריאלי (הליכוד):
       
       - - -

זאב בוים (הליכוד):
       
       - - -

קריאות:
       
       - - -
עסאם מח'ול (חד"ש-תע"ל):
       
       - - השאלה היתה אם אני פוסל את האפשרות הזאת. אני אמרתי שאני לא פוסל את האפשרות. חשבתי. האמת שחשבתי - חשבתי לעצמי - - 

קריאות:
       
       - - -

מיכאל גורלובסקי (הליכוד):
       
       - - -

עסאם מח'ול (חד"ש-תע"ל):
       
       - - האם ידיה של ממשלת ימין היו בעבר בחיסולו של מישהו, של איזה מנהיג פוליטי - פלסטיני או לא פלסטיני - אז על-פי התשובה חשבתי: אולי חאלד משעל היה קשור, הניסיון להתנקש בו - -

רוני בר-און (הליכוד):
       
       - - -

עסאם מח'ול (חד"ש-תע"ל):
       
       - - היה קשור לממשלת ימין בישראל. אז נזכרתי שכן. חשבתי: האם ישראל עסקה בחיסולי מנהיגים פלסטינים - - 

יעקב אדרי (הליכוד):
       
       - - -

מיכאל איתן (הליכוד):
       
       כמה פעמים - - -

עסאם מח'ול (חד"ש-תע"ל):
       
       - - פוליטיים ומדיניים במשך השנתיים, שלוש השנים האחרונות? 

מיכאל איתן (הליכוד):
       
       כמה פעמים - - -

עסאם מח'ול (חד"ש-תע"ל):
       
       אז אני לא פסלתי. תנו לי סיבה אחת כדי שאפסול את האפשרות הזאת - -

מיכאל איתן (הליכוד):
       
       כמה פעמים - - -

עסאם מח'ול (חד"ש-תע"ל):
       
       - - וזה כל העניין. ואתם, והטירוף שנכנסתם אליו בתוך הממשלה - לא יעזור. אתם יכולים לטעון אלף טענות, זאת האמת. 

קריאות:
       
       - - -

עזמי בשארה (בל"ד):
       
       - - -

עסאם מח'ול (חד"ש-תע"ל):
       
       אני אומר - בלי קשר לזה שיאסר ערפאת - - 

קריאות:
       
       - - -

עסאם מח'ול (חד"ש-תע"ל):
       
       - - הורעל או לא הורעל - אני אומר שאי-אפשר לבטל את הקשר בין המדיניות שננקטה - -

חיים כץ (הליכוד):
       
       - - -

עזמי בשארה (בל"ד):
       
       - - -

היו"ר משה כחלון:
       
       חבר הכנסת כץ. 

עסאם מח'ול (חד"ש-תע"ל):
       
       - -  על-ידי ממשלת ישראל והפגיעה הקשה ביאסר ערפאת, והמצור האכזרי - הם התנאים שאליהם הגיעה הבריאות של יאסר ערפאת - -

חיים כץ (הליכוד):
       
       - - -

עסאם מח'ול (חד"ש-תע"ל):
       
       - -  אז תפסיקו להיתמם. תפסיקו להיתמם ולהיראות כצדיקים. 
       
       אני רוצה בכל זאת - אני חושב שהיה ראוי משר שמכבד את התפקיד שלו, משר שמכבד את הכנסת - - 

רוני בר-און (הליכוד):
       
       - - -

ענבל גבריאלי (הליכוד):
       
       - - -

קריאות:
       
       - - -

עסאם מח'ול (חד"ש-תע"ל):
       
       - - שיעמוד כאן ויתייחס להצעת החוק. הוא קרא כאן כרגע להמשך האפליה על בסיס קולקטיבי, עונשים קולקטיביים, ועל בסיס גזעני - -

חיים כץ (הליכוד):
       
       מה עם סוהא?

עסאם מח'ול (חד"ש-תע"ל):
       
       - -  אבל זה כל כך מתלבש עליו, כל כך מתאים לשר הזה, שר לבן וגזען - -

רוני בר-און (הליכוד):
       
       - - -

עסאם מח'ול (חד"ש-תע"ל):
       
       - -  שאיננו מצליח להשתחרר מ"פופוליטיקה" - זהו השר לפיד. תודה רבה.

היו"ר משה כחלון:
       
       תודה רבה, אדוני. אנחנו עוברים להצבעה על הצעת חוק-יסוד של חבר הכנסת עסאם מח'ול.

עזמי בשארה (בל"ד):
       
       - - -

ג'מאל זחאלקה (בל"ד):
       
       - - -

היו"ר משה כחלון:
       
       חבר הכנסת מח'ול, אנחנו ניגשים להצבעה. 
       
       ההצבעה החלה.

הצבעה מס' 7
       
בעד ההצעה להעביר את הצעת החוק לדיון מוקדם בוועדה - 9
בעד ההצעה להסיר מסדר-היום את הצעת החוק - 52
נמנעים - 2
ההצעה להסיר מסדר-היום את הצעת חוק-יסוד: חופש העיסוק 
(תיקון - סייגים לחופש העיסוק) נתקבלה.

היו"ר משה כחלון:
       
       תשעה בעד, 52 נגד, שני נמנעים. ההצעה לא התקבלה. תודה רבה.

       
הצעת חוק הביטוח הלאומי (תיקון - מענק לימודים 
למקבלי הבטחת הכנסה), התשס"ג-2003
 [הצעת חוק פ/804; נספחות.]
(הצעת קבוצת חברי הכנסת)
       
היו"ר משה כחלון:
       
       אנחנו ממשיכים בסדר-היום. הצעת חוק הביטוח הלאומי (תיקון - מענק לימודים למקבלי הבטחת הכנסה). חבר הכנסת אמנון כהן, בבקשה.

אמנון כהן (ש"ס):
       
       אדוני היושב-ראש, אדוני ראש הממשלה, שרים, חברי חברי הכנסת, אני מתכבד להעלות בפניכם להצבעה בקריאה טרומית את הצעת חוק הביטוח הלאומי (תיקון - מענק לימודים למקבלי הבטחת הכנסה).
       
       הצעת חוק זו היא חוליה נוספת בשרשרת החוקים המתקנים את חוק הביטוח הלאומי וחוקים סוציאליים אחרים, מתוך עמידה על הפגמים המצויים בהם, וזאת כיאה לחברה שוויונית ומתוקנת.
       
       חוק הביטוח הלאומי, סעיף 74, מזכה במענק לימודים הורה שלו ארבעה ילדים לפחות, בתנאי שהוא זכאי לגמלה לפי חוק הבטחת הכנסה. החוק המוצע קובע, כי אלה הזכאים לגמלה שלא על-פי חוק הבטחת הכנסה, יוכלו גם הם לקבל מענק לימודים עבור ילדיהם, כאמור בחוק ביטוח לאומי. 
       
       הצעת החוק אינה עוסקת בחלוקת מותרות. הצעת חוק זו, העוסקת במענק לימודים, אינה המצאה חדשה, ובוודאי לא רעיון שנולד לפתע פתאום. בחוק הביטוח הלאומי קיים סעיף מפורש העוסק במענק לימודים, מתוך הכרת המחוקק בחשיבותו הרבה של סיוע זה ותרומתו לחברה. תכליתה של ההצעה, אם כן, היא בתיקון האפליה שלפיה מענק לימודים לילדים ישולם רק לאלה הזכאים לגמלה לפי חוק הבטחת הכנסה.
       
       ואני שואל: רבותי חברי הכנסת, מדוע ייגרע חלקם של אלה המקבלים הבטחת הכנסה ממקורות אחרים - כמו במשרד החינוך? מה ראינו להעדיף את אלה על אלה? ולכן, רבותי, חברי חברי הכנסת, בטוחני כי ראוי, נכון וצודק יהיה לתקן אפליה זו ובכך להיטיב עם הזכאים להבטחת הכנסה מכל מקור שהוא, אשר כידוע מצבם אינו שפיר, בלשון המעטה, ובכך ניצור שוויון בין אלה הזכאים למענק לימודים, ואף נבטיח את עתיד הילדים במישור החינוכי. אני סבור כי די לנו ובכך גם יהיה שכרנו. 
       
       אני מבקש מכל סיעות הבית לתמוך בהצעת החוק.

היו"ר משה כחלון:
       
       תודה רבה. סגן השר יעקב אדרי, בבקשה.

אמנון כהן (ש"ס):
       
       איפה סגן שר העבודה והרווחה?

היו"ר משה כחלון:
       
       אין. התפטרו. 

אמנון כהן (ש"ס):
       
       עדיין בתוקף, לא? 

היו"ר משה כחלון:
       
       סגן שר העבודה פוטר, שר הרווחה התפטר. 

אמנון כהן (ש"ס):
       
       אתה יכול להחליט אחרת ממה שכתבו לך. 

סגן השר לביטחון פנים יעקב אדרי:
       
       אדוני היושב-ראש, אדוני ראש הממשלה, כנסת נכבדה, סעיף 74 בחוק הביטוח הלאומי קובע, כי הורה לילד בגיל 6-14 זכאי במקרים מסוימים למענק לימודים בעד ילדו. כך, לפי הוראות סעיף 74, הורה שמשתלמת לו גמלה לפי סעיף 5 בחוק הבטחת הכנסה, וכן הורה במשפחה שבה ארבעה ילדים ויותר הזכאי לגמלה לפי חוק הבטחת הכנסה, זכאי למענק הלימודים. 
       
       חבר הכנסת כהן מבקש, כי הזכאות למענק תחול גם על הורה שהוא תלמיד ישיבה ומשתלמת לו גמלת קיום ממשרד הדתות, הדומה במהותה לגמלת הבטחת הכנסה.
       
       ספק בעיני אם יש כיום מקום להבחנה בין מי שמקבל גמלה לפי חוק הבטחת הכנסה לבין מי שמקבל גמלה לתכלית דומה ממשרד הדתות. זאת בהתחשב במיוחד בכך שמענק הלימודים במשפחות ברוכות ילדים משתלם גם להורה הזכאי לקצבת נכות, לקצבת שאירים או לקצבת זיקנה.
       
       לפיכך, עמדת הממשלה היא להתנגד לחוק זה. 

היו"ר משה כחלון:
       
       תודה רבה. חבר הכנסת כהן, לגשת להצבעה?

אמנון כהן (ש"ס):
       
       כן.

היו"ר משה כחלון:
       
       בבקשה, אנחנו ניגשים להצבעה בנושא הצעת חוק הביטוח הלאומי (תיקון - מענק לימודים למקבלי הבטחת הכנסה) של חבר הכנסת אמנון כהן. ההצבעה החלה.

הצבעה מס' 8
       
בעד ההצעה להעביר את הצעת החוק לדיון מוקדם בוועדה - 13
בעד ההצעה להסיר מסדר-היום את הצעת החוק - 23
נמנעים - 1
ההצעה להסיר מסדר-היום את הצעת חוק הביטוח הלאומי (תיקון - מענק לימודים 
למקבלי הבטחת הכנסה), התשס"ג-2003, נתקבלה.

היו"ר משה כחלון:
       
       13 בעד, 23 נגד, נמנע אחד. הצעת החוק לא התקבלה.
       

הצעת חוק מעונות-יום שיקומיים 
(תיקון - אמות מידה לזכאות), התשס"ד-2004 
 [הצעת חוק פ/2235; נספחות.]
(הצעת קבוצת חברי הכנסת)

היו"ר משה כחלון:
       
       אנו ממשיכים: הצעת חוק מעונות-יום שיקומיים (תיקון – אמות מידה לזכאות). ינמק מהמקום חבר הכנסת מיכאל מלכיאור. בבקשה. 

מיכאל מלכיאור (העבודה-מימד):
       
       אדוני היושב-ראש, עמיתי חברי הכנסת, פעוטות עם מגבלות זקוקים למסגרות מיוחדות. אנחנו יודעים שמעון-יום שיקומי יכול להיות פתרון. גם הקהילה המקצועית, בארץ ובעולם, מאוחדת בדעה שהתערבות טיפולית אינטנסיבית בשלוש שנות החיים הראשונות של הילד בעל המוגבלות, מגדילה באופן משמעותי את הסיכוי לשיפור מצבו בעתיד.
       
       בחוק מעונות-יום שיקומיים, כפי שאנחנו מכירים היום, הזכאות של פעוט למעון-יום שיקומי מותנית בכך שהוא בן שנה ומעלה, שהוא בעל זכאות לגמלת ילד נכה מהמוסד לביטוח לאומי, או לחלופין שהוא אובחן כלוקה בפיגור שכלי על-ידי ועדת אבחון, על-פי חוק הסעד. חוק מעונות-יום שיקומיים גם קובע, שעל מנת לקבל רשיון לפתוח מעון-יום שיקומי צריך מספר מינימלי של עשרה פעוטות. הקריטריונים האלה מאפשרים  לכ-500 פעוטות בלבד את הזכות לטיפול במעון-יום שיקומי.
        
       אחרי טיפול אינטנסיבי בוועדה שלי, הוועדה לזכויות הילד, הגענו למסקנה שיש פעוטות רבים נוספים עם מוגבלות קשה שאין בסביבתם עוד תשעה פעוטות בעלי מוגבלות, ולכן לא נפתח עבורם מעון-יום שיקומי. יש גם פעוטות בעלי מוגבלות קשה, כמו שיתוק מוחין, שמסיבות שונות אינם מקבלים גמלת נכה מן המוסד לביטוח לאומי, וכן יש גם פעוטות עם מוגבלויות קשות שעדיין  לא מלאה להם שנה. הפעוטות הללו נשארים ללא כל מסגרת טיפולית שמתאימה לצורכיהם בשנים הקריטיות ביותר להתפתחותם. 
       
       לכן הצענו, חבר הכנסת הרב נסים דהן ואנוכי, יחד עם חברי כנסת מכל סיעות הבית, לשנות בחוק מעונות-יום שיקומיים בכל שלושת הנושאים: ראשית, להרחיב את מעגל הזכאים למעון-יום שיקומי. לכן אנחנו מבקשים להוסיף את זכאותם של פעוטות שתקבע ועדת הערכה שמורכבת מנציגי משרד הבריאות, אגף השיקום, משרד הרווחה והאגף לטיפול בילד המפגר במשרד הרווחה – כל אלה שנקבע שבגלל התפתחותם הלקויה זקוקים למעון-יום שיקומי, יהיו זכאים.


היו"ר משה כחלון:
       
       חבר הכנסת מלכיאור, משפט לסיום. אתה בחריגה גדולה מאוד מהזמן. משפט אחרון. 

מיכאל מלכיאור (העבודה-מימד):
       
       בסדר. שני המעגלים הנוספים הם: הפעוטות שגילם מתחת לגיל שנה ועונים על הקריטריון, ואנחנו מורידים את המספר הדרוש להקמת מעון-יום מעשרה פעוטות לשישה פעוטות. 

היו"ר משה כחלון:
       
       תודה רבה, אדוני. בבקשה, סגן השר אדרי. 

סגן השר לביטחון פנים יעקב אדרי:
       
       אדוני היושב-ראש, אדוני ראש הממשלה, כנסת נכבדה, אכן החוק חשוב מאוד. באפריל 2001 נכנס לתוקפו חוק מעונות-יום שיקומיים, התש"ס-2000, שמטרתו להבטיח לאוכלוסיית הפעוטות עם מוגבלות, גילאי שנה עד שלוש שנים, זכות למסגרת טיפולית חינוכית שתספק את צורכיהם המיוחדים ותקדם את התפתחותם ככל שניתן. 
       
       על-פי הוראות החוק, פעוטות, גילאי שנה עד שלוש שנים, שזקוקים לטיפול ומשולמת בעדם קצבת נכות, או שוועדת אבחון קבעה שיש להם פיגור שכלי, זכאים לסל השירותים המוגדר בחוק. כמו כן, על-פי החוק רק מעון-יום שיקומי שיש בו לפחות עשרה פעוטות עם מוגבלות רשאי לקבל רשיון.
       
        באופן טבעי, הצעת חוק זו כרוכה בעלות תקציבית גבוהה, ומשרד הרווחה בוחן אופציות שונות לשיפור המענים לפעוטות בסיכון במסגרת הצעות לתיקון החוק הקיים וליישום באופן הדרגתי. כך לגבי מספר הפעוטות במעון-יום שיקומי, כך לגבי מעמד ועדת ההערכה ועוד. תזכיר חוק ממשלתי מצוי בשלבי הכנה.
       
       על רקע זה, חבר הכנסת מלכיאור, הממשלה תומכת בהצעת החוק בקריאה טרומית, אך זאת בתנאי שחבר הכנסת מלכיאור לא יקדם את החקיקה וימתין להצעת החוק הממשלתית שתונח על שולחן הכנסת, וחבר הכנסת מלכיאור וחברים אחרים יצטרפו אליה. 

מיכאל מלכיאור (העבודה-מימד):
       
       עד חודשיים. 

היו"ר משה כחלון:
       
       חבר הכנסת מלכיאור מוכן להמתין חודשיים.
       
סגן השר לביטחון פנים יעקב אדרי:
       
       בסדר.

היו"ר משה כחלון:
       
       תודה רבה. 
       
       אנחנו ניגשים להצבעה. אנו מצביעים על הצעת חוק מעונות-יום שיקומיים (תיקון – אמות מידה לזכאות). נא להצביע. 
       
הצבעה מס' 9
       
בעד ההצעה להעביר את הצעת החוק לדיון מוקדם בוועדה – 26
נגד – אין
נמנעים – אין
ההצעה להעביר את הצעת חוק מעונות-יום שיקומיים (תיקון – אמות מידה לזכאות), 
התשס"ד-2004, לדיון מוקדם בוועדה שתקבע ועדת הכנסת נתקבלה. 

היו"ר משה כחלון:
       
       26 בעד, ללא מתנגדים וללא נמנעים. ההצעה עברה. 

מיכאל מלכיאור (העבודה-מימד):
       
       לוועדה לזכויות הילד.

היו"ר משה כחלון:
       
       סגן השר מבקש להעביר את הצעת החוק לוועדת העבודה והרווחה. לכן הנושא יועבר לוועדת הכנסת, שתכריע בעניין. 
       

הצעת חוק לתיקון פקודת התעבורה 
(השבתת רכב בשל עבירות תנועה חמורות), התשס"ד-2004
 [הצעת חוק פ/2722; נספחות.]
(הצעת קבוצת חברי הכנסת)

היו"ר משה כחלון:
       
       אנחנו עוברים להצעת חוק לתיקון פקודת התעבורה (השבתת רכב בשל עבירות תנועה חמורות). הנמקה מהמקום לחבר הכנסת גלעד ארדן. חבר הכנסת ארדן, דקה. 

גלעד ארדן (הליכוד):
       
       אני לא אנצל יותר מאשר הרב מלכיאור ניצל.

היו"ר משה כחלון:
       
       אני גם לא מעוניין.

גלעד ארדן (הליכוד):
       
       אדוני היושב-ראש, חברי חברי הכנסת, הצעת החוק שמוצגת פה היום היא הצעת חוק מהפכנית, כיוון שהיא תגרום לנהגים להבין, בפעם הראשונה אולי, שרכב הוא בעצם כמו כלי נשק, וכשאתה נוהג ברכב, או בעצמך או כשאתה מאפשר למישהו אחר לנהוג ברכבך, יש עליך אחריות מאוד מאוד כבדה. 
       
       הצעת החוק הזאת תאפשר באופן יעיל ואמיתי בפעם הראשונה להורות על השבתת רכב של נהגים עבריינים בשל עבירות חמורות, והיא תאפשר בעצם למשטרה או לבית-המשפט להשבית את הרכב של הנהג העבריין לתקופה של 60 או 120 יום בכמה עבירות חמורות, כמו נהיגה בשכרות, נהיגה תחת השפעת סמים, נהג צעיר שנהג ללא מלווה, נהיגה בפסילת רשיון, נהג שפגע וברח, ובעבירות נוספות שכבר נמנות היום בחוק. 
       
       הצעת החוק בעצם קובעת, שלנהג לא יהיה עוד שיקול דעת, כמו שקיים היום בחוק, איפה לאחסן את הרכב שהושבת, וכך לא תהיה לו ואף לא לאחד מבני-משפחתו גישה אל הרכב שהושבת, דבר שלצערי המשטרה לא הצליחה לאכוף עד היום.
       
       בזכות הצעת החוק הזאת אנחנו מניחים, שהורה שייתן את הרכב לבנו או למישהו מבני-המשפחה, יוודא היטב היטב שאותו בן-משפחה לא יעבור על חוקי התנועה, ובוודאי לא יבצע עבירות חמורות.
       
       להצעת החוק הזאת אין עלות תקציבית כיוון שאחסנת הרכב והשינוע למגרש שבו יאוחסן יהיו על חשבון הנהג העבריין. 
       
       הודעתי, כמובן, לשר התחבורה שאתאם את המשך החקיקה עם עמדת הממשלה. כמובן, אני מודה לממשלה ולשר התחבורה על התמיכה בהצעת החוק. 
       
       אני מבקש מחברי הכנסת לתמוך בהצעת החוק בקריאה טרומית ולהעביר אותה לוועדת הכלכלה לשם הכנתה לקריאה ראשונה. תודה.

היו"ר משה כחלון:
       
       תודה רבה. אדוני שר התחבורה, בבקשה. 

שר התחבורה מאיר שטרית:
       
       אדוני היושב-ראש, רבותי חברי הכנסת, ראשית אני מברך את חבר הכנסת גלעד ארדן על הבאת הצעת החוק החשובה הזאת. 
       
       הצעה זו מתגלגלת כבר הרבה מאוד זמן, ולצערי לא הגיעה לכלל ביצוע, אם כי, כידוע, גם היום קיים  חוק דומה אבל לא יעיל לחלוטין. כוונתי לחוק שקובע, שכאשר אדם עושה שורה של עבירות חמורות, ניתן לחלט את כלי הרכב שלו ל-30  יום ולהעמידו במקום חנייה. החוק היום אומר שהנהג יעמיד את הרכב במקום שהוא רוצה. זאת אומרת, הנהג יכול לשים לכאורה את הרכב בחנייה של ביתו. אני משתגע. מי עושה חוק כזה? האם מישהו יכול לאכוף ולדעת אם הוא באמת נוסע באוטו שלו ממקום החנייה או לא? לכן זה לא רלוונטי, והחוק שהממשלה העבירה לא עובד ולא מתקיים, ותאונות הדרכים, לצערי הרב, מכות בנו.
       
       החוק המוצע עושה שינוי מהותי מאוד ביכולת ההרתעה והאכיפה בתחום מניעת תאונות דרכים. הרעיון הוא לקחת שורה של עבירות חמורות מאוד, שמי שעושה אותן ייענש על-פי החוק בכך ששוטר יוכל לחלט את הרכב שלו ל-60 יום, ולהעמיד את הרכב הזה במגרש, לא ליד הבית שלו, במגרשים שיוקמו לצורך כך בארץ על-ידי יזמים פרטיים – בצפון, בדרום, במרכז. הנהג יוכל לבחור איפה להעמיד את רכבו. הנהג גם יצטרך לשלם עבור האחסון של הרכב במשך 60 יום. כל זה פרט לענישה אחרת. 
       
       אדוני ראש הממשלה וחברים, בקליפורניה, שבה הופעל החוק הזה, ירד מספר התאונות לחצי. אין לך דבר שמרתיע יותר עבריין תנועה מהסכנה שייקחו לו את האוטו. לקיחת הרשיון לא הרתיעה, מסתבר, אף אחד. עובדה, עד שעשיתי את מבצע הקנסות במשרד המשפטים נסעו בישראל 180,000 איש בלי רשיון. כל אלה שאיבדו את רשיונם המשיכו לנסוע, ואי-אפשר לאכוף את זה הלכה למעשה. החוק הזה מרתיע מאוד, ובעיקר צעירים שיודעים שהם יכולים להיענש פעמיים, פעם אחת לוקחים להם את האוטו, ואם זה האוטו של אבא - אבא מאוד מאוד יכעס על זה. 
       
       אני חושב, אדוני היושב-ראש, שהגיעה השעה לעשות מעשה רציני ולגרום לכך שתהיה הרתעה רצינית. זה רק אחד משורה של דברים נוספים שאנחנו עושים במשרד התחבורה. 
       
       אני מבקש להודיע לכנסת, שוועדת השרים לחקיקה גם אישרה את החוק הממשלתי, שהוא יותר רחב מהחוק הפרטי שחבר הכנסת ארדן מגיש, והוא יובא לכנסת, אני מקווה, בתוך השבועיים הקרובים. 
       
       לכן, אנחנו תומכים בהצעת החוק של גלעד ארדן. 
       
משה גפני (יהדות התורה):
       
       מה לגבי חברי כנסת ושרים?
       
שר התחבורה מאיר שטרית:
       
       ייקחו לך את האוטו, תיזהר. 
       
משה גפני (יהדות התורה):
       
        אם אני לא אעבור עבירות תנועה, לא ייקחו. 
       
שר התחבורה מאיר שטרית:
       
       תבוא באוטובוס. חבר הכנסת ארדן גם הודיע שהוא מסכים לסיכום ביני ובינו בעניין הזה. הוא יקדם את הצעת החוק שלו בהסכמה עם הממשלה. לכן אנחנו תומכים בהצעת החוק. החוק הממשלתי יובא לכנסת, להערכתי, בתוך שבועיים. הוא רחב יותר ויש בו נושאים נוספים.  
       
       אני גם יכול לומר היום, אף שהצעת החוק של אופיר פינס לא מונחת כרגע לפנינו על השולחן, שגם לו יש הצעת חוק דומה, וגם הוא הסכים, וכאשר תבוא הצעת חוק ממשלתית הוא יביא את הצעת החוק שלו ונצרף אותה באותם תנאים להצעת החוק הזאת. אני סומך על אופיר פינס ועל גלעד ארדן, שהם יעמדו על המשמר ויקדמו את החוק הזה ויביאו אותו לכלל ביצוע, אני מקווה עד סוף דצמבר, כדי שנוכל לצאת למכרזים להקמתם של המגרשים הללו. 
       
היו"ר משה כחלון:
       
       תודה רבה. 
       
       אנחנו ניגשים להצבעה על הצעת חוק לתיקון פקודת התעבורה (השבתת רכב בשל עבירות תנועה חמורות). 
       
הצבעה מס' 10
       
בעד ההצעה להעביר את הצעת החוק לדיון מוקדם בוועדה –  25
נגד -  אין 
נמנעים  – אין
ההצעה להעביר את הצעת חוק לתיקון פקודת התעבורה (השבתת רכב 
בשל עבירות תנועה חמורות), התשס"ד-2004, לדיון מוקדם בוועדת הכלכלה נתקבלה. 
       
היו"ר משה כחלון:
       
       25 בעד - - -
       
יצחק הרצוג (העבודה-מימד):
       
       תוסיף את קולי. 

אורית נוקד (העבודה-מימד):
       
       גם אותי. 
       
היו"ר משה כחלון:
       
       25 בעד. בתוספת קולותיהם של חברת הכנסת נוקד וחבר הכנסת הרצוג - 27 בעד. החוק עבר, אין מתנגדים, אין נמנעים. הנושא יעבור לוועדת הכלכלה להמשך עיבוד לקריאה ראשונה. תודה רבה. 

       
       
הצעת חוק מימון מפלגות (תיקון - מועדי מסירת חשבונות ודוחות), 
התשס"ד-2004
       [הצעת חוק פ/2538; נספחות.]
(הצעת חבר הכנסת משה גפני)

       
היו"ר משה כחלון:
       
       אנחנו ממשיכים: הצעת חוק מימון מפלגות (תיקון - מועדי מסירת חשבונות ודוחות), התשס"ד-2004. ינמק מהמקום חבר הכנסת משה גפני. ישיב שר המשפטים. 
       
משה גפני (יהדות התורה):
       
       אדוני היושב-ראש, רבותי חברי הכנסת, הצעת חוק מימון מפלגות (תיקון – מועדי מסירת חשבונות ודוחות). על-פי החוק הקיים, מועדי מסירת דוחות של המפלגות בכנסת, לא ברשויות המקומיות - המועד לא קבוע במדויק, מה שיוצר בלבול גם אצל מנהלי החשבונות וגם בעת הדוח של מבקר המדינה על המועדים. יכול להיות שמועד מסירת הדוח הוא חודשיים וחצי מיום הבחירות, יכול להיות לאחר מכן. אני מציע לתקן את החוק בעניין הזה כמו שקיים לגבי הרשויות המקומיות, והמועד שבו יצטרכו למסור את הדוחות יהיה שלושה חודשים מיום הבחירות, שזה היום הרלוונטי, ולא מועד הפרסום ברשומות ותחילת החודש הלועזי. לא רלוונטי כל הדבר הזה, זה יוצר בלבול, אין לו שום היגיון, ולכן הצעת החוק באה לתקן ולומר, שכמו ברשויות המקומיות, מסירת הדוחות תהיה בתום שלושה חודשים מיום הבחירות, שזה היום הרלוונטי. 
       
       אני מבקש את תמיכת הכנסת. תודה רבה. 
       
היו"ר משה כחלון:
       
       תודה רבה. אדוני שר המשפטים, בבקשה. 
       
שר המשפטים יוסף לפיד:
       
       אדוני היושב-ראש, אני מופתע מהצעתו של חבר הכנסת גפני, כי אני יודע שהוא מצוין בעשיית חשבון,  ודווקא פה מתעכב לו העסק. 
       
       בכל זאת אנחנו מוכנים לקבל את הצעתך. בדרך כלל, ועדת השרים לענייני חקיקה נמנעת מלהתערב בענייני מפלגות, כי זה עניינה של הכנסת. במקרה זה חשבנו שיש טעם בהצעה שלך. אבל החשש שלנו הוא, שהוועדה שזה יופיע בפניה תקפוץ על המציאה ותאריך עוד מעבר למה שביקשת. 
       
       אדוני היושב-ראש, ועדת השרים והממשלה תומכות בהצעתו של חבר הכנסת גפני, בתנאי שהוא מסכים שאם הוועדה שהוא מביא את זה בפניה תחליט לעבור על הזמן שהוא ביקש,  הוא ימשוך את הצעתו. אם זה מקובל עליך, אנחנו נצביע בעד. 
       
היו"ר משה כחלון:
       
       תודה רבה. חבר הכנסת גפני, בבקשה. 
       
משה גפני (יהדות התורה):
       
       אדוני היושב-ראש, אדוני השר, אני מקבל את העמדה שלך ואת העמדה של ועדת שרים לחקיקה. זאת כוונתי, המועד הזה; אני לא מתכוון לשום מועד אחר. אבל אם יתברר במהלך הדיונים בוועדה, בהסכמת הממשלה, שהמועד לא נכון, אלא צריך לשנות אותו כך או אחרת, בהסכמת הממשלה, כמובן, כולנו נסכים לכך. 
       
היו"ר משה כחלון:
       
       אדוני שר המשפטים, לפני שאני ניגש להצבעה, שמעת את התוספת הקטנה? 
       
שר המשפטים יוסף לפיד:
       
       אני מתנצל. 
       
היו"ר משה כחלון:
       
       הוא אומר, אם הזמן יגלוש מעבר לסיכומים שלכם, אבל תסכימו להמשיך אותו מעבר לזמן, שזה יהיה בהסכמה. 
       
שר המשפטים יוסף לפיד:
       
       אם אנחנו נסכים, ודאי שלא נתנגד. אבל אם אנחנו נתנגד, אתה תמשוך. 
       
משה גפני (יהדות התורה):
       
       בממשלה שלכם קורים דברים כאלה, זה לא החוק הראשון - - - 
       
היו"ר משה כחלון:
       
       חבר הכנסת גפני, יש פעמי משיח, יש הסכמה, אתה מקלקל לנו. 
       
       אנחנו ניגשים להצבעה. הצבעה על הצעת חוק מימון מפלגות (תיקון - מועדי מסירת חשבונות ודוחות), התשס"ד-2004. 
       
הצבעה מס' 11
       
בעד ההצעה להעביר את הצעת החוק לדיון מוקדם בוועדה –  22
נגד – אין
נמנעים – אין
ההצעה להעביר את הצעת חוק מימון מפלגות (תיקון - מועדי מסירת חשבונות ודוחות), 
התשס"ד-2004, לדיון מוקדם בוועדת החוקה, חוק ומשפט נתקבלה. 
       
היו"ר משה כחלון:
       
       22 בעד, ללא מתנגדים, ללא נמנעים. הצעת חוק מימון מפלגות (תיקון - מועדי מסירת חשבונות ודוחות) התקבלה. הוועדה המוסמכת לדון בהצעת החוק, על-פי תקנון הכנסת, היא ועדת החוקה, חוק ומשפט. 
       
אופיר פינס-פז (העבודה-מימד):
       
       תצרף אותי. 
       
היו"ר משה כחלון:
       
       אני כבר לא מצרף, מה זה פה. 
       
אופיר פינס-פז (העבודה-מימד):
       
       בהצבעה הקודמת צירפת חופשי. 
       
היו"ר משה כחלון:
       
       אני ממשיך הלאה. 
       
אופיר פינס-פז (העבודה-מימד):
       
       אני חייב פעם אחת להצביע בעד גפני,  תצרף אותי. 
       
       
       
מסמכים שהונחו על שולחן הכנסת 

היו"ר משה כחלון:
       
       הודעה לסגנית מזכיר הכנסת. 

סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונחו היום על שולחן הכנסת – 
       
       לקריאה שנייה ולקריאה שלישית: הצעת חוק זכויות החולה (תיקון מס' 2), התשס"ה-2004, שהחזירה ועדת העבודה, הרווחה והבריאות; הצעת חוק ביטוח בריאות ממלכתי (תיקון מס' 27), התשס"ה-2004, שהחזירה ועדת העבודה, הרווחה והבריאות. 
       
       מסקנות ועדת החינוך, התרבות והספורט, בעקבות דיון מהיר, בנושא: רבע מהמורים למתמטיקה נכשלו במבחן. תודה. 

       
הצעת חוק לתיקון פקודת סדר הדין הפלילי (מעצר וחיפוש) 
(תפיסת חומר מחשב - הגנה על קניין הפרט), התשס"ג-2003
[הצעת חוק פ/1005; נספחות.]
(הצעת קבוצת חברי הכנסת)
       
היו"ר משה כחלון:
       
       אנחנו עוברים להמשך סדר-היום: הצעת חוק לתיקון פקודת סדר הדין הפלילי (מעצר וחיפוש) (תפיסת חומר מחשב - הגנה על קניין הפרט), התשס"ג-2003. חברת הכנסת מלי פולישוק-בלוך, בבקשה. 
       
מל פולישוק-בלוך (שינוי):
       
       אדוני היושב-ראש, חברי הכנסת, סעיף 32 לפקודת סדר הדין הפלילי מקנה לשוטר סמכות לתפוס חפצים אם יש לו יסוד סביר להניח כי באותו חפץ נעברה עבירה. סעיף קטן (ב) מעמיד חריג לסמכות  השוטר ואומר, כי מחשב או דבר המגלם חומר מחשב שנמצא בשימושו של מוסד המספק שירות לציבור, ניתן לתפוס רק על-פי צו ספציפי של שופט. 
       
       ההצעה שלי מבקשת להגן על קניינו של הפרט ולהשוות את המעמד הנורמטיבי של הוראות החוק המתייחסות לתפיסת מחשב במגזר הפרטי לאלו הנוהגות  במגזר העסקי. לכן אני מבקשת מכם לאשר את ההצעה שלי, כי זכותו של אדם פרטי, שיש לו עסק בבית, או אפילו זה רק מחשבותיו, הדברים הפרטיים שלו - גם לו יש זכויות והן צריכות להיות שוות לאלה של בעל עסק. זה לא פחות חמור. תודה. 
       
היו"ר משה כחלון:
       
       תודה רבה. אדוני שר המשפטים. 
       
שר המשפטים יוסף לפיד:
       
       אדוני היושב-ראש, ההצעה ביסודה נכונה, מפני שאם תופסים למישהו את המחשב להרבה זמן והמשטרה מתקשה לאפשר לו להעתיק את תוכנו, כי לפעמים בתוך מחשב יש דברים שהעתקתם לוקחת המון זמן ולמשטרה אין כוח-אדם לזה, יכולות להיווצר בעיות של פגיעה בקניין הפרט. 
       
       לכן הצענו - אם חברת הכנסת פולישוק-בלוך תסכים - קיצור התקופה שהמשטרה יכלה עד עכשיו לתפוס, בלי הסכמת שופט, ל-30 יום, הממשלה תתמוך בהצעה. זה מקובל עלייך? 
       
מל פולישוק-בלוך (שינוי):
       
       כן. 
       
שר המשפטים יוסף לפיד:
       
        זה מקובל עליה, אז הממשלה תומכת. 
 
היו"ר משה כחלון:
       
       תודה רבה. 
       
       אנחנו ניגשים להצבעה על הצעת החוק לתיקון פקודת סדר הדין הפלילי (מעצר וחיפוש) (תפיסת חומר מחשב – הגנה על קניין הפרט), התשס"ג-2003.  
       
הצבעה מס' 12
       
בעד ההצעה להעביר את הצעת החוק לדיון מוקדם בוועדה – 24
נגד – אין
נמנעים – אין
ההצעה להעביר את הצעת חוק לתיקון פקודת סדר הדין הפלילי (מעצר וחיפוש) (תפיסת חומר מחשב – הגנה על קניין הפרט), התשס"ג-2003, לדיון מוקדם בוועדת החוקה, חוק ומשפט נתקבלה. 
       
היו"ר משה כחלון:
       
       24 בעד, אין מתנגדים ואין נמנעים. הצעת החוק תועבר לוועדת החוקה, חוק ומשפט להכנתה לקריאה ראשונה. 

       
הצעת חוק בתי-המשפט (איסור פרסום פרטי חשוד), התשס"ג-2003
[הצעת חוק פ/1351; נספחות.]
(הצעת קבוצת חברי הכנסת)

היו"ר משה כחלון:
       
       הצעת חוק בתי-המשפט (איסור פרסום פרטי חשוד) - חבר הכנסת רשף חן, הנמקה מהמקום, בבקשה. 
       
רשף חן (שינוי):
       
       אדוני היושב-ראש, חברי חברי הכנסת, ההצעה הזאת באה לבחון ולנסות לתקן את האיזון הלא-פשוט בין חופש העיתונות מצד אחד לזכותו של אדם לשמו הטוב מצד שני. לתחושתי ולטעמי, כרגע המצב איננו תקין בכל מה שקשור לפרסום מוקדם של פרטי חשוד. 
       
       אנחנו נוהגים לומר, שאדם הוא חף מפשע עד שמוכח אחרת. אם הדבר הזה נכון לגבי אדם שמוגש נגדו כתב אישום, הוא נכון על אחת כמה וכמה לגבי אדם שעוד לא הוגש נגדו כתב אישום, והוא בסך הכול חשוד בביצוע עבירה. הסטטיסטיקה מראה, שכ-95% מבין האנשים שחשודים בביצוע עבירה הם חפים מפשע ולא מוגש נגדם אפילו כתב אישום. למרות זאת המציאות המצערת היא, שלעתים קרובות מאוד האנשים האלה זוכים לכך ששמם יפורסם בעיתון בהרחבה רבה כחשודים בעבירות מבישות; וכל עבירה היא מבישה. אני מזמין את החברים לחשוב לא כחברי כנסת, אלא כאזרחים, מה יקרה לכל אחד מאתנו אם נקום ויהיה כתוב בעיתון שאנחנו חשודים בעבירה כזאת או אחרת. מה יקרה לבן-הזוג שלנו, מה יקרה לילדים שלנו, כאשר אנחנו יודעים שסטטיסטית יש 95% סיכוי שלא ייפתח אפילו תיק. הפתרון שבעוד שנתיים נקבל הודעה שהתיק נסגר ומישהו יכתוב בעיתון משהו הוא לא פתרון, הן כי לא יכתבו והן כי לא יקראו. 
       
       הנושא רגיש מאוד בגלל הצורך הזה לאזן בין שני אינטרסים, ששניהם חשובים. אני התחייבתי לתאם את החקיקה הזאת באופן מוחלט עם עמדת הממשלה, ואני חוזר כאן על התחייבותי זו. 
       
היו"ר אלי בן-מנחם:
       
       תודה לחבר הכנסת רשף חן. אדוני השר, בבקשה. 
       
שר המשפטים יוסף לפיד:
       
       אדוני היושב-ראש, לא בקלות דעת ולא בקלות, אלא בלב כבד, אני תומך בהצעת החוק של חבר הכנסת רשף, אף שהאינסטינקטים העיתונאיים שלי מדברים נגדו. הפגיעה בזכויות הפרט ובצנעת הפרט בתחום הזה הפכה להיות מגפה, שצריך לעצור אותה, כי 95% מהאנשים שנעצרים משוחררים אחר כך מבלי שיועמדו לדין, וחלק ניכר מהם זוכים לפרסום שלילי. ודאי שלא כולם אחר כך זוכים להודעה על כך שהם לא הועמדו לדין, ויש פה בעיה חמורה של האיזון. 
       
       עד עכשיו שופט יכול לאסור את הפרסום. עם החוק הזה, יהיה איסור על פרסום, אלא אם כן שופט מחליט שהאינטרס הציבורי מחייב את הפרסום. אני מניח שהוא יעשה את זה למשל במקרים של מעצרם של אנשי ציבור. 
       
       אני רוצה להזכיר לכם, שהעמותה לזכויות האזרח, שבתחילה התנגדה לחקיקה הזאת למען חופש העיתונות, שינתה את עמדתה והגיעה למסקנה, שלמען שמירה על כבודו של האדם והפרט, גם היא, אפילו היא, תומכת בהצעה הזאת. 
       
       אבל, בגלל רגישות הנושא קיבלנו את התחייבות חבר הכנסת רשף חן, שהוא יתאם עם משרד המשפטים את הנוסח הסופי של הצעת החוק. על כן אני מציע להצביע בעדה. 
       
היו"ר אלי בן-מנחם:
       
       תודה לשר המשפטים. חבר הכנסת אופיר פינס מתנגד, ועל כן לרשותך שלוש דקות. בבקשה. 
       
אופיר פינס-פז (העבודה-מימד):
       
       אדוני היושב-ראש, אדוני השר, חברי הכנסת, מוזרות ונפתלות דרכי הכנסת. בקדנציה הקודמת באו חברי כנסת, שאני מכבד אותם – חבר הכנסת הלפרט מיהדות התורה, חבר הכנסת דרוקמן מהמפד"ל, חבר הכנסת יורי שטרן מהאיחוד הלאומי – והציעו הצעת חוק דומה. נאבקנו בה, כל מי שחופש העיתונות יקר ללבו - אנשי שינוי, אנשי העבודה, אנשי מרצ, אותם חברים בליכוד שהתנגדו לה כמו מיכאל איתן. לא הצלחנו להדוף אותה, אבל הצלחנו למתן אותה. והיא עברה, והיום אפשר ללכת לבית-משפט כדי למנוע פרסום השם עד כתב אישום. 
       
       בא חבר הכנסת רשף חן, יושב-ראש סיעת שינוי, המפלגה הליברלית של הכנסת, ובא שר המשפטים, שהוא יושב-ראש שינוי, שהוא יושב-ראש ועדת שרים לענייני חקיקה, שגם חופש העיתונות לא אמור להיות זר לו, כי הוא בא מהעיתונות, טומי לפיד, ואתם מציעים פה הצעה. הרי אם ההצעה האבסורדית הזאת היתה עוברת, אז למשל אתמול עם ישראל לא היה שומע על כך שזאב רוזנשטיין נעצר. 
       
מיכאל גורלובסקי (הליכוד):
       
       היה שומע מהדלפות. 
       
אופיר פינס-פז (העבודה-מימד):
       
       היה שומע מה-CNN, היה שומע מה-BBC. 
       
שר המשפטים יוסף לפיד:
       
       זה לא נכון, מפני שזה מקרה קלאסי ששופט היה מתיר את הפרסום. 
       
אופיר פינס-פז (העבודה-מימד):
       
       מאיפה אתה  יודע? אתה שופט? באמת, טומי, אני מתפלא עליך. באמריקה היו מדווחים על זה, אז היו מצטטים את אמריקה. חברים, זה אבסורד מוחלט. מה אתם עושים? 
       
       אני יודע ש-95% מהמעצרים מסתיימים ללא כתב אישום, אבל גם 95% מהמקרים האלה לא מגיעים לתקשורת. ההצעה מציעה שיחול על הכול, חוץ מאשר על נבחרי ציבור. אני לא יודע אם זאת תמימות או היתממות. כי מה יקרה בסוף? אנחנו בכנסת הזאת לא יומיים. הצעת החוק הזאת תעבור עכשיו בקריאה טרומית – פורז יגיד לך, הוא היה פרלמנטר מצטיין – ותוך כדי התהליך הזה חבר כנסת יוסיף הסתייגות קטנה בוועדה, ולא תהיה לך ברירה, חבר הכנסת רשף חן, הצעת החוק הזאת תהפוך להיות עם נבחרי ציבור, וגם עליהם יחולו אותם כללים. 
       
       חברים, אתם הולכים רחוק מדי, מהר מדי. לאט לכם. הצעת החוק הזאת, שנלחמנו נגדה שנים, שפוגעת פגיעה אנושה בחופש הביטוי ובזכותו של הציבור לדעת, כבר שונתה באופן חמור בקדנציה הקודמת, ועכשיו אתם מציעים להחמיר יותר ממה שרצה שמואל הלפרט? עכשיו אתם רוצים להרע יותר ממה שרצה הרב דרוקמן? אני רוצה להזכיר לכם, אתם חברים במפלגת שינוי, המפלגה הליברלית שחרתה על דגלה את חופש הביטוי, את חופש העיתונות וזכותו של הציבור לדעת. מה אתם עושים? ריבונו של עולם, מה אתם עושים?
       
שר המשפטים יוסף לפיד:
       
       זה החוק באנגליה. אנגליה היא אנטי-ליברלית? אנגליה היא אנטי-דמוקרטית? זה החוק באנגליה. 
       
היו"ר אלי בן-מנחם:
       
       תודה. חבר הכנסת רשף חן, לרשותך שלוש דקות. 
       
זהבה גלאון (יחד):
       
       הבאתם מעצרים מינהליים מאנגליה, הורסים בתים על-פי החוקים המנדטוריים של אנגליה. לא הכול טוב באנגליה. 
       
רשף חן (שינוי):
       
       חבר הכנסת פינס, אתה יודע שאני מאוד מכבד אותך, אבל הפעם אמרת דברים לא נכונים בצורה מדהימה. אני אפתח ואומר, שמלבד זה שזה בדיוק החוק באנגליה, זאת הצעת חוק שהיום ניגש אלי חבר הכנסת יצחק הרצוג וסיפר לי שעוד בכנסת השתים-עשרה אביו, שהיה אחר כך נשיא המדינה, הגיש הצעה זהה, ולא מפני שהוא אנטי-ליברל. אני מקווה שאתה לא חושד בו בעניין הזה. 
       
       הרעיון שיש לציבור הזכות להיכנס לדבר הכי קשה ומשפיל של אדם שאין לו שום משמעות ציבורית, סתם, יעקב כהן מקריית-ביאליק, ולדעת שהאיש הזה נחשד באונס או במעילה או בגנבה, כאשר סטטיסטית רוב הסיכויים שהוא לא עבר את העבירה הזאת - -  
       
אופיר פינס-פז (העבודה-מימד):
       
       איך יודעים שהוא לא עבר?
       
רשף חן (שינוי):
       
       - - ולא יוגש נגדו כתב אישום – אופיר, אני מקווה שתסכים אתי, שמי שלא מוגש נגדו כתב אישום הוא, עוד יותר ממי שלא הורשע, חף מפשע. וזאת בדיוק הבעיה. ההערה שלך כאן היא בדיוק הבעיה, מפני שכאשר כתוב בעיתון שיעקב כהן חשוד בגנבה, הציבור מניח שאין עשן בלי אש. הציבור חושב: משהו לא בסדר עם האיש הזה. הילדים שלו צריכים אחר כך ללכת לבית-הספר עם הראש באדמה ולסבול את ההצקות של החברים שלהם. אשתו לא יכולה ללכת לעבודה. הוא צריך שנים אחר כך להסביר לחברים שלו, שזה לא הוא, זאת היתה טעות בזיהוי. והסיפור הזה, שאחר כך אפשר יהיה לפרסם שהוא לא עבר את העבירה, זה לא עוזר לו, זה מזיק לו. אתה רוצה שיפרסמו עכשיו שנחשדת באונס אבל לא נמצאו לכך ראיות? אני מעדיף שלא יפרסמו. הרי כבר חלפו שנתיים מאז הפרסום, אני מעדיף שלא יפרסמו את התיקון הזה בכלל. 
       
       לכן הדבר הנכון הוא לחכות לפחות עד שיוגש כתב אישום. הרי מה האסון הגדול? אם יש ראיות רציניות לעניין הזה, גם כשמוגש כתב אישום - יכולתי ללכת לדבר הרבה יותר קיצוני ולומר, שאדם הוא חף מפשע עד שנקבע שהוא עבר את העבירה, לא נכפיש את שמו עד אז. אני לא אומר את זה. האיזון הנכון הוא, שכאשר יש לפחות לדעת הפרקליטות מספיק ראיות כדי להגיש כתב אישום, זכותו של הציבור לדעת את העניין הזה. 
       
       זה גם נובע מפומביות הדיון. אבל אין פומביות דיון על חקירה ואין אינטרס ציבורי. יש מצבים יוצאים מהכלל, שבהם יש אינטרס ציבורי. יכול להיות לך אינטרס ציבורי חקירתי, למשל כשאתה רוצה להזמין עדים, ויכול להיות לך אינטרס ציבורי שנובע מהשאלה מי האדם. אני למשל חושב, שאם אני או אתה חשודים במשהו, הציבור זכאי לדעת. אבל אז, אחר כבוד לך לשופט, תשכנע אותו, השופט יקבל את העניין הזה, תקבל את הצו ותפרסם. הרעיון הזה שאנחנו יכולים להרוס חיים של אנשים, סתם בשביל למכור עיתון, לא מקובל עלי. תודה.
       
היו"ר אלי בן-מנחם:
       
       תודה לחבר הכנסת רשף חן. 
       
       אנחנו עוברים להצבעה. אנחנו מצביעים על הצעת חוק בתי-המשפט (איסור פרסום פרטי חשוד), התשס"ג-2003, של חבר הכנסת רשף חן. הממשלה תומכת. ההצבעה החלה.
       
הצבעה מס' 13
       
בעד ההצעה להעביר את הצעת החוק לדיון מוקדם בוועדה – 24
בעד ההצעה להסיר מסדר-היום את הצעת החוק – 5
נמנעים – אין
ההצעה להעביר את הצעת חוק בתי-המשפט (איסור פרסום פרטי חשוד), 
התשס"ג-2003, לדיון מוקדם בוועדת החוקה, חוקה ומשפט נתקבלה.
       
היו"ר אלי בן-מנחם:
       
       24 חברי כנסת בעד, חמישה נגד, אין נמנעים. הצעת החוק עברה בקריאה טרומית, והיא תועבר לוועדת החוקה להכנתה לקריאה ראשונה.
       

הצעת חוק אנטנות סלולריות, התשס"ד–2004
[הצעת חוק פ/2727; נספחות.]
(הצעת חבר הכנסת דני יתום)

היו"ר אלי בן-מנחם:
       
       אנחנו עוברים לנושא הבא, הצעת חוק אנטנות סלולריות, התשס"ד-2004, של חבר הכנסת דני יתום, שמספרה פ/2727.
       
דני יתום (העבודה-מימד):
       
       אדוני היושב-ראש, אדוני ראש הממשלה, רבותי השרים, כנסת נכבדה, בעצה אחת עם חבר הכנסת גדעון סער, יושב-ראש הקואליציה, הסכמתי לדחות את ההצבעה על הצעת החוק שלי בשלושה שבועות. במשך הזמן הזה מתבקשת הקואליציה – לפי בקשה שלי - לבחון את עמדתה ואת עמדת הממשלה פעם נוספת, מכיוון שנכון לרגע זה עמדת ועדת השרים היא להתנגד להצעת החוק שלי, ואני תמה מדוע. 
       
       אסביר מה אומרת הצעת החוק שלי. אנחנו משופעים בהרבה מאוד מרכיבים קורנים, עמדות קורנות למיניהן, גם אנטנות סלולריות וגם אנטנות נוספות, משדרים וכיוצא באלה דברים. כאשר אתם מסתכלים על הנוף האורבני, הרי יותר מאשר כל דבר אחר בולטות לעין האנטנות, שחלקן מתנשאות לגובה רב מאוד. מטרת ההצעה היא להבטיח שני דברים. האחד, להבטיח את זכות הציבור לדעת, ועוד מעט אפרט מדוע. הדבר השני, מטרתה להבטיח את בריאותו של הציבור.
       
       תמ"א 36, שעוסקת בעניין אישור הקמת אנטנות ומערכות קורנות, בין היתר גם באזורים בנויים, מטילה לא מעט סייגים על הקמתן והפעלתן של אנטנות. כל זה על מנת להבטיח שהאנטנות לא תהיינה קרובות מדי למקומות רגישים ועל מנת להבטיח את בריאותו של הציבור. למרות הסייגים הרבים ולמרות העובי הרב של התמ"א - עבת הכרס - מצאתי שחסרות בה שתי מגבלות. 
       
       האחת מדברת על זכות הציבור לדעת. מסתבר, ואינני יודע אם חברות וחברי הכנסת אכן מודעים לעניין הזה, שרק אנטנה שמתנשאת לגובה של יותר מ-9 מטרים מחייבת יידוע הציבור קודם להקמתה ומתן הזדמנות ואפשרות לציבור להביע את ההסתייגויות שלו. עד גובה מוט אנטנה של 9 מטרים יכולה כל חברה, בהינתן לה האישור של הוועדה הרלוונטית, להקימה בלי שהציבור שחי מתחת לאנטנה, בקרבה מיידית לאנטנה, מסתובב שם השכם והערב, יום ולילה, יודע בכלל על העובדה שהוקמה שם אנטנה. כך אנחנו מוצאים הרבה מאוד פעמים שהציבור מתלונן בצדק על כך שמאחורי מסך, בתוך מה שנראה כמו דוד שמש, מתחבאת לה אנטנה סלולרית, והציבור איננו יודע על כך. 
       
       זאת פרצה שלדעתי חייבים לסתום אותה. אין שום סיבה שאזרחים תמימים, שכל מה שברצונם לדעת זה מה קורה בסביבתם המיידית, אין שום סיבה שתימנע מן האזרחים האלה הזכות לדעת ותתאפשר לחברות הסלולריות ולגורמים אחרים האפשרות שלא ליידע את הציבור על כך שבאותו מקום מוקמת אנטנה שראש התורן שלה איננו מתנשא לגובה של יותר מ-9 מטרים. זאת פרצה גדולה מדי, וצריך לסתום אותה.
       
        זכות הציבור לדעת, ואנחנו חייבים לאפשר לציבור לדעת. אנחנו נציגי ציבור, אנחנו שליחי ציבור, חייבים לאפשר לציבור לדעת על המפגעים, על המרכיבים ועל התנאים שבתוכם הוא חי. זה מרכיב אחד שההצעה נועדה לתקן. 
       
       המרכיב האחר הוא בריאותו של הציבור. גם כאן אינני יודע, רבותי חברי הכנסת, אם אתם מודעים לעובדה שניתן למקם אנטנות סלולריות ומערכות קורנות אחרות – לא רק אנטנות סלולריות - במרחק קטן מ-150 מטר מגני-ילדים ובתי-ספר. הטוענים להתנגדות להצעה שלי, טוענים כאילו לא הוכח עד היום, אף לא במחקר אחד, שהקרינה עלולה להזיק לבריאותם של אנשים. די לי באותם מחקרים שטוענים שיש בקרינה הזאת כדי להזיק לבריאותם של אנשים. לכל מי שמביא מחקר  שמסנגר על כך שבקרינה אין סכנה, אני אוכל להמציא מחקר נגדי שמציג בדיוק את הדבר ההפוך, שבקרינה יש סכנה. יש היום לא מעט גורמים בתחומים הרפואיים והסמי-רפואיים, שמתפרנסים מכך שהם מציעים מערכות הגנה נגד מערכות קורנות, על מנת להבטיח שלא יקרה דבר לאותם אנשים שעושים שימוש, לעתים מופרז אולי, במערכות קורנות.
       
       היום מוטלות מגבלות, ויש נוסחה מאוד מורכבת ומאוד מסובכת, אדוני ראש הממשלה, שהתוצאה שלה היא קביעת המרחק במטרים ממקום כלשהו למקום שבו מוצבת האנטנה. אבל אין שום סייג שמדבר על מרחק מינימלי. לכן, הנוסחה הזאת, שמביאה בחשבון את עוצמת הקרינה ואת אופי הקרינה, ואת גובה האנטנה וכיוצא באלה הדברים, מתירה יותר מדי פעמים להקים אנטנות בקרבה בלתי אמצעית למקומות שבהם הילדים שלנו והנכדים שלנו מבלים חלק גדול מאוד מיומם. 
       
       המטרה של ההצעה שלי היא להגדיר שלא משנה באיזו נוסחה משתמשים, אנטנה לא תוכל להיות מוקמת במרחק שהוא קצר מ-150 מטרים. 150 מטרים מהיכן? למה התנפלתי דווקא על המרחק 150 מטרים? מכיוון שהתייעצתי עם מומחים. המומחים האלה, רבותי חברי הכנסת המכובדים מתן וילנאי, אופיר פינס - - -
       
אופיר פינס-פז (העבודה-מימד):
       
       תאמין לי שהשיחה הזאת חשובה. 
       
דני יתום (העבודה-מימד):
       
       היא חשובה, אני יודע שהיא חשובה. אני גם יודע על מה אתם מדברים, אבל אני חושב שראוי שתמתינו את ארבע הדקות, ואוכל אולי לתרום לשיחה כאשר אצטרף אליה.
       
       אדוני היושב-ראש, אני לא אנצל את כל הזמן שעומד לרשותי. לכן, אני מבקש, בבוא העת, כאשר הנושא הזה יעלה לדיון פעם נוספת, זכרו נא מה הן הסיבות שהביאונו לכאן, ומדוע אנחנו יושבים כאן בבית הזה. ראשית, על מנת להבטיח את זכותו של הציבור לדעת, בוודאי כשהדברים נוגעים לתנאי מחייתו. שנית, להבטיח את בריאותו של הציבור, גם כאשר חלוקות הדעות ביחס לשאלה אם המערכות הקורנות פוגעות בבריאותו או לא פוגעות בבריאותו. 
       
       במקרה הזה, כאשר שני מומחים, או קבוצת מומחים אחת מתנגשת עם קבוצת מומחים שנייה, הייתי מייעץ לקחת את חוות הדעת שהיא לחומרה, לעשות אותה לחומרה. פירושו של דבר, אם יש חוות דעת שמדברת על כך שמערכת קורנת עלולה להזיק לבריאותו של הציבור, להתייחס אליה כאילו היא עלולה להזיק לבריאותו של הציבור. אנחנו נתראה בעוד שלושה שבועות. תודה רבה. 
       
היו"ר אלי בן-מנחם:
       
       תודה לחבר הכנסת דני יתום. רבותי, תשובה והצבעה על הצעת חוק אנטנות סלולריות, התשס"ד-2004, במועד אחר. 

       
הצעת חוק עבודת נשים (תיקון - עובדות קבלן כוח-אדם), התשס"ד-2004
 [הצעת חוק פ/1980; נספחות.]
(הצעת קבוצת חברי הכנסת)
       
היו"ר אלי בן-מנחם:
       
       אנחנו עוברים לנושא הבא: הצעת חוק עבודת נשים (תיקון – עובדות קבלן כוח-אדם), התשס"ד-2004. מוזמנת חברת הכנסת אתי לבני, בבקשה. לרשותך דקה; הנמקה מהמקום. 
       
אתי לבני (שינוי):
       
       תודה רבה. 
       
       אדוני היושב-ראש, חברותי וחברי חברי הכנסת, חוק עבודת נשים הוא אחד החוקים החשובים בחוקים החברתיים. אנחנו מרחיבים סעיפים מסוימים של החוק הזה, שיחול גם על נשים שהן עובדות קבלני כוח-אדם. כמו שאתם יודעים, 65% מהנשים מועסקות באמצעות קבלני כוח-אדם. בדרך כלל מדובר על קבוצות חלשות, של חסרי השכלה, עולים חדשים ונשים. 
       
       הסעיף חל על פיטורים של עובדת בהיריון. הפרקטיקה שמתרחשת לעתים קרובות מאוד היא שמעביד מפטר את העובדת שהיא בהיריון ורק אחר כך טורח לקבל היתר ממשרד העבודה. מה שאנחנו קובעים בחקיקה בסעיף 1 זה, שההיתר חייב לבוא קודם לפיטורים. אותו דין לגבי עובדות בהיריון יחול גם על קבלני כוח-אדם. ההיתר צריך להיעשות לפני הפיטורים, ורק אחר כך, אם מקבלים את ההיתר, להתחיל בהליך הפיטורים. יש כאן עוד כמה  תיקונים לגבי עובדות כוח-אדם, שצריך להתאים את תנאיהן לתנאי לעובדות רגילות. 
       
       אני מבקשת מחברי הכנסת לתמוך בהצעת החוק הזאת, כי היא הצעת חוק שבאמת משווה את עבודת הנשים בכל המגזרים, גם עובדות קבלני כוח-אדם. תודה. 
       
היו"ר אלי בן-מנחם:
       
       תודה לחברת הכנסת אתי לבני. אין שר משיב. רבותי חברי הכנסת, על כן אנחנו נעבור להצבעה. 
       
       אנחנו מצביעים על הצעת חוק עבודת נשים (תיקון – עובדות קבלן כוח-אדם), התשס"ד-2004, של חברת הכנסת אתי לבני. ההצבעה החלה. 
       
       
הצבעה מס' 14
       
בעד ההצעה להעביר את הצעת החוק לדיון מוקדם בוועדה – 18
נגד – 1
נמנעים - אין
ההצעה להעביר את הצעת חוק עבודת נשים (תיקון – עובדות קבלן כוח-אדם), 
התשס"ד-2004, לדיון מוקדם בוועדה שתקבע ועדת הכנסת נתקבלה. 
       
       
היו"ר אלי בן-מנחם:
       
       רבותי חברי הכנסת, 18 חברי כנסת בעד, אחד מתנגד ואין נמנעים. על כן, הצעת חוק עבודת נשים (תיקון – עובדות קבלן כוח-אדם), התשס"ד-2004, עברה בקריאה טרומית, והיא תועבר לוועדת העבודה, הרווחה והבריאות להכנתה לקריאה ראשונה. 
       
רשף חן (שינוי):
       
       אני רק מבקש שיירשם שניסיתי להצביע בעד וזה נלחץ בטעות נגד. אני לא מבקש לתקן דבר. 
       
גילה גמליאל (הליכוד):
       
       למה לא להעביר את זה לוועדה לקידום מעמד האשה?

אתי לבני (שינוי):
       
       אני מבקשת שזה יעבור לוועדה לקידום מעמד האשה. 
       
היו"ר אלי בן-מנחם:
       
       הצעת החוק תועבר לוועדת הכנסת, שתחליט איזו ועדה תעסוק בה. 
       
רשף חן (שינוי):
       
       - - -
       
היו"ר אלי בן-מנחם:
       
       חבר הכנסת רשף חן, אני לא משנה את התוצאה. אני מקבל שאמרת שניסית להצביע וההצבעה לא נקלטה. זה רשום בפרוטוקול. 
       
רשף חן (שינוי):
       
       ניסיתי להצביע בעד ובטעות נלחץ נגד. 
       
היו"ר אלי בן-מנחם:
       
       בסדר, אני משאיר את התוצאה. חבר הכנסת רשף התכוון להצביע בעד, ובהצבעתו נקלט נגד. 
       
       
       
הצעת חוק הגנת הצרכן (תיקון - סימון מוצרי מזון כשר), התשס"ד-2004
[הצעת חוק פ/2753; נספחות.]
(הצעת קבוצת חברי הכנסת)

היו"ר אלי בן-מנחם:
       
       רבותי חברי הכנסת, אנחנו עוברים לנושא הבא: הצעת חוק הגנת הצרכן (תיקון – סימון מוצרי מזון כשר), התשס"ד-2004. הנמקה מהמקום. חבר הכנסת אורי אריאל, בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אני רוצה להודות לוועדת השרים שהסכימה לקידום החוק הזה. החוק נועד להסיר מכשול - לא תיתן מכשול לפני עיוור. הכוונה היא שחוק הגנת הצרכן יחייב לסמן כל מוצר מאכל אם הוא בשרי, חלבי או פרווה. זה ימנע שתי בעיות: האחת - בעיה של כשרות, שמעסיקה את רוב העם; לפי סקרים שנעשו, רוב העם, או רוב היהודים שומרים כשרות. הדבר השני – זה בא להסיר מכשול בפני תינוקות או מבוגרים שרגישים לחלב, ולעתים הם אוכלים מאכל שאיננו מסומן, ויכולים לשגות בעניין, דבר שיכול להקשות עליהם. 
       
       אני מבקש שהדיון בהצעת החוק הזאת יתקיים בוועדת העבודה, הרווחה והבריאות. תודה רבה. 
       
היו"ר אלי בן-מנחם:
       
       תודה לחבר הכנסת אורי אריאל. רבותי חברי הכנסת, אין שר משיב, ועל כן אנחנו עוברים להצבעה. 
       
       אנחנו מצביעים על הצעת חוק הגנת הצרכן (תיקון – סימון מוצרי מזון כשר), התשס"ד-2004, של חבר הכנסת אורי אריאל. ההצבעה החלה. 
       
שלום שמחון (העבודה-מימד):
       
       זה יעבור לוועדת הכלכלה, כן?
       
       
הצבעה מס' 15
       
בעד ההצעה להעביר את הצעת החוק לדיון מוקדם בוועדה - 12
נגד - אין 
נמנעים - 1
ההצעה להעביר את הצעת חוק הגנת הצרכן (תיקון – סימון מוצרי מזון כשר), 
התשס"ד-2004, לדיון מוקדם בוועדה שתקבע ועדת הכנסת נתקבלה. 
       
היו"ר אלי בן-מנחם:
       
       בעד הצעת החוק - 12 חברי כנסת, אין מתנגדים ויש נמנע אחד. 
       
       חבר הכנסת אורי אריאל ביקש להעביר את הצעת החוק לוועדת העבודה, הרווחה והבריאות. חבר הכנסת שלום שמחון מבקש להעבירה לוועדת הכלכלה. על כן, ועדת הכנסת תחליט איזו ועדה תדון בנושא. 
       
אורי יהודה אריאל (האיחוד הלאומי - ישראל ביתנו):
       
       יש שם גם בריאות. 
       
שלום שמחון (העבודה-מימד):
       
       זה סימון. 
       

הצעת חוק החברות הממשלתיות 
(תיקון - ייצוג הולם לעולים חדשים), התשס"ד-2004
[הצעת חוק פ/2624; נספחות.]
(הצעת קבוצת חברי הכנסת)

היו"ר אלי בן-מנחם:
       
       אנחנו עוברים לנושא הבא: הצעת חוק החברות הממשלתיות (תיקון – ייצוג הולם לעולים חדשים), התשס"ד-2004. יציג את הצעת החוק חבר הכנסת בנימין אלון. בבקשה. לרשותך עשר דקות. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, רבותי חברי הכנסת, אני חושב שהחוק שאני מבקש את תמיכתכם בו הוא חוק צודק. שיטה כזאת הוכיחה את עצמה באפליה מתקנת של נשים, ואצל ערבים זה עובד אפילו עם אכיפה בפיקוחו של ראש הממשלה. לכן אני לא רואה כל סיבה שהעולים החדשים לא ייהנו מן הדבר הזה. 
       
       במה מדובר? מדובר בעלייה, בין שהיא מברית-המועצות ובין שהיא מכל מקום אחר, וכולנו יודעים כמה היא שיפרה ותרמה למדינה. לא מדובר בקידום של אדם והפיכתו לדירקטור בחברה ממשלתית אם הוא לא עומד בתנאים, אם אין לו הכישורים. אלא מה? אם הוא עומד בתנאים, יש לתת לו עדיפות כדי לתקן את מה שקיים כרגע. 
       
       אני עשיתי בדיקה בעזרת מוקד המידע של הכנסת: ב-170 חברות ממשלתיות אין כמעט עולים חדשים שמכהנים כדירקטורים, מדובר במספר זעום ביותר. אין להם קשרים, אין להם פרוטקציה. לא חסרים להם כישורים מדעיים, לא חסרה להם יכולת לתרום לחברה. חסר להם מה שיש לנו הישראלים, חבר של חבר של חבר שידחף. 
       
       לכן אני אישית חושב, שאם החוק הזה יעבור – והבנתי שיש הסכמה עקרונית להצביע בעד החוק הזה מצד כל - - -
       
אופיר פינס-פז (העבודה-מימד):
       
       איך אתה קובע מי הוא עולה חדש?
       
בנימין אלון (האיחוד הלאומי - ישראל ביתנו):
       
       אני הגדרתי 25 שנה, ואמרו לי במפלגת העבודה לדבר על 15 שנה. אמרתי שאני מוכן לזה, אין לי בעיה. 
       
אופיר פינס-פז (העבודה-מימד):
       
       משנת 1990.
       
בנימין אלון (האיחוד הלאומי - ישראל ביתנו):
       
       מאה אחוז, נעשה את זה. רציתי לתפוס את גלי העלייה של שנות ה-90, אבל נעשה את זה בוועדה. אני חושב שחוק כזה הוא צודק, הוא טוב והוא ישפר את איכות החיים שלנו ואת קיבוץ הגלויות של כולנו. אם אין קשיים גדולים, אני אשמח לסיים בזה את דברי. תודה רבה, אדוני היושב-ראש. 
       
היו"ר אלי בן-מנחם:
       
       אדוני שר האוצר, בבקשה.
       
       
שר האוצר בנימין נתניהו:
       
       אדוני היושב-ראש, יש פנים לכאן ולכאן בהצעת החוק של חבר הכנסת בני אלון. אנחנו מבינים, מצד אחד, את הרצון לתת ייצוג הולם לקבוצות אוכלוסייה בדירקטוריונים. מצד שני, אנחנו גם יודעים שאם אנחנו הולכים רחוק מדי עם שיטת המכסות, הקווטה, אנחנו גם יכולים לעוות החלטות עסקיות ענייניות. וכיוון שיש שני צדדים לכך, אנחנו החלטנו לאפשר חופש הצבעה, ואנחנו נאפשר להעביר את זה - לאן בדיוק אנחנו מעבירים את ההצעה?
       
גדעון סער (הליכוד):
       
       ועדת חוקה.
       
שר האוצר בנימין נתניהו:
       
       אנחנו מבקשים להעביר את ההצעה לוועדת החוקה של הכנסת. 
       
היו"ר אלי בן-מנחם:
       
       תודה לשר בנימין נתניהו. רבותי חברי הכנסת, הממשלה תומכת. 
       
       אנחנו עוברים להצבעה. אנחנו מצביעים על הצעת חוק החברות הממשלתיות (תיקון - ייצוג הולם לעולים חדשים), התשס"ד-2004. ההצבעה החלה. 
       
הצבעה מס' 16
       
בעד ההצעה להעביר את הצעת החוק לדיון מוקדם בוועדה - 17
נגד - אין
נמנעים - 1
ההצעה להעביר את הצעת חוק החברות הממשלתיות (תיקון - ייצוג הולם לעולים חדשים), 
התשס"ד-2004, לדיון מוקדם בוועדת החוקה, חוק ומשפט נתקבלה. 
       
היו"ר אלי בן-מנחם:
       
       17 חברי כנסת בעד, נגד - אפס, נמנעים - אחד. על כן, הצעת חוק החברות הממשלתיות (תיקון - ייצוג הולם לעולים חדשים), התשס"ד-2004, עברה בקריאה טרומית, ותועבר לוועדת החוקה, חוק ומשפט, להכנתה לקריאה ראשונה. 
       
       
הודעת יושב-ראש ועדת הכנסת
       
היו"ר אלי בן-מנחם:
       
       הודעה מטעם ועדת הכנסת. תכריז בשם הוועדה חברת הכנסת ענבל גבריאלי, בבקשה. 
       
ענבל גבריאלי (בשם ועדת הכנסת):
       
       אדוני היושב-ראש, חברי הכנסת, החלטת ועדת הכנסת בדבר קביעת הוועדות לדיון בהצעת חוק יישום תוכנית ההתנתקות, התשס"ה-2004 - מ/130, מיום 8 בנובמבר 2004. 
       
       ועדת הכנסת מחליטה, על-פי סמכותה לפי סעיפים 117 ו-131 לתקנון הכנסת, ולאחר שקבעה כי הצעת חוק יישום תוכנית ההתנתקות, התשס"ה-2004, היא "מקרה יוצא מן הכלל", להעביר את הצעת החוק לטיפולה של ועדת הכספים, למעט פרק ד', סימן א', סעיפים 22-27, ופרק ח', סימן א', סעיפים 134-136, שיועברו לדיון בוועדת החוקה, חוק ומשפט. הסעיפים שיועברו לוועדת החוקה, חוק ומשפט עוסקים בעניינים חוקתיים, להבדיל מהנושאים האחרים הכלולים בהצעת החוק, שעניינם נושאים כספיים ופיסקליים, ולכן יידונו בוועדת הכספים. 
       
       ועדת החוקה, חוק ומשפט תסיים את הכנת החלקים בהצעת החוק שהועברו אליה לקריאה שנייה ושלישית עד ליום י"ח בטבת התשס"ה, 30 בדצמבר 2004, ותעבירם לוועדת הכספים, כדי שזו תביאם למליאת הכנסת יחד עם כלל הצעת החוק, ללא הצבעה נוספת, לקריאה שנייה ולקריאה שלישית.
       
       בנוסף, ועדת הכנסת קבעה בישיבתה ביום 8 בנובמבר, כי ועדת הכספים תדון בהצעת חוק שירות המדינה (גמלאות) (תיקון - איסור קבלת קצבה ומשכורת יחד), התשס"ד-2004, של חבר הכנסת שלום שמחון, הצעת חוק פ/2297, לשם הכנתה לקריאה ראשונה. תודה. 
       
היו"ר אלי בן-מנחם:
       
       תודה לחברת הכנסת ענבל גבריאלי.
       
אופיר פינס-פז (העבודה-מימד):
       
       יש הצבעה?
       
ענבל גבריאלי (בשם ועדת הכנסת):
       
       לא. 


היו"ר אלי בן-מנחם:
       
       לא. זו רק הודעה. 
       

הצעה לסדר-היום
הצורך בהקמת ועדת חקירה פרלמנטרית בנושא תוכנית ההתנתקות

היו"ר אלי בן-מנחם:
       
       אנחנו עוברים לנושא הבא. הצעה לסדר-היום מס' 4780: הצורך בהקמת ועדת חקירה פרלמנטרית בנושא תוכנית ההתנתקות - של חבר הכנסת אריה אלדד. לרשותך עשר דקות, בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני ראש הממשלה, חברי חברי הכנסת, ועדות חקירה בישראל הוקמו תמיד לאחר אירוע, או כשתהליך מסוים התמשך והגיע עד לרמה משברית וחייב חקירה מעמיקה. החיסרון בשיטת חקירה כזאת הוא, שמטבע הדברים, חיפוש האמת שם נתקל בקשיים רבים בגלל תוצאות האירוע. כאשר אירוע או תהליך מסוים נגמר באסון, כמו אסון המסוקים, או אירוע משברי דמוי אירועי אוקטובר במגזר הערבי, לעתים קרובות איננו מצליחים להגיע לחקר האמת, משום שהוועדות השונות עוסקות יותר בעורכי-הדין של המופיעים בפני הוועדה מאשר ביכולת ללמוד את האירועים בלא חשש שהעדות תפגע במעיד. 
        
       ועדות החקירה השונות שהיו בתולדות מדינת ישראל, תועלו או נשאבו בסופו של דבר לחיפוש אשמים, במקום לעסוק בבקרת התהליכים והבנת הגורמים לאירועים. ההצעה שאני בא להניח לפניכם היום באה ליצור תהליך פרוספקטיבי. הקמת ועדת מעקב שתלווה את התהליך שעליו החליטה הכנסת ב-25 באוקטובר, כשאימצה את החלטת הממשלה בעניין ההתנתקות. במקום ועדת חקירה לאחר מעשה, אני מציע כי תקום ועדה פרלמנטרית שבה ייוצגו סיעות שונות בבית הזה ותפקידה יהיה לעקוב אחרי קבלת ההחלטות, לאסוף מסמכים, לגבות עדויות מפי מעצבי התוכנית ומתכנניה, כמו גם גורמי הביצוע שלה, והגורמים והתושבים הפעילים במאבק נגד התוכנית. 
       
       הוועדה אמורה לתעד את הכוונות המקוריות ואת ההנמקות, לא בבחינת חוכמה שלאחר מעשה המאפשרת שכתוב של ההיסטוריה, לא חוכמה שלאחר מעשה היודעת מה קרה ומפרשת את הצעדים והתוכנית על-פי התפתחות התהליך, אלא תהליך מסודר של מעקב אחרי כוונות ופיתוח תוכניות, ביצוע ותיקוני התוכנית לאור מצבים משתנים. בפעם הראשונה מוצע לכנסת ליטול על עצמה תפקיד מעקב פרלמנטרי בדרך של קביעת מדדי הצלחה או כישלון לפני מעשה ובחינתם לאורך התהליך; ציור המטרה לפני שהחץ נורה, ולא ציור העיגול סביב החץ לאחר שכבר ננעץ בלוח.
       
       ראש הממשלה אומר שהתוכנית תמנע לחץ חיצוני של תוכניות אחרות, תתרום לשיפור יחסי החוץ של ישראל, תקטין את החיכוך עם האוכלוסייה הפלסטינית, תשפר את מצבה הבין-לאומי של ישראל. לכל אלה ניתן לקבוע מדדים של הצלחה או כישלון, ולעקוב אחרי המדדים הללו באמצעות הוועדה הזאת. 
       
       הכנסת שימשה עד היום זירת התגוששות מילולית אידיאולוגית, פוליטית, על התוכנית, זירת התמודדות פרלמנטרית הנוגעת להחלטות הממשלה, וגם קיימה תהליך חקיקה שנלווה להצעת תוכנית ההתנתקות. בכך, בקיום התהליכים האלה, ענתה הכנסת על שני תפקידיה המסורתיים כפרלמנט שמהווה במה לוויכוח ציבורי וכבית-מחוקקים שבו מתקיים תהליך החקיקה. ההצעה שאני מניח בפניכם היום, באה להשלים את פעילותה של הכנסת בתחום האחריות המוטלת עלינו כמפקחים על פעילותה של הרשות המבצעת - התחום השלישי של פעילות הכנסת, שלא בא לידי ביטוי עד היום ביחס לתהליך ההתנתקות. 
       
       התהליך הזה, של פיקוח הרשות המחוקקת על הרשות המבצעת, יכול כמובן להתקיים באופן שהוא מתקיים היום, באופן לא רציף, בוועדות הקבועות השונות של הבית. בוועדת הכספים אולי יעקבו אחרי תקציבי ההתנתקות, בוועדת החוקה אולי יעקבו אחרי ביצוע התהליך, ובוועדת הפנים אולי יקראו לראשי המשטרה כדי לוודא שתהליכי אכיפת החוק מתקיימים כסדרם. המעקב יהיה ספוראדי, לא רציף, וישובץ בין שאר תחומי העיסוק של הוועדות העמוסות. 
       
       תוכנית ההתנתקות היא בלי ספק התהליך המרכזי הצובע את כל חיינו - המדיניים, הפוליטיים, הכלכליים, המשפטיים והחברתיים במדינה - בגוון דומיננטי אחד. אני מציע שוועדת החקירה הזאת תחקור את התהליך באופן שיטתי ורצוף, ובכך תביא לידי מיצוי את אחריות בית-המחוקקים בפיקוח על הרשות המבצעת. 
       
       אדוני ראש הממשלה, חברי הכנסת, אני ער לרמת הנוגדנים הגבוהה העולה מייד כשהצעה כזאת באה מפי, שאני מתנגד מובהק לתוכנית. אני ער לחשש כי ועדה כזאת, אם תקום, תהיה זירה לניגוח הממשלה. אבל ההחלטה נתונה בידי חברי הוועדה, והרכב הוועדה יהיה נתון בידי הבית. איש מחברי הוועדה כמובן לא יתפרק מדעותיו הקודמות, שאתן הוא בא לוועדה, אבל אני בטוח שאם נשכיל להרכיב ועדה שהיושרה של חבריה תהיה השיקול המכריע בצירופם לוועדה הזאת, נוכל להצליח במשימה. נגביר את כוחו של הבית הזה ואולי נתרום גם לשיפור התהליכים, תוך כדי התהליך ולא על-ידי ניסיון עקר לנתיחה שלאחר המוות.
       
       חברי הכנסת, כשבאתי בדברים עם סיעות הבית, הבנתי כי עצם הקמת הוועדה הזאת שאני מציע היום נתפסת כהתרסה כנגד התוכנית, כהבעת מחאה, כניסיון לטרפד. שמעתי להצעתו של פרלמנטר מנוסה, שהציע כי הוועדה לא תהיה ועדת חקירה, אלא ועדה מיוחדת אד-הוק, לתקופה של שנה, שתורכב מנציגי ועדות הכנסת הרלוונטיות. הסכמתי גם להצהיר שהקמת הוועדה תופקד בידי מישהו שאיננו מהמתנגדים המובהקים לתוכנית, או מי שרואה בהתנתקות הזאת חזות הכול ויסכים לכל דבר, ובלבד שהתוכנית תצא לפועל. גם אז לא נעניתי, ונאמר לי שלפחות סיעות הקואליציה יתנגדו להצעה. עצם המעקב הפרלמנטרי אחרי ביצוע התוכנית נתפס לפיכך כניסיון לפגוע ולטרפד אותה.
       
       ולפיכך, לאחר שהבנתי כי הממשלה מתנגדת לכך שהכנסת תמלא את תפקידה כלפיה בתחום הזה, נותר לי רק לשוב ולהציע בפניכם לא לחכות עד שתתמוטט תקרת הפל-קל תחת רגלי החוגגים, אלא לעקוב באמצעות ועדה פרלמנטרית אחרי תהליך הבנייה או ההריסה – הכול לפי המתבונן. תודה רבה.
       
היו"ר אלי בן-מנחם:
       
       תודה לחבר הכנסת אריה אלדד. ישיב בשם הממשלה שר התחבורה, חבר הכנסת מאיר שטרית. בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על ההצעה הרגילה בנושא הקמת ועדת חקירה פרלמנטרית בנושא תוכנית ההתנתקות.
       
צבי הנדל (האיחוד הלאומי - ישראל ביתנו):
       
       זה לא קשור לממשלה, זה עניין פנימי של הכנסת.

היו"ר אלי בן-מנחם:
       
       חבר הכנסת הנדל, יש לממשלה דעה.
       
שר התחבורה מאיר שטרית:
       
       הממשלה צריכה לתת את עמדתה לכנסת, והכנסת תצביע.
       
        טיבן של תוכניות מדיניות שלאחד הן נדמות כטובות ולאחר נראות מסוכנות. למיטב הכרתה של הממשלה, תוכנית ההתנתקות היא התוכנית הטובה לישראל. תוכנית זו נועדה לשפר את המצב המדיני והביטחוני במדינת ישראל, ולסיים את שליטתה של ישראל ב-1.3 מיליון פלסטינים ברצועת-עזה.
       
       אני מתפלא על הגישה של חבר הכנסת אלדד, שחושב שהדרך היחידה לפקח על עבודת הממשלה היא באמצעות ועדת חקירה פרלמנטרית. לכאורה, לפי זה, ניתן להקים בכל יום ועדת חקירה פרלמנטרית על עניין אחר, וכולנו נהיה בוועדת חקירה פרלמנטרית.
       
צבי הנדל (האיחוד הלאומי - ישראל ביתנו):
       
       תלכו לעם לפחות. 
       
שר התחבורה מאיר שטרית:
       
       הלכנו לעם. חבר הכנסת הנדל, היו בחירות, ראש הממשלה אמר את שלו, הוא נבחר ברוב גדול וקיבל מנדט שלם לעשות את זה. הכנסת החליטה על זה.
       
צבי הנדל (האיחוד הלאומי - ישראל ביתנו):
       
       אדוני השר, מצנע אמר התנתקות, והוא היה נגד מצנע ונבחר.
       
שר התחבורה מאיר שטרית:
       
       ראש הממשלה היה נגד תוכניתו של מצנע לחזור לגבולות 1967 - -
       
צבי הנדל (האיחוד הלאומי - ישראל ביתנו):
       
       לא, לא.
       
שר התחבורה מאיר שטרית:
       
       - - אבל ראש הממשלה אמר שהוא בעד קידום תהליך השלום, הוא בעד התנתקות מעזה. הוא אמר את זה בבחירות, בפריימריס, בכל מקום, ונבחר.
       
צבי הנדל (האיחוד הלאומי - ישראל ביתנו):
       
       לא, שקר.
       
שר התחבורה מאיר שטרית:
       
       לכן, רבותי, אני מבקש להסיר את ההצעה מסדר-היום.
       
היו"ר אלי בן-מנחם:
       
       חבר הכנסת אלדד, בבקשה. יש לך חמש דקות.
       
אריה אלדד (האיחוד הלאומי - ישראל ביתנו):
       
       אדוני היושב-ראש, באמת ובתמים באתי להציע עבודה פרלמנטרית נכונה של הכנסת מול הממשלה בתהליך המרכזי של חיי מדינת ישראל בעשורים האחרונים. נדמה לי שיש בידינו ההזדמנות לעשות עבודה נכונה של מעקב שיטתי, מרוכז, ולא להסתפק לאחר מעשה בקריאות, לאחר שיש אסון לקרוא להקמת ועדת חקירה, או לקרוא קריאות בנוסח "פושעי אוסלו לדין".
       
       אני מתכוון באמת שאפשר וצריך לעקוב בצורה שיטתית אחרי פעולת הרשות המבצעת בדרך של נציגים מוועדות הכנסת השונות, בייצוג של הבית הזה על כל אגפיו. אינני מבין מדוע הממשלה חוששת מהתהליך הזה. אין בו יצירה מראש של רוב נגד התוכנית או בעדה, יש פה תהליך מסודר של איסוף, של מעקב, של בקרה, ונדמה לי שכאילו יש כאן חשש שמא דברים ייחשפו לאור השמש. אינני מבין מדוע.
       
היו"ר אלי בן-מנחם:
       
       תודה לחבר הכנסת אלדד. רבותי חברי הכנסת, אנחנו עוברים להצבעה. אנחנו מצביעים על הצורך בהקמת ועדת חקירה פרלמנטרית בנושא תוכנית ההתנתקות. הממשלה ביקשה להסיר את הנושא מסדר-היום. מי שמצביע נגד, זה להסיר את הנושא מסדר-היום. מי שמצביע בעד, זה בעד ועדה. 
       
       ההצבעה החלה.

הצבעה מס' 17
       
בעד ההצעה להעביר את הנושא לוועדה – 12
בעד ההצעה שלא לכלול את הנושא בסדר-היום – 38
נמנעים - אין  
ההצעה שלא לכלול את הנושא בסדר-היום של הכנסת נתקבלה. 

היו"ר אלי בן-מנחם:
       
       רבותי חברי הכנסת, 12 חברי כנסת בעד, 38 נגד, אין נמנעים. על כן, ההצעה בנושא הצורך בהקמת חקירה פרלמנטרית בנושא תוכנית ההתנתקות, של חבר הכנסת אריה אלדד, הוסרה מסדר-היום.
       
רן כהן (יחד):
       
       אדוני היושב-ראש, כדי להסיר ספק, בטעות לחצתי בעד במקום נגד.
       
היו"ר אלי בן-מנחם:
       
       ראיתי שהצבעת בעד ולא הבנתי. אני מעביר לפרוטוקול שהתכוונת להצביע נגד והצבעת בעד.
       
רן כהן (יחד):
       
       הצבעתי בעד, והתכוונתי להצביע נגד, שיירשם.
       
היו"ר אלי בן-מנחם:
       
       יירשם שהיית נגד הצורך בהקמת ועדת חקירה.

       
הצעות לסדר-היום 
מעשי אלימות קיצוניים של בני-נוער במסגרת בית-הספר
       ["דברי הכנסת", חוב' ג', עמ'  16023.]

היו"ר אלי בן-מנחם:
       
       אנחנו עוברים לנושא הבא: מעשי אלימות קיצוניים של בני-נוער במסגרת בית-הספר - הצעות לסדר-היום  מס' 4636, 4641, 4643, 4654, 4657, 4658, 4659, 4661, 4662 ו-4674. חלק כבר דיברו, אני עובר לאלה שלא דיברו. ראשון הדוברים, חבר הכנסת טלב אלסאנע - אינו נוכח; חבר הכנסת רוני בר-און – אינו נוכח. חבר הכנסת מאיר פרוש, בבקשה. הוא אחרון הדוברים בנושא הזה. אחריו תשיב שרת החינוך והתרבות, שנמצאת כאן.
       
מאיר פרוש (יהדות התורה):
       
       אדוני היושב-ראש, עמיתי חברי הכנסת, הנושא של אלימות בבתי-הספר עלה על סדר-היום כאן לפני עשרה ימים, ומפאת קוצר הזמן ביום הזיכרון לראש הממשלה המנוח רבין נאלצנו לסיים את הדיון וההמשך הוא כרגע. אני מסביר לחברי הכנסת מה פתאום אנחנו מדברים על העניין הזה.
       
       זה לא משנה, גברתי השרה, כי הכותרות בעיתונים בימים ההם, לפני עשרה ימים, וגם היום זועקות כמעט מדי יום והן חוזרות על עצמן: אלימות בבתי-הספר, אלימות בקרב הנוער הישראלי. 
       
       נתונים סטטיסטיים מלמדים על עלייה בבריונות, בתוקפנות, במעשים אכזריים, בוונדליזם. הנתונים הסטטיסטיים מוכיחים שהפכנו את החברה הישראלית למשהו שדומה לסדום, ואני יודע שיהיו כאלה שיבקרו אותי על התואר הזה, אבל לצערי אני משוכנע שאנחנו מתקרבים לכך. 
       
       מכל מקום, הפכנו לאחת המדינות עם רמת האלימות הגבוהה ביותר בקרב הנוער, ולאחרונה גם התבשרנו שעלינו בדירוג של השחיתות בכלל בקרב האומות.
       
       אדוני היושב-ראש, אני מרשה לעצמי לומר בכאב רב, שזוהי פשיטת הרגל של מערכת החינוך הכללית במדינה, ואני אומר שזה קורה מכיוון שהיא אינה מחנכת את הנוער על ברכי מורשת ישראל, מסורת ישראל, נביאי ישראל ותורת ישראל. אילו אימצה מערכת החינוך את התפיסה היהודית, שיש לחנך את הנוער לרעיון של "ואתם תהיו לי ממלכת כוהנים וגוי קדוש", היה מצבנו שונה, היה לנו נוער אחר. 
       
       חז"ל לימדו אותנו, אדוני השר שטרית, חז"ל לימדו אותנו ואנחנו הולכים לאורם, בכל נושא וגם בעניין של חפירות הקברים, שמצוות התורה - מן הלידה ועד יומנו האחרון - ניתנו כדי לחנך אותנו כדי להיות ממלכת כוהנים וגוי קדוש. 
       
       כתוב בתורה: אם בחוקותי תלכו. ומזהירה אותנו התורה, מזהירה אבל גם מבטיחה: וישבתם לבטח בארצכם ונתתי שלום בארץ. אבל, אם אנחנו הולכים בחוקות הגויים, חברי חברי הכנסת, אם אנחנו מזלזלים בערכי הנצח של תורת ישראל, וזו התוצאה, לדאבוננו - אלימות, הפקרות בקרב הנוער - שלא נופתע. 
       
       רק לפני כמה ימים התכתשנו כאן במליאה סביב השאלה על מסירת חלקים מארץ-ישראל. ואנחנו יכולים להגיע, חלילה, לרגע של האזהרה בתורה: ולא תקיא הארץ אתכם בטמאכם אותה. הארץ תקיא אותנו, חלילה, אם אנחנו נמשיך הלאה בדרך הזאת, והרבה שלוחים למקום. צריך להאמין שבורא העולם, בדרך זו או אחרת, יכול, חלילה, ואני אומר - חלילה, לגרום שנברח מפה. ולכן, החינוך צריך להיות מושתת על התורה. 
       
       והנה, אני אומר לך, גברתי השרה: דווקא אלה שמתנתקים מדרך התורה מנסים להתערב בתכניו של החינוך החרדי, והם מנסים להחדיר בנו את מה שקרוי "הליבה", כדי שהנוער שלנו יהיה, חלילה, כמו מי? כמו אלה שעומדים בפני פשיטת רגל חינוכית, כמו שאמרתי. ואני רוצה לומר, אדוני היושב-ראש, אני מסיים: היה לא תהיה. 
       
       מה יודעים בכלל אלה שרוצים לכפות עלינו את הליבה, וזה לא את, גברתי השרה, אלא את אומרת שהבג"ץ עושה את זה. מה הם מרגישים לגבי השליחות ההיסטורית, שלפיה כל יחיד מבני עמנו נושא בעול להמשך מורשת הדורות? מה הם יודעים על חינוך הנוער שלנו לשאת את לפיד האמונה והציפייה לגאולה שלמה? אדרבה. בואו ותראו את ילדי ישראל שלומדים בבתי-ספר חרדיים, בת"תים, איך הם מקבלים שם ערכים ותכנים עם דרך חיים, עם דרך-ארץ, עם מוסר יהודי, עם השקפת עולם יהודית, עם יראת שמים. 
       
       הרי בסופו של דבר מי שיקבע אצלנו מה שאנחנו נלמד יהיו גדולי ישראל, ואף אחד לא יצליח לכפות עלינו את הליבה כדי להכניסה למוסדות החינוך החרדיים. ומערכת החינוך מחויבת, היא דווקא צריכה לעשות רוויזיה, ומחויבת להכניס יותר מורשת ישראל ללימודים. כך ורק כך תרד האלימות בבתי-הספר. כך ורק כך, אדוני היושב-ראש, נגדל בארץ נוער שיוריד את מפלס השחיתות במדינה. 
       
היו"ר אלי בן-מנחם:
       
       תודה לחבר הכנסת פרוש. שנייה, גברתי השרה. הגיע חבר הכנסת טלב אלסאנע, אז אאפשר לו, בכל זאת, שלוש דקות. בבקשה, שלוש דקות לרשותך. 
       
טלב אלסאנע (רע"ם):
       
       אדוני היושב-ראש, חברי הכנסת, לדעתי, האלימות בבתי-הספר איננה דבר שצריך לראות אותו בנפרד מהאלימות בכבישים, מהאלימות בתוך המשפחה, מהאלימות שהולכת ומתפשטת בתוך החברה. בעצם, החברה הישראלית מפתחת נורמות של כוחנות בכל דבר. אנחנו חשים בתקופה האחרונה שיש מצד אחד ירידה בהישגים של התלמידים ושל מערכת החינוך על-פי המבחנים הבין-לאומיים ומצד שני עלייה ברמת האלימות, עלייה ברמת חוסר הסובלנות ועלייה ברמת ההתנהגות החייתית. לדעתי הדבר הזה איננו מנותק, ואם זה מצביע על משהו, זה מצביע על כישלונה של החברה הישראלית כחברה. 
       
       וזה לא מנותק מהגישה של החברה הזאת, שמאמצת לעצמה כללי התנהגות של כובש. רואים שלגיטימי לדכא, לשלול, לשלוט, להרביץ, להכות את האחר, בתנאי שהוא פלסטיני. אז מאמצים את כללי ההתנהגות הזאת גם בתוך המשפחה, גם כלפי ילדים. 
       
       אבל הדבר הוא כישלון של מערכת החינוך עצמה, ועל מה לנו לבוא בטענות כאשר יש לנו שרה שמשדרת כוחנות בהתנהגות שלה. היא אינה מתחייבת גם בדברי אמת כאשר היא עולה ומדברת מעל הדוכן כאן. לפני שבועיים שאלתי, ואני פונה אליה, שאלה מאוד לגיטימית: מדוע בונים קרוונים כאשר אפשר לבנות מבנים קשיחים בתוך היישובים הערביים בנגב, במיוחד כשיש הכרה בשבעה יישובים. שאלה מאוד לגיטימית. אז מה היא אומרת? איך אני מעז לשאול את השאלה הזאת כאשר במהלך ביקור של ראש הממשלה עליתי על הבמה, היללתי ובירכתי. וזה לא היה נכון, כי לא עליתי על הבמה ולא היללתי ולא בירכתי. בשמחה הייתי מוכן לעלות ולנאום, אבל אמרתי שמינהלת המחוז ואנשי משרד החינוך עושים עבודה טובה. כשעושים - אני מברך, אבל לא זו צריכה להיות תשובה על השאלה המאוד לגיטימית, כאילו המטרה היא להביך. 
       
       האמת איננה נר לרגליה. ראינו אותה במהלך הדיון על ההתנתקות כאן, איך היא מתנהגת - שרה שצריכה להיות מודל לעקביות, לאמת, שמדברת באופן עקבי, אומרת דבר ועושה אותו, לא אומרת דבר ועושה את היפוכו - היא לא נכנסת להצבעה, אחר כך מאיימת ואחר כך לא מתפטרת. אז אם צריכה כבוד השרה להתפטר על רקע משהו, זה על רקע הכישלון במערכת החינוך, על רקע האלימות. זו סיבה מאוד טובה להתפטר. וטוב תעשי אם תעשי את זה. 
       
היו"ר אלי בן-מנחם:
       
       תודה לחבר הכנסת טלב אלסאנע. תשיב שרת החינוך והתרבות, חברת הכנסת לימור לבנת. בבקשה. 
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת. שתי הערות, אני אגיד לך איך. אולי אני אתן הסבר קצר לפני זה, בחצי דקה. בשבוע שעבר עלה בהצעות לסדר-היום הנושא של אלימות בני-הנוער. רוב חברי הכנסת שהיו רשומים הספיקו לדבר. שלושה לא הספיקו לדבר, כי הישיבה ננעלה בגלל האזכרה ליצחק רבין זיכרונו לברכה. ולמעשה כיוון שאלה היו הצעות דחופות והישיבה ננעלה שלא באשמתי, לא באשמת חברי הכנסת, אז הנושא עולה היום ראשון לסדר-היום, כהמשך מהשבוע שעבר. למעשה, שני חברי הכנסת מתוך שלושה דיברו עכשיו, ואני משיבה. 

	אדוני היושב-ראש, חברי הכנסת. מייד אתייחס לגופו של עניין, אבל אני לא יכולה להימנע כרגע מלהתייחס לדברים שאינם לעניין של חבר הכנסת טלב אלסאנע, וגם לדבריו של חבר הכנסת פרוש; אני לא אומרת שהם לא לעניין, אבל הם קצת בעייתיים. 

       רק בהערה קצרה: קודם כול, אם חבר הכנסת אלסאנע היה משבח אותי, חס וחלילה, אז הייתי חושבת שאולי אני צריכה להתפטר. אבל כיוון שהאסון הזה לא קרה לי והוא לא שיבח אותי, אז אני בטוחה שאני צריכה להמשיך לעשות את העבודה החשובה שאני עושה. 

	אשר לחבר הכנסת פרוש - אני רק אציין שאני מסכימה אתך שתלמידי ישראל צריכים ללמוד יותר מורשת. אכן, לשם כך אני פועלת ואת זאת אני עושה, ונכנסו כבר במהלך ארבע השנים האחרונות לתוך מערכת החינוך יותר מאשר היו, אני חושבת, אי-פעם, לפחות ב-20 השנה האחרונות - אני לא יודעת מה היה קודם לכן - מושגים, מונחים, חינוך, ידע, בנושאי מורשת שונים, יהדות, ציונות, גם דמוקרטיה, ואני מקווה בכל לבי שגם מערכת החינוך ומערכות החינוך של החרדים - אני לא מדברת על הממלכתי-דתי - גם הם יסכימו להכניס לתוך מערכת החינוך יותר ויותר נושאים כלליים, שיוכלו לסייע לאחר מכן גם לתלמידי החינוך החרדי, שאני מסכימה שהוא מביא הישגים יפים, אבל משלב מסוים הוא לא מאפשר אחר כך להשתלב בשוק העבודה, ואני חושבת שזה דבר לא נכון. אני מקווה שבאותה מידה גם אתם תשקלו את הדברים מחדש. 

	אני רוצה לחזור לעניין ההצעות לסדר-היום. זה נושא חשוב בפני עצמו, ולכן אני רוצה להתייחס אליו. קודם כול, באמת דובר כאן בהצעות שעלו בשבוע שעבר לאור גל של מקרי אלימות, ובאמת מדובר מדי פעם בגלים כאלה של אלימות, לצערנו הרב, באמת. אבל ברור שצריך להיזהר מאוד ולומר שלא מדובר פה בכלל מערכת החינוך, גם לא כלל התלמידים, כמובן, אלא בשורה של מקרים, מצערים ביותר וחמורים ביותר, כמובן. אבל כדאי לנו לא להתייחס לכלל בני-הנוער כאילו הם אלימים, אלא להתייחס לאותם מקרים שקורים בחומרה רבה ובכל הרצינות ולראות כיצד אנחנו פועלים. 

	אנחנו צריכים לזכור, בית-הספר הוא לא בועה. בדיוק להיפך. בית-הספר הוא חלק מתוך הקהילה, הוא חלק מתוך החברה, הוא חלק מתוך מה שקורה בכל מקום. למעשה, כשאני אומרת מה שקורה בכל מקום, צריך להביא בחשבון שורה של דברים. כאשר תלמיד, תלמידה, נמצאים בבית-הספר כל יום חמש שעות, שש שעות, שבע שעות, יש עוד הרבה יותר שעות שבהן הם לא בבית-הספר, והם חשופים לאלימות, אם מדובר בפיגועי טרור, שאלה דברים שמזעזעים את נפש הילדים, ובוודאי משפיעים, אם מדובר בתוכניות טלוויזיה מסוימות שאי-אפשר להימנע מכך שהילדים נחשפים אליהן - - - 

היו"ר אלי בן-מנחם:
       
       השר ישראל כץ וחבר הכנסת משה כחלון, סגן יושב-ראש הכנסת, השרה מבקשת. תעשו את זה בחוץ, בבקשה. 

שרת החינוך, התרבות והספורט לימור לבנת:
       
       - - - כפי שאמרתי, נחשפים למדיה, לסוגים שונים של תוכניות וכו'. בזה צודקים חברי הכנסת החרדים, כי בני-הנוער שלהם לא נחשפים לאותם סוגים של מדיה שהם בסך הכול מאוד בעייתיים. מתוך הדברים האלה, מתוך שבירת הסמכות המורית והסמכות ההורית, שאנחנו מנסים כרגע להחזיר, אנחנו נתקלים בבעיות לא פשוטות.
       
       אבל, אני רוצה גם לומר כאן, שאני שומעת חדשות לבקרים שבאים בטענות למערכת החינוך, ואני רוצה להזכיר שיש לכל ילד כמעט גם משפחה. יש לו הורים. כשאנחנו מלמדים ילד בבית-הספר שצריך לנהוג סובלנות ודרך-ארץ אבל הוא שומע את אבא שלו מקלל ומגדף נהג בכביש,  לא יעזור כל מה שנלמד אותו. כל השיעורים בבית-הספר לא יועילו אם הוא שומע את בני-משפחתו לא סובלניים, מגדפים ומקללים, לא חשוב אם בכביש או מול הטלוויזיה, או מה שלא יהיה. לכן הקושי כאן הוא בכך שרואים את בית-הספר כבועה בתוך החברה. בית-הספר איננו בועה.
       
       אבל זה, כמובן, לא פוטר אותנו מלעשות את מה שצריך לעשות. אנחנו מנסים לראות איך אנחנו נטפל, נחנך, נלמד, נדאג שבית-הספר יהיה אי של שפיות דווקא, והוא ישליך על כלל הקהילה, ודווקא יהווה דוגמה חיובית לכלל הקהילה. 
       
       גיבשנו במהלך ארבע השנים האחרונות תוכנית מערכתית שנשענת על המלצות דוח ועדת-וילנאי, שעמד בראשה היום חבר הכנסת, אז לא היה חבר הכנסת, מתן וילנאי, וכשהגעתי לתפקידי מצאתי את הדוח על המדף, ומצאתי שלמעלה משנתיים וחצי לא עשו דבר עם ההמלצות. אני רעננתי, כמובן, את ההמלצות, ומאז אנחנו כבר פעלנו בצורה מאוד מאוד נחרצת. נצבר גם, אגב, ידע רב מאוד במחקר, ואולי אמנה בקצרה כמה נושאים במסגרת התוכנית, אותו דוח של ועדת-וילנאי, שכבר מיושמים במערכת החינוך באופן ברור.
       
       קודם כול, חוזרי מנכ"ל. לא רק הודענו בחוזרי מנכ"ל אלא יש גם הטמעה, מסמך מדיניות של המשרד, לכל מנהלי בתי-הספר ולכל הצוותים החינוכיים, ליצירת אקלים בטוח בבתי-הספר, צמצום האלימות, הטמעה במערכת החינוך. למעשה, כפי שאמרתי, החוזר הזה, שהוא יישום של המלצה בדוח ועדת-וילנאי, כולל הנחיה לפעולות שונות שיש לנקוט כדי ליצור אקלים בטוח; הנחיות מפורטות לטיפול במקרים של אלימות, למניעת הכנסת כלי נשק לבתי-הספר, הנחיות לטיפול באלימות של תלמידים כלפי מורים ושל מורים כלפי תלמידים.
       
       הדבר השני הוא שהקצינו לצורך העניין הזה תקציב ייעודי. בנוסף מינינו ועדות מחוזיות שפועלות ליד מנהלי המחוזות, ליישום מדיניות המשרד, להכשרת צוותים מחוזיים ובית-ספריים בהפעלת תוכניות בבתי-ספר, שוב, ליצירת אקלים בטוח ולטיפול במקרי אלימות חריגים.
       
       בנוסף הודק מאוד שיתוף הפעולה בין משטרת ישראל לבין מערכת החינוך באכיפה, במניעה ובטיפול במקרי אלימות. 
       
       ועוד, יש התארגנות של יישובים לבניית תוכנית יישובית למיגור האלימות. אגב, זה מאוד מצליח. בדרך כלל, כפי שאמרתי, בית-הספר הוא לא בועה, אז אם יש תוכנית יישובית מטבע הדברים זה גם מאוד מאוד מצליח ונותן תוצאות ופירות מאוד מאוד טובים, ושותפים לזה גורמים בתוך היישוב עצמו, לא רק בית-הספר, אלא עוד גורמים בתוך היישוב כולו. 
       
       אנחנו מפעילים קמפיין למניעת אלימות, בשיתוף עם ערוצי הילדים בטלוויזיה ועם עיתוני הילדים ועיתוני הנוער באופן קבוע. 
       
       אנחנו מבצעים ניטור של רמת האלימות אחת לשלוש שנים, למעשה מעקב. זה היה ב-1998, ב-2002, והשנה, ב-2005, יש פעם שלישית למעשה מדידה של רמת האלימות לפי פרמטרים מקצועיים, כמובן, ומדעיים. 
       
       פיתחנו והפצנו תוכניות, חומרי עזר, חומרי הדרכה, לבתי-הספר בנושא הזה. הופעל מוקד טלפוני לתלמידים לסיוע ולתמיכה במקרי אלימות. הכנסנו סטנדרטים מחייבים לבתי-הספר בנושאי  תרבות ואקלים בית-ספרי, והופעלו התערבויות חינוכיות ותוכניות טיפוליות לפוגעים ולקורבנות של אלימות פיזית ואלימות מינית. 
       
       מדובר כאן בתופעה שהטיפול בה דורש אורך רוח וזמן. לא מדובר כאן במבצע - מבצע כאן, כזה או אחר, לא יעזור - אלא בטיפול עמוק יותר, שהוא חלק מהתרבות, חלק מההוויה של הקהילה כולה ושל החברה כולה. אנחנו חייבים לאמץ מדיניות ולהפנים אותה ולחנך אליה, של אפס סובלנות לאלימות. אין סובלנות לאלימות משום סוג שהוא.
       
       כפי שאמרתי, ואני חוזרת על הדברים, בתי-הספר לא יוכלו לשנות בעצמם את פני הדברים אם יפעלו לבד במערכה הזאת. במשימה הזאת צריכים לקחת חלק פעיל, אקטיבי מנהלי בתי-הספר, כמובן, הצוותים החינוכיים, התלמידים, אבל גם ההורים, רשויות האכיפה והחוק, גופים שונים בקהילה וביישוב ועוד ועוד. 
       
       אני  יודעת שהמצב אינו פשוט, ובסך הכול כל פעם כולנו מזדעזעים מחדש כשאנחנו פותחים את העיתון ורואים את היקף האלימות הכל-כך קשה, וגם את העלייה באכזריות של המקרים שאנחנו שומעים עליהם, אבל אנחנו לא יכולים להרשות לעצמנו בכלל להרים ידיים ולהתייאש. אנחנו נחושים להמשיך בתוכניות הללו, וכפי שאמרתי, הקהילה כולה צריכה להתגייס, הקהילה כולה צריכה להירתם, להיות חלק מהעניין. אחרת יכולים להעלות כאן עוד מאה הצעות לסדר-היום כל יום, כל שבוע וכל שנה, ויכולים להפנות אצבע למשרד החינוך, לממשלה, זה לא משנה כרגע, שום דבר כאן לא ייפתר רק במסגרת בתי-הספר, אלא אם אנחנו נתגייס כולנו כמערכת, כחברה וכקהילה למיגור התופעה הקשה הזאת. עד כאן, אדוני היושב-ראש.

היו"ר אלי בן-מנחם:
       
       מה את מציעה, גברתי השרה? 

שרת החינוך, התרבות והספורט לימור לבנת:
       
       אני מציעה להעביר את הנושא לוועדת החינוך של הכנסת. 

היו"ר אלי בן-מנחם:
       
       תודה לשרת החינוך והתרבות. יש הצעות אחרות. ראשון המציעים – חבר הכנסת איוב קרא. דקה לרשותך, חבר הכנסת קרא. 

איוב קרא (הליכוד):
       
       אדוני היושב-ראש, חברי חברי הכנסת, גברתי השרה, יש לי הרגשה שהציבור בישראל חושב שבתי-הספר ומערכת החינוך ממונים על מתן חינוך לילדים. אני חושב שצריך מעל במה זו לצאת בקריאה, שכל הורי התלמידים ידעו שהחינוך מתחיל בבית, ובתי-הספר נותנים כלים נוספים כדי להתמודד עם הבעיות היומיומיות. אם אין חינוך בבית, שום בית-ספר ושום מורה לא יכולים לתת חינוך לילדים. 
       
       אנחנו יודעים עד כמה מערכת החינוך מתאמצת לעשות הכול כדי ליצור אווירה טובה בכל מוסד חינוכי, אבל בד-בבד אני חושב שהבית הזה צריך להתאחד סביב דבר אחד: לצאת בקריאה חד-משמעית להורים להתייצב יחד עם ארגון ההורים הארצי בנושא חינוך הילדים מעבר למסגרת הפורמלית, כדי להביא בשורה חשובה וטובה למדינת ישראל. 
       
היו"ר אלי בן-מנחם:
       
       תודה לחבר הכנסת איוב קרא. חבר הכנסת מגלי והבה, גם לרשותך דקה. אחריו – חבר הכנסת צבי הנדל. 

מגלי והבה (הליכוד):
       
       אדוני היושב-ראש, גברתי השרה, נושא האלימות בבתי-הספר הוא תופעה שמטרידה את כולם. אני לא מסכים עם החלק הראשון בדבריו של חברי איוב קרא – להטיל את האחריות רק על ההורים ועל המשפחה. זו מערכת אחת שצריכה לפעול. גם המערכת – משרד החינוך וכל הגורמים בקהילה, וגם המשפחה. 
       
       הטיפול המערכתי צריך לאתר את המקומות שבהם יש ריבוי אלימות – כמו שמופיע במסקנות הדוח שהונח על שולחנך – ולטפל בהם מערכתית. במקום שמאתרים את הבעיה, צריך לכנס ברמת המחוז, ברמת בית-הספר, ברמת הקהילה, אותם גורמים, לרבות התלמידים, ולעשות כל מה שניתן כדי להוציא את התופעות השליליות האלה מקרבנו. תודה רבה. 

היו"ר אלי בן-מנחם:
       
       תודה לחבר הכנסת מגלי והבה. חבר הכנסת צבי הנדל, בבקשה. לרשותך דקה. אחריו – חבר הכנסת עבד-אלמאלכ דהאמשה. 

צבי הנדל (האיחוד הלאומי - ישראל ביתנו):
       
       מכובדי היושב בראש, שרים וחברי הכנסת, כשחבר הכנסת אלסאנע דיבר, עדיין לא ידעתי מה תאמר השרה, ואז ביקשתי רשות דיבור. אני מבין שאתה לא מודע למצב של ההשתוללות הפראית במחוזות הבדואיים בנגב ואת ההקרנה המאוד חינוכית שהיא עושה לילדים ולנוער. חבל שלא נשארת לשמוע את השרה שדיברה על הסביבה של הילד וכמה שהיא משפיעה. אם אתה היית עושה קצת יותר במקום להסית נגד המדינה, אם היית פועל להרגעת הרוחות - עד כדי שהמשטרה מפחדת להיכנס לכפרים של בדואים - האמן לי שגם הנוער בבתי-הספר היה מתנהג באופן קצת יותר מנומס מהמבוגרים.
       
היו"ר אלי בן-מנחם:
       
       תודה לחבר הכנסת צבי הנדל. חבר הכנסת עבד-אלמאלכ דהאמשה, בבקשה. לרשותך דקה. אחריו - חבר הכנסת ברכה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השרים, חברי חברי הכנסת, אני יודע שחינוך מקבלים בבית-ספר. כאשר אלימות פורצת בבית-ספר, הדבר מחייב למידה ודרישה ומחייב גם הסקת מסקנות. לא יכול להיות שהתלמידים בבית-הספר ינהגו בכוחנות יתירה גם כלפי מוריהם, ואנחנו פה כאילו לא שמענו ולא ראינו. אני יודע שחינוך מקבלים גם בבית, אבל אי-אפשר להעביר את האשמה לבית או לרחוב או לכל מקום אחר. בבית-הספר חייבים לחנך, בבית-הספר חייבים לתת לתלמידים חינוך. כאשר התלמידים מתפרעים נגד המורים, דווקא העניין מחייב בדיקה של ועדת חקירה ואולי גם הסקת מסקנות. תודה רבה.
       
היו"ר אלי בן-מנחם:
       
       תודה לחבר הכנסת דהאמשה.  חבר הכנסת מוחמד ברכה, בבקשה. אחריו - אחרון הדוברים, חבר הכנסת נסים זאב.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אלימות היא דבר מגונה ופסול. אבל אלימות היא לא רק קפריזה של ילדים, והיא ביטוי של מרכיבים נוספים. 
       
       לפני כמה ימים היינו בסיור של ועדת החינוך והתרבות בלוד. כשאתה רואה כיתה שיש בה יותר מ-40 תלמידים שדחוסים בקרוון ללא מזגן, כאשר קר בחורף וחם בקיץ - מה אתה מצפה מהילדים שיעשו? כאשר אתה הולך לבית-ספר בכפר בלתי-מוכר, כשבקושי יש חצר של בית-ספר - לאן הילדים ילכו? וגם כשאין תקציבים לפעילות מחוץ לתוכנית הלימודים. כלומר, תשתית מערכת החינוך משליכה באופן ישיר על התנהגות הילדים ועל היחסים ההדדיים בין המורה לבין התלמיד. 
       
       מובן שיש מקום להחזיר את "הברית ההיסטורית" בין ארגוני המורים ובין המורים, מצד אחד, ובין ארגוני ההורים וההורים, מצד שני. אבל משרד החינוך הוא הנושא באחריות המרכזית להיווצרות או ליצירת תנאים אנושיים, כדי שהתלמידים יתרכזו בלימודים ולא בדחיפות ולא בצפיפות ולא בחוסר מקום, חוסר תשתיות וחוסר פעילות. אדוני, תודה רבה.
       
היו"ר אלי בן-מנחם:
       
       תודה לחבר הכנסת ברכה.  חבר הכנסת נסים זאב, בבקשה. אחריו - חבר הכנסת אופיר פינס-פז.
       
נסים זאב (ש"ס):
       
       אדוני היושב בראש, טבעם של דברים שמערכת החינוך תזרוק את האחריות על ההורים, וההורים - על המערכת. אנחנו, כאנשי חינוך, רגילים שכאשר יש איזו תקלה מחפשים את הגורם, ותמיד ההורה נוטה לומר שהקלקול בא כתוצאה מהחברה בבית-הספר, והמורים בדרך כלל מחפשים מהי הבעיה בבית. בינתיים, עד שהם מחפשים את התקלה, התקלה קיימת ומנציחים אותה. 
       
       האלימות היא בעיה קשה במדינת ישראל, אבל התוכנית החדשה של ועדת-דברת להפוך את ששת ימי הלימוד לחמישה ימים - אני חושש מאוד שבימי שישי ושבת, יומיים, השעמום יגבר וגם האלימות תגבר. צריך לתת את הדעת על השאלה מה לעשות בימי שישי.
       
היו"ר אלי בן-מנחם:
       
       תודה לחבר הכנסת נסים זאב. חבר הכנסת אופיר פינס-פז, בבקשה.
       
אופיר פינס-פז (העבודה-מימד):
       
       אדוני היושב-ראש, גברתי השרה, חברי חברי הכנסת, בשולי הדיון על האלימות אני רוצה להגיד שאני נתקל בתופעות קשות מאוד של דו-שיח של חירשים בין מורים לתלמידים - הרבה מאוד תסכול נוצר כתוצאה מזה, הרבה מאוד יחס של חוסר כבוד הדדי וחוסר אמון הדדי, כשבסוף, במקרים הקיצוניים, זה מתפתח עד כדי אלימות. אבל אני מדבר על רבדים הרבה יותר רחבים של חוסר אמון, תסכול וחוסר הידברות. אני נתקל בזה במערכת החינוך יותר ויותר, ולא במקומות האחרונים, לא בשולי  מערכת החינוך, אלא ממש ב-hard core, בלבה של מערכת החינוך. אני מקווה שאתם יודעים על מה אני מדבר ואתם מביאים בחשבון את הדרכים להתמודד עם התופעה הזאת.

היו"ר אלי בן-מנחם:
       
       תודה לחבר הכנסת אופיר פינס-פז. רבותי חברי הכנסת, אנחנו עוברים להצבעה. נצביע על ההצעות לסדר-היום בנושא: מעשי אלימות קיצוניים של בני-נוער במסגרת בית-הספר. שרת החינוך והתרבות, חברת הכנסת לימור לבנת, הציעה להעביר את הנושא לוועדת החינוך והתרבות. אני שואל את חברי הכנסת אם הם מוכנים. חבר הכנסת עסאם מח'ול?
       
עסאם מח'ול (חד"ש-תע"ל):
       
       כן.
       
היו"ר אלי בן-מנחם:
       
       בעד.  חבר הכנסת יוסי שריד. חבר הכנסת ניסן סלומינסקי, האם אתה מקבל את עמדת השרה להעביר את הנושא לוועדת החינוך?
       
ניסן סלומינסקי (מפד"ל):
       
       כן, בוודאי.
       
היו"ר אלי בן-מנחם:
       
       חבר הכנסת משולם נהרי.  חבר הכנסת חמי דורון.  חבר הכנסת עזמי בשארה. חברת הכנסת קולט אביטל. חבר הכנסת טלב אלסאנע?
       
טלב אלסאנע (רע"ם):
       
       מסכים.
       
היו"ר אלי בן-מנחם:
       
       מסכים. חבר הכנסת רוני בר-און.  חבר הכנסת מאיר פרוש?
       
מאיר פרוש (יהדות התורה):
       
       כן.

היו"ר אלי בן-מנחם:
       
       מסכים. מסכימים. אלה שלא נמצאים, ולא באשמתם, כי הנושא כבר נדון והם כבר דיברו, כולם כלולים בנושא שיועבר לוועדת החינוך על-פי הצעת שרת החינוך. מי שמצביע בעד - זה בעד להעביר את הנושא לוועדת החינוך והתרבות, ומי שמצביע נגד - זה להסיר את הנושא. 
       
       ההצבעה החלה.
       
הצבעה מס' 18
       
בעד ההצעה להעביר את הנושא לוועדה - 13
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת החינוך, התרבות והספורט נתקבלה.
       
היו"ר אלי בן-מנחם:
       
       בעד - 13, נגד - אין ונמנעים - אין. על כן, ההצעות לסדר-היום - מעשי אלימות קיצוניים של בני-נוער במסגרת בית-הספר - מאת חברי הכנסת שקראתי קודם את שמותיהם, יועברו לוועדת החינוך לדיון.

       
הצעה לסדר-היום
חילול שבת בקניון החדש בטרמינל 3 בנתב"ג 

היו"ר אלי בן-מנחם:
       
       הנושא הבא הוא הצעות לסדר-היום בנושא: חילול שבת בקניון החדש בטרמינל 3 בנתב"ג, שמספריהן 4739 ו-4785. ראשון הדוברים הוא חבר הכנסת יאיר פרץ.
       
אופיר פינס-פז (העבודה-מימד):
       
       זה לא הסדר.
       
שר התחבורה מאיר שטרית:
       
       זה הסדר.
       
היו"ר אלי בן-מנחם:
       
       חברי הכנסת, אני מסתכל מה מונח לפני.
       
שר התחבורה מאיר שטרית:
       
       הקדימו את ההצעה של - - -
       
היו"ר אלי בן-מנחם:
       
       ההצעות לסדר-היום הן בנושא: חילולי שבת בקניון החדש בטרמינל 3 בנתב"ג. ראשון הדוברים הוא חבר הכנסת יאיר פרץ, והוא לא נוכח. חבר הכנסת ישראל אייכלר, בבקשה.
       
קריאה:
       
       איפה זה?
       
שר התחבורה מאיר שטרית:
       
       הקדימו את זה - - -

אופיר פינס-פז (העבודה-מימד):
       
       אחרי זה תשובות שר הרווחה.
       
היו"ר אלי בן-מנחם:
       
       יש תשובת שר התחבורה, ושר התחבורה נמצא כאן. חבר הכנסת שטרית, נכון?
       
שר התחבורה מאיר שטרית:
       
       כן.
       
היו"ר אלי בן-מנחם:
       
       חבר הכנסת אייכלר, בבקשה.
       
ישראל אייכלר (יהדות התורה):
       
       אדוני היושב-ראש, חברי הכנסת, לאחרונה נפתח טרמינל 3 בנתב"ג שבו השבת היתה כיום חול. 
       
       כיהודי חרדי, יש לי עניין שיהודי יחיד ישמור שבת וכלל היהודים ישמרו שבת, אבל אין לי עניין במה שנקרא: הצביון החיצוני חסר המשמעות. אנחנו רוצים שכל יהודי יזכה לשמור על הברית - "ביני ובין בני-ישראל אות לי לעולם כי ששת ימים עשה ה' את השמים ואת הארץ וביום שביעי שבת וינפש". כמו שאני רוצה שכל יהודי יקיים ברית-מילה לבנו, כך ברית השבת. כשם שאין חוק המחייב לעשות ברית לבן, כך אין חוק של המדינה שיהודי חייב לשמור שבת.
       
שר התחבורה מאיר שטרית:
       
       בינתיים.
       
ישראל אייכלר (יהדות התורה):
       
       לכן, אני לא בא להציע במדינה חילונית חוק דתי. אני מעוניין שגם הפרט וגם הכלל, ששומרים ברית-מילה, ישמרו על ברית השבת. כבר הוזהרנו על-ידי הנביא ירמיהו בפרק י"ז: "ואם לא תשמעו אלי לקדש את יום השבת - - -  והצתי אש בשעריה - - - ולא תכבה" חס וחלילה. מי שרוצה בהפסקת אש, בהפסקת הטרור, יכול לקבל את המתנה הטובה ששמה שבת. לכן, העניין של שמירת השבת חשוב ליחיד וחשוב לכלל, אבל כמדינה - אני כיהודי חרדי לא הייתי אמור לבוא ולדבר על זה. לכן, אני רוצה לצטט את אחד מגדולי האומה, מנחם בגין, זיכרונו לברכה, כאשר דיבר פה בכנסת, מעל במה זו, בעניין סגירת "אל על" בשבת.
                                                        
       כך הוא אמר, ואני מצטט רק קטעים נבחרים: "לפני 40 שנה שבתי מן הגולה לארץ-ישראל, ועדיין חרותים בזיכרוני, כאילו הדבר היה תמול-שלשום, החיים של מיליוני יהודים פשוטי עם, מפרנסי משפחות בגולה הדוויה ההיא, אשר בה השתוללה שנאת היהודים ונעשה ניסיון בעזרת כל הכוח הממלכתי לנשלם ממקור פרנסתם. בימים ההם ובגלויות ההן לא הניחו ליהודים לשמור על מנוחת השבת, לנהל את עסקיהם ביום א' - - - הם שבתו יומיים בשבוע, יום אחד על-פי גזירת המלכות" ויום אחד הם שמרו על השבת.

	"אנחנו עם עתיק יומין, ההיסטוריה הרשומה שלפנינו מתחילה לפני שנים. היו וגם ישנם עמים עתיקים נוספים. אדרבה, נתבונן בתולדותיהם: במצרים התפתחה תרבות גדולה, שאת תוצאותיה אנחנו יכולים לראות גם בימינו. רק עם אחד, עם אחד מבקש האלוקים ומוצאו. עם קטן שמע את הקול, ראה את הקולות: שמור את יום השבת לקדשו, לא תעשה כל מלאכה אתה ובנך ובתך ועבדך ואמתך שורך וחמורך וכל בהמתך וגרך אשר בשעריך, למען ינוח עבדך ואמתך כמוך" - וכאן בגין ממשיך וממשיך, וחבל שאין לי זמן לצטט את כל הנאום הנפלא הזה.

	וכאן הוא בא ושואל: "ומדינת היהודים, הריני בא לשאול, תעשה שבתותיה חול? הנוצרים והמוסלמים, על-פי דרכם, מקיימים את היום השביעי שלהם" - - -

היו"ר אלי בן-מנחם:
       
       חבר הכנסת אייכלר, כשבגין זכרו לברכה דיבר הייתי יושב-ראש ועד העובדים של חברת "אל על".

ישראל אייכלר (יהדות התורה):
       
       כן, הוא דיבר גם עליכם. 

היו"ר אלי בן-מנחם:
       
       בוודאי. 

ישראל אייכלר (יהדות התורה):
       
       אתה זוכר את הנאום. 

היו"ר אלי בן-מנחם:
       
       מי שעשה את זה היה חבר הכנסת שפירא, שהיה יושב-ראש ועדת הכספים. הוא הוביל את זה, בגין - - -

ישראל אייכלר (יהדות התורה):
       
       כן, אבל הנאום ההיסטורי הזה לדעתי צריך להילמד בבתי-הספר. 
       
       וכאן הוא אומר, ואני מדלג שוב - הוא מדבר פה על העובדים הטובים ב"אל על" ואומר: "איננו יכולים לעשות חשבון רווח והפסד בקשר לערך הנצחי של עם ישראל, אשר עליו מסרו אבותינו את נפשותיהם - השבת. אבל אם אתם תבטיחו לחברת 'אל על' שנים מספר של שקט תעשייתי" - פה הוא מתנבא על דבר שהתקיים, אגב, אדוני היושב-ראש -  "לא תהיה עוד 'אל על' חברה גירעונית המקוימת למעשה על-ידי משלם המסים בעזרת השַבָתות ועיצומים - - - לא על הלחם מושבתת 'אל על'," וכו' וכו'. "או אז", הוא אומר, כאשר תישמר השבת, "תיבנה 'אל על' ותישא את עצמה בששת ימי המעשה והטיסה - - - אין זה עניין חומרי" וכו', והוא מזכיר פה את "אגד", ואני רוצה להמשיך - - -

מאיר פרוש (יהדות התורה):
       
       בעזרת השְבתות, לא שַבָתות. 

היו"ר אלי בן-מנחם:
       
       לסכם. חבר הכנסת אייכלר, משפט מסכם. 

ישראל אייכלר (יהדות התורה):
       
       כן, כן, אני מסכם עם הנאום של בגין. אני לא אוסיף אפילו מלה אחת, כי זה יותר טוב משלי. 
       
       הוא אומר ככה - אני ממש רץ: "לא צריך אדם להיות דתי כדי לקבל עמדה זאת. אם יהודי לאומי הוא, יקבלנה. זכרו את אשר כתב אחד העם על השבת ומעמדה" - ושוב אני מדלג, ופה הוא מצטט את אחד העם: "מי שמרגיש בלבו קשר אמיתי עם חיי האומה בכל הדורות, לא יוכל בשום אופן - - - לצייר לו מציאות עם ישראל בלי שבת מלכתא. אפשר לומר בלי שום הפרזה, כי יותר משישראל שמרו את השבת, שמרה השבת אותם". אגב, הרבה חברי כנסת חשבו שזה מאמר חז"ל.

היו"ר אלי בן-מנחם:
       
       תודה, חבר הכנסת אייכלר.


ישראל אייכלר (יהדות התורה):
       
       הנה אני מסיים במשפט האחרון של בגין, והוא אומר - - -

שר הרווחה זבולון אורלב:
       
       - - -
       
היו"ר אלי בן-מנחם:
       
       השר אורלב אמר שזה יהיה קצר.

ישראל אייכלר (יהדות התורה):
       
       המשפט האחרון שהוא מצטט: "ועל כן בוודאי אין צורך להיות ציוני בשביל להרגיש כל הדר הקדושה ההיסטורית החופפת על 'מתנה טובה' זו ולהתקומם בכל עוז נגד הנוגע בה". תודה רבה.

היו"ר אלי בן-מנחם:
       
       תודה לחבר הכנסת ישראל אייכלר. ישיב בשם הממשלה שר התחבורה, חבר הכנסת מאיר שטרית. בבקשה.  חבר הכנסת מאיר שטרית, לשם שינוי זה רק חמש דקות עכשיו, כי רק אחד דיבר.

שר התחבורה מאיר שטרית:
       
       אדוני היושב-ראש, רבותי חברי הכנסת, ראשית אני מברך את חבר הכנסת אייכלר על ההופעה התיאטרלית היפה. הוא חיקה את בגין - גם בקול קצת, וגם באצבע. אני ראיתי את בגין מדבר פה מעל הבמה הזאת, נושא את הנאום הזה ונאומים אחרים, ואני מברך אותך על ההופעה הזאת הנחמדה.
       
       לגופו של עניין, אדוני היושב-ראש - - -

מאיר פרוש (יהדות התורה):
       
       השאלה אם זה טופח על מנת להטפיח.

שר התחבורה מאיר שטרית:
       
       אדוני היושב-ראש, נמל התעופה בן-גוריון פועל מאז ומתמיד שבעה ימים בשבוע, 24 שעות ביממה, למעט ביום הכיפורים. הסטטוס-קוו הזה, שבמסגרתו מתקיימת פעילותו הרציפה של נמל התעופה והמאפשר את קשרי התעופה והתיירות התקינים של מדינת ישראל עם שאר מדינות העולם, נשמר גם לאחר פתיחתו של טרמינל 3 לפעילות תעופתית בין-לאומית. 
       
       יתירה מזו, הרשות אף נתנה לראשונה מענה - במסגרת פתיחת הטרמינל החדש - לכך שכל המסעדות בנתב"ג יקבלו תעודת כשרות. זאת תחת ההנחיות והתנאים שהציבו כבוד הרבנים הראשיים, הרב מצגר והרב עמר.
       
       השטחים המסחריים בטרמינל 3 החדש מהווים 17% בלבד משטחו, לעומת כ-25%  של שטחים מסחריים בשטחי טרמינל 1 הישן, שהופעלו אף הם בכל ימות השבוע, כך שבאופן יחסי קטנו השטחים המסחריים ולא גדלו - כחלק משדה התעופה, כמובן, באופן יחסי. לפיכך, הטענה שהטרמינל הינו קודם כול מרכז מסחרי מופרכת מיסודה, באופן אבסולוטי וגם באופן יחסי. ההגדלה שהתבצעה היתה קודם כול לטובת ציבור הנוסעים, המשתמשים וחברות התעופה. 
       
       עיקר הפעילות המסחרית בטרמינל החדש מתמקדת במתחם ה"דיוטי-פרי", המוגבל לנוסעים היוצאים בלבד. 75% מכלל שטחי המסחר הקמעוניים נמצאים בשטח ה"דיוטי-פרי". שאר השטחים, מטרתם ליתן שירותים לכלל סוגי האוכלוסייה האחרים הפוקדים את הטרמינל, כמקובל בשדות תעופה בעולם - מלווים, מקבלי פנים ועובדים. שטחים אלו מרוכזים בעיקר בשני אולמות שונים המשמשים כל אחד קהל משתמשים שונה.
       
       יש לציין כי תעריף אגרות הנוסעים בנתב"ג הוא מהנמוכים בעולם – 13 דולר לנוסע, לעומת כ-50 עד 60 דולר בשדות תעופה אחרים בעולם. יכולתה של הרשות להעניק לעם בישראל מתקן תשתית מהגדולים שידענו, בשווי של כמיליארד דולר - ולא להעלות זמנית אפילו כרגע את תעריפי האגרה לנוסע ואף לא לבקש שקל אחד מקופת המדינה - נובע מיכולתה של הרשות למצוא מקורות כספיים נוספים על אלו של האגרות, כאשר חלקן הינו ממקסום ההכנסות המסחריות. 
       
       לסיכום, טבעי הוא שמתקן תשתית חדש וייחודי כמו טרמינל 3 בנתב"ג ימשוך מבקרים רבים, בעיקר במהלך תקופת הפעלתו הראשונית, הבאים לחזות במבנה הזה ובמתקניו. תופעה זו קיימת בכל ימות השבוע ולאו דווקא בשבת, ואפילו ניתן היה לחזות ביום רביעי האחרון בזוגות שבאים להצטלם בטרמינל החדש לפני החופה. 
       
       בהתאם לאמור לעיל, הרשות עשתה ועושה כל שניתן על מנת לשפר את רמת השירות לנוסע - - -

שר הרווחה זבולון אורלב:
       
       הרשות גובה כסף עבור זה? 

שר התחבורה מאיר שטרית:
       
       לא. חינם. 

היו"ר חמי דורון:
       
       השר אורלב, אסור להגיד דברים כאלה, כי אצלנו זה מהר מאוד הופך למציאות קשה. אז לא מוציאים דברים כאלה לאוויר, האמן לי. 

שר התחבורה מאיר שטרית:
       
       אדוני היושב-ראש, מספרים על פנחס ספיר, כשהיה שר האוצר הוא הסתובב פעם על שפת הירקון עם העוזר שלו, והעוזר שלו אמר לו: מסריח פה. אמר לו: זה רעיון, מס ריח. 
       
       בהתאם לאמור לעיל, הרשות עשתה ועושה כל שניתן לשפר את רמת השירות לנוסע. אין בכך כדי לגרום כל שינוי בסטטוס-קוו, כפי שהיה נהוג טרם הפעלת הטרמינל החדש ואחריה. 
       
       יחד עם האמור לעיל, אדוני היושב-ראש, מובן שאין לי התנגדות להעביר את הצעתו של חבר הכנסת אייכלר לוועדה המתאימה במערכת, אם הוא רוצה לדון בה, אלא אם הוא מסתפק בדברי. אם לא - בהחלט אין לי שום התנגדות להעביר אותה לוועדה.

היו"ר חמי דורון:
       
       חבר הכנסת נסים זאב, הצעה אחרת. תודה רבה, אדוני שר התחבורה.

נסים זאב (ש"ס):
       
       אדוני היושב בראש, חשבנו שעם טרמינל חדש, רעיון חדש - אז אפשר יותר לבוא ולהתחשב. אבל כבר כשמדברים בקניון של שדה התעופה, אני רוצה לומר לך, אדוני השר: מגפת הקניונים הנפתחים כמעט מדי שבוע, זה דבר בלתי נסבל. 
       
       אין כוח של אכיפה, אין רצון לאכוף. הסוחרים מפסידים פה - ואני חושב שמשום שאנשים מרגישים אולי מצוקה מסוימת, בעלי עסקים, שיש קניונים שפותחים בשבת וכאילו מתעשרים, ובעלי עסקים - למעלה מ-60,000-70,000 בעלי עסק - יכולים גם מחר לפתוח. אז האכיפה על הקניונים היא חשובה. 
       
       אני לא מדבר דווקא על נתב"ג, אבל הייתי רוצה שאדוני השר ייקח לתשומת לבו שאי-אפשר לעשות איפה ואיפה, שרוב בתי-העסק סגורים בשבת ורק כמה בעלי קניונים יתעשרו. אנא ממך. 

היו"ר חמי דורון:
       
       תודה רבה לחבר הכנסת נסים זאב. חבר הכנסת אייכלר, האם אתה מוכן להעביר לוועדה?

ישראל אייכלר (יהדות התורה):
       
       כן. ועדת הכלכלה.

היו"ר חמי דורון:
       
       ועדת הכלכלה - אין שום בעיה. 
       
       אנחנו נצביע. בעד, זה לוועדת כלכלה; נגד, זה להסיר. בבקשה, מצביעים.

הצבעה מס' 19
       
בעד ההצעה להעביר את הנושא לוועדה - 6
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הכלכלה נתקבלה.

היו"ר חמי דורון:
       
       בעד - 6, אין מתנגדים, אין נמנעים. הנושא יועבר לדיון בוועדת הכלכלה. 


הצעה לסדר-היום
פיתוח תשתית פיזית ליישובים הבדואיים בגליל ובנגב
       
היו"ר חמי דורון:
       
       אנחנו עוברים להצעה לסדר-היום מס' 4788, הצעתו של חבר הכנסת טלב אלסאנע: פיתוח תשתית פיזית ליישובים הבדואיים בגליל ובנגב. 
       
טלב אלסאנע (רע"ם):
       
       אדוני היושב-ראש, חברי הכנסת, במדינת ישראל קיימת תופעה שנקראת יישובים לא-מוכרים. בדרך כלל, כאשר עולה הנושא, מייד מאשימים את התושבים באחריותם למצב, כאילו תושבי אותם יישובים הם האחראים לעובדה שהיישובים שלהם לא מוכרים, ולא רואים בהם קורבן למציאות הזאת, שהממשלה מונעת מהם הכרה, כאשר בפועל הם רוצים לקבל את מלוא הזכויות, לרבות לגיטימציה אזרחית, לרבות הכרה ביישובים שלהם. 
       
       העובדה היא, שבמדינת ישראל אין אף יישוב יהודי לא-מוכר - כל היישובים היהודיים מוכרים. אפילו מקימים יישובים שאין בהם תושבים ורק לאחר מכן קולטים את התושבים. כאן יש תושבים ואין יישובים בגלל דבר אחד, שמדובר ביישובים ערביים. 
       
       אבל גם כאשר הממשלה מכירה באותם יישובים, לאחר מאמצים רבים, המצב שלהם לא משתנה, הוא נשאר כפי שהוא. ממשלתו של יצחק רבין ז"ל הכירה בשמונה יישובים ערביים בצפון: אלחסיניה, אלכמאנה, אלחואלד, אלעריאן, אלדמידה, עין-חוד וראס-עלי. ואז אנשים שמחו, עשו חגיגה, סוף-סוף זכו בהכרה, חשבו שמייד היישוב שלהם יתחיל לעלות על המפה של מתן השירותים, של היישובים. אבל היישובים האלה לא זכו לפיתוח תשתית. בהרבה מהיישובים האלה אין כבישי גישה, אין מערכת ביוב, אין מערכת ניקוז, אין מוסדות ציבור, שום דבר לא השתנה.  
       
        הוא הדין לגבי היישובים הבדואיים בנגב, שיש מדיניות אחת שאנחנו שומעים עליה - איך להרוס ועוד להרוס. כאשר בפועל, האוכלוסייה הערבית בנגב, המהווה 30% מסך כל אוכלוסיית הנגב, עד היום מתגוררת אך ורק בשבעה יישובים שהיו מוכרים; לאחר מאמץ החליטה הממשלה להכיר בשבעה יישובים חדשים. לא רק שהיא הכירה בשבעת היישובים, היא אפילו הקימה מועצה אזורית ממונה שנקראת מועצת אבו-בסמה, שפועלת זה שמונה חודשים. 
       
       אבל, רבותי, איך יכולה לפעול מועצה, טובה ככל שתהיה, אם אין לה תקציב? איך אפשר להקים מועצה ללא תקציבי פיתוח לאותה מועצה? איך ניתן לשרת את האוכלוסייה ללא תקציבים? מה, זה הכותל, שהולכים ובוכים שם ובזה נפתרה הבעיה? 
       
       ביישובים האלה אין תקציבים, לא לפיתוח, לא לכבישי גישה, לא למוסדות ציבור, ובעצם לא חל שינוי במעמדם, וגם לא חל שינוי מבחינת התושבים. דבר אחד שממשיך לזרום ביישובים הלא-מוכרים, זה נחל הביוב של דימונה שעובר דרך היישוב קסר-א-סר, אום-מתנאן וכל היישובים האלה. ובנחל הביוב של חברון פעם אחת טבעו שני ילדים בחזרה מבית-הספר וקיפחו את חייהם. מי נושא באחריות לילדים האלה? מי נושא באחריות למצב האבסורדי הזה? 
       
       והשאלה שנשאלת, איפה הממשלה? מה המשמעות של המושג שוויון? מה המשמעות של המושג אזרחות? מדוע אנחנו שומעים על האוכלוסייה הערבית אך ורק כשרוצים להושיב אותם על ספסל הנאשמים ולהטיח בהם האשמות? איפה האחריות של הממשלה כלפי אזרחיה, כלפי האוכלוסייה שלה? 
       
       אני מעלה את העניין הזה כאשר אנחנו מתחילים בדיונים על תקציב המדינה. אומנם טרם אושר התקציב, אבל זה המענה, זה הפתרון. אם רוצים לשנות את המציאות, אם רוצים לתת משמעות למושג שוויון הלכה למעשה, אם  רוצים לסגור פערים, אם רוצים להפסיק את מדיניות האפליה והקיפוח, אם רוצים להפסיק להפלות את האוכלוסייה הערבית שתופסת מקום ראשון מבחינת אבטלה, מבחינת העוני, זה הזמן, על-ידי  תקצוב הרשויות הערביות, על-ידי הקצאת תקציבים למקומות תעסוקה, על-ידי תמיכה במערכת החינוך ועל-ידי יצירת מקומות עבודה גם לגברים וגם לנשים. 
       
       אדוני השר מאיר שטרית, אדוני השר אורלב, שאני מעריך מאוד, אומנם, במשרד לא היו הרבה תקציבים, אבל על דברים שפונים ושואלים, אפשר לקבל תשובות, ואני מברך אותך על הנכונות שלך להקדים את תשלום קצבאות המוסד לביטוח לאומי לאוכלוסייה המוסלמית לרגל חג אל-פיטר, שחל ביום ראשון הבא, דבר שיאפשר להרבה מאוד משפחות לחגוג בתנאים סבירים יותר, למרות המצוקות הקשות. 
       
       השר מאיר שטרית, שהיה שר במשרד האוצר תקופה מסוימת, לא מספיק לתת תשובות, צריך להקצות תקציבים. לא מספיק לקבל החלטות; יש החלטות הנוגעות לאוכלוסייה הערבית - 4 מיליארדים, ויש החלטות הנוגעות לאוכלוסייה הבדואית - מיליארד ו-100 מיליון שקל. יש ויש, אבל בסופו של דבר, 30% מהילדים הולכים לישון רעבים. זה מצב שהוא בושה וחרפה למדינת ישראל. צריך לתת פתרונות, והפתרונות הם על-ידי הקצאת תקציבים. 
       
       לכן, יש היום הזדמנות לשינוי מדיניות. האוכלוסייה הערבית מוכנה ללכת לקראת המדינה, לקראת הממשלה. מה שדרוש, שהמדינה תלך לקראת האוכלוסייה הערבית. זה הזמן להגשים את השוויון הלכה למעשה על-ידי הקצאה תקציבית נכונה. תודה רבה.
       
היו"ר חמי דורון:
       
       תודה רבה, חבר הכנסת טלב אלסאנע. ישיב השר מאיר שטרית.  
       
שר התחבורה מאיר שטרית:
       
       אדוני היושב-ראש, לפני שאענה על ההצעה לסדר-היום של חבר הכנסת טלב אלסאנע, תרשה לי להביע את צערי על כך שחברי לשולחן הממשלה, זבולון אורלב, עוזב את הממשלה, אני חושב הערב - - - 
       
אברהם רביץ (יהדות התורה):
       
       תקרא לו שלא יעזוב. 
       
שר התחבורה מאיר שטרית:
       
       דרך אגב, אני קורא לו שלא לעזוב, אם זה היה תלוי בי. אני חושב שזה חבל, זאת אבדה לממשלה ולשירותי החברה בישראל, כמי שהיה מסור בשנים האחרונות לעניין הזה. לפעמים, אפילו תוך כדי ויכוח אתי על עניינים מסוימים, מאוד הערכתי את יושרו ואת עמדתו הבסיסית והעקרונית, שהוא עשה כל מאמץ להשיג את המירב שיכול, גם מזווית ראייתה של סיעת המפד"ל בכנסת, ובלי לשבור את הכלים. 
       
אברהם רביץ (יהדות התורה):
       
       אנוס על-פי הדיבור. 
       
שר התחבורה מאיר שטרית:
       
       לצערי הרב, הוא נקלע למצב שהוא נאלץ להתפטר מתפקידו בעקבות ההחלטה על ההתנתקות ובעקבות החלטת הסיעה שלו. אני חושב שזאת שגיאה, גם פוליטית, של המפד"ל. זאת שגיאה לעזוב את הממשלה.  צריך להישאר גם כשהדין לפעמים נגדך, ואיך ברירה, הכנסת יש בה רוב והיא יכולה להחליט. גם בממשלה לפעמים יש רוב והיא מחליטה בניגוד לדעתו של שר או שרים. לא מוכרחים על כל עניין לשבור את הכלים, אני ממש מצר על כך. 
       
מיכאל מלכיאור (העבודה-מימד):
       
       אני חושב שגם שר הרווחה מסכים עם דבריך. 
       
שר התחבורה מאיר שטרית:
       
       אני לא יודע אם הוא מסכים לעמדותי, יש לנו חילוקי דעות לגבי עמדות מסוימות, אבל אני עד לכך בממשלה, שכל השנים הוא נאבק גם לטובת שירותי החברה וגם בנושאים הספציפיים שנוגעים למפד"ל, הן בתחום הדתי, בתחום שירותי הדת למדינה. גם בעניין הזה של תוכנית ההתנתקות הוא עשה והשיג כמה וכמה דברים שלא יכלו להשיג אותם - אני אומר לכם - אילו הם היו יושבים באופוזיציה, נגיד לא היו בקואליציה מתחילת הקדנציה. אין לי שום ספק, שמה שהוא השיג בתקופת שהותו בממשלה, המפד"ל לא היתה משיגה אם היתה באופוזיציה; היא היתה משיגה את ההיפך. 
       
       לכן, חבל, אני אומר לחברי סיעת המפד"ל, שלא שומעים אותי פה, אבל אני מקווה שמצביעי המפד"ל בארץ כן שומעים אותי ויסיקו לבד את המסקנות. 
       
       עכשיו, אדוני היושב-ראש, ברשותך אני רוצה לעבור לתשובה על הצעתו של חבר הכנסת טלב אלסאנע. במה שנוגע למגזר הבדואי בצפון, ממשלת ישראל הכירה ביישובים הבאים: אלכמאנה,  אלחסיניה, אלחואלד. שם היישוב ראס-אנבעה איננו מוכר לנו. 
       
מוחמד ברכה (חד"ש-תע"ל):
       
       ראס-עלי.
       
שר התחבורה מאיר שטרית:
       
       בהצעה שלו כתוב לי "ראס אנבעה". 
       
       ממשלת ישראל משקיעה מאמצים ומשאבים רבים לשיפור איכות החיים של כלל התושבים והיישובים במגזר הבדואי בצפון ובדרום המדינה. הוכנו כמה תוכניות שאושרו על-ידי הממשלה. להלן פירוט התוכניות משנת 1999: החלטת ממשלה 4464 מ-15 בנובמבר 1998, לשנים 1999-2003, בהיקף של 15 מיליון שקל; החלטת ממשלה 1403 מ-27 בינואר 2004, זאת אומרת מתחילת השנה הזאת, לשנים 2004-2005, בהיקף של 172 מיליון שקלים. בנוסף תוקצבו משאבים לפיתוח תשתיות הביוב בהחלטת ממשלה לפיתוח המגזר הכלל-ערבי, החלטה 2467 מתאריך 22 באוקטובר 2000, בהיקף של 150 מיליון שקלים. 
       
       פירוט עיקרי התוכניות המתבצעות לפי משרדים למגזר הבדואי בצפון, בשנים 2004-2005, לכל היישובים. אני אפרט מה נעשה בתחום הזה: משרד הבינוי והשיכון – בנושא פיתוח שכונות ותיקות, ההיקף היה 14 מיליון שקלים. הוכנו תוכניות חלוקה ל-18 יישובים. פיתוח שכונות חדשות - 30 מיליון שקלים. הוכנו תוכניות בהיקף של 20 מיליון שקלים לשנת 2004. לשנת 2005 מתוכננים 15 מיליון שקלים נוספים. 
       
       תחבורה – לפיתוח דרכי גישה ודרכים פנימיות הוקצו 20 מיליון שקלים. הוכנו תוכניות מפורטות לביצוע. מע"צ, פיתוח כבישים וצמתים - 12 מיליון שקלים. הוכנו תוכניות מפורטות לביצוע. פיתוח מסילות רכבת - מיליארד ו-800 מיליון שקלים, קו עכו—כרמיאל, מסילת העמק. תוכנית לשנים 2004-2008. 
       
       תשתיות – לפרויקטים לפיתוח תשתיות הביוב הוקצו 150 מיליון שקלים. התוכנית מבוצעת, ניתנו הרשאות תקציביות בסכום של 50 מיליון שקלים. 
       
       חקלאות – להשקעה בפיתוח חקלאי ותשתיות חקלאיות הוקצו 7 מיליוני שקלים. בביצוע: הוצאת עדרים מהיישובים, פיתוח דרכים חקלאיות, הוצאות דירים וגידור מרעה. 
       
       חינוך – לפיתוח מוסדות חינוך, כיתות, בתי-ספר וגנים הוקצו 15 מיליון שקלים. החל ביצוע, משרד החינוך נתן הרשאות, תקציב מפעל הפיס זמין. 
       
       בריאות – לשיפוץ תחנות לבריאות המשפחה והקמת תחנות הוקצו 5.4 מיליוני שקלים. עד עתה הושקעו כבר 2.6 מיליוני שקלים. היתרה זמינה, ממתינה לאישורים סטטוטוריים. 
       
       המגזר הבדואי בדרום – ממשלת ישראל הכירה בתכנון ביישובים הבאים: ביר-הדאג', קסר-א-סר, מכחול, אום-בטין ודריג'את. החלטת הממשלה 881 מיום 25 באוגוסט 2003 הינה נוסח מתוקן של ההחלטה מס' 216 מיום 14 באפריל 2003, הכולל תיקונים שאושרו בהחלטה מיום 17 בספטמבר 2003. ההחלטות לעיל כוללות תיקונים והמלצות של הוועדה לענייני המגזר הלא-יהודי, הכוללות בין היתר את הפרטים הבאים: 1. הקמת שבעה יישובים חדשים כדלהלן: תראבין, בית-פלט, באר-חיל, הואשלה, מרעית, אום-בטין ומולדה; 2. השלמת פיתוח תשתיות של יישובים קיימים: רהט, לקיה, כסייפה, תל-שבע, חורה, ערוער ושגב-שלום. תקציב בהיקף של מיליארד ו-84 מיליון שקלים לשנים 2003-2008. 
       
       פירוט עיקרי הפעילויות המתבצעות לפי משרדים למגזר הבדואי בשנים 2003-2008, לכלל היישובים: משרד הבינוי והשיכון – לבניית מוסדות ציבור הוקצו 43 מיליון שקלים; משרד התחבורה – פיתוח דרכי גישה ודרכים פנימיות, מע"צ - פיתוח כבישים וצמתים, הוקצו 100 מיליון שקלים. התוכנית מבוצעת, ניתנו כבר הרשאות תקציביות בהיקף של 29 מיליון שקלים; משרד התשתיות – פרויקטים לפיתוח תשתיות הביוב, הוקצו 30 מיליון שקלים. התוכנית מבוצעת, ניתנו הרשאות תקציביות בסכום של 14 מיליון שקלים; משרד התמ"ת – לפיתוח אזורי תעשייה הוקצו 15 מיליון שקלים. עידוד יזמות - 12.5 מיליון שקלים. עד עתה כבר הושקעו 7.4 מיליונים מתוכם. פיצויים להשגת פשרות על-ידי מינהל מקרקעי ישראל - 325 מיליון שקלים. עד כה הושקעו 17.5 מיליון שקלים. פיתוח שכונות ותיקות - 191 מיליון שקלים. עד כה הושקעו כבר 88.6 מיליון שקלים, 25 מיליון שקלים יותר מהמתוכנן; משרד החינוך – לפיתוח מוסדות חינוך, כיתות, בתי-ספר, גנים, הוקצו 200  מיליון שקלים. עד עכשיו הושקעו כבר 88.4 מיליון שקלים, 22 מיליון שקלים יותר מהמתוכנן. 
       
       כפי שאתה רואה, חבר הכנסת טלב אלסאנע, נדמה לי שיש עירנות של הממשלה כלפי המגזר הבדואי. מטפלים בהשקעות. 
       
       אני רוצה לומר כשר התחבורה, שבדקתי במשרדי את ההשקעות במגזר הערבי בכלל, ואנחנו מקפידים במשרד התחבורה להקציב יותר ממה שכתוב בהחלטות הממשלה לגבי החלק של משרד התחבורה, כי אני מנסה לתת העדפה מתקנת בגלל הפיגור הגדול מאוד בתשתיות התחבורה ביישובים הערביים. לכן נגרמות שם תאונות דרכים הרבה יותר גדולות, ולצערי נפגעים הרבה מאוד אנשים. 
       
       מחר אפגש עם כל ראשי השלטון המקומי ואציג בפניהם את התוכנית של פיתוח התחבורה בשנה הקרובה בכל היישובים. אני מבקש את שיתוף הפעולה שלהם ומנחה וקובע את הפרמטרים ואת התוכניות. בין היתר, למשל, בכל מגזר המיעוטים השתתפות משרד התחבורה בפרויקטים לתחבורה היא 100%, לעומת המגזר היהודי, ששם יש השתתפות של 70%, 80% ו-90% של הממשלה. לא רק זאת, בגלל העובדה שמגזר הזה רוב היישובים אינם מסוגלים, לצערי, לבצע את הפרויקטים, נתנו להם כסף. משרד התחבורה מתכנן ומבצע את הפרויקטים בעצמו, כמובן בשיתוף פעולה עם ראשי הרשויות המקומיות. אני אומר לך מראש, שההקצבות של משרד התחבורה למגזר הערבי, בתוך התקציבים שלנו לפיתוח תחבורה, הן יותר גדולות מאשר החלק של המגזר הערבי בכלל הרשויות, ובוודאי גם יותר גדולות ממה שהממשלה החליטה. אני שם דגש במתן תשובות לראשי הרשויות והמועצות באותם מקומות שיש בהם בעיות קשות של בטיחות, של דרכים, וננסה לעזור כמיטב יכולתנו בתקציבים שיש לנו, כדי להדביק את הפער שנוצר. 
       
       הפער הזה לא נוצר דווקא בגלל הממשלה. לצערי, בגלל חוסר תכנון ביישובים, הרבה פעמים נוצרים כבישים מאוד מפותלים, מאוד לא נוחים לנסיעה, עם הרבה מאוד מהמורות ובעיות בדרך, במסלולים ובעליות ובירידות מאוד מסוכנות, כי הבתים נבנים אחד אחד, ואחר כך סוללים את הכבישים. 
       
       אני מקווה שנוכל לתקן את המצב הזה עם השנים בכל הרשויות ולשפר אותו בצורה משמעותית מאוד, בעיקר את מצב הבטיחות של הכבישים ביישובים הללו. תודה, אדוני. 
       
       אני מציע להעביר את הדיון לוועדת הכלכלה, שהיא הוועדה שדנה בתחבורה. אם חבר הכנסת יסתפק בדברי, בבקשה. 
       
היו"ר חמי דורון:
       
       חבר הכנסת טלב אלסאנע, מה אתה מציע?
       
טלב אלסאנע (רע"ם):
       
       להעביר את הדיון לוועדת הכלכלה. 
       
היו"ר חמי דורון:
       
       חבר הכנסת ברכה, יש לך הצעה אחרת, בבקשה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אפשר לברך על כל התקדמות בהקצבות, והשר סקר בפירוט. אבל אסור שהמספרים יטעו. בסופו של דבר, כשמדובר על הקצבות לתשתיות, ההתחלה היא מאפס. לא שמעתי דברים מספקים בנושא של ההקצבה לנושאים של החינוך, במיוחד בכפרים הבלתי-מוכרים, ללא קשר אם זה הוכר או לא הוכר. יש שם תלמידים, ולא שמענו דברים מפורטים איך לפתור את הבעיה הזאת. אני עומד מאחורי הדברים שאמר חברי חבר הכנסת טלב אלסאנע בהציגו את העניין הזה. 
       
       אני רוצה להעלות נושא אחד. דווקא שם היישוב שלא היה מדויק אצל השר, שהוא ראס-עלי, קרוב לשפרעם, שם יש בעיה מאוד קשה. אומנם היישוב הוכר, וההכרה עוד לא באה לידי ביטוי בחיים היומיומיים, אבל יש דבר שהוא בלתי נסבל. הרוב המוחלט, 90%, מבקש שהאחריות המוניציפלית עליהם תהיה בעיריית שפרעם, ומתעקש מי שמתעקש שיהיו רק במסגרת המועצה האזורית זבולון, בגלל התנגדות של אנשים מעטים שם. אני חושב שיש מקום להיענות לבקשה שלהם. הם תמיד קיבלו שירותים משפרעם, הם תמיד היו חלק משפרעם, חלק מההווי החברתי של שפרעם, ואין שום סיבה שלא יוכרו כחלק מהשירותים המוניציפליים בשפרעם. לכן תמוהה בעיני ההתעקשות של כל מיני ועדות להשאיר אותם במועצה האזורית זבולון. 
       
       הסיבה היחידה לעניין הזה היא שהם מדברים על רצף טריטוריאלי. היו דברים מעולם, שיישובים היו חלק ממערך מוניציפלי אחר, בלי רצף טריטוריאלי. תודה רבה. 
       
היו"ר חמי דורון:
       
       אני חושב שאת הפנייה הזאת עליך להפנות לשר הפנים. 
       
       נקיים הצבעה. בעד, זה להעביר את הנושא לדיון בוועדת הכלכלה. נגד, זה להסרה. בבקשה, אנחנו בהצבעה. 
       
הצבעה מס' 20
       
בעד ההצעה להעביר את הנושא לוועדה – 11
בעד ההצעה שלא לכלול את הנושא בסדר-היום – 2
נמנעים – אין
ההצעה להעביר את הנושא לוועדת הכלכלה נתקבלה. 

היו"ר חמי דורון:
       
       11 בעד, שניים נגד, אין נמנעים. אני קובע שההצעה תעבור לדיון בוועדת הכלכלה. תודה רבה. 
       
       
שאילתות ותשובות

היו"ר חמי דורון:
       
       שאילתות ותשובות לשר הרווחה. 
       
1971. מעון החוסים "לבצלר" בהרצלייה
       
חבר הכנסת יגאל יאסינוב שאל את שר הרווחה
       ביום י' באב התשס"ד (28 ביולי 2004):
       
       ועד ההורים של מעון החוסים הממשלתי לאנשים עם פיגור שכלי "לבצלר", שזכה בפרס נמיר על הצטיינות, קובל על כך שמנהל המעון פוטר ואין במקום רכזת חינוך.
       
       רצוני לשאול:
       
       1. מדוע פוטר מנהל המעון?
       
       2. מדוע, למרות בקשותיה של הנהלת המעון, אין במקום רכזת חינוך?
       
       3. מה ייעשה בנדון?
       
שר הרווחה זבולון אורלב:
       
       אדוני היושב-ראש, חברי חברי הכנסת, 1. מנהל המעון לא פוטר.
       
       2. המשרה התקנית של רכז חינוך תפוסה על-ידי העובדת הקבועה, אשר לפי בקשתה ולפי שיקולים ענייניים הוטלו עליה משימות מחוץ למעון "לבצלר". פונקציות הרכזת החינוכית הוטלו בשלב זה על צוות מקצועי במעון.
       		
       אציין עוד, כי מנהל האגף האחראי לתחום תיאם פגישה מיוחדת עם נציגי ההורים כדי לשמוע וגם לעדכנם לגבי ההסדרים שיבוצעו בעתיד במעון, ויבוצעו במעון שינויים. 
       
       3. מתנהל משא-ומתן עם העובדת להעברתה בימים הקרובים למשרה חלופית, כדי לפנות את המשרה, בתיאום ובאישור נציבות שירות המדינה. נפרסם מייד מכרז פנימי. אם לא יהיו מועמדים, יפורסם מכרז בין-משרדי. אם לא יהיו מועמדים - מכרז פומבי. הנושא מקבל עדיפות והתייחסות מהירה. 
       
היו"ר חמי דורון:
       
       שאלה נוספת, בבקשה. 
       
יגאל יאסינוב (שינוי):
       
       הנושא הזה, שעובדת שהיתה צריכה לעבוד במשרה מסוימת כרכזת חינוך עבדה כביכול מחוץ למעון - האם המקרה הזה אושר על-ידי המשרד? האם אתם לא רואים שהדבר הזה צריך להשתנות, כך שבעתיד לא יהיו דברים כאלה? 
       
שר הרווחה זבולון אורלב:
       
       דייקתי בדברי כשאמרתי שהיא עברה מחוץ למעון גם על-פי בקשתה, אבל גם על-פי שיקולים ענייניים, לרבות שיקולים מקצועיים. הממונים המקצועיים סברו, שבנסיבות העניין טוב להיענות לבקשתה להוציא אותה מחוץ למעון, כדי לאפשר תפקוד תקין של הצוות המקצועי, ולכן היא יצאה. מעבירים אותה למשרה חלופית, ועל המשרה המתפנה יפורסם מכרז ותוכנס עובדת. 
       
1988. קבלת ילדים מהמגזר הערבי ל"בית סקנדינביה" בלוד
       
חבר הכנסת מיכאל מלכיאור שאל את שר הרווחה
       ביום י' באב התשס"ד (28 ביולי 2004):
       
       בביקורי ב"בית סקנדינביה" בעיר לוד נאמר לי, כי ילדים ערבים אינם מתקבלים, כמדיניות, למקום.
       
       רצוני לשאול:
       
       1. האם נכון הדבר? 
       
       2. אם כן – האם המדיניות נקבעה במשרדך?
       
       3. מה הן הסיבה למדיניות זו?
       
       
שר הרווחה זבולון אורלב:
       
       
       1-3. "בית סקנדינביה" הוא פנימייה קהילתית לילדים בעיר לוד, ואכן מוחזקים בה ילדים יהודים.
       
       בהתאם לאמור בתקנות בדבר החזקת ילדים במעון רגיל, מ-1965, סעיף 6(ה): "לא יתקבל ילד למעון שבו ניתן חינוך דתי אלא אם הוא בן אותה הדת". חינוך דתי, במובן של חינוך יהודי, חינוך ערבי וחינוך נוצרי. במעונות לא מערבים באופן עקרוני ילדים מדתות שונות. 
       
       מדיניות משרדי היא לספק לילדים בפנימיות, וכן לאוכלוסיות אחרות כמו קשישים ומוגבלים, מענים אשר ככל האפשר מגלים רגישות לתרבותם, למסורתם ולשפתם וכן מתחשבים ברצון הוריהם.
       
       כך מוקמות באזורי הארץ השונים פנימיות יום קהילתיות המיועדות לקליטת ילדים רק מן המגזר הערבי. לצערי, יש לנו לא מעט קשיים באכלוסן המלא. לדוגמה, ב"אל-אימאן" בטייבה, פנימייה עם אוריינטציה קהילתית המשרתת את אזור יישובי המשולש. לפנימייה יש יכולת קליטה של 60 מקומות והיא מאוכלסת ב-30 בלבד. כמו פנימייה קהילתית זו, יש עוד חמש פנימיות קהילתיות – בצפון, במרכז ובדרום –  המיועדות לקלוט חניכים רק מן המגזר הערבי. על-פי תוכנית המשרד, מערך פנימיות או מסגרות היום יורחב עוד באזור הצפון.
       
       אציין כי קיימות מסגרות לאוכלוסיות שונות שבהן חוסים מכל מגזרי האוכלוסייה, ולעתים עולות כנגד המשרד טענות מדוע לא מוקמות יותר מסגרות ייחודיות ומותאמות רק לנזקקים מן המגזר הערבי, החרדי ועוד. יש טענה של החרדים שהם רוצים פנימיות נפרדות רק לחרדים, וכן הלאה. 
       
       זה שנים משרדי נוקט מדיניות המשרתת ומכבדת את התרבות, המסורת, השפה, סוג החינוך וכן את בקשת ההורים בדבר אופי הפנימייה של ילדיהם. לא תמיד ניתן להיענות לדרישות ההורים, אם מטעמים מקצועיים-טיפוליים ואם מטעמים של אילוצים כלכליים.
       
היו"ר חמי דורון:
       
       שאלה נוספת - חבר הכנסת מלכיאור. 
       
מיכאל מלכיאור (העבודה-מימד):
       
       כבוד השר, ביקרנו במקום הזה. יש שם הרבה ילדים שלא במסגרת פנימייה; הם באים למעון למשך היום. אני לא יודע בדיוק מה היחס שם. אני יודע שבעיר לוד יש אוכלוסייה ערבית מאוד גדולה ויש צרכים מאוד גדולים, ואין להם מקום לטיפול. יש מקומות במעון הזה, ומקבלים שם טיפול טוב. כשמשלמים לפעמים משכורת, אז הטיפול עוד יותר טוב. זה נראה לי דבר לא נכון.  זה לא מעון דתי, זה מעון פתוח שנותן טיפולים ועזרה לילדים. יש מקומות פנויים במעון ויש צורך גדול בקרב האוכלוסייה הערבית. אני יכול להבין שיש מסגרת דתית, מוסלמית או יהודית, אבל פה זה מעון פתוח לגמרי, וקשה לי להבין לפי הנימוקים של השר למה לא יכולים לפתור בעיות של הרבה מאוד ילדים שאין להם היום פתרון. 
       
שר הרווחה זבולון אורלב:
       
       אני רוצה להבחין בין שני הדברים. אני בהחלט חושב שהמדיניות שנקבעה לפני שנים, שבמעונות, לרבות מעונות קהילתיים, שפירושו של דבר שהם מעונות-יום לשעות רבות, ללא לינה – אני חושב שטוב שיהיו לבני כל דת בנפרד, כי זה קשור גם בשפה, גם בתרבות, גם בסוג אוכל כשר וכדומה. כל עדה ומנהגיה, ואני  חושב שצריך לכבד מאוד את המגזרים השונים באוכלוסייה. 
       
       לגבי הטענה שאתה אומר שיש בלוד ילדים שאין להם פתרון, ובעיניך נראה שמוטב שיהיה פתרון גם של עירוב ילדים מדתות שונות על פני מצב שלא יהיה פתרון, אני אבקש לבדוק את הדברים האלה. יש לי עוד 24 שעות, אז יש לי עוד סמכות לבקש. אני אבקש שהתשובה תינתן לך במישרין. יושב כאן שלמה מדינה, מנהל אגף הסדרים חברתיים, והוא ייתן תשובה ישירה לחבר הכנסת מלכיאור. 
       
היו"ר חמי דורון:
       
       תודה רבה. 
       
2017. מחסור בקציני מבחן לנוער
       
חבר הכנסת חמי דורון שאל את שר הרווחה
       ביום י"ז באב התשס"ד (4 באוגוסט 2004):
       
       
       ב-26 ביולי 2004 התפרסם בעיתון "הארץ" כי כ-85% מהנוער המופנה לקציני מבחן אינו מטופל.
       
       רצוני לשאול:
       
       1. האם נתונים אלו נכונים, ואם כן – מה נעשה בנדון?
       
       2. האם לפחות בשלב שלפני הגשת כתב האישום, אחוז המאובחנים גבוה יותר מהמתואר?
       
       3. מה הן ההשלכות החוקיות, בעיקר מבחינת סדר הדין בהליך הפלילי, של המצב המתואר?
       
       4. כיצד יפעל משרדך לנוכח הנתונים האלה?
       
שר הרווחה זבולון אורלב:
       
       1. קיים מחסור בקציני מבחן לנוער, אך הנתונים שפורסמו ולפיהם לא מטופלים כ-85% מבני-הנוער המופנה לקציני מבחן אינו מדויק. כדי לעמוד במגוון משימותיו באופן סביר, שירות המבחן לנוער זקוק לתגבור בכוח-אדם בהיקף של כ-100 משרות, נוסף על כ-200 המשרות הקיימות כיום בשירות המבחן. 
       
       2. התשובה חיובית. שירות המבחן לנוער נותן עדיפות בהקצאת כוח-אדם למשימות שבשלב הטרום-משפטי, הכוללות אבחון חקירה ומיון הנוער לפי רמות סיכון. זה בא, כמובן, על חשבון הטיפול בקטינים בעלי "צו טיפולי", שחלק מהם נאלץ להיכנס למסגרת המתנה.
       
       3. ההשלכות החוקיות של מצב זה, בעיקר מבחינת סדר הדין הפלילי, הן הקושי להיענות לצווי בתי-משפט, עיכובים בהחלטת מערכות אכיפת החוק לגבי קטינים שבהליכי משפט, וגם עינויי דין בגלל עיכובים בהגשת תסקיר קצין מבחן.
       
       4. מנכ"ל משרדי מקיים דיונים עם משרד האוצר ועם נציבות שירות המדינה במטרה להאיץ את הליך קליטת קציני המבחן החדשים וכדי לתגבר כוח-אדם במסגרת דיוני התקציב ל-2005 ולאפשר איוש המשרות. אני שמח לבשר, שבסוף חודש אוגוסט 2004 השגנו הסכמה עם נציבות שירות המדינה והאוצר ופורסמו 19 מכרזים חדשים לקציני מבחן. כאמור, אין בכך די ואנחנו נמשיך לבקש תוספת משרות. 
       
       יש לאדוני שאלה נוספת?
       
היו"ר חמי דורון:
       
       שאילתא מס' 2018, של חבר הכנסת חמי דורון, סגירת סניפי "אל-סם".

2018. סגירת סניפי "אל-סם"
       
חבר הכנסת חמי דורון שאל את שר הרווחה
       ביום י"ז באב התשס"ד (4 באוגוסט 2004):
       
       תשעה סניפים של אגודת "אל-סם" נמצאים בסכנת סגירה בעקבות מצוקה תקציבית.
       
       רצוני לשאול:
       
       1. מה הוא שיעור התמיכה של המדינה באגודה בחמש השנים האחרונות?
       
       2. כיצד ימלא משרדך את החסר בפעילות האגודה במקומות שבהם ייסגרו הסניפים?
       
       3. האם מנסה משרדך למנוע את סגירת הסניפים, ואם כן – באיזה שלב נמצאים ניסיונות אלו?
       
שר הרווחה זבולון אורלב:	
       
       1. אגודת "אל-סם" זכתה במכרז של הרשות למלחמה בסמים, שבמשרד ראש הממשלה, ולא במשרד הרווחה, לטיפול בנוער נפגע סמים. 
       
       "אל-סם" מקבלת מהרשות למלחמה בסמים, שבמשרד ראש הממשלה, תקציב הפעלה בגובה של כ-1.2 מיליון שקלים, מתוכם 300,000 שקלים כספי תמיכות. משרד הרווחה אינו מתקצב את האגודה, ואין לו תקציב תמיכות לאגודה.
       
       2. משרד הרווחה פרס ב-42 רשויות מקומיות יחידות מטפלות בנוער נפגע סמים. במידת הצורך המשרד יוכל לקלוט את בני-הנוער שקיבלו טיפול בסניפי "אל-סם" באופן מיידי באמצעות אותן יחידות הקרובות ביותר לאזור מגורי הנוער. זאת בכפוף לקבלת התקציב, שיועד בעבר לעמותת "אל-סם". 
       
       3. לפנינו עמותה שזכתה לסיוע כספי לפיתוח ולהפעלת שירותי טיפול לבני-נוער נפגעי סמים, וזאת דרך התקשרות עם הרשות למלחמה בסמים במשרד ראש הממשלה, ולא עם משרד הרווחה. משרדי לא היה מעורב בניסיונות אגודת "אל-סם" לפתוח או לסגור סניפים. אגודת "אל-סם" נתקלה בקשיי הפעלה עקב בעיות בגיוס כספים, וכתוצאה מכך הפסיקה את שירותיה. משרדי ערוך לקחת אחריות לפעילות זו ולפתוח מייד יחידות טיפול נוספות ביישובים שבהם פעלה אגודת "אל-סם" עד כה, אם תקציב הרשות יועבר אלינו. 
       
היו"ר חמי דורון:
       
       כולנו יודעים שבעיית הסמים היא אחת הבעיות הקשות ביותר היום במדינת ישראל, מבחינת חומר הנפץ החברתי שלהן. אני תמה לשמוע שאתם לא תומכים דרך תמיכות באגודת "אל-סם", אף שאתם נותנים הרבה מאוד תמיכות למוסדות שלאו דווקא אמורים לקבל תמיכות דרך המשרד שלכם, כמו מוסדות דת למיניהם.
       
שר הרווחה זבולון אורלב:
       
       טעות גדולה בידך, אדוני היושב-ראש. 98% מתקציבי המשרד אינם תקציבי תמיכות, אלא תקציבים שמועברים לרשויות המקומיות כדי להפעיל את שירותי הרווחה. מתוך תקציב של כ-3 מיליארדי שקלים, מופנה לתמיכות סדר-גודל של 60 מיליון שקלים, שמחציתם מופנים לפנימיות, לצורך קליטת ילדים שיש מצוקה כלכלית חריפה בביתם, ורובם אומנם ילדים שבאים מבתים דתיים וחרדיים. התמיכות ניתנות לאותם ילדים, כדי שלא יסתובבו ברחובות וייכנסו למצבי סיכון - הן לא על חשבון "אל-סם", ו"אל-סם" לא על חשבון זה. 
       
       אני מציע לאדוני לחדש את השאילתא המרכזית ולהפנות אותה למשרד ראש הממשלה. מדינת ישראל נערכה לטיפול בסמים על-ידי כך שהוקמה רשות ממלכתית, ובידיה כספי התמיכות – לא בידי משרד הרווחה – לאותן עמותות שקשורות ל"אל-סם". משרד החינוך עוסק בחינוך ובמניעה במסגרות, משרד הרווחה עוסק בנפגעים, המשטרה עוסקת באכיפה. כל משרד ממשלתי עוסק בנושא שלו.
       
היו"ר חמי דורון:
       
       תודה רבה, אדוני. שאילתא מס' 2042, של חבר הכנסת ג'מאל זחאלקה: פיזור סניף המוסד לביטוח לאומי בנצרת.

2042. סניף המוסד לביטוח לאומי בנצרת
       
חבר הכנסת ג'מאל זחאלקה שאל את שר הרווחה
       ביום כ"ד באב התשס"ד (11 באוגוסט 2004):
       
       
       משרדך החליט לפזר את סניף המוסד לביטוח לאומי בנצרת, המשרת את תושבי נצרת והאזור. פיזור הסניף יפגע קשה בתושבי נצרת, בעובדי הסניף ובמקבלי השירות. 
       
       רצוני לשאול:
       
       1. מדוע הוחלט לפזר את הסניף? 
       
       2. האם יחזור בו משרדך מההחלטה? 
       
שר הרווחה זבולון אורלב:	
       
       1-2. יש לי בשורה טובה עבורך, חבר הכנסת ג'מאל זחאלקה. לא נתקבלה כל החלטה בעניין פיזור סניף המוסד לביטוח לאומי בנצרת.  נהפוך הוא. סניף הביטוח הלאומי בנצרת עבר למשכן חדש. סגרו את הבניין הישן, ופתחו בניין חדש מפואר, מרווח ומשופר לעומת המבנה הקודם. הדבר התבצע במסגרת המדיניות לשיפור השירות לאזרח. לצערי, לא הספקתי לחנוך את הבניין הזה, אף שכך תוכנן שיהיה.
       
       אציין עוד, כי המוסד לביטוח לאומי מצוי כיום בהליך בחינה כוללת של מערך השירות בסניפים, במגמה לייעל ולשפר עוד את שירותיו, והדבר נכון גם לגבי סניף נצרת. הנה בשורה טובה.
       
אברהם רביץ (יהדות התורה):
       
       אולי כדאי שישימו שלט.
       
היו"ר חמי דורון:
       
       האם יש לאדוני שאלה נוספת?
       
ג'מאל זחאלקה (בל"ד):
       
       אני שמח על הבשורה, כי התרוצצה שמועה. השמועה באה בעקבות כך שהתחילו לסגור מחלקות בסניף, וביניהן מחלקת הגבייה. האם המחלקה הזאת תיסגר? זאת השאלה. 
       
שר הרווחה זבולון אורלב:
       
       קודם כול, אם הייתי אזרח נצרת, הייתי שמח שסוגרים את מחלקת הגבייה. הואיל והשאילתא לא התרכזה במחלקה כזאת או אחרת, אני רק מסביר לאדוני שהסניף עבר שדרוג מבניין ישן לבניין חדש, שהייתי אמור לחנוך אותו, וכנראה השר החדש יחליף אותי.
       
מגלי והבה (הליכוד):
       
        זה בניין מפואר מאוד.
       
שר הרווחה זבולון אורלב:
       
       אתה מכיר את הבניין? הוא אחד מבנייני הסניפים היפים שיש היום לביטוח הלאומי. אני לא מכיר את הפרשה של המחלקה לגבייה. 
       
       ביקשתי רשות מהיושב-ראש, היות שזאת הפעם האחרונה שאני עולה לבמה נכבדה זו כשר הרווחה – התפטרותי נכנסת לתוקפה מחר בערב - לומר שניים או שלושה משפטים. 
       
       לצערי, הגשתי מכתב התפטרות על רקע זה שראש הממשלה דחה את הצעות המפד"ל או לעצור את ההתנתקות, להקפיא אותה, או ללכת למשאל עם או להקדים את הבחירות. אבל יותר מהצער על הפרישה - כי ציונות דתית היא לא תנועת מחאה, אלא תנועה שמעורבת, משתתפת, ושואפת להשתתף בהנהגת המדינה - אני מצטער על שאני צריך לעזוב את תפקידי כשר הרווחה, תפקיד שראיתי בו שליחות חשובה. אני מודה לחברי הכנסת על כל העזרה ועל כל שיתוף הפעולה בקידום ענייני הרווחה. תודה רבה.
       
היו"ר חמי דורון:
       
       תודה רבה לשר אורלב. אני מניח שתעשה עבודה טובה גם בוועדות הכנסת; אני מניח שבוועדת הרווחה, לא?
       
שר הרווחה זבולון אורלב:
       
       בקדנציה הקודמת הייתי אלוף החקיקה. 
       
היו"ר חמי דורון:
       
       אז הדרך פתוחה לפניך. בסך הכול הקדנציה עוד ארוכה, לפחות פורמלית. 
       

הצעה לסדר-יום
סגירת דלתות בפני ניצולי השואה להגשת 
תביעות בגין פוליסות ביטוח מתקופת השואה



היו"ר חמי דורון:
       
       הצעה לסדר-היום בנושא: סגירת דלתות בפני ניצולי השואה להגשת תביעות בגין פוליסות ביטוח מתקופת השואה, שמספרה 4722, של חבר הכנסת אברהם רביץ. בבקשה.

אברהם רביץ (יהדות התורה):
       
       אדוני היושב-ראש, חברי הכנסת, אני קצת יוצא משגרת החיים שלנו, ואני עובר לארץ רחוקה, לארצות-הברית. אתחיל ברקע של הדברים. בשנת 1997 התעוררו כמה חברי כנסת, ואני בתוכם – אז מילאתי את התפקיד של יושב-ראש ועדת הכספים – על-ידי אישים שונים בארץ ובעולם, שחברות ביטוח שונות, ובמיוחד ציינו אז את חברת הביטוח "ג'נרלי", היו להן פוליסות של אנשים אשר נספו בשואה או נשארו כניצולים. הפוליסות, שבעליהן צירפו פרוטה לפרוטה עבור הביטוח, או שהן קיימות או שהן אינן נמצאות בפועל, פיזית.
       
       בשנת 1997, לאחר משא-ומתן מייגע וארוך הקימונו ועדת משנה בוועדת הכספים, אשר הצליחה לחייב את חברת "ג'נרלי" להקדיש ולפתוח קרן שתכסה את הפוליסות. הקרן הזאת עבדה, עובדת יפה מאוד עד עצם היום הזה. אני חייב לומר לכם, חברי הכנסת, שהקרן הזאת הספיקה במשך השנים האלה, על-ידי פרסומים ועל-ידי פתיחת תיקים, לתת תשובה לכ-11,000 פונים. בסך הכול, נכון להיום, היא שילמה כבר כ-68 מיליון דולר כתוצאה מהפעילות המבורכת הזאת של חברי הכנסת, שגרמו לפתיחת הקרן הזאת. והיא ממשיכה לפעול, עדיין לא סיימה את תפקידה.
       
       שנה לאחר מכן היתה יוזמה בארצות-הברית, לאחר שהגיעה השמועה על חברת "ג'נרלי" ואת אשר היא עשתה על מנת לתקן את העיוות הגדול, היוזמים פנו ולחצו, וגם הם הצליחו לצרף כמה פוליסות שהוצאו בשעתן. 
       
       בזמן השואה הוצאו פוליסות ליהודים, ואולי לא רק ליהודים, ולאחר השואה נשארו רבים מהם ללא פוליסה, ללא כסף. במיוחד היה מדובר, כמובן, על משפחות ועל בניהם של אלה אשר נהרגו בשואה. הקרן הזאת, שנקראת ICHEIC, בראשה עומד מר איגלברגר, שהיה בעבר תת-שר החוץ האמריקני. הם הצליחו לגייס כ-400 מיליון דולר. 
       
       אני רוצה לומר לכם, שבקרן "ג'נרלי" קבענו אמות מידה, וקבענו את הכללים כיצד ומה ייעשה בכסף שנקבל מחברות הביטוח. אדוני היושב-ראש, הכלל המנחה היה, שבראש ובראשונה תיעשה פעולה בין-לאומית כדי למצוא את ניצולי השואה או את בני משפחותיהם. אותו דבר עשו גם בקרן האמריקנית ICHEIC, וגם הם פעלו כך. אמרנו לעצמנו: מה יקרה עם יתרת הכסף? נגיד שהוקדשו כספים ולא נוצלו, לא מצאו מספיק מן הניצולים או מבני משפחותיהם. אז קבענו שני קריטריונים נוספים, לאחר שמיצינו את כל מה שאפשרי, כדי שישלמו לניצולים את מה שמגיע להם, כי הרי כספם הוא. אמרנו שאם ייוותר כסף, הכסף הזה יופנה לצורכי סעד, רפואה, בריאות הנפש בעיקר, לאנשים אשר סבלו בשואה, גם אם לא היו להם פוליסות. נגיד שגם זה כבר ייגמר, הדרך השלישית היתה שיוקמו מוסדות לזכר השואה. 
       
       זה היה הסדר. הסדר הזה הוא לא מקרי, הוא סדר מחויב, כי בראש ובראשונה יש להחזיר את הכסף לבעליו, זה הדבר הראשון. רק אם לא ימצאו אותם, אנחנו עוברים לאלטרנטיבות. 
       
       רבותי חברי הכנסת, כאן הקרן פועלת כיאות, ואנחנו מאוד גאים בקרן "ג'נרלי", כפי שהיא פועלת ועושה כראוי. מה קרה בקרן ICHEIC בארצות-הברית? משום-מה, באופן שרירותי לחלוטין, בלי חשבון מיוחד כלשהו, נמאס להם כנראה – אני משתמש בסלנג - והם החליטו שממרס 2004 לא יוכלו להגיש יותר תביעות, באופן שרירותי. 
       
       הנה, יש למשל תביעה שהוגשה זה כבר בסדר-גודל של כמיליון דולר. פרופסור למשפטים כיום בארצות-הברית מצאה את הפוליסה, הגישה תביעה, ואמרו לה בקרן: אנחנו מצטערים, הגשת את התביעה הזאת מאוחר מדי. למה מאוחר? מכיוון שהם קבעו תאריך שרירותי, מרס 2004, והם אומרים היום שהם יחלקו את הכספים לארגונים. יכול להיות שכולם ארגונים חשובים וכולם מוסדות חשובים, אבל הרי לא ייתכן, אדוני היושב-ראש, לקחת כספים מפרטים שיש להם פוליסות כשרות והוריהם או הם עצמם צירפו פרוטה לפרוטה כדי לשלם כל חודש על הפוליסה שלהם, והנה כיום, באופן שרירותי אומרים להם שעבר וחלף הזמן. האם הם שולטים על כספי בני-אדם או שולטים על הזמן? איזה מין תביעה שרירותית היא זאת? 
       
       רבותי חברי הכנסת, מכיוון שהשר המשיב, הלוא הוא השר שרנסקי, לא נמצא בארצנו, אני הסכמתי שאני לא אדרוש דיון במליאה, אלא תהיה ישיבת ועדה שבין כך ובין כך עוסקת בדברים מסוג זה. אני בטוח שלא זה הפורום שנדון בו, אבל אני חושב שהנושא הזה לא יכול להיות הפקר. לכן אנחנו פה, כדי להחזיר לקורבנות, למשפחותיהם או לניצולי השואה עצמם, ויש כאלה עוד. אנחנו יודעים שיש כאלה מתוך הזרימה הזאת של בקשות לקרן "ג'נרלי". 
       
       אני רוצה רק לסבר את האוזן, שקרן "ג'נרלי" שילמה עד כה, כפי שאמרנו, כ-68 מיליון דולר. קרן ICHEIC, שקיבלה 400 מיליון דולר וצירפה עוד כמה חברות ביטוח, שילמה עד כה מכספה כ-20 מיליון דולר בלבד. לא ייתכן דבר כזה. מדובר בחברות ביטוח גדולות, גדולות מקרן "ג'נרלי", ויהודים רכשו שם פוליסות. 
       
       אבל שוב, אני לא חושב שזו המסגרת, ובפרט שכבוד השר שרנסקי לא נמצא כאן. חברי הכנסת, אני מבקש שההצעה הזאת תעבור לוועדת הכספים, שיש לה ועדה מיוחדת שנקראת ועדת משנה להשבת הרכוש היהודי. היא בין כה וכה עומדת לקיים דיון על נושאים כאלה ואחרים, ולכן אני מבקש מחברי הכנסת שנעביר את ההצעה הזאת לדיון בוועדת המשנה של ועדת הכספים, ועדת משנה להשבת הרכוש היהודי. אני מודה לך, אדוני היושב-ראש. 
       
היו"ר חמי דורון:
       
       תודה רבה, חבר הכנסת רביץ. 
       
       אנחנו מצביעים על העברת הנושא לדיון בוועדת הכספים, ושם יחליטו לאיזו ועדת משנה להעביר אותו. 
       
הצבעה מס' 21 
       
בעד ההצעה להעביר את הנושא לוועדה – 6
נגד – אין
נמנעים - אין 
ההצעה להעביר את הנושא לוועדת הכספים נתקבלה. 
       
היו"ר חמי דורון:
       
       בעד - שישה חברי כנסת, אין מתנגדים ואין נמנעים. הנושא יועבר לדיון בוועדת הכספים. 

       
הצעות לסדר-היום 
דוח ועדת-בכר לרפורמה בשוק ההון 

היו"ר חמי דורון:
       
       הצעות לסדר-היום בנושא של דוח ועדת-בכר לרפורמה בשוק ההון, שמספריהן 4726, 4728, 4729, 4737 ו-4747. ההצעה הראשונה של חבר הכנסת מגלי והבה, ולאחר מכן - חבר הכנסת אהוד רצאבי. נמסר לי ששר האוצר יגיע ויענה על ההצעות לסדר-היום. 
       
מגלי והבה (הליכוד):
       
       אדוני היושב-ראש, כנסת נכבדה, המלצות ועדת-בכר שפורסמו השבוע באות לתקן מצב בלתי נסבל של ריכוזיות יתר במערכת הפיננסית, כאשר במשך שנים ריכזו הבנקים את השליטה בקרנות הנאמנות ובקופות הגמל. ריכוזיות זו גרמה לאורך השנים לנזקים מצטברים. 
       
       עובדי הבנקים, שאמורים היו להיות יועצי הלקוחות בתחום הפיננסי, דואגים בראש ובראשונה לשגשוג המוסדות שהם עובדים בהם, ובכך פוגעים בצורה קשה בפעילות התחרותית במשק. הוצאת השליטה בקרנות הנאמנות ובקופות הגמל מידיהם של הבנקים תביא קודם כול ליתר תחרותיות בתחומים אלה, וזאת על-ידי ניתוק הזיקה בין מי ששולט בקרנות הנאמנות ובקופות הגמל לבין מי שאמור לייעץ בתחום זה ולכוון את השקעות לקוחותיו, כי ברגע שאותם יועצים פיננסיים צריכים גם לייעץ והם עובדים ומועסקים באותם בנקים, כולנו יודעים כלקוחות בנקים שבוודאי הם קודם כול דואגים לבנקים ולאינטרסים של אותם מוסדות פיננסיים שהם עומדים בראשם. 
       
       לכן, אדוני היושב-ראש, ניתוק הזיקה יבטיח כי יועצי ההשקעות ייתנו ייעוץ אובייקטיבי, שיהיה הנכון ביותר מבחינתו של הלקוח, שזה אנחנו, ותימנע הפניית לקוחות להשקעות בקרנות או בקופות שיש לבנקים אינטרסים בהן. כי לפעמים מייעצים לך וממליצים לך על קרנות, כאזרח, כלקוח, שיש להם אינטרס ישיר בהן ולהן יש אינטרס ישיר שאותם בנקים ישרתו אותן. 
       
       אדוני היושב-ראש, במסגרת הרפורמה המוצעת תימנע החזקת נתח שוק גדול בתחום הקרנות וקופות הגמל על-ידי בעל שליטה אחד, ותימנע פעולה של גוף אחד בתחומי הייעוץ והשיווק במקביל - של קרנות וקופות גמל. 
       
       הגדרת חובת האמון של היועצים כלפי הלקוח בלבד היא לב לבה של הרפורמה, וכל כולה לטובת האזרח - הלקוח. 
       
       לכן, בהמלצות, דואגת ועדת-בכר, כפי שציינתי, גם לתחליפי הכנסות לבנקים. הבנקים לא יסבלו מהשינוי, אלא יהיו להם גם הכנסות. בעקבות הוצאת קופות הגמל והקרנות מידיהם, תינתן להם האפשרות למכור ביטוחי חיים ופנסיה, שזה גם סוג של הכנסה. אבל, הם לא יכולים להמשיך גם לייעץ לנו וגם - - -
       
היו"ר חמי דורון:
       
       חבר הכנסת והבה.
       
מגלי והבה (הליכוד):
       
       לכן, רפורמה כזאת, אדוני היושב-ראש, לסיום, היא במסגרת הרפורמה הכלכלית שהממשלה הזאת כן ביצעה, ואני מאמין שטובת הלקוחות וטובת האזרח עומדת מול עינינו וחשוב לנו שהרפורמה הזאת תבוצע. תודה רבה.
       
היו"ר חמי דורון:
       
       תודה רבה, חבר הכנסת והבה. בבקשה, חבר הכנסת אהוד רצאבי, ואחריו - חבר הכנסת אופיר פינס-פז. שלוש דקות לרשותך. בבקשה. 
       
אהוד רצאבי (שינוי):
       
       אדוני היושב-ראש, חברי הכנסת - - -
       
אופיר פינס-פז (העבודה-מימד):
       
       איפה שר האוצר?
       
היו"ר חמי דורון:
       
       שר האוצר יגיע, הוא שומע את הכול כנראה בטלוויזיה. 
       
אהוד רצאבי (שינוי):
       
       תעצור, תעצור.
       
אופיר פינס-פז (העבודה-מימד):
       
       אני רוצה שהוא ישמע את חבר הכנסת רצאבי. 
       
שר התשתיות הלאומיות אליעזר זנדברג:
       
       אנחנו נעביר לו את הסטנוגרמות, ואני אדבר אתו אישית. 
       
היו"ר חמי דורון:
       
       חבר הכנסת פינס, אתה גוזל מזמנו של חבר הכנסת רצאבי.
       
אופיר פינס-פז (העבודה-מימד):
       
       התחלת - - -  הא, זנדברג?
       
היו"ר חמי דורון:
       
       חבר הכנסת פינס, אתה גוזל מזמנו של חבר הכנסת רצאבי. אחר כך הוא יגזול מזמנך. 
       
אופיר פינס-פז (העבודה-מימד):
       
       אני עוזר לו. 
       
אהוד רצאבי (שינוי):
       
       לא. האמת שהוא חבר טוב.
       
אופיר פינס-פז (העבודה-מימד):
       
       מה?
       
אהוד רצאבי (שינוי):
       
       אני אומר: אתה חבר טוב. 
       
חיים אורון (יחד):
       
       למה אני לא רשום פה בדוברים?
       
היו"ר חמי דורון:
       
       אדוני, אתה נמצא אצלי ברשימה, וזה מה שחשוב, חבר הכנסת אורון. 
       
חיים אורון (יחד):
       
       - - -
       
אהוד רצאבי (שינוי):
       
       אני מבקש לאפס.
       
היו"ר חמי דורון:
       
       אנחנו נתחיל מן ההתחלה. חבר הכנסת רצאבי, בבקשה. 
       
אהוד רצאבי (שינוי):
       
       אדוני היושב-ראש, חברי הכנסת, ראשית, לכבוד הוא לי לנאום פה מעל הבמה כשהיושב-ראש הוא איש סיעתי. זו הפעם הראשונה שאני נואם כשאתה פה, אז קודם כול, כמובן, מזל טוב לך. אני, עדיין, כחבר כנסת חדש - מחשיב את עצמי כחדש - מתפעל כל פעם ומתרגש כשאני נואם פה במליאה, בייחוד שהיא כל כך מלאה, מפה לפה, שולחן הממשלה מלא, וזה תמיד תענוג כשאני יודע שיש מישהו שם בבית ששומע ורואה בטלוויזיה מה אני אומר. 
       
       אני אתחיל בנושא שהוא זר לנושא הבנקים, דווקא בעניינו של ערפאת, אם תרשו לי שתי מלים. אין ספק כי ערפאת היה אויב, ואויב מר, אם כי גם אתו חתמנו על הסכם מסוים או על הסכמים מסוימים. אני מציע לחברי חברי הכנסת ולציבור בישראל לא לשמוח לאיד ולא לצהול כשייוודע שערפאת מובא לקבורה. מן הראוי לנהוג כפי שאמר שלמה המלך בספר משלי: "בנפל אויבך אל תשמח ובכשלו אל יגל לבך, פן יראה ה' ורע בעיניו והשיב מעליו אפו". זה לעניין הזה. נחזור לנושא הדיון. 
       
אופיר פינס-פז (העבודה-מימד):
       
       מאיפה ציטטת את זה?
       
אהוד רצאבי (שינוי):
       
       מספר משלי, פרק כ"ד, פסוק י"ז. שלמה המלך. החכם באדם.
       
היו"ר חמי דורון:
       
       חבר הכנסת פינס, אני מבין שאתה רוצה לרשום לך את זה.
       
אופיר פינס-פז (העבודה-מימד):
       
       כן. נכון.
       
היו"ר חמי דורון:
       
       הבנתי. טוב, בסדר. 
       
מגלי והבה (הליכוד):
       
       הוא רוצה לבדוק.
       
אהוד רצאבי (שינוי):
       
       לעניין קופות הגמל, אם תרשו לי במהירות ובפינה - תיכף תראה איך אני עושה את זה בדקה ו-35 שניות. 
       
       אני לא מתכוון להיכנס לפרטים של ועדת-בכר, יש רק דבר אחד שאני שמח בו. ועדת-בכר לא חידשה כלום. ועדת-בכר, למעשה, סוף-סוף יישמה את מה שוועדת-בייסקי המליצה עליו בעקבות מה שכולנו זוכרים וחווינו, מפולת בנקים הקשה בשנת 1983. הקריאה שלי בשתי מלים היא לפוליטיקאים ולבעלי האינטרסים הכלכליים שלהם, האישיים, לא לקלקל את האינטרס הכללי, את האינטרס של כל אחד ואחד מאתנו תושבי המדינה, לגרום להפרדת קופות הגמל וקרנות הנאמנות מהבנקים. 
       
       הבנקים טוענים שהמהלך הזה יגרום לירידה ברווחים שלהם ב-1.5 מיליארד שקל. רק תארו לעצמכם כמה הם מרוויחים וכמה עוד נשאר להם. שוק קרנות הנאמנות נאמד ב-186 מיליארד שקלים - סליחה. זה רק קופות הגמל. יחד עם קרנות הנאמנות זה כ-220 מיליארד שקלים, מתוכם 90% נשלטים על-ידי הבנקים, מתוכם 70% נשלטים על-ידי דואופול של בנק לאומי ובנק הפועלים. בבדיקה שנעשתה - תמיד הבנק ממליץ על קופת הגמל שבשליטתו. 100% קופות גמל נמכרות על- ידי בנק מסוים, כאשר קופות הגמל הן שלו. וכך זה אצל כל הבנקים כולם. בנק לאומי תמיד ימליץ על קופת הגמל שלו ובוודאי לא של מישהו אחר, לא של בנק אחר, בוודאי לא על קופת גמל פרטית שלא בידי הבנקים. יש מעגל קסמים של תלות וניגודי אינטרסים. את המעגל הזה צריך לשבור, ואני חושב שהמלצות ועדת-בכר אכן שוברות את התלות הזאת. 
       
היו"ר חמי דורון:
       
       פספסת.
       
אהוד רצאבי (שינוי):
       
       פספסתי? אז אני רק אסיים בזה - לא, לא. סליחה, רגע אחד. אופיר הפריע לי, אני גונב בחזרה. 
       
היו"ר חמי דורון:
       
       לא, לא. לקחנו את הזמן שלו.
       
אהוד רצאבי (שינוי):
       
       לקחנו את הזמן שלו?
       
היו"ר חמי דורון:
       
       כן, קיבלת עוד דקה. 
       
אהוד רצאבי (שינוי):
       
       אז מה שאני רוצה, עוד דבר אחד: בואו, בלי פשרות, בלי כלום, חבר'ה, צריך ללכת עם המהלך הזה עד הסוף, לגמור אותו אחת ולתמיד ולהתחיל מחדש. תודה. 
       
היו"ר חמי דורון:
       
       תודה רבה לחבר הכנסת רצאבי. חבר הכנסת אופיר פינס-פז, בבקשה. 
       
אופיר פינס-פז (העבודה-מימד):
       
       אדוני היושב-ראש, אדוני יושב-ראש הכנסת, חברי חברי הכנסת, אני אומר לך, אדוני היושב- ראש: לא יכול להיות ששר האוצר לא ישתתף בדיון הזה. 
       
היו"ר ראובן ריבלין:
       
       מסכים אתך במאה אחוז. 
       
אופיר פינס-פז (העבודה-מימד):
       
       אני יודע שקרו לו כל מיני מקרים לאחרונה, אבל זה לא מצדיק את זה.
       
       לגופו של עניין: את המסקנות האלה היו צריכים ליישם לאחר דוח-בייסקי. נכון שדוח-בייסקי נוצר בעקבות המפולת בבנקים, אבל הוא גם דיבר על ריכוזיות היתר בבנקים, והוא המליץ גם להפריד בין הבנקים לבין קופות הגמל וקרנות הנאמנות. אני חושב שמבחינה זאת אנחנו מאחרים, אבל טוב מאוחר מאשר אף פעם לא. אני, באופן עקרוני, תומך בהמלצות, גם כיוון שהמצב הקיים הוא מצב שיש בו ריכוז יתר של עוצמה, וגם משום שיש בו ניגוד עניינים מובנה, ואני חושב שצעדים לקראת ביזור מושכל, הדרגתי, הם צעדים נכונים. 
       
       אני מוצא לנכון להתריע מפני הלחצים ומפני המעורבות והשיקולים הפוליטיים - רמז על זה חבר הכנסת רצאבי, ואני רוצה לומר את זה במפורש. קודם כול, אני קורא לראש הממשלה: עזוב את הדוח. נכון שאתה לא יכול לברוח ממנו לגמרי - בסופו של דבר הממשלה צריכה לאשר אותו - אבל עזוב את זה. באמת, יש לך יותר מדי דברים שקשורים לקשרים מול הבנקים, ועמדת הבנקים ידועה, ברורה, מוחצת ואגרסיבית. לו הייתי אני במצבו של ראש הממשלה, אני חושב שהייתי מודיע מראש שאני בעניין הזה לא מתעסק כתוצאה ממעורבות יתר ביום-יום, ואני חושב שבעניין הזה צריך לאפשר לשר האוצר - שמכבד אותנו בנוכחותו - - 
       
שר האוצר בנימין נתניהו:
       
       איחרתי.
       
אופיר פינס-פז (העבודה-מימד):
       
       - - להשלים את המהלך. המהלך הוא מהלך חשוב, ואני לא מציע לאף אחד לנסות ולטרפד אותו, לא לנסות ולרכך אותו, לא לנסות ולהוציא ממנו את העיקר, וזה גם לא מכשיר לא להתנגחות פוליטית ולא לשום דבר אחר. זה צעד יותר מדי גדול, יותר מדי אסטרטגי בשביל שככה, נתלוש ממנו את הנוצות אחת אחת. 
       
       לגופו של עניין, אני רוצה לומר שבסך הכול אני חושב שהכיוון הוא כיוון נכון, הדרך היא דרך נכונה. אני לא בטוח שהפיצוי שנתתם לבנקים, אדוני שר האוצר, בזה שהפכתם את הבנקים לסוכני ביטוח, הוא פיצוי ראוי. אני חושב שהוא בעייתי, אני מציע גם לשמוע את הדברים האלה. יש פה מהלך שהוא מהלך בהיבט הבנקאי, בהיבט של קופות הגמל וקרנות הנאמנות - אני חושב שזה צריך להיות המהלך, בלי פיצויים ובלי עניינים. לא צריך לעשות חשבון - לקחו להם x מיליארדים, מחזירים להם y מיליארדים. 
       
       מצד שני, אני גם רוצה להתריע מפני "עליהום" על הבנקים. בסופו של דבר המערכת הזאת חשוב מאוד שתהיה בה יציבות, שתהיה בה איתנות, שיהיה בה כושר עמידה. אני לא מציע, לא "עליהום" מצד אחד, ומצד שני אני גם לא מציע כניעה. לא זה ולא זה. יש כאן מהלך נכון, ראוי, הגיוני, ענייני, וצריך לקדם אותו בלי לנסות ולפרק אותו ובלי לנסות להשהות את התהליך. תודה רבה, אדוני היושב- ראש. 
       
היו"ר חמי דורון:
       
       תודה רבה, חבר הכנסת פינס. אני רוצה לומר לך שאתה מתקרב לקראת שינוי, אפרופו מה שדיברנו הבוקר בערוץ הכנסת. חבר הכנסת יצחק כהן – איננו נמצא. חבר הכנסת חיים אורון, בבקשה.
       
חיים אורון (יחד):
       
       כבר הבנתי שהרפורמה של דוח-בייסקי זה בכלל שינוי.
       
היו"ר חמי דורון:
       
       לא, רק דיברנו כמה דברים בבוקר בערוץ הכנסת. הם אינם קשורים לנושא הזה.
       
חיים אורון (יחד):
       
       אם יש לך בדיחות אישיות עם אופיר פינס, ממקום אחר, אני לא מתערב.
       
אופיר פינס-פז (העבודה-מימד):
       
       שנינו נולדנו בראשון.
       
חיים אורון (יחד):
       
       יש כל מיני צרות שקורות לאנשים.
       
       אדוני היושב-ראש, חברי הכנסת, אדוני שר האוצר, אני לא יודע לדבר בשלוש דקות על דוח-בכר. אני רוצה להגיד שני דברים. האחד, אני מקבל את המגמה שמופיעה בדוח-בכר, שהופיעה בדוח-בייסקי, כמו שנאמר, של הפרדה בין המערכת הבנקאית לניהול קופות הגמל וקרנות הנאמנות. ומכאן יש לי המון שאלות, שאני יכול למנות את כולן בדקות הקרובות, אולי אפילו לא את כולן, אני מניח שפחות מחלק מהחברים שכבר תומכים בדוח ללא גבול וללא שיעור. 
       
       השתתפתי בחמישה-שישה דיונים בנושא הזה וראיתי שלעוד כמה אנשים, שהם אגב לא בנקאים ולא מקבלים אחוזים מהבנקים והם גם לא ממקום אחר, יש שורה של שאלות. אני מציע שכאשר הכנסת תדון, קודם כול נראה מה יוצא מהממשלה, נראה מה מוגש לנו.
       
       ריכוזיות המערכת הבנקאית מאוד קשה, ושאלת ניגוד העניינים מאוד מהותית, ואני לא בטוח שאנחנו הולכים לפתור אותה. אני גם רואה תסריט, שלא אני המצאתי, כבר קדמו לי, והוא לא מופיע רק בפרסומות של הבנקים, כמה וכמה אנשי אקדמיה מאוד רציניים מדברים עליו. יש סכנה שהדואופול הזה יעבור למקום אחר, אולי יהיה תלתאופול, אני לא יודע בדיוק. 
       
       למשל, לא ברור לי בדיוק מה הולך ומתגבש תחת הכותרת "חברות הביטוח", ואני לא עוסק עכשיו בשאלה מי מוכר פוליסות. זו בעיה שיצטרכו להתמודד אתה, אדוני שר האוצר, אני חושב שאתה יודע את זה, באופן מאוד רציני, אבל זאת לא הבעיה העיקרית. הבעיה היא איפה מונח הכסף ומי ישלוט בו. עם כל השאלה של מכירת הפוליסות לעקרות-הבית או למשקי-הבית, זאת לא השאלה המרכזית. השאלה המרכזית היא אותם 240 מיליארד שקלים, וכולנו מקווים שיהיו יותר, איפה הם מונחים, איך משתמשים בהם, איפה ניגוד העניינים וכן הלאה וכן הלאה.
       
       אלה שאלות מאוד-מאוד לא פשוטות, ולכן האמירה הפשוטה: מהר, חזק ולא באורח אלגנטי, במקרה הזה אני לא שותף לה. לא בשביל להכשיל, לא בשביל להיענות לאינטרס א' מול אינטרס ב', אלא באמת לנסות ולשקול, עד כמה שניתן, את השיקול הכולל של המשק והצרכן. 
       
       אגב, זה לא תמיד חופף עד הסוף, כי תלוי מי הצרכן כאן. כל מיני אנשים מדברים בשם הצרכן ומתכוונים לעקרת-הבית. לא מדובר רק על הצרכן הזה, מדובר על צרכני ההון הגדולים במשק, שכרגע יושבים חזק מאוד על המשאבים ועל הצינורות, ואיך הם מקבלים.
       
       סליחה שדברי הם הרבה פחות נמרצים וחד-משמעיים משל קודמי. אמרתי בראשית דברי ואני אומר גם בסוף דברי, שאת המגמה הבסיסית של הדוח אני מאוד מקבל, רק שאני מציע שהכנסת תהיה סדן אמיתי לניגוד האינטרסים, שמובנה בתוך המערכת, לחשוף אותו עד כמה שניתן וגם להכריע על-פיו. 
       
       אני לא מפחד מאינטרסים גלויים, אני מפחד מאינטרסים סמויים, מאלה שלא מונחים על השולחן, מאלה שמישהו מוליך אותם למקום אחר. שיכו הבנקים את חברות הביטוח, ויש אלינו כבר תור, לפחות לחברי ועדת הכספים, כל ראשי לשכות המסחר, ולא רק הם, לבוא ולשכנע אותנו. אגב חלקם בעמדות שונות. טוב מאוד. ואנחנו נצטרך לקבל בסוף את ההחלטה, אבל קודם, אדוני שר האוצר, נראה מה יוצא לך מהממשלה ביום ראשון. אני כבר שומע כל מיני דיבורים שעוד "ארוכה הדרך לטיפררי". תבואו ונראה מה יש, ואז נדע על מה דנים.
       
היו"ר חמי דורון:
       
       תודה רבה לחבר הכנסת אורון. יענה על ההצעות לסדר-היום שר האוצר, חבר הכנסת בנימין נתניהו. בבקשה.
       
שר האוצר בנימין נתניהו:
       
       רבותי חברי הכנסת, מה יצא מהממשלה, מה יצא מהכנסת, זה נושא פתוח, עוד לא ברור. אני יכול להגיד לך מה יוגש לממשלה. אני מעריך שדבר אחד בטוח, או אני משוכנע שדבר אחד לא ישתנה, וזה ש-100% קופות הגמל וקרנות הנאמנות יימכרו, ויימכרו במהירות. זאת אומרת, בטווחי הזמן שדיברנו עליהם - -
       
חיים אורון (יחד):
       
       5% יש כבר בדוח, אם אני לא טועה.
       
שר האוצר בנימין נתניהו:
       
       מה שיש בדוח.
       
       - - אם אתה לא עושה את זה, אני לא חושב שעשינו משהו. לפחות זו תהיה עמדתי, ואני יודע שהבנקים לא בטקטיקה, במהות, מנסים לראות. אם הם היו יכולים למנוע את זה, הם היו שמחים למנוע את זה. אם הם ישאירו 20%-25% בידיהם, לא עשינו הרבה, אולי לא עשינו דבר.
       
אופיר פינס-פז (העבודה-מימד):
       
       מתי הדיון בממשלה?
       
שר האוצר בנימין נתניהו:
       
       זה יבוא ביום ראשון, אני לא יודע אם יוחלט על זה ביום ראשון. זה אמור לבוא ביום ראשון.
       
       יש שני נושאים. אתם נגעתם בנושא אחד, נושא הביטוח, שהוא נושא חשוב, לא כפיצוי. אנחנו רוצים תחרות בכל שוק. אתה יכול לקרוא לזה "פיצוי", אני לא חושב שיש מה לפצות את הבנקים, מצבם טוב ומצבם יהיה איתן, אני משוכנע בזה. אבל בהזדמנות חגיגית זו, אם אתה יכול להביא לתוספת תחרות ולא לתוספת ריכוזיות בשוק הביטוח, לא קרה כלום, קרה דבר טוב. קרה משהו – דבר חיובי. לכן הסעיף על הביטוח הוא חשוב, אבל לא במובן זה שאנחנו צריכים לפצות אותם, אלא איך אנחנו מוסיפים את התחרות שלא תביא להעברת ריכוזיות חדשה לתוך הבנקים. אנחנו רוצים עוד מתחרים בשוק הביטוח.
       
רן כהן (יחד):
       
       שר האוצר, האם אתה עומד על 100%, כי אתה חושש שזה יחזור?

שר האוצר בנימין נתניהו:
       
       אם יש לך 20%, אתה יכול להתחיל לכוון בחזרה מהחברות לתוך הקרנות והקופות שלך, וזה מה שיעשו. אל תשכח שיש לך כל מנגנוני ההפצה, ותיכף אני אגע בזה, שנשארים, בגדול, בידי הבנקים. אם יש 20%, פתאום תראה איך זה זוחל בחזרה. לכן הייתי רוצה הפרדה מוחלטת. הפרדה מוחלטת. זו הליבה. 
       
       זה גם ההבדל היסודי בין הדוח שלנו, הדוח של בכר, אם תרצה, לבין הדוח של ברודט. הדוח של ברודט אומר: זה בסדר, אנחנו בעד הפרדה, אבל שיישארו 20%. על זה צריך להתעקש, חובה להתעקש, כי זו המהות של הדבר. 
       
       נניח שהיינו עושים רק את זה, עשינו משהו. אני לא מסתפק בזה, אבל עשינו משהו. אני לא יודע אם אתם ערים להיקף, ההיקף הוא של כמעט 300 מיליארד שקלים, מתוך 900 מיליארד שקלים. זאת אומרת, אנחנו לוקחים קרוב לשליש מהנכסים הפיננסיים שהבנקים שולטים בהם, ומוציאים אותם מהבנקים. 
       
       הנכסים האלה לבדם יכולים להפוך למתחרים. היתה פה הצעה, שאני מתנגד לה בצורה קיצונית, ואני מתפלא על חברי יצחק כהן, שבדרך כלל נותן הצעות טובות. הוא רוצה לחוקק ריבית על הפלוס. אני לא רוצה לחוקק ריבית על המינוס ואני לא רוצה לחוקק ריבית על הפלוס, אבל בפועל קרנות הנאמנות יוכלו להציע בדיוק את זה על הקרנות השקליות. לא רע, זה money market fund, זה בדיוק מה שצריך לעשות, וקופות הגמל זה בנק. מה ההבדל? זה בנק, זה בדיוק בנק. בנק קטן.
       
       אתה מייצר פה עוד קיוסקים, כך הגדרתי את זה במסיבת העיתונאים, וזה בפני עצמו דבר מאוד מאוד חשוב, אני כבר אומר לכם. אבל בהזדמנות חגיגית זו, שהקמנו את ועדת-בכר, אמרנו שנטפל בהיבטים האחרים גם כן.
       
       עכשיו, הנושא השני שהוא נושא ההפצה של המכשירים האלה, הוא נושא שטופל, יוגש לממשלה, לפי מיטב הבנתי, גם כן, והוא נמצא בוויכוח לא קטן. הייתי אומר שהתמצית של הארגומנט של השוללים - אתה יכול להגיד שזה תירוץ, אתה יכול להגיד שזה ארגומנט - זה שהבנקים טוענים: איפה יש מודל כזה שיש לך עמלת אפס והכול מועבר קדימה לצרכן? אומרים: בעולם אין דבר כזה, בשווקים מפותחים, וכן הלאה. א. אני לא בטוח שזה נכון. אני אבדוק את זה; ב. יש כל מיני מודלים; ג. מי אמר שהמודל הזה רע?  הם קוראים לו אוטופי. יכול להיות שהוא אוטופי. הוא מקצין את התחרות. הוא מאוד אכזרי לבנקים. הוא מאוד טוב לצרכנים, לכל צרכן. מאוד טוב. אז לא הייתי פוסל אותו אפריורי רק כיוון שאנחנו הראשונים שחשבנו עליו.
       
        אנחנו גם הראשונים שפעלו לגבי הפנסיות כפי שפעלנו - אף אחד בעולם לא עשה את זה, אבל כולם בעולם מתחילים לחשוב, באים הנה ושואלים. אז זה לא פוסל את זה. יכול להיות שבעניין הזה אנחנו מקדימים, וגם בארצות-הברית הם מתחילים לבדוק כרגע את השאלה הזאת. 
       
מוחמד ברכה (חד"ש-תע"ל):
       
       זה לא אומר שזה נכון. 
       
שר האוצר בנימין נתניהו:
       
       אבל זה גם לא אומר שזה לא נכון. זה הארגומנט שלי. העובדה שזה ראשון, זה אומר - לבדוק, אבל לא לפסול. 
       
       זה הנושא השני. הנושא השלישי, ונגעתי בו בקצרה, הוא שאלת הביטוח. אני חושב שאנחנו יכולים לגוון, לפרום קצת את הריכוזיות שיש בשוק הביטוח, אבל לא באופן כזה שנגיע לאפשרות של ריכוזיות חדשה, להביא ריכוזיות מחברות הביטוח לבנקים. אז אנחנו צריכים לראות כאן את המידתיות בדברים האלה. 
       
       יש עוד אילו חמישה סעיפים בתוך הדוח הזה. לא אלאה אתכם כאן, אבל כל הדברים האלה יובאו לממשלה. אני לא יכול להגיד לכם מה יצא מהממשלה. 
       
רן כהן (יחד):
       
       זו הנקודה הכי בעייתית. לא ברור איך הריכוזיות הזאת לא - - -
       
שר האוצר בנימין נתניהו:
       
       אה, אתה מגביל את זה. 
       
רן כהן (יחד):
       
       - - - הביטוח, ככל שתהיינה יותר גדולות - - -
       
שר האוצר בנימין נתניהו:
       
       אני אגיד לך: קודם כול, אתה יכול להגביל נתח שוק. אתה יכול להגביל מוצרים. אגב, זה נמצא שם, שני המקרים. הגבלות - יש שם הגבלות. בהפצה זה יותר קל, בעיני. זה, קונספטואלית מאוד קל. 
       
אופיר פינס-פז (העבודה-מימד):
       
       - - - לאסור בעלות צולבת - - 
       
שר האוצר בנימין נתניהו:
       
       בסדר, יש שם את זה. 
       
אופיר פינס-פז (העבודה-מימד):
       
       - - לעשות חברות אשראי בלתי תלויות - - - 
       
שר האוצר בנימין נתניהו:
       
       נדמה לי שגם את זה יש שם, אבל מה שאני חושב - קודם כול, אני חושב שזה ראוי מאוד לדיון הזה; לא לדיון הזה, כמובן, אבל לדיונים שיתקיימו כאן. אלה יהיו דיונים רציניים מאוד. אני לא יכול להגיד לך ברגע זה מה יצא מהממשלה. אני יכול להגיד לך שאם תבוא ותגיד לי - מה זה ייהרג ובל יעבור עבורי - זה קודם כול: שום נגיעה בליבה. אתה נוגע בליבה - בדרך כלל אתה אומר: אני מוכן להתפשר קצת. תמיד אנחנו מתפשרים, בסעיפים כאלה ובסעיפים אחרים, כדי להביא רפורמה. אתה נוגע בזה - הרגת את הרפורמה. בעיני, הרגת את הרפורמה. 
       
חיים אורון (יחד):
       
       יש שם יותר מליבה אחת – של החזקה, של הפצה - - - 
       
שר האוצר בנימין נתניהו:
       
       נכון, אבל בהפצה, לכאורה - אני לא יודע אם אנחנו רוצים להיכנס לזה - אני יכול לשים מה שנקרא, הפצה של אחוז קבוע. לך תגדיר את האחוז, מה זה האחוז, לך תכניס את כל הרגולציה. בסדר, אנחנו מכירים את זה, אתה מתחיל להסתבך. 
       
       לכן, אני נוטה לאמץ את המודל המוצע, אף-על-פי שהוא ייחודי. ברגע זה עוד לא מצאתי הקבלה. הוא נראה לי הגיוני. אני זהיר קצת בדברים האלה, אבל כל דבר שהולך לכיוון של תחרות נראה לי הגיוני. מצד שני, בוא נגיד את האמת, שמה שאנחנו עושים פה, בליבה הראשונה, הוא התערבות אמיתית של הממשלה בתוך שוק, בניסיון לייצר באופן מלאכותי תחרות. למה אנחנו עושים את זה? אומרים: אז למה בכל העולם הטנדנציה היא הפוכה? כי בכל העולם אין מצב ששני הבנקים העיקריים מרכזים בערך 80% מכלל הפעילות הפיננסית ופעילות התיווך הפיננסית במשק. אין דבר כזה. למה זה נוצר פה? כי הבנקים נורא מוכשרים? נכון, א. הבנקים מוכשרים, אני לא אומר שהם לא מוכשרים. זה נוצר פה משום שאנחנו מעוותים את השוק מיום א' של הקמת המדינה. 
       
       ממשלות ישראל לדורותיהן, בשנות ה-50 וה-60 התערבו מסיבית, קודם לכן, ומכרו את איגרות החוב הממשלתיות דרך הבנקים בצורות שנשמעות היום דמיוניות, ואחר כך, כאשר זה היה חייב להגיע לקריסה זה הגיע לקריסה, אז הלכו ועשו עוד עיוות של הלאמה. ואחר כך מהר מאוד הבינו שצריך לצאת מזה, ו-20 שנה אנחנו צריכים לצאת מזה ולא יוצאים מזה. הדרך היחידה שאני יכול לראות אותנו יוצאים מזה היא בליבה הזאת. זו ההתחלה, בתיקון ובשיוף של הדברים האחרים, אבל לא בתיקון ובשיוף של הליבה. זה יסוד התיקון, זה היסוד, אם תרצו - מבייסקי עד בכר זה התיקון. 
       
אופיר פינס-פז (העבודה-מימד):
       
       ראש הממשלה מקבל את הליבה? 
       
שר האוצר בנימין נתניהו:
       
       למיטב ידיעתי, כן, אבל תוכל לשאול אותו, תפנה אליו את השאלה. 
       
היו"ר ראובן ריבלין:
       
       זה לא היה עולה על סדר-יומה של הממשלה אם ראש הממשלה לא היה מסכים. 
       
שר האוצר בנימין נתניהו:
       
       למיטב ידיעתי, כן. מעבר לזה אני לא יכול להגיד לכם לא משום שאני מעלים משהו ממך, אלא משום שברגע זה אני לא יודע. אני אומר לך ביושר רב. זה מה שאני יודע. אני לא חושב שיש פה שיקולים מהסוג שאתה רומז עליהם. 
       
       אני חושב שצריכה להיות פה אחידות של הבנה מה קריטי. אז אמרתי לך מה קריטי בעיני, אני לא יכול להגיד לך מה הן דרגות השיוף, ההתפשרות שלי, כי זו טעות לעשות, אני חושב שזה יהיה טעות, מבחינתי כשר האוצר להגיד את זה, אבל אני אומר לך, כשאני יודע על מה אני לא מוכן לזוז - גם את זה אני אומר. אני אמרתי. בסעיפים יכולות להיות התאמות כאלה ואחרות. אבל את זה – זה לא יכול להיות, ואם זה יגיע לממשלה ושרים יגידו - לא, אנחנו צריכים להשאיר 20% וכן הלאה, אז אני אומר: בבקשה, רבותי, תצביעו, אני מתנגד. זה מה שאני יכול להגיד. אנחנו מעלים את הדוח. אני יכול להגיד לך מה נכנס, אני לא יכול להגיד לך מה יוצא. 
       
קריאות:
       
       - - -
       
שר האוצר בנימין נתניהו:
       
       תן לבן-דוד של מנכ"ל משרד ראש הממשלה. דוד. 
       
רן כהן (יחד):
       
       שר האוצר, האם למיטב ידיעתך, מופעלים לחצים על שרי הממשלה - - - דוח-בכר? 
       
שר האוצר בנימין נתניהו:
       
       עלי לא הופעלו לחצים, אבל יש פרסומות. 
       
אופיר פינס-פז (העבודה-מימד):
       
       - - - היתה פגישה עם ראש הממשלה מאחורי גבו של שר האוצר. 
       
שר האוצר בנימין נתניהו:
       
       גם אני נפגשתי עם בנקאים, לא יכול להיות אחרת. 
       
היו"ר ראובן ריבלין:
       
       נעלה על סדר-היום ונראה - - -
       
אופיר פינס-פז (העבודה-מימד):
       
       יושב-ראש הכנסת מציע שאתה תסכים שהנושא הזה יישאר על סדר-היום ולא ילך לוועדת הכספים, כי החוק יבוא לוועדת הכספים. נשאיר את זה במליאה. האם אתה מוכן? 
       
שר האוצר בנימין נתניהו:
       
       תראו, בחוק הזה, לדעתי - זו ההצעה שלך, אדוני? מה אומר על זה יושב-ראש ועדת הכספים? 
       
נסים דהן (ש"ס):
       
       בלאו הכי זה יגיע לוועדת הכספים, דרך החוק. 
       
היו"ר חמי דורון:
       
       הדיון הזה גם יגיע מכאן. 
       
היו"ר ראובן ריבלין:
       
       כבוד השר, הכנסת מאוד מודאגת מכך, או שהממשלה בעניין זה עדיין לא גיבשה - - - לכן היא מבקשת להעלות - - -

שר האוצר בנימין נתניהו:
       
       אני אומר לך, קודם כול: אני קראתי בעיתון על כל הלחצים האלה, עלי, על ראש הממשלה. ראש הממשלה דיבר עם כמה בנקאים מרכזיים. הוא צריך לעשות את זה, זה תפקידו. גם אני עשיתי את זה. מזה ועד לחצים? זה נשמע טוב, פיקנטי, אבל אני לא רואה שום ביסוס לזה.  
       
היו"ר ראובן ריבלין:
       
       אני מתחייב בפניך שלא להעלות את זה על סדר-היום אם הממשלה  - - -
       
שר האוצר בנימין נתניהו:
       
       אני רוצה להבין את זה: נניח שהממשלה מקדמת את הדוח, מוציאה אותו מתוכה ומביאה, אנחנו צריכים להמשיך את הדיון פה? זה יגיע הנה אחר כך. 
       
היו"ר ראובן ריבלין:
       
       אז אני לא אעלה את זה על סדר-היום. 
       
שר האוצר בנימין נתניהו:
       
       אז מה ההצעה שלך, אם כך? 
       
היו"ר ראובן ריבלין:
       
       יש פה הצעה לסדר-היום, רק שאנחנו לא רוצים להצביע בניגוד לעמדת השר. אתה אדיש לעניין אם זה הולך לוועדה או לא - - -
       
שר האוצר בנימין נתניהו:
       
       אתם רוצים את האופציה של המשך דיון. 
       
היו"ר ראובן ריבלין:
       
       נכון. 
       
שר האוצר בנימין נתניהו:
       
       אז בוא נסכים, אם זה נראה לך, שאם זה עבר בממשלה זה יורד לוועדה, ואז זה יחזור הנה. 
       
היו"ר ראובן ריבלין:
       
       אבל אז זה יחזור כחוק. 
       
שר האוצר בנימין נתניהו:
       
       טוב, זה מקובל עלי. אני מודה לכם. 
       
היו"ר חמי דורון:
       
       תודה רבה. אנחנו נצביע  - בעד זה דיון במליאה. 
       
אופיר פינס-פז (העבודה-מימד):
       
       נגד זה הסרה. 
       
היו"ר חמי דורון:
       
       בבקשה, מצביעים בהצבעה אלקטרונית, אדוני שר האוצר. 
       
הצבעה מס' 22
       
בעד ההצעה לכלול את הנושא בסדר-היום - 15
נגד - אין
נמנעים - אין
ההצעה לכלול את הנושא בסדר-היום של הכנסת נתקבלה.
       
היו"ר חמי דורון:
       
       בעד - 15, אין מתנגדים ואין נמנעים. הנושא יידון בהמשך במליאה על-פי שיקול דעתו, אני מניח, של יושב-ראש הכנסת.

       
הצעה לסדר-היום
ביטול הפטור ממע"מ בעיר אילת

היו"ר חמי דורון:
       
       הצעה רגילה לסדר-היום מס' 4492, של חברת הכנסת גילה גמליאל: ביטול הפטור ממע"מ בעיר אילת. בבקשה.
       
       חבר הכנסת אורון וחבר הכנסת כהן, חברת הכנסת גילה גמליאל רוצה להתחיל בהצעה לסדר-היום שלה.
       
גילה גמליאל (הליכוד):
       
       אדוני היושב-ראש, כבוד השר, חברי הכנסת, חברות הכנסת, הנושא שאני מדברת עליו היום הוא ביטול הפטור ממע"מ בעיר אילת - הרצון להעביר בימים הקרובים את ההצעה לבטל את חוק אזור הסחר החופשי באילת. 
       
       שורה ארוכה של כלכלנים בכירים, בהם משה גביש ויחזקאל פלומין, קבעו כי היתרונות הטמונים בביטול ההטבות באילת אינם מבוססים, והם נשענים על הערכות חלקיות ומגמתיות. להערכתם, יישום ההצעה עלול להביא לסגירתם של מאות עסקים ולפיטוריהם של 6,000 עובדים - 5,000 מהם תושבי אילת ו-1,000 הם תושבי שאר חלקי הארץ, שמספקים שירותים לתיירות באילת. 
       
       צוות משפטנים בכיר בראשות עורך-הדין יהודה רווה אף קבע, כי יסודות משפטיים-חוקתיים מחד גיסא ויסודות פרלמנטריים-ציבוריים מאידך גיסא מחייבים גם את ביטול ההצעה. 
       
       מלבד זה אני רוצה להוסיף, כי לפי תוצאות סקר שערך מכון "גיאוקרטוגרפיה", מחצית מתושבי אילת ישקלו לעזוב את העיר אם יאושר ביטול הפטור ממע"מ בעיר. לפי תוצאות סקר נוסף שנערך בקרב כלל האוכלוסייה, הרוב המכריע של הציבור מתנגד לביטול ההטבות באילת.
       
       חוק אזור סחר חופשי באילת תרם ותורם רבות למשק המדינה בכלל ולאילת בפרט. החוק הפך את אילת מעיר צללים למרכז תיירות לאומי עולמי, המרכז למעלה מ-300 מיליון דולר תקבולים ישירים למלונאות לשנה. ההצעה לבטלו עלולה לגרום לפיטורי אלפי עובדים, לסגירת מלונות ועסקים ולעזיבה מסיבית של תושבים.
       
       האם ביטול החוק יחסוך כסף לאוצר המדינה? פקידי האוצר מודים, גם בכתב, שהצעתם נסמכת על השערות ותחושת בטן, ובנוסף היא פשטנית ואינה מביאה בחשבון גורמים מהותיים הסותרים אותה. העובדות, כפי שנבדקו על-ידי רואי-חשבון וכלכלנים, מראות תמונה שונה לגמרי. הביטול לא רק שלא יחסוך משאבים, אלא יביא להקטנת תקבולי המדינה: חישוב "אובדן" המע"מ הישיר בנתוני אמת הוא כמחצית מאומדן האוצר, ההשלכה של צמצום וסגירה של חדרי מלון ועסקים ופיטורי אלפי עובדים לא הובאה בחשבון, וגם לא הובאה בחשבון הגדלת תשלומי העברה של המדינה ושל הביטוח הלאומי והחזרת זיכויי המס שנלקחו מן התושבים בעבר, הפסדי התקבולים של העירייה והפסדי התקבולים של מינהל מקרקעי ישראל ומס הכנסה על פיתוח הנדל"ן, תקבולי מאות עסקים בצפון העובדים עם אילת, ומאות המיליונים שיופנו על-ידי נופשים ישראלים לחו"ל במקום לאילת.
       
       שאלה הנשאלת ברמה הארצית היא: האם ההטבות לאילת באות על חשבון אזורים או מגזרים אחרים? כפי שאנו יודעים, יש הרבה חוקים, כמו באזור הצפון לקריית-שמונה, לגבי הטבות מס, וגם יישובים ברמה סוציו-אקונומית גבוהה מאילת, ללא ריחוק כזה מן המרכז ותנאים קשים, נהנים מהטבות של מס. כך שאילת לא מתחרה עם אזורים אחרים בארץ, אלא הדגשים הם יותר בכיוון אזורי תיירות אחרים כמו טורקיה, יוון, ובעיקר טאבה, סיני ועקבה.
       
       האם אילת אכן נמצאת בין הרשויות החזקות כלכלית וחברתית? מי שבחן את הנתונים מציג כי הממוצע באילת נמוך בכרבע מן הממוצע הארצי, ואילו הוצאות משקי-הבית, בשל הריחוק והאקלים, הן מן הגבוהות בארץ. ביטול החוק יעביר את אילת למקום הראשון ביוקר המחיה. רק עלויות הנסיעה למרכז הארץ והטיסות הן מאוד יקרות, למרות ההנחות בתחום זה. על-פי הנתונים הרשמיים של הלשכה המרכזית לסטטיסטיקה, עלויות הדלק, הגז, החשמל, הטלפונים, הדואר, התקשורת והמזון הן הגבוהות ביותר בארץ. בנוסף, לתושבי אילת עלויות טיפול רפואי ונסיעות, לרבות טיסות פנים, שאינן קיימות בכל עיר אחרת. 
       
       מצב זה מביא לתחלופה מתמדת, וכמעט מחצית מהתושבים - 50,000 תושבים עתה לעומת 17,000 לפני תחילת החוק -  נמצאים בעיר פחות מחמש שנים. כ-20% מתושבי העיר הם תלמידים, כ-18% הם משפחות חד-הוריות, כ-2,500 תיקי רווחה, 1,750 מטופלים במחלקה לשירותים חברתיים, ואחוז חסרי הבית הוא הגבוה במדינה. צירוף זה, של שכר נמוך ועלויות מחיה גבוהות, וביטול הטבות המס שנהגו בעבר, מביא כבר עתה לעזיבת תושבים חזקים ולמחסור ברופאים, במורים וכדומה.
       
       אשר למצב העסקים באילת וכיצד עלול להשפיע עליהם ביטול החוק - באילת כ-50 בתי-מלון ובהם 11,000 חדרים - 4,000 חדרים לפני תחילת החוק. כבר כיום יש בתי-מלון בהליכי כינוס נכסים או פירוק. שאר בתי-המלון פועלים באיזון או בהפסד. ביטול הפטור ממע"מ יעביר את בתי-המלון להפסדים מהותיים שעלולים לגרום לחוסר תפקוד, לצמצומים, לסגירת חדרים, להימנעות מהשקעות ומשיפוצים ולפיטורי אלפי עובדים, בצד אובדן הכנסות ממסים למדינה. 
       
       3,500 העסקים הפרטיים בעיר הם ברמת הסיכון הגבוהה ביותר בארץ. על-פי סקר בלתי תלוי, כ-77% מהם נמצאים ברמת סיכון גבוהה או בינונית, כאשר הממוצע הארצי של רמת הסיכון הוא 17% בלבד. משמעות ביטול הפטור היא סגירת חלק מהותי מן העסקים והיווצרות מעגל שני של פיטורין, אבטלה, עזיבה ואובדן מסים ותקבולים לאוצר המדינה.
       
       האם אכן התועלת מביטול החוק עולה על הנזק? הרס התשתית התיירותית באילת ימנע גם בעתיד, כאשר המצב באזור יירגע, קליטה של תיירות חוץ בהעדר מלונות ברמה סבירה, כוח-אדם מקצועי ושירותים נלווים לתייר. התייר הישראלי יעבור בהדרגה יותר ויותר לתיירות בחו"ל, וייווצר מעגל הרסני של העלאת תעריפים, הפסדים, פיטורין וחוזר חלילה. כפי שמלמד ניסיון העבר, הפיגועים בטאבה ובסיני יישכחו, ותוכניות הפיתוח של המצרים והירדנים, לרבות אזור הסחר החופשי שם, יביאו לקליטת תיירות החוץ ותיירות הישראלים שם, נוסף על התיירות הישראלית, שתעדיף את טורקיה ויוון, תוך אובדן מאות מיליוני דולרים לכלכלת ישראל. אילת, בשל היותה במרחק גיאוגרפי כל כך עצום ממרכז הארץ, עלולה לחזור לשולי המפה, וזה מצב שעלול ליצור בעיה מאוד גדולה.
       
       מכיוון שכך, עד שנגיע למצב שבו יהיו רכבות מהירות לאילת ותשתית תוקם שם בעתיד, ואלה תוכניות שאני מבינה ומעריכה ששר האוצר רואה לנכון לקדם - לטעמי, אין מקום לבטל את ההקלות במע"מ. תודה.
       
היו"ר חמי דורון:
       
       תודה רבה.  אדוני שר האוצר, בבקשה.
       
שר האוצר בנימין נתניהו:
       
       אדוני היושב-ראש, חברת הכנסת גילה גמליאל מעלה שאלות שנשאלות לא רק בעיר אילת, אלא גם על-ידי כמה מחברינו כאן בבית הזה. משמעות המשך הפטור ממע"מ באילת היא בערך קרוב לחצי מיליארד שקל בשנה כפטור ממסים. אנחנו, כמובן, יכולים לוותר על חצי מיליארד השקל האלו, אבל אז יהיו לנו פחות חצי מיליארד שקל הכנסות, ואם הייתי צריך לחשוב מה היינו יכולים לעשות עם זה, אני חושב שיש כמה מקומות שהם נזקקים יותר מאשר אילת ברגע זה. 

	אילת היא עיר חשובה ויקרה לנו. תמיד היתה, לא רק כשהונהג הדבר הזה. היא היתה במצוקה מאוד מאוד גדולה. מדינת ישראל נקטה אז את הצעד הזה כדי לאושש אותה והיא התאוששה. היא עדיין לא נמצאת בסולם סוציו-אקונומי 9 או 8, אבל היא יצאה, היא טיפסה מאוד, ואנחנו לא מסתפקים בזה. 

       נכון הוא שאנחנו פועלים להביא, קודם כול, רכבות. אתם יודעים שהפרויקט הזה יצא לדרך, הוא בתכנון עכשיו. אני מניח שהתכנון יסתיים בתוך חצי שנה, ונצא לדרך. נתחיל להקים רכבת, זה ייקח שלוש שנים, ארבע שנים, אבל משקיעים כבר ידעו שאנחנו מקימים את הרכבת. זה מאוד חשוב. כבר מתחילים להבין שאנחנו אומרים ואנחנו עושים את זה, והערך של נכסים והפעילות הכלכלית מתאימים את עצמם. 

	עם מה אנחנו אמורים לבנות את הרכבת? אנחנו צריכים תקציבים לבניית הרכבת. חצי מיליארד שקל בשנה זה הרבה מאוד כסף לבניית הרכבת. נכון שאנחנו יכולים להגיד: או.קיי., לא נעשה כלום, ובואו נחכה עד שיהיה, אבל אני טוען שברגע שיבינו, ויבינו, יבינו בתוך כמה חודשים, שהרכבת היא עובדה קיימת, ההשפעה על אילת היא מיידית. אתם תראו שם זרימה של השקעות ותוספת פעילות כלכלית, ולא הפחתתה. 

	אם אני צריך להשוות את העוצמה של הרכבת, ואני נותן רק דוגמה אחת, כי יש עוד כמה פרויקטים גדולים שמתוכננים, וחלקם כבר בביצוע באילת - אני חושב שהאפקט הכלכלי של ביטול הפטור מהמע"מ הוא זניח ביחס לאפקט הכלכלי החיובי של אותו גשר קרקעי, מצד אחד, ומנגד גם פרויקטים תיירותיים עצומים שאנחנו מדברים עליהם, אטרקציות גדולות שיש שם. בשיקול הכלל-לאומי נראה לנו שאילת הגיעה למצב, שנוסף על הדברים שאנחנו מפעילים כרגע, אנחנו כבר יכולים לחדול מהסיוע הזה. 

	שמעתי את חברת הכנסת גמליאל, ולא רק פה, אני חייב להגיד, אלא היא דיברה אתי גם קודם לכן פעמים רבות, וגם כמה חברים אחרים כאן, ואנחנו גם מנהלים שיח עם ראש עיריית אילת. אני חושב שהוא נוהג כאן באחריות; גם בתקיפות מבחינתו, אבל באחריות. אנחנו בוחנים את הנושא. הוא טוען שיש לו נתונים משלו. הם סותרים את הנתונים שלנו. יותר נכון, הנתונים שלנו סותרים את הנתונים שלו, אבל אבחנת היסוד שהייתי שם בפניכם ברגע זה, שתבינו מדוע אנחנו עושים את זה, היא שאנחנו מכניסים להילוך מהלכים כלכליים כל כך חזקים, כל כך רבי-משמעות ביחס לאילת – דברים שלא היו מעולם בעצם באמתחתנו במשך חצי מאה השנים האחרונות. לכן אילת הולכת לקבל דחיפה, "בוסט" כלכלי עצום. אני חושב שהוא הרבה יותר חזק מכל סיוע שאני חושב שבינתיים התפוגג, של המע"מ. 

       אם תבדקו את המחירים, ואנחנו בדקנו את זה, המחירים בקניונים, מחירי ההזדמנויות של אילת, שאמורים לשרת את המקומיים – ואגב יש הרבה דברים שאנחנו יכולים להמשיך לתת למקומיים, כמו טיסות, תחבורה. בכל זה אנחנו יכולים להשאיר אותם בפטור, אבל זה משרת הרבה תיירות פנים-ישראלית בעיקר, ומצאנו שהמחירים הם אותם מחירים. זאת אומרת, מי שלוקח פשוט את הרווח, את הנפח, זה הסוחרים, שנהנים מהאשליה של הישראלים שאיכשהו המחירים יותר נמוכים באילת. הם בדרך כלל לא יותר נמוכים. אנחנו חושבים, עם כל הכבוד, שיש לנו משהו טוב יותר לעשות עם חצי מיליארד השקל האלה.

	אבל, כאמור, אנחנו בתוך דיאלוג. אני מקווה לפחות שהצלחתי בתשובה הקצרה הזאת להבהיר מה ההיגיון הכלכלי – כמובן, הוא לא רק כלכלי, הוא גם כלכלי, חברתי, הוא כלל-לאומי, בפרויקטים שאנחנו משיקים קדימה עכשיו, ואני חושב שהם יתבטאו מהר מאוד. ברגע שיניחו את היתד הראשונה של החיבור מהנגב לאילת, ויבינו שהולכת להיות רכבת לאילת, אני חושב שהשינוי - - - 

משה גפני (יהדות התורה):
       
       לכולם אתם אומרים שיהיה טוב. מתי זה יהיה?

שר האוצר בנימין נתניהו:
       
       הרב גפני, אני לא אומר שיהיה יותר טוב לכולם מייד. אבל אם אתה שואל אותי אם מצבנו יותר טוב מכפי שהוא היה לפני שנה ושמונה חודשים, כשהתחלנו את התוכנית הכלכלית, התשובה היא כן. אין מה לעשות. יותר טוב. 

משה גפני (יהדות התורה):
       
       לא מרגישים.

שר האוצר בנימין נתניהו:
       
       לא לכולם, נכון. זה לוקח זמן עד שזה מגיע. לחלק מהאוכלוסייה זה ייקח יותר זמן, אבל אי-אפשר להתעלם מן העובדה, כשאתה מסתובב בערי ישראל, ולא רק בתל-אביב וברמת-השרון, כשאתה מתחיל ללכת עכשיו לתוך הגליל, אתה מתחיל לראות פעילות כלכלית. היא זזה.  זה מתחיל להגיע למקומות אחרים. הכלכלה זזה, יש לנו נתונים ברורים. היא לא זזה כל הזמן בקצב אחיד, אבל בגדול, כן, היא זזה כלפי מעלה, וזה מתבטא במה שיש לאזרחים בכיס, במה שהם יכולים לקנות. אתה רואה את זה. כולם מסכנים, כולם מסכנים, אבל כמה יצאו בקיץ לחו"ל? תספרו.  עובדה שלא יצאו קודם.

היו"ר חמי דורון:
       
       אולי במקום להתחיל, כמו ב"קפיטריה בטבריה", כשמתחילים מהגג – אולי במקום להתחיל בהורדת הטבות המס, לראות קודם בשטח אותם דברים שאתה מדבר עליהם, שבאמת ייתנו את התנופה, ואז אנשים יוכלו להבין גם את המשוואה.
       
שר האוצר בנימין נתניהו:
       
       אנחנו דנים בעניין הזה. רציתי בסך הכול בתשובתי להגיד שאנחנו שומעים את הדברים שעולים מהבית הזה וגם ממקומות אחרים. אנחנו בשיח עם ראש עיריית אילת. ההיגיון שלנו באופן כללי הוצג כאן, אבל הרי אנחנו עוד ניפגש בעניין הזה, כפי שאני מעריך. 

היו"ר חמי דורון:
       
       מה אדוני מציע?

שר האוצר בנימין נתניהו:
       
       אני מציע להעביר את הנושא לוועדת הכספים. 

היו"ר חמי דורון:
       
       מקובל עלייך?

גילה גמליאל (הליכוד):
       
       כן.

היו"ר חמי דורון:
       
       תודה רבה.  הצעה אחרת לחבר הכנסת ברכה. 

מוחמד ברכה (חד"ש-תע"ל):
       
       אדוני היושב-ראש, אדוני השר, חברי הכנסת, אני דווקא רוצה לתמוך בבקשתה של חברת הכנסת גמליאל שלא לבטל את הפטור. בכל זאת, גם אם מדובר על שגשוג עתידי, אי-אפשר מהיום לבטל וליצור מצב של חוסר ודאות של שלוש שנים. דבר שני: יש אנשים שכבר התחייבו על כל מיני דברים, אנשים שחיים שם. אי-אפשר מהיום למחר. דבר שלישי: הפטור ממע"מ הוא מקדם תיירות, תרתי משמע. מקדם ומקדם. לכן יכול להיות שהשכר יצא בהפסד בהיקף הצריכה, בהיקף המסחר. כלומר, ההפסד יבוא ממקומות אחרים. 
       
       לכן אני חושב שיש מקום לבחון את ההחלטה מחדש. תודה רבה. 
       
היו"ר חמי דורון:
       
       תודה רבה לחבר הכנסת ברכה. 
       
       נצביע בעד ההצעה להעביר את הנושא לוועדת הכספים. נא להצביע. 
       
הצבעה מס' 23
       
בעד ההצעה להעביר את הנושא לוועדה – 11
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת הכספים נתקבלה. 

היו"ר חמי דורון:
       
       11 בעד, אין מתנגדים ואין נמנעים. הנושא יועבר לדיון בוועדת הכספים. 
       

הצעות לסדר-היום
 תוצאות הבחירות בארצות-הברית 

היו"ר חמי דורון:
       
       אנחנו עוברים לסעיף הבא: הצעות לסדר-היום מס' 4702, 4710, 4713, 4745, 4776, 4768, 4782, 4787 ו-4792 – תוצאות הבחירות בארצות-הברית. חבר הכנסת מוחמד ברכה, בבקשה. אחריו – חבר הכנסת ג'מאל זחאלקה. שלוש דקות לרשותך.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, בבחירות שהיו לפני שמונה ימים בארצות-הברית בעצם ניצח המרושע ברשעות. למה אני אומר את זה? 

שר התשתיות הלאומיות אליעזר זנדברג:
       
       לא הבנתי.

מוחמד ברכה (חד"ש-תע"ל):
       
       אתה רוצה שאני אחזור על מה שאמרתי? ניצח המרושע שברשעות. אני חושב ששיטת הבחירות האמריקנית, להבדיל משיטת הבחירות הישראלית, שהיא יותר טובה, בנויה על התמודדות כביכול דמוקרטית, אבל בין אנשים שלא יכולים להתמודד ולא לחשוב להתמודד אם לא עומדים מאחוריהם קרטלים של נפט, של נשק ושל הון. 

       ומי שבא לשקף אינטרסים של שכבות חלשות ושכבות ביניים, כמעט אין לו - לא כמעט - אין לו שום סיכוי להיות או לשמש מתמודד רציני בבחירות האמריקניות, להבדיל מהשיטה הישראלית, שהיא בנויה על מימון ציבורי של הבחירות ועל ייצוג יחסי ועל מימון יחסי, על-פי גודל המפלגה ועל-פי גודל התמיכה שלה בציבור, והיא לא נשענת על ההון. אין בעלי הון שיש להם מפלגות במדינת ישראל. אומנם יש הסתננות מאוד מסוכנת של ההון לשלטון - גם במדינת ישראל - אבל לעומת התבנית המובנית של הדמוקרטיה הישראלית אני חושב שהשיטה האמריקנית באה כדי לקדש ולהאדיר את ההון ולתת לו את השליטה האבסולוטית במערכות השלטון בארצות-הברית של אמריקה.

	ומטבע הדברים, מי שתורמים, יש להם אינטרסים. אם קרי היה יכול לגייס מיליארד ו-300 מיליון דולר למסע הבחירות שלו, ובוש מיליארד ו-200 מיליון דולר למערכת הבחירות שלו, הדברים אומרים בפשטות, שמי שנתן את הכסף לא נתן אותו חינם, או על מנת לעשות צדקה, אלא הוא חושב שהוא יכול להוציא את הכסף הזה משורה של אמצעים ושל דרכים ושל צעדים שהממשל ינקוט. 

	הנה, המלחמה בעירק יצרה מצב של שגשוג לתעשיית הנשק, ולכן מטבע הדברים כל אלה שרוצים שהתעשייה הזאת תשגשג יתמכו בשמרן שבשמרנים - במרושע שבמרושעים - על מנת לארגן להם מדי פעם מלחמה פה ומלחמה שם, ולהשאיר את - - -

היו"ר חמי דורון:
       
       חבר הכנסת ברכה, אתה יודע שהסנטור קרי אמר שהוא ימשיך בעצם את המלחמה, רק בדרכים אחרות. 

מוחמד ברכה (חד"ש-תע"ל):
       
       בדיוק. לכן אני אומר שבתוך המערכת הזאת של השתלטות ההון על שני הקטבים של הפוליטיקה האמריקנית, הגרוע ביותר ניצח. זאת אומרת, שניהם באים כדי להאדיר - ההיפוך הגמור של שלום העולם, של הרגעת העניינים בעולם, של תמיכה בשלום, של הפסקת הדורסנות שבנויה על כוח ועל עוצמה צבאית ועל עוצמה כלכלית. כמה מדינות התכופפו או כופפו להן את היד באמצעים כלכליים? 
       
       אני מסתכל על מצרים, למה לי ללכת רחוק. מצרים היתה אחת מיצרניות הכותנה הגדולות בעולם. תעשיית הבגדים והבד האמריקנית נכנסה לתוך מצרים ומוטטה את התעשייה המקומית תחת העול של היצוא הזול, או היבוא הזול - תלוי מאיפה מסתכלים על זה. 
       
       לכן, אני חושב שמדינת ישראל לא יכולה לצהול על בחירתו של בוש. אני חושב שבסופו של דבר הכסף האמריקני שנכנס למערכת הכלכלית של מדינת ישראל - מדינת ישראל משלמת אותו בדם בניה. ובדרך הזאת - לא אני אמרתי, אגב, מנחם בגין המנוח אמר, שמדינת ישראל היא נושאת המטוסים האמריקנית הגדולה בעולם. 
       
       אני חושב שהגיע הזמן שמדינת ישראל תתנהג כמדינה בתוך - - -

היו"ר חמי דורון:
       
       אני חייב לתקן אותך. מה שמנחם בגין זכרו לברכה אמר - הוא אמר שמדינת ישראל כמוה כנושאת מטוסים והיא הגדולה בעולם. הוא לא אמר שהיא נושאת מטוסים. 

מוחמד ברכה (חד"ש-תע"ל):
       
       אמריקנית. 

היו"ר חמי דורון:
       
       לא, לא, לא. 

מוחמד ברכה (חד"ש-תע"ל):
       
       לא, לא, לא, אז תחזור למקורות. 

היו"ר חמי דורון:
       
       ממש לא. הוא השווה אותה לנושאת מטוסים. 

מוחמד ברכה (חד"ש-תע"ל):
       
       בכל אופן, אני חושב, כחבר הכנסת של המדינה הזאת, שהגיע הזמן שמדינת ישראל תהיה מדינה ולא נושאת מטוסים. תודה רבה.
       
היו"ר חמי דורון:
       
       תודה רבה לך. חבר הכנסת ג'מאל זחאלקה, בבקשה. אחריו - חבר הכנסת ניסן סלומינסקי - אם יהיה כאן. אם לא יהיה חבר הכנסת סלומינסקי - חברת הכנסת אתי לבני. 

ג'מאל זחאלקה (בל"ד):
       
       כבוד היושב-ראש, שתי תוצאות חיוביות היו לבחירות האמריקניות. האחת היא ההשתתפות הגדולה של העם האמריקני והבוחרים האמריקנים בבחירות - התעניינות בפוליטיקה היא דבר מבורך, והבחירות האלה באמת היו בחירות פוליטיות. השנייה - חידוד, או תחילתו של חידוד הוויכוח הפוליטי. 
       
       כלומר, אני בוודאי לא מסכים עם הסנטור קרי ועם דרכו, אבל אין ספק שבשאלות רבות, במיוחד פנים-אמריקניות, היה הבדל ברור בינו לבין בוש.
       
       והשאלה שעמדה בבחירות האלה היא האם ייבחר בוש או לא ייבחר בוש. זו באמת היתה השאלה. סנטור קרי היה סטטיסט בעניין הזה ולא שחקן אקטיבי, והתוצאה הרת האסון - אני אומר הרת אסון לכל העולם, לשלום העולם וגם לעם האמריקני - של בחירתו של בוש, אומנם בחירה דמוקרטית שנשענה על דמגוגיה של פונדמנטליזם דתי, פוליטי, של הימין האמריקני החדש. בעצם לא המפלגה הרפובליקנית ניצחה, אלא האגף הקיצוני בתוך המפלגה הרפובליקנית. זו לא אותה מפלגה רפובליקנית של בוש האב ובייקר. זו מפלגה של צ'ייני ושל הימין האמריקני הפונדמנטליסטי, שרואה את העולם בצבעים של שחור-לבן - או שאתה אתנו או שאתה נגדנו - וזה בעצם לנהל בפועל מלחמה נגד כל העולם בשיטות שונות ומשונות. 
       
       גם נגד אירופה יש מלחמה, ואני שומע את הטון של - - -

היו"ר חמי דורון:
       
       אתה לא חושב שבעצם ההצבעה היתה הצבעה נגד הטרור בהופעתו המבריקה של הבוס של "אל-קאעידה"?

ג'מאל זחאלקה (בל"ד):
       
       אני חושב שאוסאמה בן-לאדן תרם לבחירתו של בוש, בוודאי, אין ספק. 

היו"ר חמי דורון:
       
       האמריקנים לא רוצים לצאת פראיירים. הם אומרים: אנחנו לא נקבל סטירה ונחשוב שזה - - -

ג'מאל זחאלקה (בל"ד):
       
       בעצם הם נפלו במה שאוסאמה בן-לאדן רצה, וזה שייבחר בוש והעולם יעמוד במלחמה בין פונדמנטליזם דתי ופוליטי אמריקני לבין פונדמנטליזם שהוא רחוק מדת האסלאם. 
       
       התוצאה היא הרת אסון לעולם כולו, כי האסטרטגיה האמריקנית של בוש וקבוצתו בנויה על conflict management, על ניהול סכסוכים, ולא על פתרון סכסוכים. מדוע הם חושבים ככה או מדוע זה הכיוון? מה האינטרס מאחורי זה? האינטרס מאחורי זה הוא האינטרס של קרטל הנפט והנשק.  75% מהיצוא של הנשק האמריקני לעולם כולו הם למזרח תיכון, ויש אינטרס אמריקני שמחירי הנפט יעלו כדי שיהיה אפשר לקנות יותר נשק, ויש אינטרס אמריקני שהמזרח התיכון יחיה במתיחות ובחוסר יציבות, מה שנקרא תחת שליטה.
       
       אם אנחנו רוצים לקרוא את תוצאות הבחירות באמריקה, אנחנו צריכים לראות מה קורה היום בעירק - ההתקפה הנפשעת על פלוג'ה, 100,000 תושבים נתונים תחת הפצצות יומיות. יש פשעי מלחמה שמבצעת ממשלתו של בוש בעזרת ממשלת הבובות בעירק. 
       
       אלה בעצם תוצאות הבחירות והכיוון הפוליטי שאליו מכוונות תוצאות הבחירות בארצות-הברית. לצערנו, למרות אהבתנו לעם האמריקני הגדול, אנחנו חושבים שהוא טעה בגדול. תודה רבה.

היו"ר חמי דורון:
       
       תודה רבה, חבר הכנסת זחאלקה. חבר הכנסת ניסן סלומינסקי, בבקשה, ואחריו - חברת הכנסת אתי לבני. אחריה - חבר הכנסת אבשלום וילן, אם יהיה באולם. 

ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, אני חושב שרוב חברי הבית - ובכל אופן רוב גדול בעם - תמה מאוד מה הביא את ראש ממשלתנו לתוכנית שהוא קורא לה ההתנתקות, שאין בה שום שכל ושום היגיון. 
       
       אני אדבר על הנושא, אל תדאגו. 

היו"ר חמי דורון:
       
       זה התחיל להדאיג אותי. 

ניסן סלומינסקי (מפד"ל):
       
       אני יודע. לכן אמרתי, אל תדאגו. 
       
       שכן, גם אם מישהו רצה להשוות אותו לבגין, הרי בגין לפחות הביא שלום. אתה יכול להבין מה עבר בראש של בגין - לא שאני מסכים, אבל הוא אמר: אני מפנה תמורת שלום. מילא. הוא לא מביא שלום. מילא, תביא הפסקת הלוחמה, יותר ביטחון - גם זה לא. כל הארגונים אומרים: לא נפסיק, נגביר - שום דבר. חשבנו, אולי מופעל לחץ, כמו שהיה בסיני פעם על בן-גוריון. אין לחץ של ארצות-הברית. לא מצליחים להבין למה הוא עושה את זה, מה הוא מרוויח בזה. 
       
       ציפור קטנה מספרת, שהסיבה היא פשוטה. ראש הממשלה התחייב לנשיא ארצות-הברית שהוא יעשה את זה.  יכול להיות שבתמורה לזה הוא קיבל כמה הישגים ובגין זה הוא חייב לעמוד בהתחייבות שלו. 
       
       לכן כאשר התקיימו הבחירות בארצות הברית, כולנו היינו במתח. אם הנשיא בוש לא נבחר, ממילא ההתחייבות - אם היתה בכלל - או ההבטחה, בטלה, ואז ראש הממשלה חופשי כציפור דרור לעשות את כוונתו. 
       
       בכל אופן, בוש הוא נשיא טוב לישראל, וכדאי שיהיה, והמציאות היא שבוש נבחר. אבל מצד שני, הקדוש-ברוך-הוא דואג לכל מיני דברים, והנה ערפאת שוכב על ערש דווי, אני לא יודע אם הוא חי או מת. פעם אמרנו, יש דבר אחד בטוח בעולם, המוות; עכשיו אנחנו רואים, שגם זה לא בטוח, אי- אפשר לדעת. 
       
       בכל אופן, כנראה כל הסיטואציה משתנה, נפתחים אופקים חדשים. לא שאני חכם גדול, אבל בשבוע שעבר, במשך כל השבוע ובתחילת השבוע הזה, הקיפו את ביתי או את מקום היותי הרבה מאוד אנשים חשובים, עם סולמות; כל מיני סולמות שבאו להציע לי. חלק מהסולמות היו בדמות משאל עם בכל מיני וריאציות, פטנטים והחלטות עקרוניות. סולם אחד ברור: הכול השתנה, נפתחו אופציות חדשות, יכול להיות שיהיה פרטנר בצד השני, אל תפרשו ותחכו. 
       
       אמרתי לראש הממשלה ושליחיו, כמו שאתה מבקש מאתנו, דבר אתה עם עצמך, יש אופציות חדשות, יכול להיות שייפתח הנושא של מפת הדרכים, יהיה לך עם מי לדבר. תקפיא את כל העסק, תקבל אישור מהנשיא בוש, כי הרי בסופו של דבר הוא רוצה את מפת הדרכים. תאמר לו,  נפתחו אופציות חדשות, נקפיא את תוכנית ההתנתקות, אולי נמצא פרטנר. אתה תקפיא, אנחנו נקפיא. 
       
       הצעה זו עדיין עומדת בתוקפה. קבל אישור מהנשיא בוש, אם זו הסיבה שמטרידה אותך, תקפיא את התוכנית, כמה זמן שאתה מקפיא, אנחנו מקפיאים. 

היו"ר חמי דורון:
       
       אני מודה לך מאוד. אני שמח שאתה גם יודע מה יגיד הנשיא בוש. תודה רבה. חברת הכנסת אתי לבני, בבקשה. 
       
       
אתי לבני (שינוי):
       
       אדוני היושב-ראש, חברותי וחברי חברי הכנסת, אם הנשיא בוש צופה בנו עכשיו, אני רוצה לברך אותו על הבחירה,  Congratulations Mister President - - - 
        
טלב אלסאנע (רע"ם):
       
       בטוח הוא צופה בנו. 
       
אתי לבני (שינוי):
       
       כן, לכן אני בירכתי - - - 
       
היו"ר חמי דורון:
       
       חבר הכנסת טלב אלסאנע, יש כמות מסוימת של אנשים שצופה בנו בכל רגע נתון - - - 
       
טלב אלסאנע (רע"ם):
       
       לרבות בוש עצמו. 
       
היו"ר חמי דורון:
       
       זה לא משודר בכבלים לארצות-הברית. 
       
ניסן סלומינסקי (מפד"ל):
       
       אחרי שהוא שמע מה שדיברתי - - - 
        
היו"ר חמי דורון:
       
       אנא מכם, אל תפריעו לחברת הכנסת אתי לבני. 
       
עבד-אלמאלכ דהאמשה (רע"ם):
       
       במיוחד אחרי הדברים של חבר הכנסת סלומינסקי. 
       
היו"ר חמי דורון:
       
       אני מבקש לא להפריע לחברת הכנסת אתי לבני. תראי מה את עושה, את גורמת לפרץ רגשות סוער באולם המליאה. 
       
אתי לבני (שינוי):
       
       מה קרה, בסך הכול בירכתי את הנשיא בוש באנגלית, מתוך הנחה שהוא צופה בנו עכשיו. אם הוא כבר צופה, אני רוצה לומר לנשיא בוש, אני אגיד את זה בעברית, אולי כדאי שהוא לא יבין, לו הייתי אזרחית אמריקנית, אני לא הייתי בוחרת בו. 
       
       לא הייתי בוחרת בו כי לא הייתי בוחרת במי שמוליך מדיניות נגד הפלות. לא הייתי בוחרת במי שמוליך מדיניות שמונעת מחקר מדעי בתאי עובר. לא הייתי בוחרת במישהו שאלוהים מדבר מפיו, והוא איש דתי, פונדמנטליסט, כאשר הציבור הגדול של הבוחרים שלו הם אוונגליסטים. כאשר פוגשים אותם - נוצרה בי תחושה מאוד לא נוחה, מעבר לתמיכה בישראל, שכמובן זה מאוד נעים, השקפת העולם שלהם, החזון שלהם, הדברים שהם רוצים לראות בעתיד במקום הזה, הם לא דברים שעולים בקנה אחד עם השקפה של אנשים ליברלים, אנשים פרגמטיים, אנשים שרוצים משטר חילוני וענייני. 
       
       יכול להיות שגם לא הייתי תומכת במלחמה בעירק. אפילו בישראל היום יש הכרה די נרחבת, שהמלחמה בעירק, לא בטוח שהיא תרמה רבות לביטחון הישראלי. המעורבות האמריקנית היום בעירק לא תאפשר מעורבות מסיבית באירן, שהיא הבעיה הגדולה של מדינת ישראל, ואפילו לא לחץ מסיבי על סוריה. 
       
       אבל, אני ישראלית ואני כן שמחה שהנשיא בוש נבחר לכהונה שנייה. אני שמחה שהוא נבחר כי אני דווקא חושבת ההיפך מחברי שדיבר לפני, ניסן סלומינסקי, אני חושבת שבכהונה השנייה שלו הוא יהיה יותר נחוש להגיע לפתרון באזור שלנו. הוא נתן התחייבות כזאת לבלייר. רק היום אמר השר פאואל במפורש, שאחד הדברים הראשונים שהנשיא ייכנס אליו כדי להיות מעורב בו הוא קידום מפת הדרכים וניסיון לגרום לשני הצדדים לחזור לשולחן הדיונים. אני מניחה שהוא לא אמר את זה על דעתו בלבד. 
       
       הנשיא הזה - כמו שאמרתי, אני שמחה שהוא נבחר - אין ספק שהוא איש אמיץ. עם זאת, הוא איש שרואה את העולם בצורה פרגמטית, שחור ולבן, הוא לא מתוחכם וגם לא מתלבט, הוא איש נחוש. עם איש כזה, נשיא כזה עם כל הכוח שעומד מאחוריו, הוא יכול בנחישות וברצון לקדם את המצב, יוכל להיות מאוד אופרטיבי בפתרון הסכסוך באזור הזה מתוך הרגש החם והמחויבות שלו למדינת  ישראל. ולכן טוב לנו שהוא נבחר. 
       
היו"ר חמי דורון:
       
       תודה רבה לחברת הכנסת אתי לבני. חבר הכנסת אבשלום וילן, בבקשה. אחריו - חבר הכנסת משה גפני. 
       
אבשלום וילן (יחד):
       
       אדוני היושב-ראש, רבותי חברי הכנסת, בכל הכבוד הראוי, היכולת שלנו להתערב בתוצאות הבחירות בארצות-הברית, להעריך אותן היום, בלשון המעטה היא לא גבוהה. 
       
       אני עוד זוכר איך בספטמבר 2000, כאשר הייתי עם המשלחת הישראלית בוועידת המילניום של האו"ם בניו-יורק, שם התנהל משא-ומתן עם הפלסטינים, הפלסטינים אמרו לאמריקנים, שבעצם הם מחכים להחלפת הממשל בארצות-הברית, משום שהדמוקרטים תמיד יותר קרובים לישראל והרפובליקנים יותר קשוחים. היו להם הרבה מאוד תקוות כאשר נבחר הנשיא ג'ורג' בוש, ולא נראה לי שהתקוות האלה מולאו. 
       
       אני מציע לכל מי שחוגג אצלנו היום, שג'ורג' וו. בוש, בתור הידיד של ישראל, יאפשר בקדנציה השנייה שלו, כאשר הוא איננו צריך להיבחר מחדש, אותו סטטוס-קוו, אותה אין-התקדמות מדינית במשך ארבע שנים - לפי דעתי הוא אינו יודע לקרוא את התהליך המדיני. 

       אין לי ספק שלממשל האמריקני ולעומד בראשו, הנשיא בוש, יש מחויבות אמת למפת הדרכים. דובי וייסגלס, שופרו של ראש הממשלה, הסביר לנו לפני חודש וחצי, שאריאל שרון לא ממש מתכוון ללכת לאורה של מפת הדרכים. להערכתי, מהר מאוד נגיע לרגע האמת. 
       
       אני מקווה שההתנתקות אכן תתבצע ורגע האמת יגיע. היום יש אולי ראשית שינוי בצד הפלסטיני לעתיד לבוא, ונכונות אמריקנית הרבה יותר מסיבית שלא לוותר בכל נושא המאחזים הבלתי-חוקיים. ישראל לא צריכה לספר סיפורי מעשיות נוסח הברון מינכהאוזן לממשל האמריקני בכל נושא המאחזים הבלתי-חוקיים. אני מאוד מקווה שנגמרה התקופה שבה רימינו את עצמנו, שלחנו את דובי לקונדוליסה, ובסיפורי מעשיות בזבזנו בזבוז חסר תוחלת את כספי משלם המסים הישראלי במאחזים הבלתי-חוקיים. הסיפור הזה נגמר; החרדה של חבר הכנסת סלומינסקי היא אכן אמיתית. 
       
       אני חושב שלטוב ולרע, הממשל האמריקני הזה יהיה הרבה יותר קשוח אתנו, ואנחנו בסופו של דבר נצטרך לקבל החלטות הגיוניות: ישראל יותר קטנה בשטח אבל הרבה יותר חזקה ברוח ובקשריה הבין-לאומיים. תודה, אדוני היושב-ראש. 
       
היו"ר חמי דורון:
       
       תודה רבה, חבר הכנסת וילן. חבר הכנסת משה גפני - אינו נמצא. חבר הכנסת טלב אלסאנע, בבקשה. 
       
טלב אלסאנע (רע"ם):
       
       אדוני היושב-ראש, חברי הכנסת, שמעתי את הנאומים של קודמי, שדיברו על בוש שהוא טוב לישראל. השאלה הנשאלת, לאיזה ישראל הוא טוב ובאיזו מידה הוא טוב לישראל. אם הוא טוב למתנחלים, אז הוא טוב לישראל? מה משמעות המושג "טוב"? 
       
       אנחנו רואים שהתקופה של ג'ורג' בוש היתה התקופה הכי גרועה למזרח התיכון, שבה הוקז דם של חפים מפשע, גם פלסטינים וגם ישראלים, והציפייה היתה שהוא יתערב על מנת להפסיק את שפיכות הדמים הזאת וישמור על חייהם ועל דמם של האזרחים הישראלים והפלסטינים כאחד. אלא שהוא התעלם מזה לחלוטין, והוא נתן אור ירוק להמשך שפיכות הדמים. לכן במובן הזה, לדעתי הוא רחוק מאוד מלהיות טוב לא לזה ולא לזה, ובוודאי הוא רע מאוד לכל תקווה ולכל תהליך של שלום. 
       
       מה בעצם הוא עשה? הרי כל מה שחושבים שהוא עשה, זו הפלישה שלו לעירק. האם המצב של עירק היום יותר טוב ממה שהיה קודם לכן? האם העולם היום הוא יותר בטוח ממה שהיה לפני כן? אנחנו רואים שעירק הפכה להיות ביצה של ארגונים מכל מין וסוג שהוא, יש חוסר ביטחון וחוסר יציבות באזור. האזרחים העירקים מתפללים לימיו של סדאם חוסיין. ההישג היחיד שיצא ממנו הוא שהעם העירקי, שייחל ליום שבו הוא ייפטר משלטונו של סדאם חוסיין, התחיל להתגעגע למשטר של סדאם חוסיין. לפחות הוא סיפק להם את הביטחון האישי בעירק. 
       
       לדעתי, בוש מייצג את הפן המכוער של ארצות-הברית. אם יש ארצות-הברית של לינקולן, שנלחמה למען החירות והעצמאות ונגד העבדות, ואם יש ארצות-הברית של ג'ורג' וושינגטון, שנלחמה למען העצמאות נגד השלטון הבריטי, הרי הוא מייצג את ארצות-הברית שחיסלה את האינדיאנים, העם המקורי; שהקימה את עצמה ואת מדינתה על חשבונם של אחרים; שמבינה אך ורק שפת כוח ומייצגת את השריף, את הקאובוי, את האדם שמאמין ודוגל אך ורק בכוחנות, ללא שום תכנים מהותיים. זה התבטא גם בקמפיין הבחירות. 
       
       בכל זאת יש לי תקווה, שהוא סוף-סוף יבין שהאינטרס של ארצות-הברית הוא השגת שלום באזור הזה, ויתחיל להבין שיש מושג שנקרא שחרור וחירות של העמים ושזכותם של עמים להתנגד לכיבוש. כמו שהיתה לארצות-הברית זכות להתנגד לכיבושה ולשלטונה של אנגליה ולהשיג את עצמאותה, גם לעמים האחרים יש הזכות לשאוף לעצמאותם ולחירותם ולהגשים את החזון הזה. תודה רבה. 
       
היו"ר חמי דורון:
       
       תודה רבה לחבר הכנסת טלב אלסאנע. חברת הכנסת דליה איציק - איננה נמצאת. אדוני שר התשתיות הלאומיות, אנא קרב הלום. 
       
שר התשתיות הלאומיות אליעזר זנדברג:
       
       אדוני היושב-ראש, רבותי חברי הכנסת, בפתח דברי אבקש לשגר את ברכותי החמות לנשיא ארצות-הברית ג'ורג' בוש ולסגנו דיק צ'ייני על הצלחתם להיבחר לכהונה שנייה בבחירות לנשיאות בשבוע שעבר. 
       
       עם היוודע תוצאות הבחירות בארצו, סיכם הנשיא בוש במלים ספורות את מהות המשטר הדמוקרטי כשאמר: The American people have spoken  - העם האמריקני אמר את דברו. 
       
       התמיכה המסיבית חסרת התקדים בנשיא בוש, ביתרון בולט של למעלה מ-3 מיליוני מצביעים, מעניקה למדיניותו רוח גבית משמעותית ביותר, ובעיקר למדיניות המלחמה הנחרצת בטרור הבין-לאומי. רוח גבית זו תשמש את הממשל גם בקידום המאמץ שעליו הכריז הנשיא, לעצב את פני המזרח התיכון בצפון אפריקה, ביוזמה ארוכת טווח; יוזמה שתסייע ותועיל לכל עמי מדינות האזור לשגשג מכל בחינה שהיא. 
       
       הממשל קיבל גם תמיכה ציבורית מסיבית בטיפול בבעיות בין-לאומיות נוספות וחשובות, כמניעת זליגת נשק להשמדה המונית למדינות סוררות, בלימת פיתוח אמצעים גרעיניים לצרכים צבאיים ולהסדרת מנגנוני פיקוח אפקטיביים. 
       
       היחסים המיוחדים בין ישראל לארצות-הברית מבוססים על תשתית רחבה ועמוקה, ובעיקר איכותית, של ערכים משותפים וערכי צאן ברזל של חירות האדם, כבודו וחייו לפי חזון נביאי ישראל. לכך יש להוסיף שותפות לערכי היסוד של הדמוקרטיה, הבנה יסודית ומעמיקה של הדילמות של הביטחון הלאומי של ישראל והכרה מלאה בזכותה של מדינת ישראל להגנה עצמית. הוכחה לחוזק היחסים ניתן לראות בכך שבמערכת הבחירות, שהיתה קשה, היו היחסים עם ישראל והתמיכה בנו מהסוגיות היחידות אשר סביבן לא היתה מחלוקת. הממשל והעם האמריקני, אשר חווה מתקפת טרור קשה ב-11 בספטמבר 2001, הם שותפים מלאים למאבקה המתמשך של מדינת ישראל בטרור. אלה הם עקרונות יסוד אשר הממשל האמריקני החדש ימשיך לדעתנו לדבוק בהם. 
       
       אנו מאמינים ומשוכנעים, שהממשל הישן-החדש יתמיד בתמיכתו המלאה בתוכנית ההתנתקות מעזה, תוך כדי מאמץ דיפלומטי לגייס לה תמיכה בין-לאומית. בד-בבד, ימשיך במאמץ להביא לחידוש התהליך המדיני בינינו לבין הפלסטינים, תוך כדי עמידה על עקרונות הבסיס שנקבעו במפת הדרכים, אשר מחייבים את הרשות הפלסטינית להילחם בטרור ולערוך רפורמות ביטחוניות ושלטוניות. 
       
       בה בשעה, הממשל האמריקני ממשיך לפעול בדרכים דיפלומטיות וכלכליות מול סוריה כדי להביא להפסקת תמיכתה של סוריה בטרור ולסיום כיבושה של סוריה את לבנון. כמו כן אין לנו ספק שהממשל ימשיך במאמציו לסייע בקידום יחסי ישראל ומדינות ערב, כאלה שיש לנו יחסים מלאים עמן וכאלה שטרם מיסדנו את היחסים עמן. מובטח לנו שהממשל החדש ימשיך לסייע לישראל בארגונים ובפורומים בין-לאומיים כבעבר. תודה. 
       
היו"ר חמי דורון:
       
       תודה רבה, אדוני. לאן אתה רוצה להעביר את ההצעות?
       
שר התשתיות הלאומיות אליעזר זנדברג:
       
       אני חושב שאפשר להסתפק בתשובת השר במקרה הזה. 
       
היו"ר חמי דורון:
       
       חבר הכנסת זחאלקה, אתה מסתפק בתשובת השר? 
       
ג'מאל זחאלקה (בל"ד):
       
       מסתפק.
       
אמנון כהן (ש"ס):
       
       מסתפקים.
       
היו"ר חמי דורון:
       
       אין צורך להצביע, הכול בסדר.
       

הצעה לסדר-היום
חידוש המשא-ומתן בין סוריה לישראל
       
       
היו"ר חמי דורון:
       
       אנחנו עוברים להצעה לסדר-היום בנושא: חידוש המשא-ומתן בין סוריה לישראל, שמספרה 4553, של חברת הכנסת אתי לבני - הצעה רגילה לסדר-היום. בבקשה. יענה שר התשתיות, השר אליעזר זנדברג.
       
אמנון כהן (ש"ס):
       
       היום היא לקחה את כל הקופה.
       
היו"ר חמי דורון:
       
       היום יצא ככה. אנחנו גם שומרים שהיא תחזור לאולם בשביל לעשות את המוטל עליה.
       
אתי לבני (שינוי):
       
       אדוני היושב-ראש, חברותי וחברי חברי הכנסת, מאוד הייתי רוצה ששר החוץ יענה על ההצעה הרגילה  הזאת לסדר-היום, אבל נדמה לי שהוא לא בארץ.
       
שר התשתיות הלאומיות אליעזר זנדברג:
       
       אני עונה במקומו.
       
אתי לבני (שינוי):
       
       אני אומרת את זה מאחר שעמדתו של שר החוץ בנושא הסורי, נדמה לי שהיא קצת שונה מעמדת חברי הממשלה האחרים, והייתי רוצה לשמוע מה יש לו לומר, אבל ודאי אקבל את הדברים מפי שר אחר. 
       
       אנחנו שומעים בחודשים האחרונים מדי פעם חזור ושמוע, שנשיא סוריה בשאר אסד רוצה לקדם משא-ומתן עם ישראל. לא רק זה, אלא הוא גם ביטל חוק בקודקס הסורי, שאוסר לנהל משא-ומתן עם ישראל. החוק אומר שסוריה מוכנה לנהל משא-ומתן עם ישראל על בסיס החלטות האו"ם וכו'. ההודעות האלה, שחוזרות ועולות, שהוא מעוניין במשא-ומתן, אני חושבת שראוי לנו שנתייחס אליהן, ונתייחס אליהן ברצינות. 
       
       ראיתי את הדוח של המרכז ללימודים אסטרטגיים, "מרכז יפה", באוניברסיטת תל-אביב, שהתייחס ארוכות לנושא של משא-ומתן עם סוריה. בעקבות העלאת הדברים פניתי גם לשמוע מה עמדת השגרירות האמריקנית. שני הגופים האלה, לא באופן חד-משמעי, אבל בהחלט באופן חיובי, מנתחים את הסיטואציה שנוצרה היום עם סוריה, ובסך הכול יש הערכה שיש מקום היום לפתוח במשא-ומתן עם סוריה.
       
       מה הטענות שלנו, כשאנחנו בעצם שוללים כל עיסוק בנושא הזה? אנחנו בעצם לא מתעסקים בנושא הזה. זה נושא שאני מתעסקת בו בחודשים האחרונים, ושאלתי את ראש הממשלה באחת הישיבות: למה לא מתייחסים לזה? אפשר להחליט שלא, אבל למה לא מתייחסים לזה? התשובה היתה: אתם יודעים מה המשמעות של כניסה למשא-ומתן עם סוריה. את המשמעות אנחנו כולנו יודעים - לוותר על רמת-הגולן, שזה באמת דבר מאוד קשה ומאוד שנוי במחלוקת. 
       
       כשישראל מגיבה או מתייחסת לנושא הסורי, אנחנו אומרים שאנחנו לא ניכנס למשא-ומתן כי אסד לא רציני, הוא לא מתכוון, הוא בעצם מכריז הכרזות כדי להוריד את הלחץ האמריקני ממנו. אנחנו יודעים שהיתה החלטה גם של האו"ם, שהוא צריך לצאת מדרום-לבנון, וצריך לטפל בארגוני הטרור, שיושבים בדמשק, והוא לא מתכוון. לא רק שהוא לא מתכוון, הוא גם לא יכול להעביר את זה. לגבי הנושאים האלה, ההערכות של המומחים הן שזה לא כך. הנשיא הסורי כנראה מתכוון. הוא יעשה את הדברים שנדרוש ממנו כאשר נכריז שאנחנו מוכנים להיכנס למשא-ומתן. הוא לא יעשה את זה רגע קודם, כמו שמצרים לא עשתה דברים לפני שהיא נכנסה למשא-ומתן עם ישראל, וגם ירדן לא עשתה דברים. אנחנו צריכים להתקדם בנושא זה סימולטנית. ההערכה היא שסוריה כן תעמוד בתנאים שישראל תתחיל אתם את המשא-ומתן. 
       
       נימוק אחר שישראל מעלה, שאנחנו היום, כאשר אנחנו מתעסקים בנושא הפלסטיני, כשאנחנו עוסקים בהתנתקות, ואולי במפת הדרכים, אנחנו לא מסוגלים לטפל בשני ערוצים בו-זמנית. גם על זה אפשר לענות, שמכיוון שאין ערוץ פלסטיני בימים אלה, מה שכן יש זה רעיונות של התנתקות חד-צדדית, בהחלט אפשר לראות את הפתיחה של הידברות בערוץ הסורי כמזינה גם את הערוץ הפלסטיני, והיא גם יכולה לשמש אמצעי לחץ של ערוץ אחד על הערוץ השני.
       
       אנחנו לפעמים טוענים, שהלחץ האמריקני, כמו שהופעל על לוב והצליח בצורה מפתיעה - הם  יצליחו לגרום לסוריה להסיג את כוחותיה מלבנון ולטפל בצורה הרבה יותר נחרצת בטרור. שוב, כנראה זה לא קורה. עובדה שזה לא קרה עד עכשיו, וההחלטה הזאת קיימת כבר כמה שבועות. זה לא קורה. הנשיא הסורי מאוד עיקש, הוא נתון בידי יועצים של הדור הקודם, של אביו, שלא רוצים שינויים ולא רוצים להיכנע. לגבי לחץ, הלחץ לא יגרום לנו לפתרון הבעיה. הדבר היחיד שיכול לקדם אותנו בערוץ הסורי הוא רק החלטה פנימית שלנו, שאנחנו הולכים על פתיחת משא-ומתן.
       
       סוריה נמצאת במצב כלכלי מאוד קשה. סוריה מתחילה באופן מאוד אטי, אבל מתחילה בכל זאת – יש בה אינטרנט, יש בה אמצעי קשר, יש בה אמצעים אחרים – היא מתחילה להיפתח למערב. יש רצון לנורמליזציה בסוריה, וההערכה היא שמשא-ומתן עם ישראל יוכל לעזור לסוריה מבחינה פנימית, יוכל לגרום לה להיכנס לתוך המרחב של המדינות הלגיטימיות – היום היא נמצאת מחוץ ללגיטימיות של העולם. יש בסיס והיגיון להערכה שזה אינטרס סורי אמיתי, ולא רק איזה מתק שפתיים או ניסיון הטעיה או ניסיון להשיג הישגים או ניסיון לדחות את הקץ של הלחצים האמריקניים.
       
       עכשיו אנחנו צריכים לבוא, ובינינו לבין עצמנו לומר, אם אנחנו מוכנים לשלום עם סוריה -  בהנחה שאפשר להגיע לזה - תמורת ירידה מרמת-הגולן. שתי ממשלות ישראל לפחות, אחת בראשות ביבי נתניהו, ואחת בראשות אהוד ברק, חשבו שכן, ועשו מהלכים מאוד מתקדמים, כאשר כולם יודעים מה תהיה התוצאה הסופית. הניסיונות לפתרון לא צלחו מכל מיני סיבות, גם של רתיעה ברגע האחרון, גם של אי-הבנות וגם של מות אסד האב. 
       
       אבל, צריך לדעת, ואנחנו צריכים להסתכל במראה או להסתכל לתוך עצמנו, ולהחליט עם הציבור שלנו, אם באמת אנחנו יכולים לקבל הסכם שלום, ולא לענות שזה לא קורה ואי-אפשר להאמין וזה לא רציני. אם באמת אפשר להתקדם להסכם שלום, האם אנחנו מוכנים לשלם את המחיר - זאת השאלה שאנחנו צריכים להתמודד אתה ולענות עליה. אם התשובה היא "כן", אז במקרה הזה כנראה יש פרטנר, והפרטנר הזה יכול, אם ניכנס למשא-ומתן, והמשא-ומתן הזה יצלח, והנשיא הסורי ירד מהדרישה להמשיך מהמקום שאליו הגיעו עם ראש הממשלה דאז ברק. 
       
       השאלה היא זאת, ואני פונה לציבור הישראלי, למליאת הכנסת, לחברי הכנסת, לחברי הממשלה: בואו ניתן את דעתנו על זה; ולא נאמר אחר כך, אוי שגינו, כאשר במקרה יהיה עלינו לחץ או שנעמוד בפני התקפות טרור או שנהיה במצב שיאלצו אותנו לעשות דברים שאנחנו לא נהיה מעוניינים בהם. יכול להיות שהיום נקרית לנו הזדמנות, והזדמנות אמיתית, כן להגיע להסדר עם סוריה. תודה רבה.
       
היו"ר חמי דורון:
       
       תודה רבה לחברת הכנסת אתי לבני. יענה שר התשתיות הלאומיות. 
       
שר התשתיות הלאומיות אליעזר זנדברג:
       
       אדוני היושב-ראש, רבותי חברי הכנסת, כבוד השר שלגי, אני מתכבד להשיב על ההצעה לסדר-היום. 
       
       אנו עדים לאחרונה לכמה הצהרות חיוביות מכיוונה של סוריה, שנבחנות בקפידה במשרד החוץ. עם זאת, כפי שאמרנו בעבר, ישראל תהיה מוכנה לחזור לשולחן המשא-ומתן ללא תנאים מוקדמים, רק לאחר שסוריה תזנח את דרך הטרור. 
       
       בינתיים מתגבשת חזית בין-לאומית אחידה נגד הטרור הסורי. ב-26 באוקטובר קיבלה מועצת הביטחון פה-אחד נוסח הצהרה נשיאותית, בהמשך להחלטה 1559 מ-2 בספטמבר, הקוראת לנסיגת כוחות סוריה מלבנון ולארגון הטרור "חיזבאללה" להתפרק מנשקו. בהצהרה מבקשת מועצת הביטחון ממזכ"ל האו"ם להמשיך ולדווח על יישום ההחלטה בכל שישה חודשים. במקביל, שוקלת ארצות-הברית להחריף את הסנקציות נגד סוריה, כך שיכללו הקפאת נכסים של בכירי הממשל הסורי. 
       
       למרות זאת המשיכה סוריה בפעילותה להרכיב ממשלה חדשה בלבנון, דבר שהביא להיבחרו של ראש הממשלה החדש, עומר כראמה. הדבר ממחיש את נחישות דמשק להוסיף ולקיים את שליטתה האבסולוטית במדינה הלבנונית. 
       
       למדינת ישראל אינטרס ברור בהתגברות הלחץ הבין-לאומי על סוריה לסיום תמיכתה בטרור. משרד החוץ ממשיך לפעול ליצירת חזית בין-לאומית אחידה נגד הטרור. המשך הלחץ הבין-לאומי על סוריה, שיגרום לה לזנוח את דרך הטרור, יביא אותה גם מהר יותר אל שולחן המשא-ומתן עם ישראל. תודה. 
       
       אני מציע להסתפק בתשובת השר. 
       
היו"ר חמי דורון:
       
       תודה רבה, אדוני השר. 
       
אתי לבני (שינוי):
       
       מסתפקת. 
       
היו"ר חמי דורון:
       
       תודה רבה. 
       

הצעות לסדר-היום 
הנחיית היועץ המשפטי לממשלה בדבר טיפול בפניות חברי מרכז
       
היו"ר חמי דורון:
       
       אנחנו עוברים לנושא: הנחיית היועץ המשפטי לממשלה בדבר טיפול בפניות חברי מרכז - הצעות לסדר-היום שמספריהן 4665, 4672, 4682 ו-4684. חבר הכנסת איתן כבל - לא נמצא. חברת הכנסת אתי לבני, ואחריה - חבר הכנסת משה גפני. איפה שר המשפטים? אפשר בבקשה לקרוא לשר המשפטים? 
       
אתי לבני (שינוי):
       
       אולי הוא לא ידע על מה לענות. 
       
היו"ר חמי דורון:
       
       אני סמוך ובטוח שהשר ידע מה לענות. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, ההצעה לסדר-היום היא בנושא שחיתות שלטונית ומינויים פוליטיים. אני רק רוצה לומר, שהנושא הזה בעצם עלה היום שוב - - - 
       
       שלום, כבוד השר; חששתי שלא תדע על מה לענות, אבל הרגיעו אותי. 
       
       אני רוצה לומר, שהנושא הזה תמיד חי וקיים והניסיונות לטפל בו חיים וקיימים. רק היום הועלתה הצעת חוק, פה במליאת הכנסת, שבאה גם היא לנסות להתמודד עם המינויים הפוליטיים ועם התלות של שרים וסגני שרים בחברי המרכז. הובאה הצעת חוק, ולשמחתי היא גם עברה. לצערי, דווקא סיעה או מפלגה אחת גדולה, שהבעיה קיימת אצלה באופן מאוד בולט, התנגדה בכל מיני נימוקים. 
       
שר המדע והטכנולוגיה אילן שלגי:
       
       פרט לשר שטרית ולחברת הכנסת סולודקין. 
       
אתי לבני (שינוי):
       
       אז אני בוודאי מברכת אותם. אני לא הבנתי את הנימוקים שהעלה יושב-ראש ועדת החוקה, חוק ומשפט, שהוא איש שראוי באמת להערכה ובטח האינטגריטי שלו. הוא בסך הכול אמר, שהחוק הזה בעצם צריך להיות במקום אחר, או שצריך לשנות אותו. אני לא הבנתי למה החוק הזה לא צריך להיות מאומץ על-ידי כולנו, כי בסך הכול המטרה היא של כולנו, לרבות יושב-ראש ועדת החוקה, חוק ומשפט. 
       
       אני רוצה לברך שוב את היועץ המשפטי לממשלה, שכמו בלא-מעט מקרים בחודשים האחרונים, מאז היבחרו, הוא מקבל החלטות אמיצות, הוא מטפל בנושאים הבוערים והקשים בצורה אמיצה וחד-משמעית ולא מהוססת. 
       
       ההנחיות שהוא הוציא בשבועות האחרונים, ששר, מנכ"ל או נבחר פוליטי, לא יטפל בפניות של חברי מרכז ובפניות עסקיות ואישיות, אלא יעביר אותן לגורמים המקצועיים במשרדו, היא החלטה נכונה, אמיצה וטובה, אבל מה, היא לא מלווה באכיפה והיא לא מלווה בחתך יותר רחב של ההנחיות האלה, גם לערים, למועצות המקומיות ולתאגידים. הדברים האלה צריכים להיות בחתך מאוד גדול, בפריסה מאוד רחבה, כי זה רקב שפושה במחוזות השלטון שלנו. 
       
       הצטערתי לשמוע שוב הגנה על הנושא הזה של המינויים הפוליטיים. שמעתי הגנה מכל מיני טעמים, והטעמים האלה חוזרים ועולים, שזה לא דמוקרטי להדיר חברי מרכז ממינויים ראויים. לעניין הזה כמובן יש ועדת-רביבי, ואם יש לחברי  מרכז כישורים יוצאי דופן, בבקשה, הם יתמנו, ואכן קרו מקרים כאלה. אבל כשאין מקרים כאלה, זה פשוט יכול להוות אמצעי לחץ על השרים על-ידי חברי מרכז. יצביעו כך, ייבחרו; יעשו כך, לא ייבחרו. 
       
היו"ר חמי דורון:
       
       תסיימי, בבקשה. 
       
אתי לבני (שינוי):
       
       כן, אני אסיים. חשבתי שיש לי קשרים עם חברי סיעתי, גם כשהם סגן יושב-ראש הכנסת, ולא היא. 
       
היו"ר חמי דורון:
       
       את יודעת שכאשר יושבים כאן אין קשרים בכלל. 
       
אתי לבני (שינוי):
       
       אני יכולה לקבל את הזמן של חבר הכנסת גפני?
       
היו"ר חמי דורון:
       
       ממש לא. חברת הכנסת לבני, את יודעת שכאשר יושבים כאן אין קשרים, מה שקובע זה התקנון. 
       
אתי לבני (שינוי):
       
       רק התקנון, האלוהים הוא התקנון. 
       
היו"ר חמי דורון:
       
       אלוהים לא שייך לעניין.
       
אתי לבני (שינוי):
       
       אני מביאה את אלוהים, גם אצל בוש וגם פה, הכול בסדר. 
       
       אני אשמח לשמוע את תשובת השר - איך מתכוונים להתמודד גם עם האכיפה וגם עם הפריסה היותר רחבה, ואיך מתכוונים לטפל בכלל במינויים הפוליטיים. הייתי שמחה לשמוע את ההתייחסות הפרטנית לגבי מינויים שצריכים להיעשות במשרדים מסוימים, כאשר שרים מסוימים נחסמים בביצוע המדיניות שלהם. במקרים כאלה צריכים לתת את הדעת למינויים על-ידי השרים. תודה. 
       
היו"ר חמי דורון:
       
       תודה רבה לחברת הכנסת אתי לבני. חבר הכנסת משה גפני - לא נמצא; חבר הכנסת רן כהן - לא נמצא. חבר הכנסת איתן כבל. 
       
איתן כבל (העבודה-מימד):
       
       אדוני היושב-ראש, אדוני השר, חברי חברי הכנסת, ראו, מינויים פוליטיים הם רעה חולה שמלווה את הממשל בישראל כבר שנים רבות. כל ממשלה חטאה, אלא שהפעם, בכל מה שנוגע לליכוד, הם פשוט מאוד הגביהו את המקפצה. איבדו את הבושה. 
       
       לא שאין אנשים טובים בין פעילי המפלגות. יש, ועוד איך יש. זאת לא מחלה להיות חבר מרכז של מפלגה או פעיל במפלגה. אבל כשאתה מאבד פרופורציות וגורם בדרך הזאת להשחתה של השירות הציבורי, לאן נגיע?
       
       אני אומר לכם שאני מכיר רבים וטובים מכל המפלגות שהתמנו בדרכים לגיטימיות, מסודרות, בהתאם לכישוריהם. המערכת היום, ברוב המקרים, מאפשרת לאנשים טובים, גם אם הם חברי מרכז מפלגה, להשתלב במערכת. 
       
       אלא מאי? כל הזמן קובעים כללים ומנסים לעשות "ביי-פסים" לכללים, וכל הזמן עסוקים באיך לעקוף את הכללים. אני רוצה שתבינו - זו לא רק שאלה מפלגתית. זו שאלה ציבורית מן המדרגה העליונה, שחובתו של הבית הזה כולו - למען עצמנו בסופו של עניין, למען איכות חיינו. הרי בסופו של עניין כל אחד מאתנו - המבחן, אני אומר את זה תמיד, המבחן הוא, בסופו של עניין, אם אתה היית לוקח את האדם המסוים שמינית כשאתה שר, לעבוד אצלך במפעל הפרטי שלך. ולצערי, במבחן הזה, בחלק גדול מהמקרים, לא היינו עומדים. אני חושב שהיועץ המשפטי עשה מעשה נכון באמירה הברורה שלו בעניין הזה. ולא מספיקה האמירה, אלא צריך גם שיעקבו אחר הדברים, יתמודדו אתם. 
       
       כבר היו תקופות כאלה בשירות הציבורי; היו גלים כאלה. רק כמו שאמרתי: מרכז הליכוד – וזה חלק מהעניין כשהמרכז הוא הגוף הבוחר. לא שלמפלגות כמו העבודה אין בעיות מהסוג הזה, אבל זה לא דומה. זה לא דומה. וכשאתה יודע שחייך הפוליטיים נתונים בידי אדם אחד, שניים, שלושה, לפעמים אתה עומד חסר אונים. פתאום אתה הופך אותו אדם שיושב מולך, שהוא איש טוב ברוב המקרים, לגאון הדור. 
       
       אני באמת מקווה, אדוני השר, שאתה, שהגורמים שאמורים לטפל בעניין הזה יעשו את מלאכתם נאמנה. תודה.
       
היו"ר חמי דורון:
       
       תודה רבה לחבר הכנסת איתן כבל. אדוני שר המשפטים, בבקשה.
       
שר המשפטים יוסף לפיד:
       
       אדוני היושב-ראש,  שתי מלים על סדרי הבית הזה. הופתעתי מאוד כאשר חבר הכנסת יוסי שריד פנה לנשיאות כדי להעלות לסדר-היום את הנושא של טיפול בבעיית הצאצאים של נספי השואה. הופתעתי, א. כי אני עוד לא ראיתי את יוסי שריד מגלה עניין בנושא חשוב זה; ב. כי מדובר בוועדה שיושבת כבר שלוש שנים, ולכן לא כל כך ברורה לי הדחיפות של העניין, אם כי אני מייחס - - -
       
היו"ר חמי דורון:
       
       סליחה, אדוני השר. האם אדוני מדבר בקשר - - -
       
שר המשפטים יוסף לפיד:
       
       כן, כן, אני יודע. 
       
היו"ר חמי דורון:
       
       אז מה - - -?
       
שר המשפטים יוסף לפיד:
       
       אבל אני שר שרשאי גם להגיד כמה משפטים לא בעניין זה.
       
היו"ר חמי דורון:
       
       לא, לא. סליחה. כי זו ההצעה הבאה לסדר-היום, אני מבין. 
       
שר המשפטים יוסף לפיד:
       
       כן. אבל אני למדתי - ועכשיו אני מגיע לנקודה. נמסר לי שחבר הכנסת שריד עזב את הבית. אז בסך הכול הוא אילץ את הנשיאות - - - 
       
היו"ר חמי דורון:
       
       כן, אבל חבר הכנסת מלכיאור גם - - -
       
שר המשפטים יוסף לפיד:
       
       אז אני לא מדבר עליו. אני מדבר על חבר הכנסת שריד. אם זה חשוב לו, אז שיכבד את הבית בנוכחותו.
       
       ועכשיו לנושא שעליו אנחנו מדברים עכשיו. אני שמח מאוד על ההזדמנות שאני יכול להשיב לדוברים שקדמו לי פה בחיוב, ולומר שאני חושב שכל מה שהם אמרו חקוק בסלע, וזאת גם ההזדמנות לשלוח את ברכתי ליועץ המשפטי לממשלה על ההנחיות שהוא הוציא בנושא זה, בנושא של חשד לשחיתות במרכזי מפלגות, ואני לא אדבר על מפלגה כזאת או אחרת. 
       
       לורד אקטון אמר שהשלטון משחית, ושלטון אבסולוטי משחית באופן אבסולוטי. אפשר לעשות על זה פרפראזה ולומר: שלטון משחית ושלטון ממושך משחית יותר. כי זה קרה למפלגת העבודה, כשהיתה הרבה זמן בשלטון, וזה עכשיו קורה פה ושם גם בליכוד. ואני חושב שההנחיות האלה, שניתנו, שהן הופכות לעבירה פלילית קבלת כסף מטעם חבר מרכז של מפלגה על מנת שישפיע על שר – אני חושב שזה דבר בעתו, זה דבר נכון, את הדבר הזה צריך לחוקק, על הדבר הזה צריך לברך, ומה שראינו היום בנושא זה בכנסת לא היתה הסצנה הכי מכובדת בעולם.
       
       אני לא חושב, אדוני, שיש טעם להעביר את זה למליאת הכנסת או לוועדה, כי אנחנו מיצינו פה את הנושא, ואף  שאני מסכים עם כל מה שנאמר פה, אני מציע להוריד את זה מסדר-היום, עד שנבוא עם מעשה החקיקה ואז תהיה אפשרות לדון בכל העסק. תודה רבה. 
       
היו"ר חמי דורון:
       
       תודה רבה, אדוני השר. חבר הכנסת כבל?
       
איתן כבל (העבודה-מימד):
       
       מסכים.
       
היו"ר חמי דורון:
       
       חברת הכנסת אתי לבני?
       
אתי לבני (שינוי):
       
       רציתי רק לדעת. יש חקיקה שעומדת לבוא?
       
שר המשפטים יוסף לפיד:
       
       אנחנו מכינים. 
       
היו"ר חמי דורון:
       
       מסתפקים בהודעת השר?
       
אתי לבני (שינוי):
       
       נחכה לחקיקה. 
       
היו"ר חמי דורון:
       
       תודה רבה. 
       

הצעה לסדר-היום 
עמדת שר המשפטים באשר לעבודת ועדת החקירה 
הפרלמנטרית בנושא איתור והשבת נכסים של נספי השואה

היו"ר חמי דורון:
       
       הצעות לסדר-היום מס' 4721, 4764 ו-4770: עמדת שר המשפטים באשר לעבודת ועדת החקירה הפרלמנטרית בנושא איתור והשבת נכסים של נספי השואה. חבר הכנסת יוסי שריד - איננו נמצא; חבר הכנסת נסים דהן - אני מניח שהוא צריך להגיע, נכון? חבר הכנסת מיכאל מלכיאור, בבקשה.
       
מיכאל מלכיאור (העבודה-מימד):
       
       כבוד היושב-ראש, כבוד השרים, עמיתי חברי הכנסת, אני, לעומת השר, חושב שמה שקרה השבוע בנושא הכספים של ניצולי השואה ושל יורשיהם זה אכן דבר דחוף מאוד, ואני חושב שכן היה ראוי להעלות זאת לסדר-היום. אני יודע שגם היושבת-ראש של ועדת החקירה רצתה את זה. היא נאלצה לצאת לחוץ-לארץ, לכן היא לא פה עכשיו. אני לכן מעלה את זה כמי - - -
       
שר המשפטים יוסף לפיד:
       
       לא מדובר בניצולי השואה, מדובר בצאצאים של אלה שלא ניצלו בשואה. 
       
מיכאל מלכיאור (העבודה-מימד):
       
       יורשים של אנשים שלא ניצלו בשואה. 
       
שר המשפטים יוסף לפיד:
       
       נכון.
       
מיכאל מלכיאור (העבודה-מימד):
       
       אבל זה קשור גם לנושא של ניצולי השואה, ואני אולי אסביר במה מדובר. אני לא אכנס לכל הסוגיה, כי עוד מעט, בעוד כמה ימים, אמורות להתפרסם המסקנות של ועדת החקירה שאכן עבדה למעלה משלוש שנים, והיתה לי הזכות עכשיו, שנתיים, להשתתף בדיוניה וגם ללמוד טוב את הנושא. הייתי גם אחראי מטעם ממשלת ישראל מול הסדרים שונים ברחבי העולם. 
       
       אני רוצה להגיד: אף שזו לא אותה סוגיה בארץ - זו לא אותה סוגיה, כי אנשים שמו פה את הכסף שלהם ביודעם שזה מקום בטוח מבחינת העתיד לעומת מקומות אחרים, שם בדרך כלל גם גנבו וגם רצחו, כלומר רצחו על מנת לגנוב את החשבונות. ולכן, אי-אפשר להשוות. עם זה, גם במדינות שהיו בצד הנכון של המלחמה – אנגליה ומקומות אחרים – עשו הסדרים. ואנחנו לא יכולים להרשות לעצמנו - כפי שאמר השר לפיד, אכן, בצורה מאוד מדויקת, גם בישיבה פנימית שהיתה פה בשבוע שעבר, אבל גם בעיתונות – שאי-אפשר שמדינת ישראל תהיה המדינה היחידה שהבנקים שלה לא יחזירו את הכסף שמגיע ליורשים של מי שנספו בשואה ולא יכלו, כמובן, להוציא את כספם במשך שנות המלחמה, וכל הסוגיה ידועה. 
       
       אני רוצה לומר שקרה משהו אחר כך. היתה איזו פגישה שהיה עליה הרבה "טרראם" תקשורתי, ואני חושב שחשוב מאוד לדעת מה קרה שם. לפי הדיווח בעיתונות - גם ב-NRG  וגם ב"הארץ", השר לפיד הגיע לאיזה הסדר, ובזה לקח חזרה את כל התוכניות ואת כל הדברים שנאמרו באומץ לב רב מאוד כלפי הציבור, הגיע להסדר שהבנק ישלם איזה סכום כולל לאיזו מטרה – אני בטוח שזו מטרה טובה – ובזה ייגמר כל הסיפור. 
       
       עכשיו, מה שחשוב מאוד להבהיר - ובואו ניקח את זה על הצד החיובי - חשוב מאוד להבהיר, שכל מה שקשור לוועדת החקירה ולמסקנות ועדת החקירה, ואלפי החשבונות שבדקנו במשך שלוש שנים וחצי, כל מה שקשור לזה, זה עומד בעינו, זה ייבדק  ושר המשפטים יתמוך במסקנות, כמו שגם אמר. 
       
       ומעבר לזה, הבנק רוצה - רק שהפרשנות של הבנק היא לא כזאת, וגם היום, עכשיו פורסם, שהבנק הוציא לכל העובדים את מסקנות הפגישה עם שר המשפטים, שהם פטורים מכל מה שהיה קשור לחשבונות, והם ישלמו לפנים משורת הדין סכום גלובלי למטרה טובה של ניצולי שואה, ובזה נגמר כל הסיפור. כך הם כתבו לכל העובדים שלהם, וכך זה התפרסם. חשוב מאוד להעמיד את הדברים על דיוקם. אני בטוח שהכוונות טובות, אבל חשוב גם להבהיר את הדברים. תודה.
       
היו"ר חמי דורון:
       
       תודה רבה, חבר הכנסת מלכיאור. אדוני שר המשפטים, בבקשה.
       
שר המשפטים יוסף לפיד:
       
       אדוני היושב-ראש, אני מודה מקרב לב לחבר הכנסת הרב מלכיאור שהעלה את הנושא החשוב הזה, ועשה את זה בדרכו התרבותית, שכל כך אופיינית לחינוכו הסקנדינבי.
       
       רבותי, אני מרשה לעצמי לומר, שלא הרבה פוליטיקאים בתולדות המדינה עסקו בנושא של השואה, של נספי השואה, של צאצאי נספי השואה, של פליטי השואה, כמוני, מפני שאני עצמי  גם בן של מי שנרצח בשואה, גם נכד של מי שנרצחה בשואה; אני עצמי פליט מגטו. לכן הניסיון הזה להכפיש דווקא את שמי בנושא הזה – לא אתה, הרב מלכיאור – הוא לא בזוי, אלא מגוחך. עם זאת, הואיל והעיתונאים פרסמו מה שפרסמו, אני שמח בהזדמנות זו להסביר מה פה קרה.
       
       הייתי מההתחלה, יחד אתך, חבר הוועדה הזאת, וישבתי בה עד שהתמניתי לשר, ואז לא יכולתי עוד להיות חבר בוועדה. מאז אני שר אני עמל על חקיקת חוק מאוד מורכב ומסובך, שכולו מוקדש לנושא הספציפי הזה, שאומר שכאשר ועדת החקירה, שבראשה יושבת קולט אביטל, תגיע למסקנות שהן בהחלט מחויבות המציאות, החוק הזה יאפשר ליישם את מסקנות הוועדה, כדי שהיא לא תישאר עוד ועדה עם עוד מסקנות שלא יצא מהן כלום.
       
       קולט אביטל, שעשתה עבודה מאוד מאוד חשובה בעניין הזה, במסירות בלתי רגילה ובהצלחה רבה, היא המובילה את המהלך עד לחקיקה, כאשר אני, כשר המשפטים, נכנס לתמונה כדי לממש את מסקנות הוועדה. זה הרקע.
       
       על רקע זה אני עוקב הרבה זמן אחרי האדישות של הבנקים, כשבעיקר מדובר בבנק לאומי, כי הוא היה "בנק אנגלו-פלשתינה" בתקופת המנדט, ולא בוער לו להגיע לכלל תוצאות ומסקנות של הוועדה הזאת.
       
מיכאל מלכיאור (העבודה-מימד):
       
       "אדישות" זאת מלה יותר מדי עדינה.
       
שר המשפטים יוסף לפיד:
       
       עדינה מאוד.
       
       חשבתי שאם אני אתערב בעניין הזה קצת בחוזקה, אני אתן לזה "פוש" לא קטן. בישיבה שגם אתה השתתפת בה אצל יושב-ראש הכנסת, ובנוכחות שר האוצר, ערב אחד, אמרתי: רבותי, אם הבנקים לא יזוזו, אני אקח אתי 50 ניצולי שואה עם טלאי צהוב ונפגין לפני בנק לאומי, ואם יהיה צורך אני גם אעשה מסיבת עיתונאים בניו-יורק נגד בנק לאומי. כמו שצפוי היה, כששר המשפטים אומר דבר כזה, הדבר מהדהד, ולמחרת הוזמנתי לתוכנית טלוויזיה וחזרתי על אותם דברים, ואז העניין התחיל להיות בוער, חשוב ודחוף, וזה מה שרציתי.
       
       שלושת ראשי הבנק ביקשו פגישה דחופה אתי, ועשיתי משגה בכך שלא הזמנתי את קולט אביטל לאותה פגישה וישבתי אתם לבד; הם היו עם עורך-הדין שלהם, עורך-הדין כספי. לא דובר שם בתוצאות הסופיות של עבודת הוועדה, אפילו על הסכום שהם אמרו שהם "אקס גרציה" מוכנים לשלם - לא דיברתי אתם על הסכום, כי הוועדה צריכה לדבר אתם. 
       
       בין החשבונות שם – אני מדבר אליך, הרב מלכיאור, אף שאתה מתמצא יותר מכל אחד אחר – יש חשבונות שהבנק הלאומי בתור בנק אנגלו-פלשתינה העביר לבנקים, כי היהודים הגרמנים והיהודים ממרכז-אירופה נחשבו אזרחים של מדינה עוינת וכספיהם הוחרמו על-ידי הבריטים. חלק מהכסף הזה, חלק קטן, פחות מ-200 תיקים, הוחזר לארץ, ואף אחד לא יודע מה קרה לכסף שהוחזר אז, ורואה-החשבון ברלב, שבדק מטעם הוועדה את החשבונות, גם הוא לא מצא הוכחה שהם שולמו למשפחות של שרידי השואה.
       
       הבנק אומר שהסיבה היחידה שהבריטים החזירו כספים היא שהבנק אמר שהופיע יורש והוא רוצה להחזיר לו את הכסף. לכן ההיגיון של הבנק מחייב שהוא החזיר את הכסף. לבנק אין הוכחה שהוא החזיר את הכסף, ולנו אין הוכחה שהוא לא החזיר את הכסף. מדובר בסכום לא גדול מדי, שתלוי ועומד, של כמה מאות תיקים.
       
שר המדע והטכנולוגיה אילן שלגי:
       
       אצל הבריטים יש רישומים מסודרים מדוע הם החזירו.
       
שר המשפטים יוסף לפיד:
       
       גם לבריטים אין רישום מדויק על דבר מלפני 50 שנה. זה אחד הדברים שמוטלים בספק. יש כ-2,000 תיקים שבהם יש רק רישום של שורה אחת, למשל: יעקב כהן השקיע כסף בבנק בתאריך זה וזה. אפילו רואה-החשבון של הוועדה מסכים שזו לא הוכחה שהכסף הזה נשאר בבנק. אנחנו רק יודעים שמישהו בתאריכים ההם הכניס כסף. אנחנו לא יודעים אם הכסף נשאר או לא נשאר.
       
       פה נכנסתי לתמונה ואמרתי, שהרי אם נצטרך להוכיח שהכספים בחשבונות האלה לא שולמו, זה ייקח נצח, הבנק יכול לקחת אותנו לבית-משפט על כל חשבון וחשבון, וגם הנכדים של הצאצאים לא יקבלו את הכסף. אמרתי: רבותי, הדבר הזה מוטל בספק; אתם צריכים להוכיח את הרצון הטוב שלכם בכך שאתם מוכנים על זה לשלם סכום גלובלי - או לאיזו קרן שקשורה בשואה, או אולי בהמשך ליישום החוק שאני מגלגל עכשיו, שזה ייכנס לאותה קופה. לזה הם הסכימו. אבל ההסכם אתי הוא לא הסכם פורמלי, כי לא הופעתי שם בתור שר המשפטים המוסמך לגמור הסכם אתם בנושא כספי השואה. הופעתי שם כאיש פוליטי שהנושא הזה מעסיק אותו ומטריד אותו מאוד. מה שאמרתי להם הוא, שאם הם מתחייבים על החשבונות שאינם ברורים לשלם סכום גלובלי, אני ארד מן המתקפה שאני מנהל נגדם. זה כל מה שסוכם.
       
מיכאל מלכיאור (העבודה-מימד):
       
       מה לגבי אלפי התיקים שרואי-החשבון כן מצאו? הבנקים רואים את עצמם פטורים מהם.
       
שר המשפטים יוסף לפיד:
       
       תיכף אני אדבר על עוד תיקים.
       
       2,000 התיקים האלה, שאני מדבר עליהם, גם רואה-החשבון לא טוען, אגב גם קולט אביטל לא טוענת שאלה כספים שנמצאים בבנק והוא לא שילם אותם. אלה 2,000 תיקים. אבל כדי שלא ייראה שאני מתערב בעבודתה של הוועדה של קולט אביטל, שאני מאוד מעריך, לא נקבתי בסכום, אמרתי להם: תגמרו עם הוועדה. 
       
       יש עוד דיון, וזה הדיון הנוקב, ואליו בכלל לא התייחסתי, והוא בנושא של כספים שהועברו על-ידי הבנק לאפוטרופוס מטעם המדינה, בערכם הנקוב. דהיינו, הבנק אמר: קיבלתי 1,000 לירות שטרלינג, אז בשנת 1950 ומשהו אני מעביר סכום של 1,000 לירות ישראליות, שלא שוות חלק של 1,000 לירות שטרלינג, שלא נוספה לו אלא ריבית בנקאית, ולא נוספה לו ההצמדה של האינפלציה הגדולה בראשית ימי המדינה. פה טמונים סכומים גדולים, אבל הם בעצם יעיקו על קופת המדינה ולא על קופת הבנק, אלא אם כן המדינה תבוא אל הבנק ותגיד: אני חייבת עכשיו לשלם את זה לצאצאי נספי השואה, אני חייבת לשלם את הסכום המוגדר, אתם, אז, העברתם אלי סכום קטן מדי, ולכן אתם חייבים להגדיל את הסכום הזה, והבנקים מתנגדים לזה באופן נחרץ. הם אומרים שאם זה יתגשם זה יתבטא  במאות מיליוני שקלים. 
       
       פה הוויכוח. לוויכוח הזה לא נכנסתי, בוויכוח הזה לא הבטחתי לא לדבר ולא לשתוק. אמרתי: זה הנושא של ועדת החקירה. כך שכל מה שעשיתי, אמרתי – אשר לחשבונות שאין לגביהם הוכחה, אני אפסיק לצלוף בבנק לאומי אם הוא מתחייב לשלם סכום מכובד, גלובלי, במקום ללכת על כל תיק לבית-המשפט. וגם פה אמרתי: מה הסכום? -  שהוועדה תגיד לכם. זה כל חלקי, ואני אמשיך, אדוני, להיאבק למען הזכויות של כל מי שהיה קשור בהיפגעות בשואה. 
       
מיכאל מלכיאור (העבודה-מימד):
       
       זה לגבי 2,000 תיקים – צריך לבדוק את זה לעומק. אני הבנתי שמצאו את התיקים, מצאו שלא שולם, זה הפך - - - לבריטים, אבל בינתיים - - - 
       
שר המשפטים יוסף לפיד:
       
       אם יש דברים כאלה, חבר הכנסת מלכיאור, זה בוודאי לא היה קשור לדיון שלי עם הבנקים. העיתונאים מקבלים שארית של ידיעה, לא לומדים את הנושא, לא מתעמקים בו, עושים מזה עניין, ותמיד נמצאים  גם פוליטיקאים שמנצלים את ההזדמנות. אני אמשיך להיאבק על זכויות ניצולי השואה וצאצאיהם, נספי השואה וצאצאיהם, כמו שעשיתי כל ימי חיי הבוגרים, כעיתונאי, כחבר הכנסת וכשר. תודה. 
       
       אני מציע להסיר את הנושא הזה מסדר-היום. כאשר יבוא החוק שאנחנו הכנו, נקיים על זה דיון רציני. 
       
היו"ר חמי דורון:
       
       חבר הכנסת מלכיאור, מקובל עליך להסתפק בהודעת השר? 
       
מיכאל מלכיאור (העבודה-מימד):
       
       אני חושב שהיה חשוב אם היינו יושבים יחד עם הוועדה - - -
       
היו"ר חמי דורון:
       
       אני מודה לשר המשפטים, מודה לחבר הכנסת מלכיאור. 

       
הצעה לסדר-היום
חילול בית-כנסת ברמלה על-ידי ערבים על רקע לאומני

       
היו"ר חמי דורון:
       
       אנחנו עוברים להצעה הבאה לסדר-היום של חבר הכנסת אמנון כהן: חילול בית-כנסת ברמלה על-ידי ערבים על רקע לאומני, הצעה שמספרה 4736. משיב סגן השר לביטחון פנים. חבר הכנסת אמנון כהן, בבקשה. 
       
אמנון כהן (ש"ס):
       
       אדוני היושב-ראש, אדוני השר, אדוני סגן השר, חברי חברי הכנסת, השבוע התבשרנו בעיתון "מעריב", כי בעיר רמלה ניסו שלושה נערים ערבים בני 15-16 להצית בית-כנסת על-ידי זריקת בקבוק תבערה, ומשלא הצליחו בפעם הראשונה ניסו בפעם השנייה. נערים אלה נתפסו על-ידי משטרת רמלה והודו במעשה, ואף הוסיפו כי הרקע למעשה הוא  לאומני והיה בכוונתם לבצע הצתות נוספות. 
       
       כאזרח מדינת ישראל וכתושב העיר רמלה ברצוני לציין כי המעשה, מבחינתי, מזעזע ונותן חומר למחשבה. ואני שואל: האם אש השנאה העזה של שכנינו הערבים כלפי היהודים חודרת אל תוככי מדינת ישראל, אל ערביי ישראל, שהם אזרחי מדינת ישראל לכל דבר?  מדינה שהדו-קיום בה הוא טוב בדרך כלל, שערבים ויהודים חיים אלה לצד אלה בשכנות ובכבוד הדדי. ולאלה שלא יודעים - בעיר רמלה, שבה אני גר, יש אוכלוסייה מעורבת של יהודים וערבים, ומאז ותמיד קיימים שכנות טובה ויחסי גומלין טובים, מתוך כבוד והערכה הדדיים, בין התושבים. 
       
       אם כן, אני שואל את עצמי: מה קורה כאן? כיצד הגענו למצב הזה? האם יכולים אנו לומר שתוכנית ההתנתקות שעליה הוחלט בשבוע שעבר כאן, בבית זה, תוכנית חד-צדדית, תוכנית ההתקפלות של מדינת ישראל, הביאה את ערביי ישראל למסקנה שזו השיטה – אם רוצים לגבור על היהודים יש להתישם, ובכל דרך. אם ה"חיזבאללה" בדרום-לבנון, בצפון, והפלסטינים ברצועת-עזה, בדרום, הצליחו להביא את מדינת ישראל לבריחה, מדוע לא לנסות את השיטה הזאת בתוככי מדינת ישראל? 
       
       וכך ערי ישראל, לשיטתם, ייפלו שלל לידי הערבים, שגם היום כבר משתלטים על אדמותינו בתוככי מדינת ישראל, הן בשטחים בדרום והן בצפון הארץ, וכמובן גם במרכז הארץ. ועל כך התרעתי לא אחת כאן, בפני חברי הבית, ולצערי אין פוצה פה ואין מצפצף. 
       
       לצערי, אין זו הפעם הראשונה שהסכסוך הישראלי-הפלסטיני גורם למתיחות ולעוינות גלויה בתוככי מדינת ישראל ואף להתפרצות אלימה כלפי היהודים. על כן יש לראות בחומרה רבה את העובדה שגורמים מנצלים את המצב הפוליטי והביטחוני כדי לתקוף יהודים ורכושם, ויהיה הרכוש אשר יהיה. 
       
       אדוני היושב-ראש, כנסת נכבדה, מנהיגי הטרור בשטחים מנצלים את תמימותם של ערבים בישראל, אשר חיים בשכנות טובה עם היהודים זה עשרות בשנים. אני פונה אל הציבור הערבי בארץ, ובמיוחד אל חברי הכנסת הערבים החברים בבית הזה: אנא, צאו בהסברה אל ערביי ישראל, השקיעו בחינוך ילדיכם כדי לעקור את השנאה כלפי היהודים, אם יש כזאת, ואם אין כזאת – אין ליצור אותה וללבות אותה; לא לפגוע ברכושם של אחרים - לא של ערבים ולא של היהודים. חנכו את הדור הצעיר הערבי לכבוד, לא לשנאה; לחיים בשלווה, לא לאלימות. וכשאני אומר דברים אלה בכוונתי להוקיע תופעות בריונות שכאלה, הן מצד הערבים והן מצד היהודים. בריונות לא תביא אף אחד לשום מקום. 
       
       אמרו חז"ל: "מצווה גוררת מצווה ועבירה גוררת עבירה". יש להביא בחשבון שהיום הערבים מציתים בתי-כנסת. יש לצפות שבאיזה שלב יקומו גם יהודים ובתגובה יציתו מסגדים, ואין לדבר סוף. יש לעצור את ההידרדרות הזאת אחת ולתמיד ומייד. מבני דת הם קדושים לכל הדתות ובכל המדינות, וכל פגיעה שהיא במבנה מקודש איננה מעשה של מה בכך. יש כאן פגיעה קשה מאוד ברגשות המאמינים, ואסור לעבור על כך לסדר-היום. 
       
       אף שכאזרחי מדינת ישראל אנו מתמודדים עם אנשים בעלי תפיסת עולם שונה בנושא המדינה היהודית והשמירה על ארץ-ישראל, חשוב לנו לזכור ולהזכיר שאנחנו לא אנטי ערבים לשמם, אלא אנו מתנגדים בכל תוקף לאלה הפועלים לחתוך ולפגוע בכל דבר יהודי באשר הוא, במדינת ישראל בפרט ובעולם כולו בכלל. 
       
       חשוב לי להדגיש, שכאנשים מכבדי חוק ואוהבי שלום אנחנו לא רוצים להגיע לעימות כלשהו, ובמיוחד לא עם ערביי ישראל. די סבלנו בעקבות מאורעות אוקטובר 2000, שהתחילו באירוע קטן והסתיימו באסון גדול. יש לעשות כל מאמץ כדי להסביר שפגיעה ברכוש ישראלי, ולא כל שכן בדבר מקודש כמו במקרה שלנו, בית-כנסת, לא תהיה עוד. יש להיזהר שמקרה מעין זה לא יהפוך להפקרות. אך אם נגיע למצב של אין ברירה, ולמען שמירה על ערכים יסודיים וחשובים למדינת ישראל, נצטרך להתגבר על טבענו ולהילחם כלביאה השומרת על גוריה כדי לעקור תופעה זו מן השורש.
       
       מכאן אני רוצה באמת לחזק את ידיהם של ראש עיריית רמלה ומפקד תחנת המשטרה במקום, ששוטריה תפסו מייד את אלה שעשו את המעשה. אני מקווה שיפעלו ביחד למיגור התופעה. תודה רבה.
       
היו"ר חמי דורון:
       
       תודה רבה לחבר הכנסת אמנון כהן.  סגן השר לביטחון פנים, חבר הכנסת יעקב אדרי, בבקשה.
       
סגן השר לביטחון פנים יעקב אדרי:
       
       אדוני היושב-ראש, אדוני השר, חברי הכנסת, אכן המקרה הוא חמור ביותר וצריך לגנותו בכל פה ובכל לשון. הצתת בתי-כנסת, מסגדים או כנסיות היא דבר חמור, ורק אנשים נפשעים עושים זאת. אני מאוד מקווה - ותיכף אסביר מה המשטרה עשתה - שדברים כאלה לא יהיו, כי דברים כאלה יכולים להתגלגל, ואכן, חבר הכנסת אמנון כהן, תיארת את הדברים נכון: אם לא נעצור זאת מייד, אנחנו לא יודעים לאן זה יגיע.
       
       ביום שישי האחרון, סמוך לשעה 19:30, נזרקו בקבוקי תבערה לעבר בית-כנסת ברחוב יהושע בן נון ברמלה, שגרמו להצתה בכניסה לבית-הכנסת. גם למחרת היום, בשבת, סמוך לשעה 20:30, נזרקו בקבוקי תבערה לעבר בית-הכנסת הנ"ל, שגרמו לשרפה במקום. 
       
       בעקבות האירועים מונה צוות חקירה מיוחד של תחנת רמלה. אותרו שני עדים לאירועים, אשר מסרו פרטים על חשודים במעשה. בעקבות עדויות אלו אותרו כבר ביום האירוע השני שלושה חשודים, קטינים ערבים. כל החשודים הודו בביצוע המעשים ופירטו את השתלשלות האירועים והסיבות שהביאו אותם לבצעם. אחד החשודים טען כי מדובר במעשה קונדס, ואילו השניים האחרים הודו כי מדובר במעשה על רקע לאומני. 
       
       במהלך השחזור שנעשה עם החשודים נמצאו בזירה ראיות המעידות על כוונתם להמשיך ולזרוק עוד בקבוקי תבערה. היה להם מחסן מוכן עם עוד תחמושת, על מנת להמשיך את המעשים.
       
       בית-המשפט האריך את מעצרם של החשודים. ביום 9 בנובמבר הגישה פרקליטות מחוז המרכז כתב אישום נגדם לבית-משפט השלום ברמלה בגין קשירת קשר לביצוע פשע וניסיון הצתה, וכן בקשה לשחרור בתנאים של מעצר-בית בהרחקה מרמלה, בצירוף הפקדת ערבות ופיקוח הורים.
       
       אין ספק שמדובר באירוע חמור, שבוצע בקור רוח על-ידי שלושה קטינים על רקע לאומני. אכן אירוע מסוג זה עלול לגרום להתלקחות בין יהודים לערבים באזור בתקופה מתוחה מאוד שבה אנו נמצאים. תחנת רמלה ומשטרת מחוז המרכז כולה ערוכות לאירועים של הפרות סדר בערים המעורבות.
       
       חבר הכנסת אמנון כהן, בעקבות האירועים הנ"ל התקיימה הידברות עם הנהגת הציבור הערבי במקום, וסוכם עמם כי הם ייזמו פגישה בין נכבדים ערבים לתושבי השכונה שבה הוצת בית-הכנסת, ובה יביעו את סלידתם מן המעשים ויגנו את המציתים. תודה.
       
היו"ר חמי דורון:
       
       אדוני, תודה רבה. מהי הצעתך? להסתפק?
       
סגן השר לביטחון פנים יעקב אדרי:
       
       אתה מסתפק בהודעה שלי?
       
אמנון כהן (ש"ס):
       
       ועדת הפנים.
       
היו"ר חמי דורון:
       
       אתה רוצה להעביר לוועדת הפנים. חבר הכנסת זאב, אתה רוצה הצעה אחרת? בבקשה.
       
נסים זאב (ש"ס):
       
       אדוני היושב בראש, מובן שהמתח הפלסטיני-הישראלי והסכסוך בהחלט משפיעים על היחסים הפנימיים, וזה יכול להתבטא בהצתת בתי-כנסת וגם בפיגועים. הרי אנחנו יודעים שיותר ויותר ערבים ישראלים מתחברים לטרור הפלסטיני, ואין פה סוד. אבל, כשזה נעשה נגד בתי-כנסת, אני חושב שיש פה עליית דרגה. כלומר, יש פה שנאה שבאמת צריך לטפל בה. אני סומך על המשטרה שעושה כמיטב יכולתה.
       
       אני רק רוצה להעיר, שרמלה ולוד הן ערים בעייתיות מבחינת חברתית, ערים מעורבות של ערבים וישראלים. יש שם הרבה בעיות קשות. לכן, אני רק מבקש בקשה: שיהיו כמה שיותר סיורים כדי למנוע מתחים. אני לא רוצה לדבר על נושא הסמים והפשיעה שם. אבל, שזה יהיה גם בין קבוצות? זה דבר שצריך למנוע. אני לא רוצה לדבר גם במישור היותר עדין, שבנות ישראליות יהודיות הולכות עם ערבים למורת רוחם של ההורים, ומדובר בעשרות רבות.
       
היו"ר חמי דורון:
       
       חבר הכנסת נסים זאב, יש לך דקה.

נסים זאב (ש"ס):
       
       אני חושב שהן עם לבדד ישכון ובגויים לא יתחשב.
       
היו"ר חמי דורון:
       
       תודה רבה. לאן אדוני מציע להעביר את זה?
       
נסים זאב (ש"ס):
       
       לוועדת הפנים.
       
היו"ר חמי דורון:
       
       לא. חבר הכנסת אמנון כהן הציע: ועדת הפנים.
       
נסים זאב (ש"ס):
       
       הוא לא יכול להציע.
       
היו"ר חמי דורון:
       
       נכון. אתה צודק.
       
       אנחנו נצביע: בעד - לוועדת הפנים, ונגד - להסיר. בבקשה להצביע.
       
סגן השר לביטחון פנים יעקב אדרי:
       
       אין לי התנגדות.
       
הצבעה מס' 24
       
בעד ההצעה להעביר את הנושא לוועדה - 7
נגד - אין
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.
       

היו"ר חמי דורון:
       
       בעד - 7, אין מתנגדים ואין נמנעים. אני קובע שההצעה תעבור לדיון בוועדת הפנים של הכנסת.
       
אמנון כהן (ש"ס):
       
       תודה רבה.
       

שאילתות ותשובות
       
היו"ר חמי דורון:
       
       שאילתות ותשובות לסגן השר לביטחון פנים. אדוני סגן השר לביטחון פנים ישיב על שאילתא מס' 1288 של חבר הכנסת מגלי והבה - לפרוטוקול.
       
1288. תלונה בעניין הסגת גבול המקצוע
       
חבר הכנסת מגלי והבה שאל את השר לביטחון פנים
       ביום כ"ד באב התשס"ד (11 באוגוסט 2004):
       
       לשכת עורכי-הדין בחיפה הגישה תלונה במשטרה בעניין הסגת גבול מקצוע עריכת-הדין, לכאורה, מצד הלשכה לסיוע בתביעות קטנות בחיפה, גוף המנוהל, על-פי המידע שנמסר לי, על-ידי גורמים עברייניים ועוסק במתן ייעוץ משפטי. עוד נמסר לי, כי הטיפול בתיק מתעכב מעבר לסביר.
       
       רצוני לשאול:
       
       1. האם נפתחה חקירה בנושא, ואם כן – באיזה שלב היא מצויה?
       
       2. מה הם הגורמים להתארכות החקירה ולעיכובה?
       
       3. מתי אמורה החקירה להסתיים?
       
תשובת סגן השר לביטחון פנים יעקב אדרי:
 (לא נקראה, נמסרה לפרוטוקול)
       
       1-3. החקירה לגבי התלונה בעניין הסגת גבול המקצוע מתנהלת על-ידי המשטרה ועדיין לא הושלמה. הנושא אינו מטופל על-ידי משרד המשפטים, ולכן אין בידי, לצערי, פרטים נוספים כרגע.
       
היו"ר חמי דורון:
       
       עתה, שאילתא מס' 1667, של חברת הכנסת גילה פינקלשטיין: עבודות שירות במכון לרפואה משפטית.
       
       
1667. עבודות שירות
       
חברת הכנסת גילה פינקלשטיין שאלה את השר לביטחון פנים
       ביום ד' בתמוז התשס"ד (23 ביוני 2004):
       
       ב"מעריב" מיום כ' בסיוון התשס"ד, 9 ביוני 2004, פורסם כי אסירים העושים עבודות שירות במכון לרפואה משפטית נשלחו לעבוד בחדר אחסון פורמלין באופן שעלול לגרום להם ללקות במחלות שונות ואף בסרטן. 
       
       רצוני לשאול:
       
       1. האם נכון הדבר?  
       
       2. אם כן – מה הם הנהלים להעסקת אסירים בעבודות שירות?
       
       3. האם קיים מנגנון פיקוח במשרדך, שתפקידו לפקח על סוג העבודות הניתנות לאסירים?
       
סגן השר לביטחון פנים יעקב אדרי:
       
       אדוני היושב-ראש, חברי הכנסת - 1. מדובר בשני אסירים אשר הם בלבד ריצו את עונשם בעבודות שירות במכון לרפואה משפטית, נכון למועד השאילתא. הם הועסקו בעבודה המצוינת בשאילתא פעם אחת בלבד במשך כמחצית השעה. במסגרת זו הם נשלחו להעביר חומר מסוג פורמלין ממכל מרכזי לחבית. העברת החומר נעשתה כשכפפות על ידיהם ומסכות על פניהם. 
       
       המקרה לא היה ידוע לשירות בתי-הסוהר ולא אושר על-ידו בשלב כלשהו. הדבר נעשה שלא באישור. הדבר נודע לשב"ס רק בדיעבד, בעקבות כתבה שהופיעה בעיתון ולאחר בדיקת פרטי האירוע. האסירים ביצעו את העבודה על-פי הוראת מעסיקיהם במכון לרפואה משפטית, אשר כפוף למשרד הבריאות. עובדי השירות הנ"ל הונחו על-ידי שב"ס לאחר המקרה שלא להמשיך ולעבוד עם אותם חומרים ולא בכל עבודה אחרת עם חומרים רעילים.
       
       2. בחוות דעת המועברת לבית-המשפט, האמור להחליט בנושא במסגרת גזר-הדין לגבי כל מועמד לעבודות שירות, מציין השב"ס מהו סוג העבודה שיוטל על עובד השירות, מה כוללת העבודה ומהם תנאי העבודה. בדרך כלל, מדובר בעבודות מסוג אחזקה, שירותים, סיוע ומינהלה. הם אינם אמורים לעסוק בעבודה המצריכה ידע מקצועי כלשהו. עובדי השירות אינם אמורים לעבוד בעבודות שיש בהן סיכון כלשהו, והמעסיקים חותמים על מסמך שלפיו הם מחויבים לבטיחותם של עובדי השירות המועסקים על-ידם. בית-המשפט קובע, במסגרת גזר-הדין, אצל איזה מעסיק יועסק האסיר ומהו סוג העבודה שבו יועסק. במקרה דנן קבע בית-המשפט כי האסירים יועסקו בעבודות מסוגי שירותי מינהלה, אחזקה וסיוע. אסירים אלו הועסקו בעיקר בעבודות גינון ותחזוקה. העבודה שאושרה על-ידי בית-המשפט, אינה כוללת עבודה מהסוג שצוין בשאילתא.
       
       3. בשב"ס יש ממונה על עבודות שירות, שאליו כפופים מפקחים בכל רחבי הארץ. המפקחים עורכים שני ביקורים בחודש לפחות אצל כל עובד שירות לצורך בדיקת עמידתו ועמידת המעסיק בתנאי ההעסקה שנקבעו על-ידי בית-המשפט. אני יכול להגיד לך,ְ שאני מכיר זאת גם מקרוב. כראש עיר לשעבר היו לי עובדי שירות. הם היו נבדקים מפעם לפעם. במסגרת ביקוריהם במקומות ההעסקה משוחחים המפקחים עם העובדים ועם המעסיקים, מוודאים נוכחות עובד השירות בעבודה, בוחנים את סוג העבודה שבה הם מועסקים ואת תפקודם, וכמו כן מטפלים בתלונות מצד המעסיק ומצד עובד השירות ככל שישנן.
       
       המפקח מטעם שב"ס ביקר במכון לרפואה משפטית לצורך ביקורת על עובדי השירות כשלוש פעמים בכל חודש. אשר לשני האסירים נשוא השאילתא, המפקח ערך כמה ביקורות לפני המקרה הנדון. בביקורות הנ"ל נמצא שהאסירים הועסקו במכון בעבודות גינון ותחזוקה ולא נמצאו ממצאים חריגים. 
       
       לעובדי השירות ניתנת גישה ישירה למפקח האחראי מטעם שב"ס, לרבות מספר הטלפון הסלולרי שלו - הפלאפון שלו - למקרה שעולה בעיה כלשהי. במקרה הנדון לא נתקבלה מן האסירים תלונה כלשהי אצל המפקח מטעם שב"ס.
       
       ב"איגרת למעסיק" ששולח השב"ס למעסיקים מובהר במפורש כי האחריות לבטיחות עובדי השירות מוטלת על המעסיק.
       
	עם פרסום הכתבה כמצוין בשאילתא, נבדק הנושא על-ידי המפקח האחראי מטעם שב"ס, בהתאם להנחיית הממונה על עבודות שירות בשב"ס. בעקבות הבדיקה הועברה הנחיה למפקחים להורות למעסיקים, כי עובדי שירות לא יבצעו עבודה עם חומרים רעילים אלא אם כן יינתן אישור בכתב מן המעסיק כי העיסוק בחומרים אלו איננו מסוכן ואינו עלול לגרום נזק כלשהו לבריאות העובד. הנחיה זו הועברה גם למכון לרפואה משפטית. 

	התשובה היא ארוכה מאוד, אבל די מפורטת. 

היו"ר חמי דורון:
       
       תודה רבה. 

רוני בריזון (שינוי):
       
       סגן השר, אני מרשה לעצמי להעיר, שסטודנטים לרפואה עובדים עם פורמלין בלי כפפות ובלי מסכות כל השנה - - -

סגן השר לביטחון פנים יעקב אדרי:
       
       ובכל זאת החמרנו לאור השאילתא.

היו"ר חמי דורון:
       
       חבר הכנסת בריזון, זה מצב חמור. חברת הכנסת פינקלשטיין, יש לך שאלה נוספת? 

גילה פינקלשטיין (מפד"ל):
       
       לא. 

היו"ר חמי דורון:
       
       אני מודה לך. שאילתא 1684, של חבר הכנסת עסאם מח'ול - לפרוטוקול. 

1684. מחסור במיטות לאסירים
       
חבר הכנסת עסאם מח'ול שאל את השר לביטחון פנים
       ביום ד' בתמוז התשס"ד (23 ביוני 2004):
       
       
       ב-30 בדצמבר 2003 הצהירה המדינה בפני בית-המשפט העליון כי 516 אסירים ישנים על הרצפה, ללא מיטות. שטח המחיה של האסיר בישראל 2.5-3 מ"ר, לעומת 7-12 מ"ר במדינות המערב.
       
       רצוני לשאול:
       
       1. כמה אסירים ישנים על הרצפה בכל אחד מבתי-הכלא ובתי-המעצר בישראל?
       
       2. כיצד תובטח מיטה לכל אסיר?
       
       3. כיצד תוקטן הצפיפות בבתי-הכלא ויוגדל שטח המחיה של כל אסיר?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. נכון ליום 11 באוקטובר 2004, לנו 397 אסירים במתקני שב"ס על מזרנים על הרצפה. זוהי ירידה של כ- 46% לעומת המצב לפני כשנתיים - 740.
       
       במועד הנ"ל לנו כל העצורים בשב"ס ובמשטרה על מיטה, וזאת בהתאם להוראות חוק סדר הדין הפלילי (סמכויות אכיפה - מעצרים), התשנ"ו-1996, ובהתאם לצו בג"ץ - 5678/02 - שהוצא בהסכמה ואשר נכנס לתוקפו ביום 1 ביוני 2004.
       
       2-3. יש להדגיש, שבניגוד לעצורים, אשר להם הקנה המחוקק זכות למיטה בחוק המעצרים, הרי שלגבי האסירים אין בחקיקה הוראה מקבילה.
       
       הסיבה לכך ששירות בתי-הסוהר נאלץ להלין כמה מאות אסירים על מזרנים על הרצפה נעוצה במחסור החמור במקומות כליאה הקיים כיום במדינת ישראל. אף שמספר מקומות הכליאה והמעצר בישראל הוגדל באופן משמעותי בשנים האחרונות, התברר כי הצורך במקומות כליאה ומעצר גדול יותר מזה שהיה צפוי על-פי ההערכות, כלומר שלא צפו ולא יכלו לצפות את הגידול הרב במספר העצורים והאסירים בשנים האחרונות. בשנתיים האחרונות חל גידול של כ-2,700 במספר האסירים והעצורים.
       
       במשרד לביטחון הפנים נערכה בחודשים האחרונים עבודת מטה מאומצת לניתוח ולהערכת צורכי הכליאה הצפויים עד לשנת 2007, ועל בסיס עבודת מטה זו מתקיימים דיונים עם האוצר. בתקציב שנת 2005 הוקצה בשלב זה סכום המאפשר הוספה של 1,614 מקומות כליאה עד שנת 2006. 
       
       בנוסף, אושרה כבר לפני למעלה משנה הקמתו של בית-סוהר בניהול פרטי, אשר נמצא כיום בהליכי מכרז וצפוי להיפתח לקראת שנת 2007 ולהביא לתוספת של כ-800 מקומות כליאה.
       
       המשרד לביטחון הפנים פועל במרץ בשנתיים האחרונות להגדלה מסיבית של מקומות הכליאה והמעצר. ממשלת ישראל השקיעה בעניין זה משאבים ניכרים ביותר בשנים האחרונות, בסדר-גודל של מאות מיליוני שקלים, וזאת על אף המצב הכלכלי הקשה בשנים אלה. 

היו"ר חמי דורון:
       
       שאילתא 1717, של חבר הכנסת אילן ליבוביץ – נמצא; מעצר לחקירה של חברת מועצת העיר יבנה. 

1717. ידיעה על מעצר לצורכי חקירה של חברת מועצת העיר יבנה 
       
חבר הכנסת אילן ליבוביץ שאל את השר לביטחון פנים
       ביום י"א בתמוז התשס"ד (30 ביוני 2004):
       
       
       פורסם כי ב-17 ביוני 2004 נעצרה לחקירה, בעקבות כתבה במקומון, חברת מועצת העיר יבנה בחשד לאיומים על חיי ראש העירייה. 
       
       רצוני לשאול:
       
       1. האם הידיעה נכונה? 
       
       2. אם כן - האם הוקם צוות חקירה מיוחד בעניין, ואם כן – מי הורה על הקמתו ומה היו השיקולים לכך?
       
       3. האם יש למשטרה קריטריונים לפתיחה בחקירה ולמעצר או לעיכוב לחקירה של חבר אופוזיציה במועצת עיר, ואם כן – מה הם? 
       
סגן השר לביטחון פנים יעקב אדרי:
       
        1-2.  הידיעה כי חברת מועצת העיר יבנה נעצרה אינה נכונה.
       
       ביום 4 ביוני 2004 התפרסמה כתבה במקומון "זמן דרום", תחת הכותרת "דין רודף". הכתבה נשלחה בדואר אלקטרוני על-ידי יושב-ראש מטה שינוי ביבנה, צביקה עידן - - -

אילן ליבוביץ (שינוי):
       
       היא לא נעצרה לחקירה?

סגן השר לביטחון פנים יעקב אדרי:
       
       לא. 

אילן ליבוביץ (שינוי):
       
       לא, כי אני שלחתי עורך-דין ששחרר אותה מהמעצר - - -

היו"ר חמי דורון:
       
       אדוני, אתה פשוט אינך מודע לעובדות, לחלוטין. 

אילן ליבוביץ (שינוי):
       
       אני חושב שהטעו אותך, אדוני סגן השר. 


סגן השר לביטחון פנים יעקב אדרי:
       
       תראו, אם הטעו אותי - זה חמור מאוד. 

אילן ליבוביץ (שינוי):
       
       - - -

היו"ר חמי דורון:
       
       חבר הכנסת אילן ליבוביץ, אנא. אני אאפשר לך לשאול שאלה נוספת. 

סגן השר לביטחון פנים יעקב אדרי:
       
       הרי אי-אפשר להתווכח עם העובדות. אם הטעו אותי, זה חמור מאוד. אני אבדוק את זה, ואתה תקבל תשובה מוסמכת. מי שהטעה אותי צריך לשלם, כי אני מטעה גם את חברי הכנסת. אבל אלה הדברים שנכתבו. 

אמנון כהן (ש"ס):
       
       - - - כתוב פה 17 ביוני, אתה אמרת משהו אחר. 

אילן ליבוביץ (שינוי):
       
       לא. זה בעקבות כתבה שפורסמה ב-4 ביוני. 

היו"ר חמי דורון:
       
       השאילתא הוגשה בעקבות כתבה. התאריך של הכתבה שנוקב בו סגן השר הוא נכון. 

סגן השר לביטחון פנים יעקב אדרי:
       
       זה בסדר, אילן, אני עונה על השאלה הנכונה. 

אילן ליבוביץ (שינוי):
       
       לא, זה בסדר.

היו"ר חמי דורון:
       
       התשובה אינה נכונה, זה הכול. 

אילן ליבוביץ (שינוי):
       
       התשובה אינה נכונה, כי פשוט האשה היתה במעצר. 

היו"ר חמי דורון:
       
       חבר הכנסת ליבוביץ, אתה תוכל לשאול שאלה נוספת. 

סגן השר לביטחון פנים יעקב אדרי:
       
       אני חוזר: הידיעה כי חברת מועצת העיר יבנה נעצרה אינה נכונה. יכול להיות שהיא נקראה לתחקיר, לשאלות - לא נעצרה. יש הבדל, ואולי את זה כדאי לבדוק. לפעמים קוראים לך להבהרות, לשאלות, אבל זה עדיין לא מעצר. זה עדיין לא מעצר. אז אני מציע ששנינו נבדוק והדברים יתבררו, ואם הטעו אותי - זה חמור מאוד, ואם הטעו אותך - גם זה חמור. 
       
       הכתבה נשלחה בדואר אלקטרוני על-ידי יושב-ראש מטה שינוי ביבנה, צביקה עידן - שאיננו חבר מועצת העיר - אל חברת מועצת העיר מטעם שינוי, רונית ארנפרוינד, בצירוף ההערה: "הוא לא יגמור קדנציה". העתק מהודעת הדואר האלקטרוני נשלח לראש העיר יבנה, אשר הגיש תלונה במשטרה ביום 13 ביוני 2004. בתחנת רחובות נפתח תיק חקירה נגד שולח הדואר האלקטרוני הנ"ל בחשד לעבירת איומים, בשל השילוב בין כותרת הכתבה בעיתון, "דין רודף", לבין ההערה שהוספה "הוא לא יגמור קדנציה". החשוד עוכב לחקירה לאחר חיפוש בביתו ונחקר באזהרה. בסיום חקירתו שוחרר בתנאים מגבילים. חברת מועצת העיר הנ"ל נחקרה כעדה. 
       
       על החקירה לא הופקד צח"מ - צוות חקירה מיוחד. עם זאת, לאור הנחיות אגף החקירות במשטרה, שעל-פיהן יש לתת עדיפות גבוהה ביותר לחקירה ולתביעה בגין תלונות על איומים ואלימות כנגד עובדי ציבור - ואני מכיר את העניין מקרוב - החליט קצין אגף חקירות שפלה, כי החקירה תנוהל על-ידי "מאגר חוקרים" שפלה, המיומן בחקירות בעלות רגישות ציבורית.
       
       3. חבר הכנסת ליבוביץ, התשובה שלילית. חוקים שונים בישראל קובעים, כי לא תיפתח חקירה פלילית נגד ראש ממשלה, שופט, דיין או קאדי, אלא בהסכמת היועץ המשפטי לממשלה. כמו-כן מעניק החוק לראש הממשלה, לשרים, לסגני שרים ולחברי כנסת חסינות מפני מעצר, חיפוש והעמדה לדין, בסייגים מסוימים, כל עוד לא הוסרה חסינותם בהליך מיוחד של הכנסת, וכולנו מכירים את הנושא. גם בעניין נשיא המדינה נקבעו הוראות שונות בחוק. 
       
       בעקבות האמור, נקבעו באגף החקירות של המשטרה הנחיות מיוחדות לעניין חקירת "אישים חשובים", שמניתי אותן. בהנחיות מוטלת, בין היתר, חובת דיווח לראש אגף החקירות כדי שיאשר הוא, או מפכ"ל המשטרה, או היועץ המשפטי לממשלה, לפי העניין, את המשך ואופן הטיפול החקירתי.
       
       בהגדרת "אישיות חשובה" נכללו גם ראשי רשויות מקומיות וסגניהם, אשר פתיחה בחקירה נגדם טעונה אישור מוקדם של ראש אגף החקירות. חברי מועצות של רשויות מקומיות מן הקואליציה או מן האופוזיציה אינם נכללים בהגדרה הזאת, ועל כן אין נהלים מיוחדים בעניין חקירתם או מעצרם. זאת אומרת, חברי מועצה יכולים להיחקר, אין שום מגבלה. המגבלות חלות על האנשים שמניתי. 

היו"ר חמי דורון:
       
       שאלה נוספת, חבר הכנסת ליבוביץ.

סגן השר לביטחון פנים יעקב אדרי:
       
       אגב, אני מבין מהעניין - אני חייב להגיד לך, שבלי לבדוק אני מבין שהיא נקראה למתן עדות, נשאלה שאלות. 

היו"ר חמי דורון:
       
       ממש לא, אדוני סגן השר - - -

אילן ליבוביץ (שינוי):
       
       אדוני סגן השר, רק כדי שנדייק בעובדות, מכיוון שאני טיפלתי באותו יום - - -

סגן השר לביטחון פנים יעקב אדרי:
       
       אני אומר את זה מהניסיון שלי בעניין. 

אילן ליבוביץ (שינוי):
       
       מכיוון שאני טיפלתי באותו יום בהשגת עורך-דין כדי שיגיע לתחנת משטרת רחובות, האשה נעצרה - לרבות המחשב שלה בבית שנתפס ונלקח. היא לא נקראה - - -

סגן השר לביטחון פנים יעקב אדרי:
       
       יכול להיות שהוחרם הציוד על-פי צו של בית-המשפט, זה משהו אחר. השאלה אם היא נעצרה, זאת השאלה שלי. 

אילן ליבוביץ (שינוי):
       
       היא נעצרה, הם ביקשו ערבות עבור שחרורה. היא נדרשה לחתום, עד כמה שאני יודע, על ערבות לשחרורה. המחשב שלה הוחזר אליה אחרי כמה שבועות, אם לא חודשים. עד כמה שאני יודע לפחות המשטרה השבוע סגרה, דרך אגב, את התיק. היא קיבלה הודעה השבוע שהמשטרה סגרה את התיק. 
       
       אני רוצה לשאול שתי שאלות בעניין הזה. האם אתה יודע אם המשטרה בדקה אם התלונה לא היתה תלונה קנטרנית, על-ידי ראש העיר? שאלה שנייה - - -

סגן השר לביטחון פנים יעקב אדרי:
       
       בכל זאת, גם אם התלונה קנטרנית - זכותו. הוא הגיש את התלונה, היא צריכה להיבדק, אין מה לעשות. 

אילן ליבוביץ (שינוי):
       
       האם אתם בדקתם את הקשרים בין ראש העיר לבין מפקד המשטרה? עד כמה שאני יודע, שני האנשים האלה הם שכנים, הם גרים בבתים צמודים, ואני הייתי בודק גם את זה. כשפותחים בחקירה נגד חבר מועצת עיר סתם ככה על כתבה, כשבכתבה עצמה מי שיקרא אותה כתוב שמי שרודף זה ראש העיר רודף את חברת המועצה, וזו היתה הכותרת: "דין רודף", ראש העיר בתוכן הכתבה רודף את חברת המועצה. 

סגן השר לביטחון פנים יעקב אדרי:
       
       חבר הכנסת אילן ליבוביץ, אתה מדבר מתחושות ואתה חושב שהוא רודף. המשטרה לא יכולה להתייחס לזה שהוא שכן שלה או שהוא גר בקרבתה. 

אילן ליבוביץ (שינוי):
       
       - - - הוא שכן - - -

סגן השר לביטחון פנים יעקב אדרי:
       
       רבותי, ראש העיר - מותר לו, אני מוכרח להגיד לך - - -

היו"ר חמי דורון:
       
       למען הגילוי הנאות ראוי היה שמפקד אותה תחנה לפחות יבוא ויאמר ויצהיר ויסביר - - -

סגן השר לביטחון פנים יעקב אדרי:
       
       שהוא שכן - אין שום קשר.

היו"ר חמי דורון:
       
       זה לא סתם שכן.

סגן השר לביטחון פנים יעקב אדרי:
       
       אני מצטער. 

היו"ר חמי דורון:
       
       אדוני סגן השר, אני חייב לומר לך משהו בעניין הזה.

סגן השר לביטחון פנים יעקב אדרי:
       
       אני לא מקבל את דעתך, מה לעשות. 

נסים זאב (ש"ס):
       
       מישהו בדק מה היחסים בין אולמרט למשטרה כשהוא הגיש - - - נגד יצחקי?

היו"ר חמי דורון:
       
       חבר הכנסת נסים זאב, אתה לא בזכות דיבור. 
       
       אני חייב לומר לך, אדוני - אתה היית גם ראש רשות, אז אתה מכיר את יחסי הגומלין שנוצרים בין מפקדי תחנות לבין ראשי הרשויות. לצערי הרב, אני מתכוון להעלות בהקדם - גם בוועדה לביטחון פנים, ועדת המשנה של ועדת הפנים - את הנושא הזה מכמה וכמה היבטים, לרבות הנושא המדויק הזה שעלה פה בשאילתא, ולהביא לדיון גם אותם חברי מועצה שנפגעים מפני שיש מערכת יחסים לא בריאה - לא בריאה - בין מפקדי תחנות לבין ראשי רשויות. 

סגן השר לביטחון פנים יעקב אדרי:
       
       אני מצטער, אבל אני לא יכול לדבר על תחושות, וגם המשטרה מתייחסת אך ורק לעובדות. גם חבר הכנסת זאב בוים, שהיה ראש עיר בקריית-גת, וגם אני, סבלנו מהעניינים האלה. הגישו תלונות והמשטרה חקרה, אין מה לעשות. יש מערכת בתוך העירייה, כנראה המערכת היא לא הכי בריאה וכל אחד שם מתלונן על האחר. הדברים נבדקים והמשטרה פועלת רק על-פי עובדות. 

אילן ליבוביץ (שינוי):
       
       - - - בין תלונה לבין מעצר יש מרחק.

סגן השר לביטחון פנים יעקב אדרי:
       
       לגבי הנושא של החקירה - אם היא נעצרה או לא - זה ייבדק. 

היו"ר חמי דורון:
       
       אדוני סגן השר, אני באמת מציע שתבדוק את זה לעומק.

סגן השר לביטחון פנים יעקב אדרי:
       
       אמרתי שאני אבדוק את זה.

היו"ר חמי דורון:
       
       הנתונים שמסרת כאן, על-פי הידוע גם לי הם אינם מדויקים. 

זאב בוים (הליכוד):
       
       אדוני היושב-ראש - - -

היו"ר חמי דורון:
       
       כן, בבקשה, סגן שר הביטחון. 

זאב בוים (הליכוד):
       
       ברשותך, הערה לסדר. יש בכל זאת כללים כלשהם למוסד הזה שנקרא שאילתות. לפעמים חורגים בזה, אבל אני חושב שכאשר היושב-ראש מוסיף לחגיגה הזאת, זה לא נכון. 
     
היו"ר חמי דורון:
       
       אני מקבל את הערתך. 

זאב בוים (הליכוד):
       
       נראה לי שפה גולשים מעל ומעבר. 

היו"ר חמי דורון:
       
       מקבל את הערתך, סגן השר. 

סגן השר לביטחון פנים יעקב אדרי:
       
       הנושא ייבדק בכל מקרה.

1718. ידיעה על הצבת צלפים בעת פינוי מאחזים
       
חבר הכנסת נסים זאב שאל את השר לביטחון פנים
       ביום י"א בתמוז התשס"ד (30 ביוני 2004):
       
       פורסם, כי לפי נוהל חדש מוצבים צלפים חמושים בכדורים חיים סביב מאחזים בעת פינוי, וכי לאחרונה פנתה אליך רכזת זכויות האדם ביש"ע במכתב ובו שאלות והשגות. 
       
       רצוני לשאול:
       
       1. האם הידיעות נכונות? 
       
       2. אם כן - מדוע שונה הנוהל?
       
       3. האם נענתה פנייתה של רכזת זכויות האדם ביש"ע כאמור?
       
סגן השר לביטחון פנים יעקב אדרי:
       
       1-2. אין מדיניות ואין נוהל שעל-פיהם יוצבו צלפים חמושים בנשק חם מול מתיישבים בעת פינוי מאחזים, ואין כל כוונה לעשות שימוש בצלפים נגד המפונים. אני לא יודע לפעמים מאיפה הדברים באים, למה מרחיקים לכת כל כך, וכולם מלבים דברים שלא קיימים בכלל. אומר לך את זה אדם שקרוב מאוד לכל הדיונים בנושא ההתנתקות. אני מציע מאוד מאוד להיזהר. בתי-סוהר פתחו כבר בענישה קולקטיבית, ועכשיו צלפים. 
       
       ככלל, פעולות הפינוי מתבצעות כשהשוטרים המפנים אינם נושאים על גופם כלי נשק כלשהם. 
       
       הפינויים נעשים בסמוך לכפרים ערביים ובמקומות שבהם יש חשש שריכוז כוחות ביטחון גדולים במקום אחד עלול להביא לניסיונות לפגוע בהם. מסיבה זו מלווים הכוחות בתנועתם למקום הפינוי באבטחת אמת על-ידי קבוצת נושאי נשק, וזאת לצורך מתן מענה הגנתי מיידי במקרה הצורך, מפני איומים פח"עיים.
       
        3. הפנייה נענתה על-ידי השר צחי הנגבי ביום 7 ביולי 2004. 
       
היו"ר חמי דורון:
       
       האם יש שאלה נוספת? 

נסים זאב (ש"ס):
        
       אני יודע שאני לא חייב גם להגיש שאילתא. אני רוצה לשאול: האם המשטרה בעצם קבעה מדיניות? הלוא הפינויים יהיו להם רמות שונות – יהיה יישוב שקצת יותר יתנגד ואולי יהיה יותר אלים. האם המשטרה ערוכה באמת לכך שלא יקרה חס וחלילה מצב של פגיעה במתיישבים?

סגן השר לביטחון פנים יעקב אדרי:
       
       בהחלט כן. המשטרה ערוכה, והכוחות האלה שיהיו נושאי נשק נועדו אך ורק לאבטח שאם, חלילה, יהיו גורמים עוינים או חבלניים, יהיה מי שגם יפעיל את הנשק. אבל זה ודאי לא מכוון נגד המתנחלים. 

       
1734. אכיפת חוק הכשרות
       
חבר הכנסת מאיר פרוש שאל את השר לביטחון פנים
       ביום י"א בתמוז התשס"ד (30 ביוני 2004):
       
       פורסם, כי בממרח "פונדו שוקולד", המשווק על-ידי חברת "עלית" כ"פרווה", נמצאו מרכיבי חלב, הממצאים אושרו גם על-ידי בדיקת מעבדה שנעשתה במשרד הבריאות. נוסף על בעיית הכשרות, יש גם סכנה בריאותית למי שאלרגים למוצרי חלב.
       
       רצוני לשאול:
       
       האם משרדך אוכף את חוק הכשרות?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       משטרת ישראל חוקרת עבירות על חוק איסור הונאה בכשרות, התשמ"ג-1983, בשיתוף פעולה עם משרד הדתות הממונה על אכיפת חוק זה.
       
       בעניין שבנדון הוצא נוהל משטרתי, המסדיר את אופן הטיפול בתלונות בנושא הונאה בכשרות ומתווה קווים מנחים באילו מקרים תפתח המשטרה בחקירה ובאילו מקרים תטופל ההונאה על-ידי משרד הדתות, וזאת לאור הנחיות היועץ המשפטי לממשלה בנושא.
       
       יש לציין, כי בתקנות העבירות המינהליות (קנס מינהלי - איסור הונאה בכשרות), התשנ"ב-1992, נקבע כי עבירות לפי חוק איסור הונאה בכשרות הן עבירות מינהליות, אשר בגינן ניתן להטיל קנס בדרך מינהלית.
       
       על-פי הנחיית היועץ המשפטי לממשלה, על המשטרה לערוך הבחנה בין מקרים שונים של הונאה בכשרות, על-פי טיב החשדות וחומרתם, ובתלונות המבססות חשדות חמורים להונאה בכשרות יש לשקול, בנסיבות המתאימות, פתיחה בחקירה והגשת כתבי-אישום, מטעמים שיירשמו.
       
       יצוין כי עובדי משרד הדתות, הממונים על אכיפת חוק איסור הונאה בכשרות, התשמ"ג-1983, תפקידם לפקח על העמידה בתנאי הכשרות, על-פי דין תורה, בבתי-עסק אשר קיבלו תעודת הכשר מאת הרבנות. פיקוח זה כולל איסור הונאה בבתי-אוכל, הונאה בייצור, הונאה במכירה, הונאה בשחיטה.
       
       המשטרה מסייעת לפקחי משרד הדתות על-פי הצורך.  
       


1737. ידיעה על הצבת צלפים בעת פינוי מאחזים
       
חברת הכנסת נעמי בלומנטל שאלה את השר לביטחון פנים
       ביום י"א בתמוז התשס"ד (30 ביוני 2004):
       
       
       הובא לידיעתי, כי המשטרה החליטה להציב צלפים חמושים בנשק חם מול מתיישבים בעת פינוי מאחזים.
       
       רצוני לשאול:
       
       1. האם אכן כך הם פני הדברים?
       
       2. אם כן – מדוע?
       
       3. מה היא עמדת משרדך בנושא הצבת צלפים מול אוכלוסייה אזרחית המיועדת לפינוי?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-3. אין מדיניות ואין נוהל שעל-פיהם יוצבו צלפים חמושים בנשק חם מול מתיישבים בעת פינוי מאחזים, ואין כל כוונה לעשות שימוש בצלפים נגד המפונים.
       
       פעולות הפינוי, ככלל, מתבצעות כשהשוטרים המפנים אינם נושאים על גופם כלי נשק כלשהם. הפינויים נעשים בסמוך לכפרים ערביים ובמקומות שבהם יש חשש שריכוז כוחות ביטחון גדולים במקום אחד עלול להביא לניסיונות לפגוע בהם. מסיבה זו מלווים הכוחות בתנועתם למקום הפינוי באבטחת אמת על-ידי קבוצת נושאי נשק, לצורך מתן מענה הגנתי מיידי במקרה הצורך, מפני איומים פח"עיים. 
    
1745. עיכוב נהגים במעבר קרני
       
חבר הכנסת אחמד טיבי שאל את השר לביטחון פנים
       ביום י"א בתמוז התשס"ד (30 ביוני 2004):
       
       פנו אלי נהגי משאיות ערבים רבים מישראל בתלונה על עיכובם במעבר קרני ומניעתם מהעברת סחורה דרך המעבר. הנהגים טוענים גם שמשטרת התנועה מגבירה את נוכחותה באזור המעבר ונותנת דוחות בצורה מופרזת. 
       
       רצוני לשאול:
       
       1. האם הפרטים נכונים?
       
       2. אם כן – מה ייעשה למניעת התופעה?
       
       3. האם משרדך נתן הוראות חדשות להנהלת המעבר ולמשטרת התנועה באזור, ואם כן – מה מטרתן?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-3. במעבר קרני נמצאת נקודת משטרה שבה מוצבים שוטרי מרחב שמשון - תחנת ארז. תפקיד השוטרים במקום להעניק שירותי משטרה למשתמשים במעבר. במסגרת תפקידם אוכפים השוטרים, בין היתר, גם עבירות תנועה המתבצעות באזור, כמו בכל רחבי מדינת ישראל.
       
       עם זאת, כל פעילות נגד אוכלוסייה זו או אחרת של נהגים מתבצעת בהתאם להערכת מצב ארצית ואזורית.
       
       נושא עיכוב הסחורות במעבר קרני הוא בסמכות טיפול רשות שדות התעופה במשרד התחבורה.
       
       
1750. עבודות שירות במכון לרפואה משפטית 
       
חבר הכנסת אברהם הירשזון שאל את השר לביטחון פנים
       ביום י"א בתמוז התשס"ד (30 ביוני 2004):
       
       פורסם כי אסירים המרצים עבודות שירות במכון לרפואה משפטית באבו-כביר נשלחו למזוג לצנצנות את החומר פורמלין, שעלול לגרום לאסתמה, לקשיי נשימה, לדלקות בעור ואפילו לסרטן.
       
       רצוני לשאול:
       
       1. האם הידיעה נכונה? 
       
       2. אם כן - מדוע נשלחו למשימה מסוכנת אסירים המרצים עבודות שירות ולא אנשי מקצוע? 
       
       3. האם המצב טופל?
       
       4. אילו לקחים הפיק המשרד בעקבות האירוע הנ"ל?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. מדובר בשני אסירים אשר הם בלבד ריצו את עונשם בעבודות שירות במכון לרפואה משפטית, נכון למועד השאילתא. הם הועסקו בעבודה המצוינת בשאילתא פעם אחת בלבד במשך כמחצית השעה. במסגרת זו הם נשלחו להעביר חומר מסוג פורמלין ממכל מרכזי לחבית. העברת החומר נעשתה כשכפפות על ידיהם ומסכות על פניהם.
       
       2. האסירים ביצעו את העבודה על-פי הוראת מעסיקיהם במכון לרפואה משפטית, אשר כפוף למשרד הבריאות. המקרה לא היה ידוע לשירות בתי-הסוהר, ולא אושר על-ידו בשלב כלשהו. הדבר נודע לשב"ס רק בדיעבד, בעקבות כתבה שהופיעה בעיתון ולאחר בדיקת פרטי האירוע.
       
       3. עובדי השירות הנ"ל הונחו על-ידי שב"ס לאחר המקרה שלא להמשיך ולעבוד עם אותם חומרים ולא בכל עבודה אחרת עם חומרים מסוכנים.
       
       4. הועברה הנחיה למפקחים על עבודות שירות מטעם שב"ס להורות למעסיקים כי עובדי שירות לא יבצעו עבודה עם חומרים רעילים, אלא אם כן יינתן אישור בכתב מן המעסיק כי העיסוק בחומרים אלו אינו מסוכן ואינו עלול לגרום נזק כלשהו לבריאות העובד. הנחיה זו הועברה, כמובן, גם למכון לרפואה משפטית. ירועננו הנהלים הנוגעים לעבודה מול המעסיקים ותפורט ביתר הרחבה אחריות המעסיקים לבטיחות העובדים בהתאם לחוק.
       
       
1756. גנבת ספרי תורה באשדוד
       
חבר הכנסת אמנון כהן שאל את השר לביטחון פנים
       ביום י"ח בתמוז התשס"ד (7 ביולי 2004):
       
       פורסם, כי שני ספרי תורה נגנבו לאחרונה מבית-הכנסת "אוהל אברהם" באשדוד, וכי צוות חוקרי משטרת אשדוד פתח בחקירה. 
       
       רצוני לשאול:
       
       1. האם הידיעות נכונות? 
       
       2. אם כן - מה העלתה החקירה עד כה?
       
       3. כמה ספרי תורה נגנבו בשנים 2000-2004?
       
       4. כמה מהם נמצאו וכמה גנבים הועמדו לדין?
       
סגן השר לביטחון פנים יעקב אדרי:
       
       1. התשובה חיובית.
       
       2. בבדיקה של טכנאי המעבדה לזיהוי פלילי לא נמצאו טביעות אצבע במקום. בשלב זה נסגר התיק בעילה של "עבריין לא נודע" (על"ן), שכן אין בידי המשטרה כיווני חקירה או חשודים בעבירה.
       
       3-4. הנתונים הסטטיסטיים שבידי המשטרה מתייחסים למספר התיקים שנפתחו בגין גנבות ספרי תורה. לאור האמור ייתכן, כמו במקרה בשאילתא, שנגנבו כמה ספרי תורה באותו אירוע אך נפתח תיק חקירה אחד בנושא. כמו-כן אין מידע סטטיסטי במאגר המשטרתי הממוחשב לגבי מספר ספרי התורה הגנובים שנמצאו.
       
       בשנת 2000 נפתחו 24 תיקי חקירה בגין גנבת ספרי תורה. בשלושה תיקים אותר חשוד ובתיק אחד הוגש כתב אישום; בשנת 2001 נפתחו ארבעה תיקים, אולם באף אחד מהם לא אותר חשוד; בשנת 2002 נפתחו שישה תיקים, אך לא אותרו בהם חשודים; בשנת 2003 נפתחו חמישה תיקי חקירה, אך לא אותרו חשודים כלשהם; בחודשים ינואר עד ספטמבר 2004 נפתחו חמישה תיקי חקירה, אך לא אותרו חשודים. לא קל לאתר חשודים בנושאים האלה. 

היו"ר חמי דורון:
       
       שאלה נוספת לחבר הכנסת אמנון כהן. 
       
אמנון כהן (ש"ס):
       
       אדוני סגן השר, תודה רבה על התשובות. הייתכן שארבע-חמש שנים נפתחים תיקים ולא תופסים חשודים? אולי צריך לשנות את התפיסה, לשנות משהו? יכול להיות שאותה חוליה עוברת בכל הארץ, "עושה את המכה" שלה, מוכרת וממשיכה הלאה. צריך לחשוב על משהו אחר. לא יכול להיות שארבע-חמש שנים פותחים תיקים ולא תופסים שום דבר. 

סגן השר לביטחון פנים יעקב אדרי:
       
       כנראה הגנבים של ספרי התורה מאוד מיומנים. אלה כנראה אנשים מאוד מיוחדים, שעוסקים בעיסוק מאוד מיוחד, שמצער את כולנו. אבל אני מאוד מקווה שברגע שיתפסו את החוליה הראשונה, ממילא זה יפתור הרבה מאוד מהבעיות שהיו במשך השנים. 

1780. שידול בני נוער להמרת דת 
       
חבר הכנסת מאיר פרוש שאל את השר לביטחון פנים
       ביום י"ח בתמוז התשס"ד (7 ביולי 2004):
       
       
       נודע לי, כי במועדון "ג'אם" בירושלים מתקיימים פעילות מיסיונרית ושידול בני-נוער להמרת הדת, וכי בעבר, בעקבות תלונות שהוגשו למשטרה על-ידי אמו של אחד מבני-הנוער, הודה הפעיל, אך המשטרה סגרה את התיק.
       
       רצוני לשאול:
       
       1. האם הפרטים האלה נכונים?
       
       2. מה ייעשה בנדון?

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-2. בתאריך 29 באפריל 2003 הגישה אמו של קטין, בן 16.5, תלונה בתחנת ציון על כך שבחודשים מרס-אפריל 2003 ניסו, במהלך בילוי במועדון "ג'אם" בירושלים, להשפיע על בנה הקטין להמיר את דתו לנצרות. החשד נפל על שני מנהלי המועדון. 
       
       לאחר חקירת התלונה נסגר התיק על-ידי המשטרה מחוסר עניין לציבור, לאחר אזהרת החשוד.
       
       המתלוננת, אמו של הקטין הנ"ל, הגישה ביום 16 ביולי 2003 ערר על החלטת הסגירה ליועץ המשפטי לממשלה. ביום 16 בדצמבר 2003 החליטה פרקליטות המדינה לקבל את הערר במובן של השלמת החקירה בתיק והעמדה לדין בהתאם לממצאים. בעקבות החקירה הנ"ל חידשה המשטרה את החקירה בתיק וביצעה פעולות חקירה במישורים שונים, כמתחייב. בתום החקירה קבעה המשטרה, כי יש תשתית ראייתית מספקת להעמדת החשודים לדין בגין תלונת אם הקטין הנ"ל ויש בכך עניין לציבור. החקירה לא הניבה ראיות על קטינים נוספים שהושפעו על-ידי החשודים ועל-ידי אחרים במועדון להמיר את דתם. 
       
       המלצת המשטרה לא נתקבלה על-ידי הפרקליטות. ביום 10 באוגוסט 2004 החליטה מנהלת תחום העררים בפרקליטות המדינה לסגור את התיק שבנדון מחוסר עניין לציבור. ההחלטה נסמכה, בין השאר, על העובדה שלא נמצאו ראיות המצביעות על תופעה רחבה של שידול קטינים על-ידי החשודים שבנדון להמרת דת, שלא בהסכמת הוריהם. 
       
1787. חקירת זיופים בכשרות
       
חבר הכנסת נסים דהן שאל את השר לביטחון פנים
       ביום י"ח בתמוז התשס"ד (7 ביולי 2004):
       
       
       לפני כמה שנים קבע היועץ המשפטי לממשלה, שיש לראות בזיוף הכשרים עבירות פליליות ולהעמיד לדין את החשודים, ולא להסתפק בקנסות מינהליים מטעם הרבנות.
       
       רצוני לשאול:
       
       1. כמה תלונות הוגשו נגד זייפני כשרות בכל אחת מהשנים 1999-2004? 
       
       2. כמה מהן נחקרו?
       
       3. בכמה מהן הועמדו החשודים לדין ובאילו מקרים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. בשנת 1999 נפתחו שישה תיקי חקירה בגין חוק איסור הונאה בכשרות, התשמ"ג-1983; בשנת 2000 נפתחו חמישה תיקים; בשנת 2001 נפתחו עשרה תיקים; בשנת 2002 נפתחו חמישה תיקים; בשנת 2003 נפתחו שני תיקים; בשנת 2004 - עד חודש יוני כולל - נפתחו שני תיקים. 
       
       2. כל התיקים הנ"ל נחקרו או שעדיין נמצאים בחקירה.
       
       3. מתוך התיקים של שנת 1999 – בשלושה תיקים הוגש כתב אישום והחשודים הורשעו; שני תיקים נסגרו בעילה של חוסר אשמה, ותיק נוסף הועבר לטיפול משרד הדתות. מתוך התיקים של שנת 2000 - תיק אחד עדיין בחקירה; תיק אחד הועבר לטיפול משרד הדתות, ושלושה תיקים נסגרו מחוסר עניין לציבור. מתוך התיקים של שנת 2001 - שמונה תיקים נסגרו מחוסר עניין לציבור; תיק אחד הועבר ליחידת התביעות לבחינת הגשת כתב-אישום נגד החשוד, ותיק נוסף הועבר לטיפול משרד הדתות. מתוך התיקים של שנת 2002 - ארבעה תיקים הועברו לטיפול משרד הדתות, ותיק אחד נסגר מחוסר עניין לציבור. מתוך התיקים של שנת 2003 - תיק אחד נסגר בשל חוסר ראיות, ותיק שני נסגר מחוסר עניין לציבור, עקב העובדה שהחשוד עזב את הארץ. מתוך התיקים של שנת 2004 - תיק אחד נסגר כיוון שלא אותר החשוד, והתיק השני עדיין נמצא בחקירה.
       
       יש לציין, שעל-פי הנחיות המשטרה, במקרים שבהם יש חשד לזיוף חתימה או חותמת של תעודת הכשר, כגון שימוש בשמו של אדם ו/או מוסד ללא רשות, וכן במקרים של חשד למרמה, נחקרות התלונות על-פי סעיפי המרמה והזיוף הרגילים שבחוק העונשין. נתונים על תיקים אלו לא ניתן לקבל מן המערכת הממוחשבת, שכן אין קיטלוג של עבירות הזיוף והמרמה השונות בהקשר של כשרות דווקא.
       
1788. פעילות פלילית בשכונת נחלאות בירושלים
       
חבר הכנסת נסים זאב שאל את השר לביטחון פנים
       ביום י"ח בתמוז התשס"ד (7 ביולי 2004):
       
       פורסם, כי אחרי 15 שנה של פריחה ותדמית חיובית, שבים הנרקומנים וגורמים פליליים לרחובות שכונת נחלאות בירושלים. 
       
       רצוני לשאול:
       
       1. האם הידיעה נכונה? 
       
       2. אם כן - כיצד יובטח ביטחונם של תושבי השכונה?
       
סגן השר לביטחון פנים יעקב אדרי:
       
       1. בעת האחרונה אובחנה עלייה מסוימת בפעילות הפלילית באזור שכונת נחלאות בירושלים, אולם המתואר בשאילתא ובכתבה שצורפה אליה יש בו מן ההגזמה.
       
       2. מפלג הסמים של היחידה המרכזית במשטרת מחוז ירושלים מקיים פעילות מתמדת באזור הנ"ל. לאחרונה הופעל באזור סוכן סמוי, אשר הפליל שישה סוחרי סמים שפעלו בו, וזאת נוסף על ימי פעילות ומעצר חשודים בסחר בסמים באופן שוטף. 


היו"ר חמי דורון:
       
       שאלה נוספת לחבר הכנסת נסים זאב.

נסים זאב (ש"ס):
       
       שכונת נחלאות קרובה ללבי. אשתי נולדה בשכונה הזאת, ואני מכיר אותה הרבה שנים, מילדות, מקטנות. גדלנו שם. אני רוצה לומר לך, אדוני סגן השר, בסך הכול זו שכונה מאוד שקטה. עד שהעירייה ומשרד השיכון שיקמו את השכונה הזאת, וברוך השם, היא התחילה לעמוד על הרגליים, אי-אפשר שכל ההשקעה הגדולה והעיצוב התדמיתי של השכונה הזאת ייפגעו מכך שבאים לאחרונה כל מיני אנשים מפוקפקים ונרקומנים. גם אלה שגרים שם, "היפיס" למיניהם, שהם מעשני סמים, וטבעם של דברים, כאשר מתגוררים מעשני סמים גם הסוחרים מגיעים יחד אתם. לכן, רק קצת עירנות, כדי לשמור על איכות השכונה, שחשובה לכולנו. 

זאב בוים (הליכוד):
       
       מה השאלה?

סגן השר לביטחון פנים יעקב אדרי:
       
       הוא ביקש שהמשטרה תמשיך לפעול, ואכן היא פועלת - הכניסה סוכן, הפלילו כמה סוחרים, ואני מקווה שיהיה המשך לזה. 

זאב בוים (הליכוד):
       
       בשאלה נוספת אתה צריך להגיד שאשתך נולדה שם?

נסים זאב (ש"ס):
       
       - - - 

היו"ר חמי דורון:
       
       חבר הכנסת נסים זאב, לכן המוסד נקרא שאלה נוספת. צריכה להיות שאלה. 

קריאה:
       
       היה סימן שאלה. 

היו"ר חמי דורון:
       
       היה סימן שאלה. 
       
1812. ידיעה על הצבת צלפים בעת פינוי מאחזים 

חבר הכנסת יולי-יואל אדלשטיין שאל את השר לביטחון פנים
       ביום כ"ה בתמוז התשס"ד (14 ביולי 2004):
       
       פורסם, כי לפי נוהל חדש במשטרה יוצבו צלפים חמושים בנשק חם סביב המאחזים בזמן פינוים.
       
       רצוני לשאול:
       
       1. האם הידיעה נכונה?
       
       2. אם כן – מדוע שונו הנהלים? 
       
       3. כיצד מתיישבת הצבת צלפים חמושים בנשק חם מול אזרחים עם מסקנות ועדת-אור?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)

       1-2. אין מדיניות ואין נוהל שעל-פיהם יוצבו צלפים חמושים בנשק חם מול מתיישבים בעת פינוי מאחזים, ואין כל כוונה לעשות שימוש בצלפים נגד המפונים.
       
       פעולות הפינוי ככלל מתבצעות כשהשוטרים המפנים אינם נושאים על גופם כלי נשק כלשהם.
       
       הפינויים נעשים בסמוך לכפרים ערביים, ובמקומות שבהם יש חשש שריכוז כוחות ביטחון גדולים במקום אחד עלול להביא לניסיונות לפגוע בהם. מסיבה זו מלווים הכוחות בתנועתם למקום הפינוי באבטחת אמת על-ידי קבוצת נושאי נשק, לצורך מתן מענה הגנתי מיידי במקרה הצורך, מפני איומים פח"עיים.
       
       3. כפי שצוין לעיל, אין הצבה של צלפים חמושים בנשק חם מול אזרחים.
       
       בעקבות דוח ועדת-אור בוטל השימוש בירי חי בעת אירועי הפרות סדר של אזרחים.
       
1875. גנבת קופות צדקה מבית-כנסת בחולון

חבר הכנסת אליהו ישי שאל את השר לביטחון פנים
       ביום כ"ה בתמוז התשס"ד (14 ביולי 2004):
       
       פורסם, כי קופות צדקה נשדדו מבית-הכנסת ברחוב נחמיה בחולון, וכי משטרת איילון פתחה בחקירה. 
       
       רצוני לשאול:
       
       1. האם הידיעה נכונה? 
       
       2. אם כן - מה העלתה החקירה עד כה?
       
       3. האם נחקרו חשודים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-3. בחודש יוני 2004 הוגשו למשטרת מרחב איילון שתי תלונות בגין שני מעשי פריצה לבית-כנסת וגנבת קופות צדקה ברחוב נחמיה 9 בחולון. בהעדר מוביל חקירתי ובהעדר חשודים, נגנזו בשלב זה שני תיקי החקירה בעילה של "עבריין לא נודע".
       
1932. תדמית המשטרה
       
חבר הכנסת דוד אזולאי שאל את השר לביטחון פנים
       ביום ג' באב התשס"ד (21 ביולי 2004):
       
       פורסם, כי בסקר שערכה המשטרה נמצא כי תדמית השוטרים, ובעיקר זו של שוטרי התנועה, נמוכה.
       
       רצוני לשאול:
       
       1. האם נערך סקר כזה, ואם כן – מה היו תוצאותיו?
       
       2. האם נשקל להעביר סדנאות והדרכה לשוטרי התנועה בנושא היחס לנהגים? 
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. מינהלת שיפור איכות בשירות - משא"ב - מבצעת בכל שנה סקר שביעות רצון בקרב אזרחים שקיבלו שירות מן המשטרה במגזרים השונים. להלן תוצאות סקר שביעות הרצון שבוצע בינואר 2004 בקרב האזרחים מקבלי השירות בחודשים נובמבר-דצמבר 2003: שוטרי הסיור בכל תחנות המשטרה - ציון 3.74 (בסקלה 1-5) ו-75 (בסקלה 0-100); מוקד 100: בכל המחוזות 3.40 ו-68; שוטרי התנועה: בכל משטרת התנועה הארצית (לגבי אזרחים מקבלי דוחות) – 3.50 ו-70; מרכזי שירות לציבור - מש"ל: בכל תחנות המשטרה-3.65 ו-73; הציון של סך כל השוטרים הנ"ל הוא 3.69 מתוך 5 ו-74 מתוך 100.
       
       2. כל השוטרים הנכללים במגזרים שפורטו לעיל בתוצאות הסקר השתתפו בסדנאות בתחום השירות: במסגרת אימון תחנות - 6,281 שוטרים; במסגרת השתלמויות ייחודיות - 1,325 שוטרים, וכן בכל הקורסים המשטרתיים. בנוסף, כל מתגייס חדש משתתף לפחות בסדנה אחת בנושא השירות לציבור.
       
       לגבי שוטרי התנועה: בשנת 2003 השתתפו כל שוטרי משטרת התנועה הארצית בשתי סדנאות ובהדרכה בנושא השירות לאזרח. הסדנאות כללו נושאים של תפיסת השירות לציבור במשטרה בכלל ובמשטרת התנועה בפרט, וכן סדנה מקצועית של מינהלת השירות בנושא שיפור השירות והיחס לנהגים.
       
       בשנת 2004 ממשיכים מפקדים וראשי צוותים בתנועה להשתתף בסדנאות בנושא שיפור השירות.
       
       מינהלת שיפור איכות בשירות - משא"ב - פועלת בתחומים נוספים לשיפור השירות בכלל המגזרים והממשקים עם האזרח ולהעמקת אמון הציבור במשטרה. 
       
1933. חקירת עורכי-דין במשטרה
       
חבר הכנסת נסים דהן שאל את השר לביטחון פנים
       ביום ג' באב התשס"ד (21 ביולי 2004):
       
       פורסם כי עורך-דין קבל על כך שזומן לחקירה ביאח"ה – היחידה הארצית לחקירות הונאה - ונתבקש למסור פרטים על אחד מלקוחותיו.
       
       רצוני לשאול:
       
       האם המשטרה נוהגת לזמן עורכי-דין לחקירות?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
        המשטרה מוסמכת על-פי החוק לזמן לחקירה גם עורכי-דין, הן כעדים והן כחשודים, בגין העבירות שהיא חוקרת. על-פי סעיף 48 לפקודות הראיות [נוסח חדש], התשל"א-1971: "דברים ומסמכים שהוחלפו בין עורך-דין לבין לקוחו - - - ויש להם קשר ענייני לשירות המקצועי שניתן על-ידי עורך-הדין ללקוח, אין עורך-הדין חייב למוסרם כראיה, אלא אם ויתר הלקוח על החיסיון".
       
1934. זיהום בור מים בכפר ח'רבת-טוואני
       
חבר הכנסת עזמי בשארה שאל את השר לביטחון פנים
       ביום ג' באב התשס"ד (21 ביולי 2004):
       
       
       נטען כי ב-13 ביולי 2004 זיהמו מתנחלים מחוות-מעון בפגרים בור מים בכפר ח'רבת-טוואני שמדרום לחברון. הבור משמש את 500 תושבי הכפר.
       
       רצוני לשאול:
       
       1. מה עשה משרדך בנדון?
       
       2. האם נעצרו החשודים במעשה?
       
       3. מה עושה משרדך למניעת הישנות מקרים כגון אלו? 

תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. נפתחה חקירה בתחנת חברון. נגבתה עדות מן התושבים המקומיים. אין עדי ראייה למעשה. המשטרה ערכה כמה ביקורים בזירת האירוע ותיעדה את הממצאים.
       
       2. בשלב זה לא אותרו חשודים במעשה, והחקירה ממשיכה להתנהל במישור המודיעיני.
       
       3. המשטרה מבצעת פעילות מגוונת באזור, לרבות הפגנת נוכחות ובולטות למניעת הישנות אירועים מן הסוג שבנדון.
       
       
1960. חשד להתעללות בפעוטות במעון לילדים
       
חבר הכנסת יאיר פרץ שאל את השר לביטחון פנים
       ביום י' באב התשס"ד (28 ביולי 2004):
       
       
       פורסם על חשד להתעללות בפעוטות ותינוקות במעון של "נעמת" בשפלה. 
       
       רצוני לשאול:
       
       1. האם נבדקו החשדות?
       
       2. אם כן – מה העלתה הבדיקה?
       
       3. האם יש חשד לפגיעה בתינוקות במקומות נוספים?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1. התשובה חיובית.
       
       2. המשטרה חקרה את התלונות והחשדות כמתחייב על-פי החוק. בתום החקירה הועבר התיק להמשך טיפול פרקליטות מחוז המרכז, אשר הגישה כתב אישום נגד שתי המטפלות בגין התעללות בקטין.
       
       3. בתאריך 26 ביולי 2004 הוגשה בתחנת מודיעין תלונה בחשד להתעללות בחסרי ישע במעון פעוטות של "נעמת" בעיר מודיעין, על-ידי מטפלות לשעבר במעון. נפתח תיק חקירה, והחקירה נמצאת בעיצומה.
       
       בשנת 2004, עד לחודש יולי, נפתחו בכל משטרת ישראל 52 תיקי חקירה בגין עבירות שבוצעו נגד קטינים  - אלימות ומין – בגני-ילדים ובמעונות. החשודים הם עובדי המקומות וגם זרים. יש לציין, שמעונות כוללים גם מעונות חסות של בני-נוער.
       
       משטרת ישראל מתייחסת בחומרה לתלונות על עבירות מסוג זה ומטפלת בהן במהירות האפשרית. 
       
1961. ביטול אישור ללימודים של אסיר
       
חבר הכנסת ואסל טאהא שאל את השר לביטחון פנים
       ביום י' באב התשס"ד (28 ביולי 2004):
       
       אסיר טוען, כי לפני כמה חודשים בוטל האישור להמשך לימודיו באוניברסיטה הפתוחה לקראת תואר אקדמי.
       
       רצוני לשאול:
       
       1. האם הדבר נכון? 
       
       2. אם כן - מדוע בוטל האישור?
       
       3. כיצד מתיישב  צעד זה עם המדיניות בעניין שיקום האסיר?
       
       4. מתי יורשה לאסיר להמשיך את לימודיו?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1-4. מדובר באסיר ביטחוני השפוט ל-40 שנה, מ-11 בספטמבר 1987, בגין החזקת נשק וחברות בארגון עוין. לימודים בשב"ס הם בגדר טובת הנאה, הניתנת לאסיר בהתאם להתנהגותו בבית-הסוהר.
       
       בתאריך 3 בפברואר 2004 היה האסיר דנן מעורב בהפרות סדר ובהשלכת חפצים לעבר סוהרים. לאור האמור נשפט האסיר ונגזרה עליו שלילת טובת הנאה של לימודים באוניברסיטה הפתוחה למשך שנה, עד לתאריך 2 בפברואר 2005. במועד זה ייבחן הנושא שנית בכפוף להתנהגותו של האסיר.  
       
1963. ענישת אסירים בכלא "גלבוע"
       
חבר הכנסת ואסל טאהא שאל את השר לביטחון פנים
       ביום י' באב התשס"ד (28 ביולי 2004):
       
       נודע לי, כי בכלא "גלבוע" נמצא אסיר שבשל בעיה מוטורית אינו יכול להשתתף בספירה היומית. האסירים האחרים במחלקה טוענים שכל המחלקה נענשת על כך.
       
       רצוני לשאול:
       
       1. האם הדבר נכון? 
       
       2. אם כן - מדוע ננקטת ענישה קולקטיבית?
       
       3. האם תימצא דרך חלופית להתמודד עם בעיית האסיר?
       
תשובת סגן השר לביטחון פנים יעקב אדרי:
(לא נקראה, נמסרה לפרוטוקול)
       
       1, 3. האסיר מוכר כחולה במחלת הנפילה, והוא מטופל על-ידי רופא בית-הסוהר. אין במוגבלות הנ"ל של האסיר כדי למנוע את עמידתו לספירה כפי שנדרש מכל אסיר.
       
       2. אסירים אחרים אינם נענשים עקב אי-עמידה של אסיר לספירה.
       
       יש לציין שבתאריך 6 ביולי 2004 התפרעו אסירי אגף 4, ובהם האסיר שבנדון, ועקב כך נשללו מהם טובות הנאה, במסגרת הסמכויות שהוענקו לשב"ס בחוק ובנהלים. 
       
       
הצעות לסדר-היום 
 חדירת מזל"ט ה"חיזבאללה" לשמי מדינת ישראל 

היו"ר חמי דורון:
       
       נעבור להצעות לסדר-היום שמספריהן 4730, 4749, 4750, 4751, 4752, 4755, 4780 ו-4783, בנושא: חדירת מזל"ט ה"חיזבאללה" לשמי מדינת ישראל. חבר הכנסת עסאם מח'ול - לא נמצא. חבר הכנסת רוני בריזון, בבקשה. 

רוני בריזון (שינוי):
       
       אדוני סגן השר, חברי חברי הכנסת, בשלוש דקות אני מבקש לצייר בפניכם כמה תיאורי סצנריו אפשריים. אתחיל בזה שאומר שיכול מאוד להיות שהחדירה הזאת של המזל"ט היתה קשקוש חד-פעמי שלא ישוב עוד, ניסיון אחד שנעשה מסיבות של תעמולה, או לאתגור הכוחות שנמצאים בשטח, אבל יכול להיות גם שלא. ואם לא, אני מרשה לעצמי לדבר על השינוי האסטרטגי שיכול להתרחש בזירת הצפון אם אומנם יתחיל ה"חיזבאללה" לעשות שימוש בפלטפורמה הזאת. 
       
       אני גם מציין שבעוונותי היה לי גם פעם קצת קשר לנושא הזה של פיתוח מזל"טים. יש במדינת ישראל, כפי שאתם יודעים, יותר מחברה אחת שעוסקת בנושא הזה. אני גם אומר, שלפי הדוחות הגלויים שאני ראיתי, דוחות מחקר של המכון למחקרים אסטרטגיים, חלק מן הטכנולוגיה האירנית גנובה ישירות מן התעשייה האווירית, והם עושים שימוש בטכנולוגיה הישראלית בפיתוח המזל"טים. הם, דרך אגב, עוסקים בזה משנת 1985. 

       יש להם סדרות שונות  של מזל"טים לשימושים שונים. המזל"ט בשימוש הפשוט ביותר שלו הוא כלי נושא, המטע"ד – מטען ייעודי - הוא מצלמה, יחידת שידור שמשדרת, והוא כלי לסיור. בתור שכזה, הוא איננו מהווה אלא סכנה מודיעינית, וזה המצב הפשוט ביותר. 
       
       אם אנחנו הולכים צעד אחד קדימה - אני יודע שחבר הכנסת רן כהן העלה את האפשרות הזאת בוועדת החוץ והביטחון - אז שמים עליו גם מטען חומר נפץ. אז יש לך פלטפורמה מעופפת עם מצלמה שיודעת להביט לא רק למטה אלא גם קדימה, ואפשר לעשות ממנו מעשה קמיקזה, לרסק אותו לתוך מטרה כזאת או אחרת. הוא לא הכלי הנוח ביותר ולא הכלי היעיל ביותר לדברים כאלה, אבל זה בהחלט אפשרי. 
       
       עכשיו אנחנו מגיעים לדרגה הבאה של הכלי הזה. הכלי הזה יכול לשמש לרכישה, איתור והארה של מטרות כציין לייזר. שוב, הדבר הזה קיים בכל העולם, קיים גם באירן, אין בזה שום דבר מיוחד. לציון ורכישה של מטרה מסוג כזה צריך כמובן מקבילה לפצצה חכמה, שיודעת להתביית על אות הלייזר הזה ולנחות על המטרה. 
       
       שוב, בידי ה"חיזבאללה" נמצא ארסנל גדול של רקטות ארטילריות. ניתן בהחלט, והאירנים גם עוסקים בפיתוחים בתחום הזה, לצייד רקטה ארטילרית כזאת בחיישנים המתאימים, להפוך אותה מכלי בליסטי לכלי מכוון. ואז זה כבר באמת הופך להיות בעיה רצינית, משום שאז אתה יכול לרכוש מטרות נקודה. הדברים האלה נעשו. 
       
       הפאזה המסוכנת ביותר, ולמרבה הצער גם הפשוטה ביותר, ולמרבה העוד-יותר צער, כנראה גם הנחשקת על-ידי ארגון כמו ה"חיזבאללה" - לקחת מזל"ט כזה ולשים עליו מטען לא קונבנציונלי, או ביולוגי או כימי. הדבר הזה הוא די פשוט, לא צריך שום דבר מיוחד במינו כדי לפזר, צריך בסך הכול משאבה שיודעת לפזר כשטסים בגובה נמוך. 
       
       שוב, אני מצטער לציין, שבדוחות של המכון למחקרים אסטרטגיים בוושינגטון מוזכרת אפשרות כזאת, ומוזכר מטען יעד של 40 ק"ג, שזה פחות או יותר מה שאומרים לנו אנשי המודיעין שלנו, שהוא מטען היעד של אותו מזל"ט שטס. 
       
       כיוון שאני צריך לסיים אני אומר כך, אדוני סגן השר, אומר לנו חיל האוויר, בנינו רשת נגד זבובים ושלחו לנו חיידק. חיידק זה חיה מאוד מסוכנת, אני לא יודע אם אפשר להקים רשת נגד חיידקים, אבל נגד החיידקים האלה ראוי ורצוי לפתח את הרשתות המתאימות. תודה. 

היו"ר חמי דורון:
       
       תודה לחבר הכנסת בריזון. חבר הכנסת דני יתום. אחריו - חבר הכנסת רן כהן. ואחריו - חבר הכנסת אהוד יתום. 
       
דני יתום (העבודה-מימד):
       
       אדוני היושב-ראש, אדוני סגן שר הביטחון, חברי חברי הכנסת, אין ספק שמדובר באירוע שאנחנו חייבים להסתכל עליו בעיניים מאוד ביקורתיות. זאת מכיוון שאנחנו ערים - כשאני אומר אנחנו, אני מתכוון לרשויות הרלוונטיות במערכת הביטחון, המודיעין, המערכות האופרטיביות, כל המערכות הללו ערות לנעשה בגבול הצפון, וערות כמובן עמוק יותר מעברו האחר של גבול הצפון. 
       
       לא היינו זקוקים לנאומו המתלהם של חסן נסראללה, שסיפר לנו שבידי ארגון ה"חיזבאללה" אינוונטר מאיים, חדש, והוא יעשה בו שימוש. החשד או החשש וההתרעה על כך שיש אפשרות להפעיל גם גורמים מעופפים מסוגים כאלה ואחרים, קיימים במערכות הביטחון, אדוני סגן שר הביטחון, כבר הרבה מאוד שנים, בוודאי מאז חדר הגלשון לאזור קריית-שמונה, ועוד לפני זה, וודאי אחרי זה. 
       
       לכן, אנחנו נזעקים. אני נזעק, לא מכיוון שלמזל"ט הזה יש פוטנציאל הרסני בדומה לדברים שתוארו כאן על-ידי חבר הכנסת בריזון. אני מסכים. אני נזעק מכיוון שכל דבר כזה צריך לעצור וצריכים להיות מסוגלים לעצור על-ידי מערכת מגלה ומערכת מיירטת. ברגע שעצרת את המזל"ט נושא המטע"ד במקום מסוים, לא משנה מה הוא נושא. מרגע שהוא מתפוצץ, לא בשטחך ולא מעל שטחך, פתרת את הבעיה.  
       
       לכן, הבעיה איננה הפוטנציאל, אלא הבעיה היא הפרצה. ופרצה, כמובן, כפי שאנחנו יודעים, קוראת לפרצות נוספות, והצלחה מסוג זה היא הצלחה מורלית ל"חיזבאללה", היא הצלחה שגורמת לדמורליזציה בקרב כוחותינו שלנו, והיא הצלחה שעלולה לעודד את ה"חיזבאללה" לרצות ולהביא לידיהם אמצעים נוספים. 
       
       ככלל, אנחנו צריכים לדעת, שמה שמצוי בידי אירן, נמצא או יימצא בעתיד בידי ה"חיזבאללה". 
       
       הדרך להתמודד עם המערכות הללו היא לבנות מערכות רובוסטיות, מערכות שמסוגלות להתמודד עם מגוון רחב של איומים דומים. יכול להיות שלמשפחת המזל"טים - לעצור את כל סוגי המזל"טים; רקטות - לעצור את כל סוגי הרקטות. זאת הדרך שלנו להתמודד בגבול הצפון ובכל גבול אחר, עם איומים מהסוג האחר. לא נוכל לפתח מערכת ספציפית שתתמודד עם מזל"ט א' ומערכת ספציפית שתתמודד עם מזל"ט ב'. היא צריכה להיות מסוגלת להתמודד עם כל סוגי המזל"טים. 
       
       על כן, אני חושב, אנחנו, חברי הכנסת, ראויים - מעבר לוועדת החוץ והביטחון שבה אני חבר -  אנחנו ראויים לקבל תשובה הולמת מסגן שר הביטחון, כיצד זה קרה, מדוע זה קרה, ואולי באמת, במקומות אחרים, שאינם גלויים לתקשורת - מה לעשות על מנת שדברים כאלה לא יישנו בעתיד. אסור שזה יקרה פעם נוספת. תודה. 
       
היו"ר חמי דורון:
       
       תודה רבה. אני מקווה שסגן שר הביטחון אכן יענה. חבר הכנסת רן כהן, בבקשה. אחריו - חבר הכנסת אהוד יתום. ואחריו - חבר הכנסת יעקב ליצמן. 
       
רן כהן (יחד):
       
       אדוני היושב-ראש, אדוני סגן השר, חברי הכנסת, חברות הכנסת אני רואה שאין - אני תמיד מברך גם את חברות הכנסת. הנושא הזה הוא נושא מאוד משמעותי, ולו רק, סגן השר בוים, בשל הסיפור הבא: לפני שבועיים וחצי היה סיור של ועדת החוץ והביטחון באחד מהמתקנים, שבו הוצגו לנו ההישגים הנפלאים, המדהימים, של תעשיית המל"טים והמזל"טים שלנו. היום שמענו אגב על מכירה, עסקה של כרבע מיליארד דולר של התעשייה האווירית להודו, וזה מלמד על העוצמה האדירה שלנו. לרגע מסוים, חברי סגן השר, הייתי חרד, מה יקרה אם הדבר הזה ייפול לידיים של הרעים. שאלתי את המנהלים שהיו שם אם יש סכנה שכלים דומים, קרובים, ייפלו חלילה לידי האויב, לידי הצד הרע. אמרו לי, בשום פנים ואופן. זה היה לפני שבועיים וחצי. כעבור עשרה ימים הגיע המזל"ט הזה. 
       
       צריך לומר את האמת, אולי לא כצעקתה. אבל מזל"ט כזה, יש לו יכולת שיגור, יכולת שליטה, יכולת נשיאה של 40 ק"ג, משקלו הכללי הוא כ-80 ק"ג, יש לו יכולת צילום, יש לו יכולת החזרה לידי ה"חיזבאללה", יש לו - -
       
רוני בריזון (שינוי):
       
       יכולת שידור תוך כדי טיסה. 
       
רן כהן (יחד):
       
       - - יכולת שידור תוך כדי טיסה. אלה כבר מרכיבים שיש בהם מידה רבה מאוד של סכנה לביטחוננו. אין ספק שההישגים הללו הם אסקלציה מאוד משמעותית בידי ארגון טרור כמו ה"חיזבאללה", והרי הם לא יהססו לשנייה אחת לפגוע באזרחי מדינת ישראל ובביטחונה ולנסות לערער לנו את הביטחון. 
       
         אדוני היושב-ראש, אשר על כן ביקשתי עם חברי, חברי הכנסת בריזון ודני יתום, ועוד חברי כנסת אחרים, לקיים את הדיון הזה, משום שהוא מאוד משמעותי. 

       באוזני סגן השר אני רוצה לומר שני דברים. אין ספק, ואני מאמץ את הגישות של שני קודמי, שחייבים – יהיה אשר יהיה היחס אל הכלי הזה, שאולי נראה פרימיטיבי – להכין מענה משמעותי שיגן על אזרחי ישראל ועל המדינה מפניו, ולסכל אותו כבר באבו, אף  שהם ינסו לפתח אותו. 
       
       הדבר השני, נדמה לי שמי שיוכל בהזדמנות הכי קרובה לסכל את העוינות ואת השנאה ואת הטרור של ה"חיזבאללה" – לא רק שאנחנו נגן על עצמנו, את זה כבר אמרתי, אלא שאפשר יהיה לפרק אותו מנשקו ומכוונותיו – זה הצד הסורי, שמבקש משא-ומתן. אולי הגיע הזמן לפתוח במשא-ומתן, כדי להגיע לפתרון מדיני במהרה בימינו, אמן. תודה. 
       
היו"ר חמי דורון:
       
       תודה רבה, חבר הכנסת רן כהן. חבר הכנסת אהוד יתום - איננו נמצא; חבר הכנסת יעקב ליצמן - איננו נמצא; חבר הכנסת עזמי בשארה - איננו נמצא. אדוני סגן שר הביטחון, חבר הכנסת זאב בוים, בבקשה. 
       
רוני בריזון (שינוי):
       
       חבל שליצמן איננו נוכח, כי את ההשקפות שלו על מזל"טים הייתי מאוד רוצה לשמוע. 
       
סגן שר הביטחון זאב בוים:
       
       אדוני היושב-ראש, חברי הכנסת, בקצרה, עובדות על האירוע הזה: ביום ראשון, 7 בנובמבר, בשעה 10:30, ביצע ארגון ה"חיזבאללה" גיחה חודרת של כלי טיס בלתי מאויש אל תוך שטח ישראל. כלי הטיס המריא, ככל הנראה, מהגזרה המערבית בדרום-לבנון, טס לכיוון נהרייה וחזר דרך הים. המזל"ט טס כחמש דקות מעל היבשה בשטח ישראל וכשבע דקות נוספות מעל הים בדרכו צפונה. בהמשך הוא התרסק מול חופי לבנון, כ-6 צפונה מנקורה. 
       
       הכלי שביצע את הגיחה, ככל הנראה, הועבר ל"חיזבאללה" מאירן או מסוריה. ייתכן שהוא מסוג "אבאביל". כלי זה משוגר מרכב שיגור מונחה טלוויזיה GPS, מונע באמצעות מנוע בוכנה וטס במהירות מקסימלית של 162 קשר. 
       
       אף שפעל כראוי, לא הצליח מערך הגילוי והתצפיות לגלות את הגיחה בזמן אמת, ככל הנראה עקב מהירות הטיסה וגודל כלי הטיס. 
       
       הנושא הזה בתחקיר. עדיין אין לנו תוצאות התחקיר, אבל בוודאי, כפי שגם חברי הכנסת סבורים, אין ויכוח על כך שצריך לא רק לחקור, אלא לראות מה עושים כדי לסתום את הפרצה הזאת ומה ראוי שייעשה. 
       
       בהתייחס לכמה הערות שנאמרו פה, מדובר כמובן בחלק מפעילות טרור של ה"חיזבאללה", והיא לא חדשה. גם לא חדש שצריך לראות את זה בראייה של מערכת הטרור או מעגל הטרור שמקורו בטהרן, באירן, דרך סוריה, שהיא צומת מרכזי לכמה וכמה כיוונים מבחינת הכוונת הטרור, וכיוון מאוד משמעותי עד לתחנה הזאת שנקראת ה"חיזבאללה". 
       
       צריך גם להזכיר לעצמנו, שמדובר בהימנעות מתמשכת של ממשלת לבנון מלקיים התחייבויות שהיא נטלה על עצמה באותו הסכם שנעשה בעקבות הנסיגה החד-צדדית שאנחנו ביצענו מלבנון, הסכם בחסות האו"ם. ההתחייבויות היו ברורות מאוד: להחיל את הריבונות של לבנון על אזור דרום-לבנון, ועד הגבול הבין-לאומי עם ישראל. אנחנו רואים את החדירה הזאת ואת אוזלת ידה של ממשלת לבנון בחומרה רבה.
       
       חבר הכנסת רוני בריזון - אני שומע שגם מידע אישי - סרטט אפשרויות שהן בהחלט אפשריות עם תחזיות קודרות וקשות לגבי הפוטנציאל שקיים בתחום הזה. 
       
       בקשר להערה של רן כהן, לגבי הסוגיה של האפשרות לשלוט במערכת הכלכלית-הביטחונית, שהיא חובקת עולם, ויש תעשיות ביטחוניות בכל המדינות, עם כל המדינות הסוחרות, וישראל היא בוודאי אחת מהחשובות בתוך המערך הביטחוני-הכלכלי הזה – אם אפשר ואיך: לפני שעושים משהו, בוודאי יש הסכמים בין מדינות, סוגים שונים של הסכמים שנחתמים בטרם נעשות עסקאות כאלה. אני לא יכול לומר בוודאות שלא ייתכן שדברים כאלה ייפלו לידי הרעים, כמו שאתה תיארת. כיוון שההסכמים נעשים בין מדינות, יש מידה מסוימת של הבטחה; מעבר לזה אתה לא יכול להבטיח. אבל בהחלט הסכם שנקרא "הסכם שמירת סודיות", שהוא אחד מההסכמים האלה, מקדים כל עסקה מהסוג הזה. 
       
       חבר הכנסת דני יתום, זאת הצלחה מורלית ל"חיזבאללה", וראינו איך שהם מנחים את העניין הזה לדמורליזציה אצלנו, אבל זה חלק מהעניין. אם היינו יכולים, בדמוקרטיה המאוד מפותחת שלנו, קצת לרסן ולשמור על פרופורציות, אז לא היתה להם הצלחה. כי בסופו של דבר, לגבי האירוע הספציפי הזה, הכותרות שאנחנו ראינו בעיתון והתמונות הגדולות שמתפרסות על עמודים שלמים של מנהיג ה"חיזבאללה", השיח' נסראללה, גדולות יותר מאשר המזל"ט שחדר. זאת בעיה אצלנו, העדר הפרופורציה בתגובה וחוסר היכולת קצת לרסן ולראות. 
       
       אני מציין את זה כעובדה, אפילו לא מנסה להביא את הדבר כטענה לתיקון, כי אני לא בטוח שבמציאות שאנחנו נמצאים בה אנחנו כבר יכולים לתקן את זה. אבל זה חלק מהעניין, השיח' נסראללה ידוע ביכולת הלחימה הפסיכולוגית שלו. ראינו את זה בכמה הזדמנויות, והוא איננו בוחל לפעמים בשימוש ציני בלתי אנושי, כפי שראינו למשל בנושא חיילינו החטופים. סוגיה כזאת היא סוגיה שמחזירה אלינו שאלות, איך אנחנו מתייחסים ומתנהגים. הרבה פעמים, מאלף ואחת סיבות אנחנו בדיוק משחקים לידיים של האויב הציני והקשה הזה, שעומד בראש ארגון הטרור "חיזבאללה". 
       
       עניין המשא-ומתן עם סוריה – ודאי שכאשר יבוא, ואנחנו מקווים שפעם הוא יבוא, תעלה הסוגיה של הבטחת ייבוש הביצה הטרוריסטית הזאת בדרום-לבנון, שניזונה מסוריה. 
       
       על הפרק עומדת סוגיה קשה, איך אנחנו מצליחים ואם אפשר לחדש ולהתקדם בתהליך עם השכנים הקרובים שלנו, הפלסטינים. אנחנו רואים מה מתחולל עכשיו בסוגיה כמו תוכנית ההתנתקות, שהיא קשה וקורעת, וצריך לעשות את המכפלות כדי להבין מה המשמעות בו-זמנית בניהול משא-ומתן עם סוריה. כלומר, העיתוי, גם מהסיבה שאמרתי עכשיו ובוודאי מעוד כמה סיבות, הוא לא נכון, גם אם אנחנו שומעים זמירות מעניינות מדמשק שהנשיא אסד מפריח לאחרונה. 
       
       נראה לי שזה לא הזמן, ואת העניין עם ה"חיזבאללה" צריך לרסן פעם אחת על-ידי כך שנעמיד בצורה מאוד ברורה את הקווים האדומים, שלא ייחצו. לפי דעתי, היתה פה חצייה, ועוד לא הצבנו קו אדום ברור בעניין הזה. אני, באופן אישי, סבור שוודאי שנצטרך להבהיר היטב ל"חיזבאללה" שזה לא בא בחשבון, ולא פחות מכך – כפי שציינתי - ללבנון. עד כאן, אדוני היושב-ראש וחברי חברי הכנסת. 
       
       אני מציע להעביר את הנושא לוועדת החוץ והביטחון.
       
היו"ר חמי דורון:
       
       מקובל על המציעים?
       
נסים זאב (ש"ס):
       
       יש לי הצעה אחרת.
       
היו"ר חמי דורון:
       
       אחרי שסגן השר גמר לדבר?
       
אריה אלדד (האיחוד הלאומי - ישראל ביתנו):
       
       לא למליאה, לוועדת משנה.
       
רן כהן (יחד):
       
       המליאה לא יכולה להעביר לוועדת משנה.
       
היו"ר חמי דורון:
       
       חבר הכנסת נסים זאב, בבקשה. חבר הכנסת אלדד, אנחנו יכולים להעביר אך ורק לוועדה. 
       
נסים זאב (ש"ס):
       
       אדוני היושב-ראש, אני לא יודע, כאשר מדברים על ה"חיזבאללה", אם יש להם מושג של קווים אדומים. אילו קווים יש להם? אלה טרוריסטים שהשתלטו על מדינת לבנון. השאלה כלפי עצמנו היא: היה מחדל או לא היה מחדל? איך יכול להיות שמזל"ט מסתובב דקות ארוכות מעל נהרייה, בצפון מדינת ישראל, וצה"ל לא מבחין בזה עד שהוא חוזר? אם זה היה באמת מטוס שבא להפציץ, מה היינו עושים? 
       
       הנושא חייב להיבדק, ואסור לטייח את זה, וצריכים לתת אולי תשובה רצינית לוועדת החוץ והביטחון, אולי לוועדה לשירותים החשאיים. אבל פה אין שאלה שכאן היתה פאשלה שצריכים לתקן. אני אומר לאדוני היושב-ראש, מאוד הייתי מודאג באותו יום ממה שיכול היה לקרות. אם מגיעים לנהרייה, אפשר להגיע גם לירושלים. מה הבעיה?
       
היו"ר חמי דורון:
       
       תודה רבה, חבר הכנסת נסים זאב. 
       
       אנחנו נצביע. בעד זה להעביר לוועדת החוץ והביטחון, נגד זה להסיר.
       
הצבעה מס' 25
       
בעד ההצעה להעביר את הנושא לוועדה - 8
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת החוץ והביטחון נתקבלה.
       
היו"ר חמי דורון:
       
       בעד - 8, אין מתנגדים, אין נמנעים. אני קובע שהדיון בהצעה הזאת יהיה בוועדת החוץ והביטחון. תודה רבה.
       

הצעה לסדר-היום
אובדן כושר ההרתעה של מדינת ישראל

היו"ר חמי דורון:
       
       אנחנו עוברים להצעה לסדר-היום שמספרה 4611 בנושא: אובדן כושר ההרתעה של מדינת ישראל - של חבר הכנסת אריה אלדד. 
       
אריה אלדד (האיחוד הלאומי - ישראל ביתנו):
       
       תודה רבה. 
       
       אדוני היושב-ראש, אדוני סגן השר, חברי הכנסת, ראש הממשלה הראשון של ישראל, דוד בן-גוריון, ניסח בתחילת שנות ה-50 את תפיסת הביטחון של ישראל. הוא התבונן במפה וראה שהמותניים הצרים והגבולות הארוכים מול מדינות האויב לא מאפשרים הגנה יעילה. לפיכך הוא קבע עקרונות יסוד: כאשר תהיה ישראל בסכנה מיידית של מלחמה, עליה להכות ראשונה ולהעביר את המלחמה לשטח האויב. העומק האסטרטגי של ישראל, גרס בן-גוריון, נמצא בשטח האויב. ישראל צריכה להיות חזקה דיה כדי להלום ראשונה ולנצח. לכן הוא חתר לבניית חיל אוויר חזק, שיהיה מסוגל להכות ראשונה, ויחידות שריון שיעבירו את המלחמה במהירות לעומק שטח האויב. לכן גם החליט בן-גוריון על בניית כושר ההרתעה הגרעינית. ההרתעה הקונבנציונלית של ישראל לא היה בה די כדי למנוע מלחמות וטרור.
       
        יכול להיות שהמלחמות נגדנו והטרור נגדנו תמיד היו מוגבלים בעוצמתם, כיוון שאויבינו חששו ממהלומה גרעינית, אם תהיה ישראל בסכנת השמדה, אך שלום לא הצליחה מדיניות ההרתעה להעניק לנו. עוצמתו של צה"ל לא מנעה ממדינות ערב לשלוח אלינו את ה"פדאיון" בשנות ה-50, ולא מנעה את סוריה, מצרים וירדן לחבור למלחמה כוללת עלינו בששת הימים. דוקטרינת הביטחון של בן-גוריון הופעלה במלחמה הזאת, והניצחון אפשר לנו אימוץ של דוקטרינה חדשה. העומק האסטרטגי בסיני, ברמת-הגולן, ביהודה ובשומרון אפשר לנו במלחמת יום הכיפורים לספוג, ולא להלום ראשונה.
       
       אבל הוויתור על סיני, הנכונות לוותר על רמת-הגולן והמחלוקת בדבר ההתיישבות ביהודה ובשומרון, עלולים לגרום לישראל להתפרק מכל הנכסים האסטרטגיים שרכשה במלחמת ששת הימים, ולפיכך יהיה גם צורך באימוץ דוקטרינת ביטחון חדשה. גם האופי השונה של המלחמה שאנו נלחמים, מלחמה לא מאוזנת, מלחמה נגד ארגוני טרור, שמכה בנו בלב הארץ ומרתקת כוחות גדולים ליש"ע, מחייב תפיסת ביטחון חדשה. 
       
       אנחנו חייבים לבחון את עמודי התווך של התפיסה הבן-גוריונית, האם עדיין נכונה מהלומה ראשונה? האם העברת המלחמה לשטח האויב עדיין תופסת? האם יש לנו הרתעה קונבנציונלית מול האויב? האם ההרתעה הגרעינית תהיה תקפה גם בעידן דו-גרעיני?
       
       לפני שבועות מספר נערך בכנסת כנס בנושא גבולות בני-הגנה. האלוף במילואים דני רוטשילד הציג בכנס את שיטתו, שגורסת, בין השאר, כי ההרתעה בנויה על שני נדבכים: על היכולות שלנו, קרי המטוסים, הטנקים, החימוש המדויק, רמת האימון והמיומנות של הלוחמים, ועל מרחב התמרון הפוליטי שלנו - האם תוכל ישראל בכלל לקבל החלטה להפעיל את עוצמתה כדי להכריע את האויב.
       
       נדבך אחד חסר בתיאוריה הזאת: ממד האויב; לא במובן האריתמטי, של שקלול מספרי הטנקים שלנו ושלהם ושל מספרי המטוסים שלנו ושלהם ושל דיוק כלי הנשק ושל רמת האימון, אלא הממד שבו מתקיימים יעדיו של האויב והאופן שבו פועלת עליו ההרתעה שלנו. אנסה להשתמש בדוגמה עירקית כדי להסביר את הטיעון הזה. אין ספק כי לארצות-הברית היו שני הנדבכים היוצרים, לשיטתו של האלוף רוטשילד, הרתעה. היו להם היכולת וחופש התמרון המדיני. איש בעולם השפוי לא פקפק כי ארצות-הברית יכולה להכריע את עירק, ואיש לא מפקפק במעמד מעצמת העל של ארצות-הברית, שהיא השוטר של העולם, העושה בו כמעט ככל שהיא רוצה. 
       
       אין ספק שעל-פי כל קנה-מידה אובייקטיבי היה גם סדאם חוסיין יכול להעריך כי יובס במלחמה. החיפושים הנמרצים אחרי נשק להשמדה המונית בעירק מאז הניצחון האמריקני לא העלו דבר. מה מנע אפוא מסדאם חוסיין לפתוח את שערי עירק בפני המשקיפים ולאפשר להם לחטט בכל אשר ירצו, ומשלא ימצאו דבר לשלח אותם לביתם? להימנע ממלחמה, להימנע מתבוסה, אולי לא לאבד את בניו, ואולי גם לא את חייו שלו? מדוע היה כל העולם סבור, שהמשוואות הרוטשילדיות מחייבות שההרתעה תביא את סדאם לכניעה מסוימת, שפירותיה בצדה, ורק סדאם חוסין עצמו הלך בדרך ההפוכה? 
       
       הוא שאמרנו, יש ממד נוסף, שחייב להיות מובא בחשבון. ההרתעה איננה דו-ממדית אלא תלת-ממדית. על ממדי היכולות והחופש להפעיל אותן יש להוסיף ממד עומק, שמשמעותו: האם שני אלה אכן מצליחים להפחיד את האויב? ממה הוא מפחד בעצם? וכיצד אפשר יהיה להרתיע אותו אם שני אלה אינם מפחידים אותו? 
       
       בשלב זה אפשר לחזור הביתה אלינו מעירק ולנסות לראות כי מדיניות ההרתעה של ישראל נכשלה תמיד. הניצחון המפואר שלנו בששת הימים היה פרי כישלון ההרתעה. אם היינו מצליחים לשכנע את האויב, כי אנו חזקים ממנו, וכי כאשר אנחנו נדחקים אל הקיר אנו מעזים להפעיל את יכולותינו – אם גם אחרי היסוסים וחיבוטים וגמגומי רדיו רבים - לא היו המצרים מסלקים את האו"ם מסיני וסוגרים את מצרי טיראן. 
       
       אבל אסור לנו ליפול למלכודת הדו-ממדית, גם כשאנחנו מנתחים את האויב. גם למצרים ולסורים ערב מלחמת ששת הימים היה כוח, והניתוח שלהם גרס שיש להם חופש להפעיל אותו, ותקוות מבוססות כי הנסיבות, התמיכה הסובייטית והבידוד של ישראל יאפשרו להם להגשים את שאיפתם הבסיסית: השמדתה של ישראל. גם לאויב יש שאיפות ויעדים והערכת יכולות וטווח תמרון.
       
       מה כל זה אומר לנו היום, כאן ועכשיו? לישראל יש יכולות צבאיות מתקדמות ועוצמה קונבנציונלית אדירה. העולם כולו טוען, והערבים מקבלים זאת כהנחת עבודה, שיש לנו גם יכולות בלתי קונבנציונליות. אבל העימות הנוכחי הוא עימות לא מאוזן, לא מול מדינה וצבא סדיר, אלא מול רשות טרור ותאגיד רופף של כנופיות רצח. 
       
       נקודות התורפה של ישראל, רגישותה לאובדן חיי אדם בקרב חייליה ואזרחיה, הדמוקרטיה שלה, רגישותה לביקורת בין-לאומית, כל אלה הביאו אותנו לברוח מלבנון תחת מהלומות ה"חיזבאללה". תיאוריית קורי העכביש של נסראללה הביאה את ערפאת להחלטה, כי כדאי לו לצאת עלינו במתקפת טרור מתמשכת, כיוון שבוודאי ינצח בה. כושר ההרתעה של ישראל נשחק במלחמת המפרץ, כשישראל לא הגיבה ולא הענישה את עירק על ירי ה"סקאדים". כושר ההרתעה הזה מול ארגוני טרור נעלם כמעט לגמרי לאחר הבריחה מלבנון, שפורשה על-ידי הערבים כתבוסה ישראלית. 
       
       ערבים העריכו, ובצדק רב, כי למרות יכולותיה הצבאיות, אין לישראל חופש תמרון מדיני להפעיל את יכולותיה אלו במתארי טרור. ובמבחן התוצאה: ברור כי גם ההצלחות הצבאיות שרשמה ורושמת ישראל מדי יום במלחמה נגד הטרור, לא מצליחות להפסיק את המלחמה ולא מצליחות למנוע הקמת תאי טרור חדשים במקום אלו שאנו מחסלים, להקים מפקדים חדשים במקום אלו שאנו מסכלים סיכול ממוקד, ואין באמצעים שאנו נוקטים כדי למנוע הצמחת מנהיגות לארגוני הטרור במקום אלו הנאספים אל אבותיהם שלא כדרך הטבע. לא הצלחנו בדרך ההרתעה לגרום לאויב למנוע את המשך המלחמה בדרך להגשמת מטרתו, חיסולה של מדינת ישראל. 
       
       מכאן ואילך, אפשר לשוב ולהציע כי רק הסכם יביא שלום. אלו שמאמינים כי אפשר להגיע לשלום עם הערבים, וביתר שאת עם מותו של ערפאת, ודאי ימשיכו להשתעשע ברעיון הזה גם כשהמציאות תשוב ותטפח על פנינו. אפשר להציע גם המשך ההתמודדות בנוסח הקרבות במנזר סן-סימון בירושלים במלחמת השחרור, שבה ניצח מי שלא נשבר ראשון - זה מה שיכריע בסופו של דבר. אבל אין לנו אפשרות אלא להגיע למסקנה, כי האויב אינו נרתע מכוחנו, והוא מעריך כי יכולתנו להפעיל אותו מוגבלת. רק אם נבין ממה הם מפחדים באמת, כלומר אובדן שטח לצמיתות, פתרון בעיית הפליטים וסתימת הגולל על הקמת מדינה פלסטינית, רק אז נצליח לבנות שוב את עמוד התווך שנהרס בתפיסת הביטחון הלאומי שלנו. רק אז נצליח לשקם את יכולת ההרתעה של ישראל. 
       
       אני מציע שנקיים דיון במליאה בנושא כושר ההרתעה של מדינת ישראל. 
       
היו"ר חמי דורון:
       
       תודה רבה, חבר הכנסת אלדד. סגן שר הביטחון, בבקשה. 

סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת אלדד, אני חושב ששמענו פה דברים מאוד מעניינים וחשובים, והייתי גם מוסיף מעמיקים, על הסוגיה שנוגעת בתפיסת הביטחון של מדינת ישראל אז ועכשיו ועל השאלה מה הלאה, וכן על יכולת ההרתעה של מדינת ישראל, האם היא קיימת, ומה מרכיביה. 
       
       אני רוצה להקדים ולומר, שאני בהחלט חושב שראוי שנקיים דיון על הנושא הזה במליאה. אני הולך לסוף, ההצעה מקובלת עלי. מכאן אולי רק אתחיל את הדיון, ואני מקווה שלהצעה של חבר הכנסת אלדד לקיים דיון כזה יצטרפו גם יתר חברי הכנסת. 
       
       קודם כול, אין ספק שאחת הבעיות הגדולות היא בסוג כזה של מלחמה, שאנחנו כבר איזה זמן נדרשים לה, שהיא מלחמה שונה ממה שהכרנו בעבר. מעבר לשאלה מה עשינו במלחמות העבר או בניצחונות העבר, עצם המלחמה עצמה הוא שונה לחלוטין. היא מלחמה מול טרור שמעמיק את אחיזתו ובוחר לעצמו את הזירה, את הארנה, בקרב אוכלוסיות צפופות, שרובן ככולן לא מעורבות בטרור, אבל הוא מקנן בתוכן ומשתמש בהן כבמחסה. 
       
       איך צבא מתמודד עם סוג כזה של לחימה? לדאבוננו, אנחנו כבר ארבע שנים כך. האמריקנים נתקלים בזה עכשיו בעירק. אני חושב שאנחנו פיתחנו איזו תפיסה – ואני מדבר עכשיו על הצד הצבאי – שנותנת מענה ראוי. לקח לנו זמן, הייתי אומר, כדי לעשות טרנספורמציה בתפיסה ובדרך הלחימה. השינויים שהתבקשו והתחייבו מכך הם בתורת לחימה, בהכנת הכוחות, בגיוס האמצעים המתאימים וביצירת האינטגרציה הנדרשת למלחמה המיוחדת הזאת. 
       
       אני חושב שזאת גם ההרגשה בכלל, שאנחנו יום-יום מנצחים את הטרור הזה, אף  שאופיו הוא כזה, שכנראה אי-אפשר להשיג 100% במלחמה נגד טרור, אבל להנמיך את המפלס שלו כל העת אנחנו מצליחים. 
       
       מעבר לזה, בהקשר של הבטן הרכה שלנו, שלא תמיד היתה רכה, אבל היא קיימת, הייתי אומר שזה במבנה של החברה הישראלית. החברה השתנתה מאוד. פעם היתה לנו חברה מלוכדת, מגויסת, שעולם המושגים שלה והערכים שלה ברור ונהיר, וזה לא קיים היום בחברה. אני לא הולך לנתח עכשיו את כל התהליכים שהחברה הזאת עברה, אבל ודאי שהיא חברה אחרת. השאלה במסגרת הדיון – ואני חושב שזאת שאלת המפתח – היא איך במציאות כזאת של החברה כפי שהיא קיימת בישראל אנחנו יכולים לייצר אותה הרתעה שחל בה כרסום במידה מסוימת, כפי שציין פה חבר הכנסת אלדד. 
       
       אני למשל חושב, שאחת הבעיות היא בעיה במערכת החינוך שלנו ואיך אנחנו בכלל מחנכים, על איזה עולם מושגים ועל איזה עולם ערכים. אני לא מפנה אצבע מאשימה כלפי מערכת החינוך, אלא שהשאלה היא – ואני לא יודע עכשיו להגיד מה הפתרון – האם יש אפשרות, לפי דעתי יש אפשרות, אבל איך מתמודדים עם עולם המושגים והערכים של החברה המודרנית הפלורליסטית הדמוקרטית, יש כאלה שיגידו אפילו אנרכיסטית במידה מסוימת, ובכל זאת משמרים ומחזיקים ליבה של עולם מושגים, שמגייסת את החברה ליצירת הרתעה מול האיום הקיומי שעדיין לא פסקנו להתמודד אתו. 
       
       אני חושב שלגבי התחומים האחרים שצוינו והמרכיבים הנוספים – לגבי חלקם צוטט רוטשילד - על מרחב התמרון הפוליטי ועל היכולת הצבאית הגבוהה, אלה הם מרכיבים שקיימים. אני לא חושב שגם מרחב התמרון הפוליטי פחת, ואם הוא נסוג משהו, נדמה לי שזה כשלוש שנים לפחות, במובן הזה – ואולי זה אחד ההישגים הגדולים של הממשלה בראשותו של אריאל שרון – הוא הצליח ליצור מרחב תמרון פוליטי, שמאפשר אותה יכולת, למשל להתמודד עם איום הטרור. מבחינה זו, הוא הצליח ליצור איזו זירה מבודדת, שיש בה כדי לבודד את ההשפעות מבחוץ של עולם שהוא עולם שונה. 
       
       גם זה איזה נתון שבלעדיו כל ההערכה או סוגיית כושר ההרתעה, או הדיון בה, יהיה חסר. העולם שונה לגמרי. כמו שהחברה שלנו שונה, העולם הוא שונה. 
       
       אלה רק הערות על קצה המזלג על הסוגיה הכבדה הזאת. חשבתי שראוי שאציג אותן על רגל אחת, אבל אני בהחלט סבור שכדאי לקיים דיון פה במליאה ואפשר לפרוס פה יריעה הרבה יותר רחבה. תודה רבה. 
       
היו"ר חמי דורון:
       
       תודה רבה, אדוני, סגן שר הביטחון. חבר הכנסת נסים זאב, הצעה אחרת?
       
נסים זאב (ש"ס):
       
       אדוני היושב בראש, כוח ההרתעה של מדינת ישראל אינו תלוי רק בטכנולוגיה, בפיתוח הטכנולוגי הצבאי, כמו שסגן השר התייחס לתורת הלחימה, שיטת הלחימה. ההרתעה של מדינת ישראל, של עם ישראל, בעולם כולו, תלויה באמונתנו. אחיזתנו בארץ-ישראל. אם אנחנו נסוגים תחת אש, כמו שעשינו את זה בלבנון - אז אתה רואה מה ה"חיזבאללה" עשה. שלח מזל"ט, למה לא? הוא יודע שאנחנו - - -
       
שר המדע והטכנולוגיה אילן שלגי:
       
       תביא את בחורי הישיבות לצה"ל, כוח ההרתעה שלנו יגדל.
       
היו"ר חמי דורון:
       
       אדוני השר שלגי, אדוני השר שלגי.
       
נסים זאב (ש"ס):
       
       בחורי הישיבות בינתיים מגינים עליך, כבוד השר. 
       
שר המדע והטכנולוגיה אילן שלגי:
       
       - - -
       
היו"ר חמי דורון:
       
       השר שלגי, אני מבקש.
       
נסים זאב (ש"ס):
       
       אל תתפרץ על בחורי הישיבות. בחורי ישיבות רבים גם מתגייסים לצה"ל, ומשרתים בצה"ל. אל תתקוף רק את עולם התורה.
       
היו"ר חמי דורון:
       
       חבר הכנסת נסים זאב.
       
נסים זאב (ש"ס):
       
       אנחנו מהאנשים שגם מתגייסים. וגם - - -
       
היו"ר חמי דורון:
       
       חבר הכנסת נסים זאב, יש לך רק דקה.
       
נסים זאב (ש"ס):
       
       אני יודע, אבל הוא - - -
       
היו"ר חמי דורון:
       
       אבל אתה מדבר יותר מדקה. אדוני השר, אני מבקש ממך, אנא ממך.
       
נסים זאב (ש"ס):
       
       אני רוצה לחדש לך, אדוני. כיוון  שנשארה לי דקה - - -
       
היו"ר חמי דורון:
       
       לא נשארה לך דקה. יש לך סך הכול דקה, אדוני. אתה סיימת את דבריך. משפט.
       
נסים זאב (ש"ס):
       
       אני רוצה לומר לאדוני: יומו של הקדוש-ברוך-הוא זה אלף שנים. אז צא וחשוב מה זו שעה ומה זו דקה. 
       
היו"ר חמי דורון:
       
       אני מודה - - -
       
נסים זאב (ש"ס):
       
       ולכן, אדוני היושב-ראש, אני אומר שצריכים, כמו שאמר סגן השר, יותר ערכים, יותר חינוך, יותר אמונה בארץ-ישראל - - 
       
היו"ר חמי דורון:
       
       תודה רבה. 
       
נסים זאב (ש"ס):
       
       - - יותר ציונות אמיתית, שמשולבת עם תורת ישראל. 
       
היו"ר חמי דורון:
       
       תודה רבה, חבר הכנסת נסים זאב. חבר הכנסת אילן ליבוביץ, גם אתה ביקשת הצעה אחרת? 
       
אילן ליבוביץ (שינוי):
       
       כן. 
       
היו"ר חמי דורון:
       
       בבקשה. 
       
אילן ליבוביץ (שינוי):
       
       אומנם השעה מאוחרת, אדוני היושב-ראש, אך בכל זאת אני חושב שהנושא באמת ראוי לדיון. אני חושב, אדוני סגן השר, שדיון מעמיק בכל תפיסת הביטחון וכל שדה הקרב העתידי, ונושאים שהועלו גם על-ידיך וגם על-ידי חבר הכנסת אלדד, צריך להתקיים בוועדה, משום שמדובר פה בנושאים מורכבים ביותר, שאני לא חושב שאפשר לדון בהם בקוצר היריעה ובהרחבה במליאת הכנסת. לכן אני מציע שהדיון פשוט יתקיים בוועדת החוץ והביטחון. 
       
היו"ר חמי דורון:
       
       תודה רבה, חבר הכנסת ליבוביץ. אדוני סגן השר, המציע הסכים למליאה. המציע רוצה מליאה. בשביל זה הוא מגיש את ההצעה לסדר-היום.
       
אריה אלדד (האיחוד הלאומי - ישראל ביתנו):
       
       אני לא יכול להציע משהו אחר.
       
היו"ר חמי דורון:
       
       נכון. אתה לא יכול להציע משהו אחר. אבל השאלה היא אחרת, חבר הכנסת אלדד. חבר הכנסת אלדד, מאחר שהוצע להעביר לוועדה, השאלה היא אם אתה מעדיף להישאר במליאה או להעביר לוועדה. 
       
אריה אלדד (האיחוד הלאומי - ישראל ביתנו):
       
       אסכים לדיון בוועדה.
       
היו"ר חמי דורון:
       
       אנחנו נצביע. בעד זו ועדה, נגד זה להוריד מסדר-היום.
       
סגן שר הביטחון זאב בוים:
       
       סליחה, לפני ההצבעה, אם אפשר הערה. אני דווקא חושב שעניין כזה שווה באמת עוד דיון, בהזדמנות. כדי לקיים דיון, כפי שאמרתי, קצת יותר רחב, צריך למצוא על-פי התקנון מה האפשרויות לקיים דיון במליאה, כי זו יריעה רחבה באמת. זה לא עניין רק לוועדת החוץ והביטחון בסוגיה שהיא יחסית צרה.
       
אריה אלדד (האיחוד הלאומי - ישראל ביתנו):
       
       במליאה יש מאתיים נושאים. זה לא יגיע עוד שנתיים. זו הבעיה. 
       
רוני בריזון (שינוי):
       
       את זה אני אומר כמי שרוצה להשתתף בדיון הזה ולא יכול להשתתף בדיונים בוועדת חוץ וביטחון.
       
קריאות:
       
       - - -
       
היו"ר חמי דורון:
       
       טוב, רבותי. רבותי. חבר הכנסת בריזון, אנחנו סיימנו את האינטרמצו הזה. 
       
       אנחנו נצביע. בעד זה ועדה, נגד זה הסרה מסדר-היום. מצביעים.
       
נסים זאב (ש"ס):
       
       - - -
       
היו"ר חמי דורון:
       
       לא מדברים בשעת הצבעה, אדוני חבר הכנסת נסים זאב. אתה חבר כנסת ותיק ואתה יודע זאת. 
       
נסים זאב (ש"ס):
       
       אני גמרתי להצביע. 
       
היו"ר חמי דורון:
       
       לא משנה, אבל לא כל היתר. 
       
       
הצבעה מס' 26
       
בעד ההצעה להעביר את הנושא לוועדה - 7
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת החוץ והביטחון נתקבלה. 
       
היו"ר חמי דורון:
       
       שבעה חברי כנסת בעד, אין מתנגדים, אין נמנעים. הנושא יועבר לדיון בוועדת החוץ והביטחון. 
       

הצעה לסדר-היום 
עמדת סיעת הליכוד באשר למשאל עם בעקבות מסקנות ועדת-איתן

היו"ר חמי דורון:
       
       אנחנו נעבור להצעות לסדר-היום מס' 4781 ו-4784: עמדת סיעת הליכוד באשר למשאל עם בעקבות מסקנות ועדת-איתן. חבר הכנסת אילן ליבוביץ. 
       
נסים זאב (ש"ס):
       
       אדוני, אני רק מבקש - המציאות כרגע היא יושב-ראש משינוי, המציע הוא איש שינוי, והמשיב, השר, הוא איש שינוי. יש כאן ניגוד אינטרסים מובהק - - -
       
היו"ר חמי דורון:
       
       חבר הכנסת נסים זאב, אני רוצה להסביר לך דבר קטן. זה לא משנה, קודם כול, שהיושב-ראש הוא איש שינוי, מכיוון שכשהיושב-ראש נמצא כאן, גם אם הוא איש שינוי, הוא פועל אך ורק על- פי התקנון, ונדמה לי שבארבע השעות האחרונות אני הראיתי לך, והראיתי גם לחברי, שאני פועל אך ורק על-פי התקנון,  ולא נותן לאף אחד לא זמן מיותר ולא הטבות, אך ורק כיוון שהם חברי הכנסת מטעם שינוי. זו הנקודה הראשונה, ואני חושב שאתה צריך לחזור בך מהעניין הזה, לפחות מטענתך על ניגוד עניינים.
       
נסים זאב (ש"ס):
       
       זה בגלל שהנושא הוא - - -
       
היו"ר חמי דורון:
       
       אשר ליתר, השר שלגי, שגם הוא איש שינוי - כמובן לשמחתי - לא עונה מטעם הממשלה על ההצעה הזאת לסדר-היום. לכן אדוני יכול להיות רגוע - -
       
נסים זאב (ש"ס):
       
       עכשיו אני רגוע.
       
היו"ר חמי דורון:
       
       - - ולהאזין בשקט לדבריו של חבר הכנסת אילן ליבוביץ. בבקשה. 
       
אילן ליבוביץ (שינוי):
       
       אדוני היושב-ראש, אדוני השר, חברי הכנסת, מוזר לדבר על משהו כאשר מושא הדברים שאתה מדבר עליהם אינו נמצא בכלל במליאה, יכול להיות שגם לא בבניין. 
       
רוני בריזון (שינוי):
       
       הם רוצים מזל"ט.
       
שר המדע והטכנולוגיה אילן שלגי:
       
       - - - בר-מצווה במרכז הליכוד.
       
אילן ליבוביץ (שינוי):
       
       נקלענו לסיטואציה מאוד מביכה בעניין הזה, ואני גם לא יודע מי משיב בשם הממשלה בעניין הזה, ואני גם לא יודע איך זה עומד בתקנון.
       
היו"ר חמי דורון:
       
       אין תשובה ולא חייבים להשיב, הממשלה לא חייבת להשיב. אתה תבחר מה אתה רוצה, ואנחנו נצביע על דיון על-פי בקשתך. 
       
קריאה:
       
       - - -
       
היו"ר חמי דורון:
       
       נכון, נכון. יכול להיות שחבר הכנסת נסים זאב ירצה להציע הצעה אחרת. 
       
נסים זאב (ש"ס):
       
       זה ודאי. 
       
היו"ר חמי דורון:
       
       אה. אתה רואה? בבקשה. אז אין לנו בעיה. 
       
רוני בריזון (שינוי):
       
       אולי הוא ירצה להשיב בשם הממשלה.
       
נסים זאב (ש"ס):
       
       - - -
       
היו"ר חמי דורון:
       
       האם אדוני רוצה להשיב בשם הממשלה, גם?
       
נסים זאב (ש"ס):
       
       אם אתם תיתנו לי - - -
       
היו"ר חמי דורון:
       
       אנחנו נשקול את זה עד סוף ההצעה לסדר-היום. תודה. 
       
אילן ליבוביץ (שינוי):
       
       מה קרה לנו פה, אדוני היושב-ראש, רבותי חברי הכנסת, בשבוע האחרון? מינתה הסיעה הגדולה בבית וזו שאמורה, כביכול, למשול במדינה, איזו ועדה פנימית שתבדוק אם אפשר להגיש הצעת חוק למשאל עם. בדקה הוועדה את העניינים ואמרה: אפשר להגיש, ניסחנו הצעה, אבל אי-אפשר להגיש, כי אולי ראש הממשלה לא מעוניין בזה, ורק אם ראש הממשלה יהיה מעוניין בזה אפשר יהיה להעביר את הצעת החוק הזאת בכלל, ובכל זאת יש איזו הצעת חוק בנוגע למשאל עם שגיבשה הוועדה. 
       
       ואני אומר: רבותי, קודם כול, עם כל הכבוד, מדינת ישראל היא מדינה שיש לה, במשך 56 שנה, מאז הקמתה, איזו שיטת משטר שנהוגה בה, ומשאל עם לא קיים בה. זה לא משהו שנהוג. אנחנו לא שווייץ, אנחנו גם לא המדינות בארצות-הברית, שבחלקן התקיימו משאלי עם בשבוע שעבר בסוגיות כאלה ואחרות. זה לא קיים. יש לנו בחירות אחת לארבע שנים - לצערנו, בתקופה האחרונה, בשנים האחרונות, פחות מאחת לארבע שנים מכיוון שאין לנו יציבות משטרית, אבל אחת לארבע שנים אזרחי ישראל ניגשים לקלפי, בוחרים את הכנסת שתייצג אותם ואת דעותיהם ואת עמדותיהם במשך ארבע השנים הבאות, ומתוך הכנסת מוקמת הממשלה, שהיא זו שצריכה למשול - והכנסת היא זו שצריכה לחוקק את החוקים, לפקח, ולבקר את הממשלה, ומכאן מקור הסמכות של הממשלה הזאת להחליט החלטות ולבצע אותן, וזה כבר נבדק, נפסק והוכרע לא פעם אחת ולא פעמיים, שממשלה רשאית לקבל החלטות גם בתחום המדיני ולהוציא אותן לפועל. 
       
       התקבלה פה בשבועות האחרונים החלטה בנוגע להתנתקות, ובתוך המפלגה הגדולה בבית, 40 מנדטים, נחלקו הדעות. כמעט מחצית מהמפלגה - ואני מדבר על הליכוד - דוגלת ברעיון מסוים שמתנגד להתנתקות, והמחצית השנייה – בעד. כל אלה שמתנגדים להתנתקות הם אלה שהיום באים ומבקשים משאל עם, כי הרי הם יודעים שמשאל עם, אדוני היושב-ראש, צריך להעביר בכנסת בקריאה טרומית, ולאחר מכן צריך להעביר בקריאה ראשונה, ולוקח זמן לדון בוועדה, ולאחר מכן, לאחר הקריאה הראשונה צריך לדון בזה לקראת הקריאה השנייה והקריאה השלישית שוב בוועדה, והדבר הזה לוקח זמן.
       
אריה אלדד (האיחוד הלאומי - ישראל ביתנו):
       
       גם אם זה היה לוקח יום אחד, היינו עושים את זה.
       
אילן ליבוביץ (שינוי):
       
       אתם כן. אני יודע שהליכוד כבר התמחה, ראינו את זה בחוק קריית-אונו. הוא מתמחה בהעברת חוקים כשהוא רוצה. בתוך יום אפשר לסדר חוקים בכנסת כשהליכוד רוצה. זה לא בעיה. אבל משאל עם זה לא חוק קריית-אונו, לאפשר את המשך כהונתו של ראש עיריית קריית-אונו. זה דבר רציני, חבר הכנסת אלדד, זה לא דבר של מה בכך.
       
אריה אלדד (האיחוד הלאומי - ישראל ביתנו):
       
       - - -
       
היו"ר חמי דורון:
       
       חבר הכנסת אלדד, אני מבקש בלי קריאות ביניים.
       
אילן ליבוביץ (שינוי):
       
       בעניין הזה, עם כל הכבוד, מדוע חוק משאל עם רק בנוגע להחזרת שטחים? מדוע לא משאל עם בנוגע לנישואים אזרחיים? מדוע לא משאל עם בנושא של גיוס כללי לצבא, ולא רק גיוס של מיוחסים כאשר האחרים פטורים?
       
היו"ר חמי דורון:
       
       הם לא המיוחסים, חבר הכנסת ליבוביץ.
       
אילן ליבוביץ (שינוי):
       
       אני דווקא רואה באלה שעושים צבא מיוחסים, ואלה שלא עושים צבא, לצערי, הם פחות מיוחסים, ואני לא אתבטא בחריפות רבה יותר מעל הדוכן.
       
       לכן, אדוני היושב-ראש, מכיוון שאין כאן שום חבר מסיעת הליכוד, ואין כאן גם אף אחד שישיב מטעם הממשלה, עם כל הכבוד, אני רואה בכל הנושא הזה של משאל עם משהו שצריך לרדת מסדר-היום כמה שיותר מהר, כי זאת לא שיטת המשטר שלנו, זאת לא שיטת הממשל בישראל, ואסור לנו להיכנע לתכתיבים פופוליסטיים של אנשים שכל רצונם הוא רק לעכב את ההתנתקות, והם ינסו לחפש כל תירוץ כדי לעכב את ההתנתקות, גם אם זה אומר לעשות עכשיו סאלטה לאחור עם צוקהרה. 
       
       אני מבקש, אדוני, לקיים דיון במליאה על הנושא הזה. תודה.
       
היו"ר חמי דורון:
       
       תודה רבה. חבר הכנסת נסים זאב – הצעה אחרת. האם אדוני יקפיד הפעם על דקה?
       
נסים זאב (ש"ס):
       
       אני מאוד אשתדל. פשוט אין לי שעון על היד.
       
היו"ר חמי דורון:
       
       תסתכל למעלה, יש לך דקה.
       
נסים זאב (ש"ס):
       
       אדוני היושב-ראש, לא מדובר במשאל, מדובר במשאלה, המשאלה של הליכוד. הם מבקשים לשמור על הבית, על הסיעה, על האחדות, הם רוצים לצאת מהמבוי הסתום הזה שהנחית עליהם ראש הממשלה. ראש הממשלה הלך בקו מסוים, שינה דרך, שינה כיוון, והם לא יודעים איך לצאת מהפלונטר הזה, אז הם אומרים: בואו נשאל את העם, מה הוא אומר. זה לא שהם יודעים מה התוצאה, הלוא התוצאה תהיה בסופו של דבר מה שהכנסת החליטה, אבל האחריות סרה מהם.
       
       לכן, אדוני היושב-ראש, אני בכלל לא רואה מקום להביא את הנושא הזה לעוד דיון פומבי ארוך וממושך בכנסת ישראל. 
       
       אולי חבר הכנסת אילן שלגי לא יודע, זה בא לוועדת החוקה, חוק ומשפט, ובעקבות החלטת הוועדה אני חושב שהכנסת תנהג בהתאם.
       
היו"ר חמי דורון:
       
       תודה רבה. 
       
       אנחנו מעמידים להצבעה. בעד – מליאה. נגד – הסרה. אנחנו מצביעים.
       
הצבעה מס' 27

בעד ההצעה לכלול את הנושא בסדר-היום – 6
בעד ההצעה שלא לכלול את הנושא בסדר-היום – אין
נמנעים - אין
ההצעה לכלול את הנושא בסדר-היום של הכנסת נתקבלה.
       
היו"ר חמי דורון:
       
        ובכן, יש לנו תוצאות. שישה חברי כנסת בעד, אין מתנגדים, אין נמנעים, וההצעה תעבור במשך הזמן לדיון באולם המליאה.

       
שאילתות ותשובות
       
היו"ר חמי דורון:
       
       שאילתות ותשובות לשר לאיכות הסביבה. אדוני השר, בבקשה.
       
נסים זאב (ש"ס):
       
       אני נשאר לכבודו של השר.
       
רוני בריזון (שינוי):
       
       אדוני היושב-ראש, אני מבקש את סליחתו של השר, אנחנו משאירים אותו פה לגמרי לבד. אם הוא ירגיש בודד, הוא תמיד יכול להוציא מזל"ט.
       
שר המדע והטכנולוגיה אילן שלגי:
       
       אני שמח בחברתו של היושב-ראש, וזה בסדר. ודאי צופים בנו 20,000-30,000 צופים, ואנחנו נשמח להשיב.
       
היו"ר חמי דורון:
       
       האם אדוני יודע שברגע שחברי הכנסת לא נמצאים הוא רשאי לא להשיב?
       
שר המדע והטכנולוגיה אילן שלגי:
       
       אני יודע.
       
היו"ר חמי דורון:
       
       האם אדוני יודע שהוא נותן פרסים לאלה שלא נשארו, וכשהוא משיב הוא נותן פרסים לאלה שמגישים שאילתות ופשוט מצפצפים קצת על הכנסת ולא מופיעים?
       
שר המדע והטכנולוגיה אילן שלגי:
       
       אני מקבל את דברי היושב-ראש, ולכן בהנחה שלא יופיע פה מי מהשואלים, אני בכל זאת בוחר להשיב על שתיים מתוך שבע השאילתות.

היו"ר חמי דורון:
       
       אני אקרא אותן, ואתה תחליט על מה אתה רוצה להשיב. השר לאיכות הסביבה ישיב על שאילתא מס' 1711 של חבר הכנסת עמרי שרון.

שר המדע והטכנולוגיה אילן שלגי:
       
       אני רוצה להשיב.
       
1711. זיהום האוויר מהמתקן לכילוי פגרי בעלי-חיים בחיפה
       
חבר הכנסת עמרי שרון שאל את השר לאיכות הסביבה
       ביום י"א בתמוז התשס"ד (30 ביוני 2004):
       
       נודע לי, כי לפי בדיקות שערך משרדך קיימות חריגות בארובה של המתקן לכילוי פגרי בעלי-חיים בעין-המפרץ, וכי המתקן לא ערך בדיקות דיאוקסינים בשלוש השנים האחרונות, אף-על-פי שהוא מחויב לכך ברשיון העסק.
       
       רצוני לשאול:
       
       1. האם מופעלת מערכת אכיפה על העסקים שאינם עומדים בתקני הפליטות שלהם הם מחויבים?
       
       2. מדוע לא נשלל רשיון העסק של מתקן זה?
       
       3. מה ייעשה בנדון? 
       
       
שר המדע והטכנולוגיה אילן שלגי:
       
       השאלה מורכבת משלושה חלקים. התשובה חשובה, ודאי לאנשים שגרים באזור. ראוי שהם ישמעו את עמדת הממשלה, עמדת המשרד לאיכות הסביבה.
       
       1. המשרד לאיכות הסביבה מפעיל מערכת אכיפה, בכלל זה על מתקן כילוי בעלי-חיים בעין-המפרץ. למתקן ניתנו תנאים מיוחדים ברשיון עסק. בבדיקה שערך המפעל בדצמבר 2003 נתגלו חריגות בריכוזי חלקיקים ובריכוזי הדיאוקסינים. בשימוע שנערך למפעל, הוא נדרש להגיש תוכנית למניעת פליטות חריגות של חלקיקים ודיאוקסינים.
       
       
       2. בינואר 2004 הסתיים רשיון העסק הזמני של המתקן. רשיון העסק לא חודש מאז בעקבות התנגדות המשרד לאיכות הסביבה לחידושו.
       
       3. בימים אלה נאספות במשרד לאיכות הסביבה ראיות להכנת תיק חקירה בגין חריגה מתנאי רשיון העסק ובגין עבודה ללא רשיון עסק מינואר 2004.
       
       אני מבקש להודיע כאן, שאם המפעל לא יעמוד בהתחייבותו בחודש הקרוב, נוציא לו צו סגירה.
       
היו"ר חמי דורון:
       
       שאילתא מס' 1804 של חבר הכנסת רומן ברונפמן.
       
שר המדע והטכנולוגיה אילן שלגי:
       
       לפרוטוקול.
       
1804. זיהום נחל-נעמן
       
חבר הכנסת רומן ברונפמן שאל את השר לאיכות הסביבה
       ביום כ"ה בתמוז התשס"ד (14 ביולי 2004):
       
       
       בתשובה על שאילתתי בנושא נאמר כי ניטור נחל-נעמן בוצע באביב ובסתיו 2003. 
       
       רצוני לשאול:
       
1. אילו חומרים אורגניים, כימיים ומיקרוביאליים נבדקים בדיגומי האביב והסתיו?

       2. מה הם הממצאים, על-פי מזהם, בכל סבב - קיץ וחורף - בחמש השנים האחרונות?
       
       3. מה הן תוצאות הבדיקות של המזהמים המיקרוביאליים בבדיקות דלעיל?
       
       4. האם יש חומרים מסוכנים שאינם נדגמים מפני שאין תקנים או מסיבות אחרות?
       
תשובת שר המדע והטכנולוגיה אילן שלגי:
(לא נקראה, נמסרה לפרוטוקול)
       
       1-4. סדרת הפרמטרים הנבדקים במעבדה היא קבועה, כאשר לפי הצורך נבדקים גם פרמטרים נוספים. הפרמטרים הנבדקים על-פי רוב הם: מוצקים מרחפים (TSS 1050), כלוריד (Cl), צח"ב (צריכת חמצן ביולוגית) כללי (BOD), חנקן כללי (TKN), חנקה (NO3), אמוניה (NH3), זרחה  (PO4), שמן מינרלי (Min. Oil), סולפיד (S), וספירת קולי צואתי (Fecal Coliforms).
       
       אומנם לא ניתן לבדוק באופן שוטף וקבוע את מכלול החומרים המסוכנים בכל נחלי הארץ בנקודות הדיגום הקבועות, כמו גם בנחל-נעמן, וזאת מסיבות מובנות של עלות--תועלת - כדאיות כלכלית, זמן עבודה וכו'. עם זאת, נעשית בקרה שוטפת על החומרים המסוכנים של המפעלים במקור, דהיינו בנקודת יציאת שפכי המפעלים המטופלים, וזאת במסגרת תנאי רשיון העסק שלהם. משם הם זורמים למתקני הטיפול ומוזרמים לנחלים כקולחים. 
       
       בנוסף, גובשו במסגרת ועדה בין-משרדית פרמטרים וערכים של איכויות קולחים שיופקו ממתקני הטיפול בשפכים, וזאת על מנת שניתן יהיה לנצלם למטרות של השקיה בלתי מוגבלת והזרמה לנחלים. יצוין כי דרישות אלו עדיין אינן מחייבות, אולם מתקני הטיפול השונים כבר החלו בשדרוג על מנת להשיג יעדים אלו, שישפרו את איכויות הקולחים המוזרמים לנחלים.
       
היו"ר חמי דורון:
       
       שאילתא מס' 1907 של חבר הכנסת דוד טל.
       
שר המדע והטכנולוגיה אילן שלגי:
       
       לפרוטוקול.
       
1907. אכיפת תקנות האנטנות הסלולריות
       
חבר הכנסת דוד טל שאל את השר לאיכות הסביבה
       ביום ג' באב התשס"ד (21 ביולי 2004):
       
       פורסם בתקשורת, כי בשנים האחרונות אין פיקוח ונקיטת אמצעי אכיפה כנגד הקמת אנטנות סלולריות, דבר שחושף את הציבור לנזקים בריאותיים ללא יכולת להתגונן.
       
       רצוני לשאול:
       
       1. האם פרטי הידיעה נכונים? 
       
       2. אם כן - כמה אנטנות סלולריות מותקנות ללא היתר?
       
       3. מדוע משרדך אינו נוקט צעדי אכיפה נגד מי שמפר את הוראות התקנות?
       
תשובת שר המדע והטכנולוגיה אילן שלגי:
(לא נקראה, נמסרה לפרוטוקול)
       
       1-3. הידיעה שהתפרסמה בכלי התקשורת לא עסקה בחוסר פיקוח אלא במחסור באמצעי אכיפה. המשרד לאיכות הסביבה מעסיק מרכזים לבטיחות קרינה במחוזות, אשר מבצעים מדידות של רמות הקרינה לפי דרישות הציבור. בנוסף, משתף המשרד את הרשויות המקומיות בפיקוח על רמות הקרינה. כ-40 עובדים של הרשויות המקומיות קיבלו מינוי של מפקח, לאחר הדרכה מתאימה שאורגנה ומומנה על-ידי המשרד. עם זאת, אין כיום למשרד לאיכות הסביבה סמכויות אכיפה בנושא זה. 
       
       כיום פועלות 60 אנטנות סלולריות מתוך 6,000 ללא היתר המשרד. הסיבה: תוקף ההיתר שלהן פג. ההיתר שניתן לאנטנה סלולרית הינו לשנה, ויש לחדשו מדי שנה. 
       
       אין כיום חוק שמכוחו יש למשרד לאיכות הסביבה סמכויות אכיפה בנושא. הצעת חוק מקיפה המסדירה את הפיקוח ואת סמכויות האכיפה בנושא הועברה ביוזמת השר לאיכות הסביבה לאישור הממשלה כבר בדצמבר 2003. עקב התנגדות משרד התשתיות, טרם אושר החוק על-ידי ועדת השרים לחקיקה.
       
היו"ר חמי דורון:
       
       שאילתא מס' 1925 של חבר הכנסת אברהם הירשזון.
       
שר המדע והטכנולוגיה אילן שלגי:
       
       לפרוטוקול. אני מניח שחברי הליכוד כולם באיזה בר-מצווה או חתונה.
       
1925. זיהום אוויר על-ידי מפעלים
       
חבר הכנסת אברהם הירשזון שאל את השר לאיכות הסביבה
       ביום ג' באב התשס"ד (21 ביולי 2004):
       
       פורסם, כי כ-140 מפעלים בארץ שחתמו בשנת 1998 על אמנה המגבילה את רמות פליטת הזיהום מהארובות, חורגים מהתקנות. 
       
       רצוני לשאול:
       
       1. האם הפרסום נכון? 
       
       2. האם יוגבר המעקב אחר המפעלים?
       
       3. האם נשקל להפעיל מערכת של ניטור רציף המאפשרת לקבל נתונים בזמן אמת על רמות הזיהום?
       
תשובת שר המדע והטכנולוגיה אילן שלגי:
(לא נקראה, נמסרה לפרוטוקול)
       
       1-3. האמנה ליישום תקנים בדבר פליטת מזהמים לאוויר, "אמנת התעשיינים", שנחתמה עם התאחדות התעשיינים בשנת 1998, קבעה רמות פליטה מרביות למזהמי אוויר וכן לוחות זמנים להגיע לרמות אלו. עד היום הצטרפו לאמנה כ-150 מפעלים. תקני הפליטה הקבועים באמנה מעוגנים ברשיונות העסק של המפעלים החותמים. תקנים אלו משמשים בסיס לתנאים ברשיון העסק גם למפעלים שלא חתמו על האמנה.  
     
       בשנת 2003 ביצע המשרד לאיכות הסביבה בדיקות פתע, שבהן נדגמו מזהמי אוויר בארובות מפעלים. עקב בעיות תקציב בוצעו בדיקות אלו רק במחצית השנייה של השנה, ובסך הכול בוצעו בדיקות ב-89 ארובות. ב-25 מפעלים נמצאו חריגות. דוח בדיקות הפתע מפורסם באתר האינטרנט של המשרד לאיכות הסביבה. 
       
       המעקב אחר המפעלים מתבצע הן באמצעות בדיקות עצמאיות של המפעלים והעברת תוצאותיהן למשרד לאיכות הסביבה, והן באמצעות בדיקות פתע שמבצע המשרד בעצמו. במקרים שבהם מתגלות חריגות ננקטים צעדי אכיפה.
       
       במרבית מפעלי התעשייה הגדולים קיים ניטור רציף, והמשרד לאיכות הסביבה מקבל נתונים בזמן אמת מכמה מפעלים גדולים ומתחנות הכוח. יש לציין, כי לחלק ניכר מהמזהמים החמורים לא קיים מכשור מתאים לניטור רציף, ולפיכך אין אפשרות למדוד מזהמים אלו בזמן אמת, אלא על-ידי דגימות מעבדה.
       
היו"ר חמי דורון:
       
       שאילתא מס' 1926 של חברת הכנסת לאה נס.
       
שר המדע והטכנולוגיה אילן שלגי:
       
       גם כן לפרוטוקול.
       
1926. הטיפול בפגרי יונקים
       
חברת הכנסת לאה נס שאלה את השר לאיכות הסביבה
       ביום ג' באב התשס"ד (21 ביולי 2004):
       
       ניתן לטפל בפגרי יונקים על-ידי הטמנה או שרפה. כיום קיימת משרפה אחת בעין-המפרץ המשרתת את כל הארץ.
       
       רצוני לשאול:
       
       1. כמה אתרי הטמנה מאושרים יש בארץ?
       
       2. האם המשרפה מספיקה לצורכי כל המדינה?
       
       3. האם המשרפה מקיימת את תנאי רשיון העסק והאם פליטותיה עומדות בתקן?

תשובת שר המדע והטכנולוגיה אילן שלגי:
(לא נקראה, נמסרה לפרוטוקול)
       
       1. כיום מצויים בארץ שמונה אתרי הטמנה מאושרים המסוגלים לקלוט פגרי יונקים. יצוין כי ההטמנה אינה הפתרון המועדף מבחינה סביבתית.   
       
       2. למשרפת עין-המפרץ יכולת כילוי של 12 טונות פגרים ביממה, כ-24 פרות, המאפשרת טיפול בכלל התמותה היומית ה"שגרתית" של פגרי פרות חלב. המשרפה אינה מטפלת בפגרי פרות לבשר, ואינה ערוכה לתת מענה על אירועי תמותה המוניים כתוצאה ממגפות.
       
       3. משרפת עין-המפרץ אינה עומדת בתנאי רשיון העסק בנושא איכות האוויר. בשימוע שנערך למפעל הוא נדרש להגיש תוכנית למניעת פליטות של חלקיקים ודיאוקסינים. רשיון העסק לא חודש מאז ינואר 2004 בשל התנגדות המשרד לאיכות הסביבה לחידושו. בימים אלה נאספות על-ידי המשרד ראיות להכנת תיק חקירה בגין חריגה מתנאי רשיון העסק ובגין עבודה ללא רשיון עסק מינואר 2004.
       
היו"ר חמי דורון:
       
       שאילתא מס' 1948 של חבר הכנסת שלמה בניזרי.
       
שר המדע והטכנולוגיה אילן שלגי:
       
       לפרוטוקול.
       
1948. המפעל "חיפה כימיקלים"
       
חבר הכנסת שלמה בניזרי שאל את השר לאיכות הסביבה
       ביום י' באב התשס"ד (28 ביולי 2004):
       
       פורסם, כי עובדים לשעבר ב"חיפה כימיקלים" טוענים בתביעה שהגישו נגד המדינה, כי חלו בסרטן כתוצאה מרשלנות המפעל. 
       
       רצוני לשאול:
       
       1. האם נבדקו התנאים ב"חיפה כימיקלים"?
       
       2. אם כן – האם עלה כי המפעל מהווה מפגע אקולוגי מזהם?
       
       3. האם יש כיום בישראל מפעלים המהווים מפגעים אקולוגיים המסכנים את סביבתם, ואם כן – אילו?
       
תשובת שר המדע והטכנולוגיה אילן שלגי:
(לא נקראה, נמסרה לפרוטוקול)
       
       1. התנאים שניתנו בעבר למפעל "חיפה כימיקלים" ניתנו כצו אישי מתוקף החוק למניעת מפגעים, התשכ"א-1961, ומצויים בבדיקה מעמיקה ויסודית על-ידי מחוז חיפה של המשרד לאיכות הסביבה. בימים אלו נשלמת העבודה לכתיבת צו אישי חדש ומעודכן, על-פי מיטב התקנים הבין-לאומיים המחמירים, דוגמת התקן הגרמני והדירקטיבה האירופית, המגדירה את החובה להשתמש בטכנולוגיות הטובות ביותר הזמינות להפחתת הזיהום -Available Technology    BAT - Best.
       
       יודגש, כי במסגרת הבדיקה שערך המשרד לאיכות הסביבה וגילוי חריגות מתקני הפליטה, נשלחה התרעה למפעל, ומנכ"ל המפעל אף הוזמן לשימוע. בעקבות כך הוסכם בין השאר: המפעל יפחית את רמת תחמוצות החנקן לרמה של 350 מ"ג למק"ת - מטר מעוקב תקני - במקום ל-500 מ"ג למק"ת, זאת על-פי עקרונות ה-BAT. המפעל התקין מערכות טיפול בחלקיקים בשני מתקנים שבהם היתה חריגה מהתקנים, דבר שהביא לעמידה בתקני הפליטה .
       
       בנוסף, הוקמה ועדה אינטגרטיבית בראשות ראש אגף חומרים מסוכנים במשרד לאיכות הסביבה. הוועדה מטפלת בכל ההיבטים הנוגעים לאיכות הסביבה, לרבות פליטות לאוויר, חומרים מסוכנים ושפכים תעשייתיים.
       
       2. כעיקרון, כל מפעל העוסק ברמה זו או אחרת של ייצור של חומרים כימיים או משתמש בחומרים כאלו בתהליכי הייצור, מהווה פוטנציאל למפגע אקולוגי ולזיהום סביבתי. "חיפה כימיקלים" נחשב לאחד המפעלים הגדולים בארץ לייצור כימיקלים, ולכן הוא עלול לגרום למפגע אקולוגי ולזיהום, ועל כן הוא מטופל ביסודיות על-ידי המשרד, כמתואר בתשובה על שאלה מס' 1. יובהר, כי כל זמן שהמפעל עומד בתקנים ובהנחיות הצו האישי הוא אינו מהווה מפגע אקולוגי.
       
       3. כפי שהוסבר בתשובה על שאלה מס' 2, רוב מפעלי התעשייה בארץ הם בעלי פוטנציאל לזיהום ופגיעה בסביבה מעצם עיסוקם. מידת הפגיעה בסביבה תלויה בין השאר בכמות החומרים המסוכנים הנמצאים בשימוש במפעל, או בסוגי המזהמים הנפלטים מתהליכי ייצור במפעל, כמות פליטתם לסביבה ומיקום המפעל ביחס לאוכלוסייה. 
       
       על-פי קריטריונים אלה מיין המשרד את המפעלים בארץ בהתאם לפוטנציאל זיהום האוויר והסכנות הסביבתיות הטמונות במפעל. בכל מחוז יש מפעלים ברמה A ויש אזורים בארץ שבהם קיים ריכוז גדול של מפעלים מרמה A, שפוטנציאל הזיהום שלהם גדול במיוחד גם לאור הקירבה למרכזי אוכלוסייה. באזור מפרץ חיפה למשל נכללים המפעלים הבאים: בתי-זיקוק חיפה, תחנת הכוח חיפה, "כרמל אולפינים", "גדיב", "חיפה כימיקלים", "דשנים וחומרים כימיים" ומפעלי התכה כגון "יציקות המפרץ" ו"וולקן יציקות". גם באזור התעשייה רמת-חובב יש מפעלים בעלי פוטנציאל לזיהום סביבתי והמשרד לאיכות הסביבה הוציא להם תנאים חדשים לרשיון העסק על מנת להסדיר את פעילותם.
       
היו"ר חמי דורון:
       
       שאילתא מס' 2014 של חבר הכנסת אהוד רצאבי.
       
שר המדע והטכנולוגיה אילן שלגי:
       
       אני מבקש להשיב על השאילתא הזאת.
       
2014. זיהום מי התהום ברמת-השרון
       
חבר הכנסת אהוד רצאבי שאל את השר לאיכות הסביבה
       ביום י"ז באב התשס"ד (4 באוגוסט 2004):
       
       ב-22 ביולי 2004 פורסם ב"הארץ" על חשש לזיהום מי תהום באזור רמת-השרון משאריות חומר נפץ של מפעלי תע"ש.
       
       רצוני לשאול:
       
       1. האם הידיעה נכונה? 
       
       2. אם כן - האם מדובר בזיהום שמסכן את תושבי האזור?
       
       3. אילו צעדים ננקטו לטיהור המים?
       
       4. האם ננקטו צעדים נגד המפעל המזהם?

שר המדע והטכנולוגיה אילן שלגי:
       
       הנושא של מי התהום ברמת-השרון הוא נושא כאוב. היתה שם הזנחה רבת שנים בטיפול, ואני מבקש להשיב לחברי, חבר הכנסת אהוד רצאבי. 
       
       השאלה הראשונה היתה, האם הידיעה נכונה? הידיעה נכונה. 
       
       נציבות המים ערכה סקר זיהום מי תהום באזור. תוצאות הסקר העדכני הועברו למשרד לאיכות הסביבה לפני כשבוע ונמצאות כרגע בבדיקה של הגורמים המקצועיים. הסקר שעורכת נציבות המים הוא סקר הידרו-גיאולוגי חשוב, אך הוא אינו עונה על הנחיות המשרד לאיכות הסביבה לביצוע סקר לאיתור נוכחות מזהמים בשכבת הקרקע העליונה. 
       
       מטרתו של סקר הקרקע שהמשרד לאיכות הסביבה דורש היא לתחום בצורה תלת-ממדית את נפח הקרקע המיועד לטיפול. סקר קרקע הוא שלב חיוני לפני טיהור השטח והכשרתו לשימוש בלתי מוגבל, כפי שדורשות ועדות התכנון. 
       
       2. חלק בלתי נפרד ממטרות העבודה הוא ביצוע הערכת סיכונים ובחינת פתרונות לטיפול ושיקום. שלב זה מתוכנן להתבצע בשלב מאוחר יותר, בהתאם לתהליך החקירה ההידרו-גיאולוגית המקובל. 
       
       הסמכות בנושא מי שתייה, ובכלל זה הסקת מסקנות אפשריות לגבי זיהום מי השתייה על סמך הנתונים שנאספו עד כה, נמצאת בידי משרד הבריאות ובידי נציבות המים – אגף איכות המים. 
       
       3. יש להדגיש, כי נושא הטיפול במי תהום ובמי קידוחים אינו בתחום הסמכויות של המשרד לאיכות הסביבה, אלא בתחום אגף איכות המים בנציבות המים.
       
       4. כתוצאה מפעולות אכיפה של המשרד לאיכות הסביבה חוברו כל המתקנים באזור למערכת ביוב מרכזית. 
       
       בשנת 2000 הוגשה על-ידי תושבי רמת-השרון תביעה ייצוגית כנגד תע"ש על-פי החוק למניעת מפגעים סביבתיים (תביעות אזרחיות). היועץ המשפטי לממשלה הצטרף כצד לתובעים והורה לנציבות המים להוציא צו לתיקון המעוות. בשנת 2001 הוציא נציב המים צו לתיקון המעוות לבחינת היקף הזיהום ולטיפול בו. המשרד לאיכות הסביבה דרש כי סקר הזיהום יכלול גם בדיקות זיהום הקרקע. ב-15 בפברואר 2001 נשלח מכתב לנציבות המים, שכלל את דרישות המשרד לאיכות הסביבה. ב-29 באוגוסט 2004 נשלח מכתב נוסף, אשר כלל דרישות מעודכנות. 
       
       כמו כן, בתקופה האחרונה פעל המשרד לקידום סקר זיהומי קרקע למתחם "אליהו" בתע"ש רמת-השרון, ששטחו 1,200 דונם. אדגיש כי שריון מימון עבור סקר זה תלוי ועומד בפני החלטת האוצר. 
       
       כולנו שמענו שבעקבות פנייה לבג"ץ של עיריית רמת-השרון נמצא הסדר, לפחות אשר לאספקת מים שאינם מזוהמים לתושבי רמת-השרון. תודה רבה. 
       
היו"ר חמי דורון:
       
       תודה רבה לשר שלגי, השר לאיכות הסביבה. 
       
       חברי הכנסת, תם סדר-היום. הישיבה הבאה - ביום שני, ב' בכסליו התשס"ה, 15 בנובמבר 2004, בשעה 16:00. ישיבה זו נעולה. 
       
       הישיבה ננעלה בשעה 21:01.
       
       
     
עמוד 291 מתוך 291

