    תוכן עניינים
שאילתות בעל-פה	4
233. אי-גיוס כוכבי טלנובלות	4
סגן שר הביטחון זאב בוים:	5
אהוד יתום (הליכוד):	5
יעקב מרגי (ש"ס):	6
סגן שר הביטחון זאב בוים:	7
זהבה גלאון (יחד):	8
232. הריסת מבנים בגוש-קטיף ובצפון רצועת-עזה לאחר ההתנתקות	8
זהבה גלאון (יחד):	8
סגנית המשנה לראש הממשלה אורית נוקד:	8
זהבה גלאון (יחד):	9
אורי אריאל (האיחוד הלאומי - ישראל ביתנו):	10
עבד-אלמאלכ דהאמשה (רע"ם):	10
סגנית המשנה לראש הממשלה אורית נוקד:	11
הצעת חוק הפיקוח על עסקי ביטוח (תיקון - קצבת נכות), התשס"ה-2004	12
חיים כץ (הליכוד):	13
הצעת חוק שעות עבודה ומנוחה (תיקון - עונשין), התשס"ד-2004	15
(הצעת קבוצת חברי הכנסת)	15
משה גפני (דגל התורה):	17
הצעת חוק חיסכון באנרגיה ובמים (תיקוני חקיקה), התשס"ה-2004	25
יגאל יאסינוב (שינוי):	26
הצעת חוק לתיקון פקודת הטלגרף האלחוטי  (סיכון ביטחון הציבור), התשס"ג-2003	30
דוד אזולאי (ש"ס):	30
הצעת חוק נישואי חיילים, התשס"ה-2004	36
מרינה סולודקין (הליכוד):	36
סגן שר הביטחון זאב בוים:	37
הצעת חוק-יסוד: הממשלה (תיקון - הבעת אי-אמון ללא ציון שם מועמד)	39
(הצעת קבוצת חברי הכנסת)	39
מוחמד ברכה (חד"ש-תע"ל):	39
מוחמד ברכה (חד"ש-תע"ל):	39
שרת המשפטים ציפי לבני:	41
הצעת חוק המקרקעין (תיקון - פיצויים לרוכש), התשס"ג-2003	43
(הצעת קבוצת חברי הכנסת)	43
נסים זאב (ש"ס):	44
שרת המשפטים ציפי לבני:	45
נסים זאב (ש"ס):	46
הצעת חוק ההוצאה לפועל  (תיקון - חייב מוגבל באמצעים), התשס"ד–2003	47
(הצעת חבר הכנסת יעקב מרגי)	47
יעקב מרגי (ש"ס):	48
יעקב מרגי (ש"ס):	50
הצעת חוק לתיקון פקודת מס הכנסה  (הנחה ממס על דמי הבראה), התשס"ג-2003	51
(הצעת חבר הכנסת אמנון כהן)	51
אמנון כהן (ש"ס):	52
הצעת חוק לתיקון פקודת מס הכנסה  (הנחה ממס על דמי הבראה), התשס"ג-2003	54
מוחמד ברכה (חד"ש-תע"ל):	55
הצעת חוק ביטוח בריאות ממלכתי (תיקון - תשלום רבעוני  עבור שירותים בהשתתפות כספית עצמית), התשס"ד–2004	56
(הצעת קבוצת חברי הכנסת)	56
איתן כבל (העבודה-מימד):	56
שר הבריאות דני נוה:	57
הצעות לסדר-היום	59
החלת חוק נכסי  נפקדים על מזרח-ירושלים	59
מוחמד ברכה (חד"ש-תע"ל):	60
ג'מאל זחאלקה (בל"ד):	62
קולט אביטל (העבודה-מימד):	63
עבד-אלמאלכ דהאמשה (רע"ם):	66
שר האוצר בנימין נתניהו:	68
מוחמד ברכה (חד"ש-תע"ל):	73
דניאל בנלולו (הליכוד):	74
שר האוצר בנימין נתניהו:	75
עמרם מצנע (העבודה-מימד):	77
עמרם מצנע (העבודה-מימד):	78
רשף חן (שינוי):	78
רשף חן (שינוי):	79
נסים זאב (ש"ס):	79
נסים זאב (ש"ס):	80
ניסן סלומינסקי (מפד"ל):	80
ניסן סלומינסקי (מפד"ל):	80
שר האוצר בנימין נתניהו:	81
שר האוצר בנימין נתניהו:	81
הצעה לסדר-היום	83
הצורך בהקמת ועדת חקירה פרלמנטרית  בנושא הקרע החמור בעם ובצבא	83
צבי הנדל (האיחוד הלאומי - ישראל ביתנו):	83
הצעה לסדר-היום	86
מותו של אפרים קישון	86
גילה גמליאל (הליכוד):	86
סגן  שרת החינוך, התרבות והספורט מיכאל מלכיאור:	88
ישיבה מיוחדת לכבוד נשיא הרפובליקה הפדרלית של גרמניה,  פרופסור הורסט קוהלר - ציון ארבעים שנה  לכינון היחסים הדיפלומטיים בין ישראל לגרמניה	90
מזכיר הכנסת אריה האן:	90
מזכיר הכנסת אריה האן:	91
ראש הממשלה אריאל שרון:	93
יוסף לפיד (שינוי):	95
נשיא הרפובליקה הפדרלית של גרמניה, פרופסור הורסט קוהלר:	97
מזכיר הכנסת אריה האן:	102
    
       

       חוברת י"ז
       ישיבה רי"ז
       
       


הישיבה המאתיים-ושבע-עשרה של הכנסת השש-עשרה
יום רביעי, כ"ג בשבט התשס"ה (2 בפברואר 2005)
ירושלים, הכנסת, שעה 11:01

שאילתות בעל-פה

היו"ר ראובן ריבלין:
       
       רבותי השרים, אדוני סגן השר, חברי הכנסת הנכבדים, היום כ"ג בשבט התשס"ה, 2 בפברואר 2005 למניינם. אני מתכבד לפתוח את ישיבת הכנסת. 
       
       אנחנו מתחילים בשאילתות בעל-פה. השאילתא הראשונה, מס' 233, של חבר הכנסת אמנון כהן, בנושא: אי-גיוס כוכבי טלנובלות. ישיב כמובן, סגן שר הביטחון. בבקשה. אחריו תהיה שאילתא לשר וילנאי בשם ראש הממשלה.
       
233. אי-גיוס כוכבי טלנובלות
       
אמנון כהן (ש"ס):
       
       אדוני היושב-ראש, אדוני סגן השר, ביום כ"א בשבט התשס"ה, 31 בינואר 2005, פורסם כי כוכבי טלנובלות רבים אינם מתגייסים.
       
       רצוני לשאול:
       
       1. האם הידיעה נכונה?  
       
       2. אם כן - כמה מהכוכבים לא התגייסו ומה היו הסיבות לאי-גיוסם?
       
       3. האם עלה מספר הפטורים משירות צבאי בשל אי-התאמה וכיוצא בזה בשנים האחרונות?
       
היו"ר ראובן ריבלין:
       
       תודה רבה לחבר הכנסת כהן. בבקשה.
       
סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת אמנון כהן, אני אפילו לא יודע בדיוק מה זה טלנובלות, אני גם לא בטוח שאתה יודע. אין לי זמן להסתכל על זה.

היו"ר ראובן ריבלין:
       
       אדוני, אתה לא יודע עד כמה הציבור רואה את הדברים האלה.
       
סגן שר הביטחון זאב בוים:
       
       על כל פנים, מינהל הגיוס פועל בעת הליכי הגיוס תחת העיקרון של צה"ל כצבא העם. צבא העם – ערך השירות ושוויון ההזדמנויות. אין הבחנה בין מיועד לגיוס זה או אחר, בין שהוא מפורסם ובין שאינו מפורסם. כולם עוברים הליכים דומים ומחויבים בשירות.
       
       אנו מוקיעים כל השתמטות מחובת השירות וכל ניסיון להתחמק מהשירות בצה"ל, וגם נוקטים צעדים שונים על מנת לוודא גיוס מיועדים לשירות ביטחון כמתחייב בחוק.
       
היו"ר ראובן ריבלין:
       
       תודה. חבר הכנסת אמנון כהן – שאלה נוספת, ואחריו – חבר הכנסת אהוד יתום וחבר הכנסת מרגי, אף שהוא מאותה סיעה, אבל אין שואל אחר. בבקשה, חבר הכנסת אמנון כהן.
       
אמנון כהן (ש"ס):
       
       אדוני סגן השר, האם יש נתונים על היקף הלא-מתגייסים מכל מי שהיו אמורים להתגייס?
       
אהוד יתום (הליכוד):
       
       אדוני היושב-ראש, אדוני סגן השר, תודה רבה. רציתי לפתוח דווקא בדברים שהעלה חבר הכנסת כהן. לפי הידוע לי, כ-38% מהגברים במדינת ישראל וכ-30% מהנשים במדינת ישראל לא מתגייסים לצבא. זו שערורייה שמאפשרים לכוכבים כאלה ואחרים בשדה הבידור, התרבות והכדורגל שלא לשרת בצבא.
       
אילן שלגי (שינוי):
       
       כוכבים בשמי ההלכה.
       
אהוד יתום (הליכוד):
       
       אני מבקש ממך לא להפריע לי.
       
היו"ר ראובן ריבלין:
       
       לא להפריע. לא להפריע.
       
אהוד יתום (הליכוד):
       
       את זה קבע ראש הממשלה הראשון במדינת ישראל, דוד בן-גוריון – תורתם אומנותם, ואנחנו מחזיקים בזה. 
       
       אני רוצה להביע את עמדתי הנחרצת, אדוני סגן השר, שאסור לוותר בעניין הזה. ההשתמטות היא נגע רע, ואם אנחנו מתחילים בזוהר וביופי המשתמט, לאן נגיע? תודה.
       
היו"ר ראובן ריבלין:
       
       תודה רבה. חבר הכנסת יעקב מרגי - בבקשה, אדוני.
       
יעקב מרגי (ש"ס):
       
       אדוני היושב-ראש, ידוע הוויכוח המתמשך מאז קום המדינה לגבי גיוסם של בחורי ישיבות. בחורי ישיבות שתורתם אומנותם עשו זאת במסגרת החוק, במסגרת הסכמה שהתחיל אותה עוד דוד בן-גוריון זיכרונו לברכה.
       
       לאחרונה היקף התופעה הזאת הולך וגדל, ואני לא רואה שמשתמשים במושג השתמטות לגבי אנשים שבחרו להם ערוצים שאינם מוסכמים בחוק. השאלה, למה צה"ל אינו נותן לזה פרסום ותהודה, כדי שתוקם אולי ועדת-טל 2 לטיפול בבעיות הערכיות במדינה.
       
היו"ר ראובן ריבלין:
       
       זה תוספת על דברים שאמר חבר הכנסת אמנון כהן, אני מבין, חבר הכנסת מרגי. אני מבקש לחזק את דבריו.

סגן שר הביטחון זאב בוים:
       
       חברי הכנסת, דיבר חבר הכנסת אהוד יתום על הנתונים. אני לא רוצה להיכנס עכשיו להיקף הנתונים, גם אם הם דומים. קודם כול, יש סיבות שלא מגייסים. חלק מהם הרי אמרו: יש סיבות של תורתו אומנותו, זה לא דבר חדש, אך אולי היקף הלא-מתגייסים מהסיבה הזאת הולך וגדל. יש מי שמצרים על כך, יש מי שמברכים על כך, לא אני אקבע פה עמדה. זו המדיניות מאז קום המדינה, שקבע ראש הממשלה הראשון,  בן-גוריון, ומאז המסורת נמשכת ומתקיימת. 
       
       בתוך כך צריך לומר, שיש גם בהחלט תלמידי ישיבות, שלומדים במסגרות חרדיות, שכן מתגייסים לצבא. גם את זה צריך לומר. יש יחידה הולכת וגדלה של מה שקרוי נח"ל חרדי ויחידות נוספות. 
       
       יש סיבות נוספות שהן סיבות של בריאות, סיבות של תנאי שירות. יש סיבות שבעטיין אנשים מקבלים פטורים. שוב, אני לא רוצה לדבר על ההיקף. 
       
       אני כן רוצה לומר, גם לחבר הכנסת אהוד יתום, שהדוגמה שהוא נתן, למשל של כדורגלנים, היא לא נכונה, לפחות איננה מדויקת. נכון שיש מסגרות שירות מיוחדות, שמתחשבות, נניח בספורט, למצטיינים ביותר, יש להם איזו מסגרת, הם משרתים בצבא, אבל השירות הזה מאפשר להם להמשיך ולהתפתח בתחום שבו הם מצטיינים. לא כל מי שמשחק בליגה ג' או ד' או אפילו בלאומית מקבל הקלה או הנחה. זו הצמרת בתחום הזה. יש מסגרות מיוחדות למצטיינים אחרים. גם אלה שמצטיינים במוזיקה יש להם מסגרות מיוחדות. הדברים נבדקים. 
       
       אני מצטרף בהחלט לקביעה הנחרצת, שלא זו בלבד שאנחנו נגד השתמטות, אלא עלינו לעשות הכול כדי להילחם בהשתמטות הזאת, למנוע אותה ולצמצם אותה ככל האפשר. תודה רבה.

היו"ר ראובן ריבלין:
       
       אני מאוד מודה לסגן שר הביטחון, שבשבילנו הוא שר, על דעת ממלא-מקום ראש הממשלה. גברתי, אני מתכבד להזמין את סגנית השר במשרד ראש הממשלה, חברת הכנסת היקרה אורית נוקד, לבוא ולראשונה להשיב על שאילתא בעל-פה. היא סגנית השר במשרד המשנה לראש הממשלה, אדוני ממלא-מקום ראש הממשלה. אנחנו צריכים מילון מיוחד להבחנה בניואנסים השונים בין הסגנים. 
       
       חברת הכנסת זהבה גלאון – בבקשה, גברתי. סגנית השר תשיב על שאילתא בעל-פה מס' 232, של חברת הכנסת זהבה גלאון. אני מתנצל בפני חברת הכנסת זהבה גלאון, שברגע של האדרת שמה של סגנית השרה וחברת הכנסת שלנו, שכחתי את זכויותייך הרבות כפרלמנטרית מובהקת.
       
זהבה גלאון (יחד):
       
       סגנית השר.
       
היו"ר ראובן ריבלין:
       
       יגיע הזמן שהיא גם תהיה משנה לראש הממשלה.

זהבה גלאון (יחד):
       
       אני מודה לאדוני, ואני מצטרפת לברכות שלך לסגנית השר. 

היו"ר ראובן ריבלין:
       
       בבקשה, גברתי, שאילתא בנושא: הריסת מבנים בגוש-קטיף ובצפון רצועת-עזה לאחר ההתנתקות.
       
232. הריסת מבנים בגוש-קטיף ובצפון רצועת-עזה לאחר ההתנתקות


זהבה גלאון (יחד):
       
       בעקבות ההצעה להרוס מבנים באזורים שיפונו לאחר ההתנתקות, רצוני לשאול:
       
       1. אילו מבנים ייהרסו – בתי-מגורים, בתי-כנסת, מבני ציבור?
       
       2. האם הריסתם נועדה למנוע חזרת מפונים או השתלטות פליטים?
       
       3. האם יש המלצות פנימיות שלא להורסם?
       
4. כיצד תואמה השליטה עליהם מול הרשות ונציגים בין-לאומיים?

היו"ר ראובן ריבלין:
       
       אני מאוד מודה. גברתי יכולה לשבת, לאחר מכן היא כמובן תוכל להרחיב. יש לי כבר שלושה שביקשו. גברתי תענה על השאילתא, ואחר כך יהיו לה שאלות נוספות.
       
סגנית המשנה לראש הממשלה אורית נוקד:
       
       אדוני היושב-ראש, אדוני השר, חברי חברי הכנסת, התשובה שלי היא קצרה מאוד: עדיין לא הוחלט, ולכן, לאחר שיוחלט אני מוכנה לבוא ולהשיב על השאלה. 
       
היו"ר ראובן ריבלין:
       
       אני שומע זאת, ואני מאפשר כמובן לחברת הכנסת גלאון לבוא ולומר דברים שהיא יודעת. 
       
זהבה גלאון (יחד):
       
       אדוני היושב-ראש, האומנם? אין לי טענה לסגנית השר, אבל יש לי טענה על נוסח התשובות. זה מצחיק בעיני, אם לא לומר מעליב, ואם לא לומר אפילו מבזה את הכנסת. 
       
       אנחנו שומעים הודעות סותרות שיוצאות מישיבות ממשלה, מתוך דיונים בממשלה, לרבות הדלפות רחבות בעיתונים, הודעות סותרות. הודעה אחת דיברה על כך שיש כוונה להרוס את כל המבנים בגוש-קטיף לאחר הפינוי, בדומה לימית. הודעה אחרת, כעבור זמן, אמרה שאולי יש מחשבה נוספת, ובכלל הכוונה עכשיו היא לא להרוס, אלא לתאם עם הרשות הפלסטינית או עם גורם בין-לאומי.

אליעזר כהן (האיחוד הלאומי - ישראל ביתנו):
       
       גם להשוות את - - -
       
זהבה גלאון (יחד):
       
       אדוני היושב-ראש, יש לי כמובן עמדה מאוד ברורה בעניין הזה. אני חושבת שלא צריך להרוס. ממשלת ישראל, שיש לה תוכנית כל כך מקיפה להינתקות, שיש לה כאן חקיקה כל כך מקיפה על ההינתקות, אין לה מענה כל כך ראשוני? האם "אין תשובה" זה המענה? 

היו"ר ראובן ריבלין:
       
       אני רק רוצה לשמור על כבוד הכנסת, גברתי השואלת. התרסתך ושאלתך מבחינתך היא נכונה, אבל אם הממשלה עדיין לא קיבלה החלטה, את לא יכולה לבקש מסגנית השר לדון בהצעות השונות. היא באה ואומרת לך קטגורית: לא נתקבלה החלטה, וזאת תשובה שהיא לא מתחמקת, כי באמת לא נתקבלה החלטה, אם אכן. כמובן, מה שאת אומרת הוא - - - 
       
זהבה גלאון (יחד):
       
       אז עוד משפט אחד ברשותו של אדוני: אני רוצה לבקש מסגנית השר את הדבר הבא. אני לא רוצה לקרוא בעיתון מה תהיה ההחלטה. אם ביום ראשון תתכנס ממשלת ישראל ותקבל, נניח, החלטה בעניין, אני אקרא על זה בעיתון? אני חושבת שחובתה של הכנסת לקבל מידע קודם ומוקדם. לכן, ברשותו של אדוני, אני אשמח אם אדוני ייעץ לי אם זאת הדרך הנכונה לעשות. מה אדוני מייעץ לי, איך הממשלה צריכה לנהוג מול הכנסת כדי שאני לא אקרא על זה בעיתון?
       
היו"ר ראובן ריבלין:
       
       על זה אנחנו לא נוכל - אני רק רוצה לומר לך, שכאשר קראתי את השאילתא שלך, אף ששיערתי שזאת תהיה תשובת הממשלה, אישרתי לך אותה, כיוון שאני חושב שבהחלט מן הראוי שהממשלה תבוא ותאמר לנו למה היא לא מקבלת החלטות כאשר הדברים הם - - -
       
סגן שר הביטחון זאב בוים:

       אפשר לחשוב שכשיש הודעת ממשלה את לא קוראת על זה בעיתון.
       
היו"ר ראובן ריבלין:
       
       כבוד סגן השר, עכשיו סגנית השר עונה. 
       
       שאלה נוספת לחבר הכנסת אריאל, ואחריו - לחבר הכנסת דהאמשה.
       
אורי אריאל (האיחוד הלאומי - ישראל ביתנו):
       
       אדוני היושב-ראש, גברתי חברת הכנסת נוקד, סגנית השר, המשנה לענייני ממלא-המקום של ראש הממשלה - - -
       
גאלב מג'אדלה (העבודה-מימד):

       זה לא מדויק. 
       
אורי אריאל (האיחוד הלאומי - ישראל ביתנו):
       
       ברצוני לשאול: האם ראוי שמי שפעם אחת נכשל, הרס ובכה, חזר בתשובה, ביקש סליחה, לימים נעשה ראש ממשלה, יחזור על אותו מעשה נפשע פעם נוספת? 
       
היו"ר ראובן ריבלין:
       
       האומנם? תודה רבה. חבר הכנסת דהאמשה, שאלה. 
       
עבד-אלמאלכ דהאמשה (רע"ם):
       
       כבוד היושב-ראש, גברתי הסגנית למשנה לראש הממשלה, אינני מוטרד יתר על המידה מכך שהמבנים שיפונו ייהרסו או יימסרו לפלסטינים. מובן שכל בנייה וכל דבר חיובי עדיפים. אני מוטרד ממה שפורסם במיוחד ביומים האחרונים, כי נמשכת הבנייה במאחזים ובהתנחלויות ובמקומות האלה.  אני לא יודע, האם מישהו  רוצה עכשיו לתקצב גם בנייה חדשה כדי למסור אותה אחר כך, או כדי להרוס אותה? אני חושב שבשני המקרים זה לא הגיוני ולא מקובל. מה תעשו כדי לעצור את הבנייה במאחזים ובהתנחלויות? 
       
היו"ר ראובן ריבלין:
       
       תודה רבה לחבר הכנסת דהאמשה. שאלתך ברורה ביותר. גברתי סגנית השר, אני רק רוצה להבהיר לך, שכאשר חברי כנסת מצהירים הצהרה תוך כדי שאלה את לא מחויבת להשיב. את כמובן יכולה להתייחס אם את רוצה.  בבקשה. 
       
סגנית המשנה לראש הממשלה אורית נוקד:

       אני באמת לא מתכוונת להשיב על ההצהרה והציטוט שנשמע מפי חבר הכנסת אריאל. 
       
       לגבי הדברים שאמרת, חבר הכנסת דהאמשה, אני חושבת שהנושא הוא לא בתחום המשרד שהשר שמעון פרס מופקד עליו, ואני מעריכה שהנושא הזה ייבחן וייבדק.
       
היו"ר ראובן ריבלין:
       
       ייבחן וייבדק שם. גם חברת הכנסת גלאון שאלה כמה שאלות.
       
טלב אלסאנע (רע"ם):
       
       אולי נדע על מה הוא מופקד. מה הסמכויות, הכנסת לא צריכה לדעת? זאת בעיה של הכנסת. 
       
היו"ר ראובן ריבלין:
       
       חבר הכנסת אלסאנע, מה קרה פה עכשיו?  חבר הכנסת מג'אדלה, האם אנחנו מקיימים דיון? זו שאילתא בעל-פה. 
       
גאלב מג'אדלה (העבודה-מימד):
       
       אני מזכיר לו.
       
היו"ר ראובן ריבלין:
       
       לא, אל תזכיר לו. תצא החוצה אתו ותזכיר לו. חבר הכנסת טלב אלסאנע, כשיבוא פרס תשאל אותו. היא צריכה לענות תשובות מדויקות. היא קודם כול מחויבת בדיוק, והיא דייקה מאוד כשהיא ענתה. אנחנו לא בכדי אישרנו את השאילתא. חברת הכנסת גלאון קיבלה את התשובות כפי שהיא רצתה: לשמוע אותן על מנת להשמיע את עמדתה הברורה. כבוד סגנית השר, האם סיימת?
       
סגנית המשנה לראש הממשלה אורית נוקד:
       
       אני סיימתי.

היו"ר ראובן ריבלין:
       
       אני מאוד מודה. רבותי, כולנו פרלמנטרים, וכולנו יודעים את התורה, כולנו חכמים, כולנו נבונים. כל אחד שואל את השאלה ואנחנו מחויבים.
       
       חבר הכנסת שלגי, אני מצטער, אבל  רק שניים נוספים יכולים, וכל המקדים זוכה. לכן, אני מתנצל. 
       

הצעת חוק הפיקוח על עסקי ביטוח (תיקון - קצבת נכות), התשס"ה-2004 
[הצעת חוק פ/2946; נספחות.]
(הצעת חבר הכנסת חיים כץ)

היו"ר ראובן ריבלין:
       
       רבותי, אנחנו ממשיכים בסדר-היום.  חבר הכנסת חיים כץ, מי משיב לו? אין תשובה. אנחנו מצביעים מייד, נא לצלצל. נא לצלצל. אין הנחות, הממשלה - רוצה תהיה, לא רוצה לא תהיה. פה כל דבר, אלא אם כן סוכם מראש, מצביעים עליו מייד בתום הדיון. שלא יבואו אחר כך ויאמרו לי: אנחנו צריכים עוד יום דיונים, כי הממשלה לא רוצה להצביע ביום מסוים, ואז חברי הכנסת לא יכולים לבוא ביום אחר. סגן השר בוים נמצא פה בכל עת ובכל רגע שבו צריכים להשיב בו-זמנית ובזמן אמת. לא תהיה שום הנחה לאיזה משרד אחר. כמנהג משרד הביטחון, כך ננהג. נדמה לי שהוא גם המשרד הכי עסוק במדינה. שר שאין לו סגן, ימנה לו סגן שר.
       
        חבר הכנסת כץ, אני מאפשר לך מהדוכן, כי אין תשובה של הממשלה. אבל יש הסכמה של הממשלה, ובכל זאת אני מאפשר לו מהדוכן. אבל אני אתן לך לא עשר דקות, אלא חמש דקות. לא שלוש דקות, אבל חמש דקות. 
       
חיים כץ (הליכוד):
       
       אדוני היושב-ראש, חברי הכנסת, הצעת החוק הזאת באה לעשות תיקון נוסף במסגרת החקיקה הפנסיונית, ובאה לתקן חקיקה חפוזה בנושא קרנות הפנסיה שנערכה לפני שנתיים. על מה אנחנו מדברים? אחרי הלאמת קרנות הפנסיה, שהיא תוכנית ארוכת טווח, ויש בה שלושה סוגי ביטוח: ביטוח אובדן כושר עבודה, ביטוח שאירים וביטוח אחרי פטירה, והיה ובמהלך העבודה אחד מהחוסכים בקרנות הפנסיה חלה בתקופת החיסכון, וועדת הרפואית הכירה בו כנכה והוא יוצא לנכות לצמיתות -  היום אחרי ההלאמה יכולה לבוא הקופה ולהודיע לאדם בבדיקה שהוא אפילו לא היה שם, שהוא חוזר לעבודה. לא חשוב שאף אחד לא יקבל אותו לעבודה, לא חשוב שהוא כבר יצא ממעגל העבודה לפני עשר שנים, מפסיקים לשלם לו את גמלת הנכות, והאדם, חסר כול, יכול לפנות לוועדת ערר. בוועדת ערר התהליך נמשך כארבעה חודשים לערך, ואם הוא זוכה, מחזירים לו. אם הוא לא זוכה - אף אחד לא יקבל אותו לעבודה, אף אחד לא ישלם לו את הכסף. 
       
       הצעת החוק הזאת באה לקבוע שני דברים: א. שלא יוכלו להוריד לאדם את הכסף עד שימוצה התהליך הרפואי; ב. שתהיה ועדה רפואית בלתי תלויה. 
       
       אני חושב שבחקיקה הזאת ובאישורכם אנחנו נעשה עוד תיקון אחד במסגרת העוולות שיצרנו שלא במזיד, אלא בגלל תהליך חקיקה מזורז בנושא קרנות הפנסיה. תודה רבה. 
       

היו"ר ראובן ריבלין:
       
       תודה רבה. חבר הכנסת כץ, אני רק רוצה להפנות את תשומת לבך ואת תשומת לב חברי הכנסת והפרוטוקול שלא אפשרתי לך לדבר חמש דקות כי לבי רחב אליך, אלא פשוט אנחנו צריכים חמש דקות מההצבעה, מהצלצול הראשון. לכן חשבתי שבמקום שנשב ונחכה, נשמע את דבריך. יש לך עוד שתי דקות ו-44 שניות. 
       
חיים כץ (הליכוד):
       
       אם כך, אבוא וארחיב בנושא הביטוח הפנסיוני. היום תוכנית פנסיה היא תוכנית ארוכת טווח, מהיום ל-40-42 שנה, בן-אדם אחרי שירותו הצבאי, עד גיל 67. לצערנו, לא כולם מגיעים למצב שהם יכולים לצאת לפנסיה ולחיות בבריאות מלאה את שארית חייהם. במהלך תקופת העבודה היה וקורה לאדם אירוע והוא מאבד את כושר העבודה, הוא הולך לוועדה רפואית, שבעבר היתה ועדה של כמה רופאים שהיתה קובעת את יכולתו להמשיך לעבוד, או את זכאותו לנכות מלאה או חלקית. לאחר החקיקה בנושא הפנסיה ולאחר הלאמת הקרנות, שוב אין ועדה פריטטית. יש ועדה של רופא אחד, שלא תמיד האדם מופיע לפניו. 
       
       המגמה היא להוריד את הגירעון. מורידים את הגירעון, ויש כ-8,000 איש או 10,000 איש שלצערנו חולים ולא מסוגלים לעבוד - ואינני מדבר על מי שיצאו לפנסיית נכות ומתברר שהם עובדים במקום אחר. על אלה אינני מדבר, ולאלה אינני נותן הגנה. אני מדבר על אלה שבאמת לא מסוגלים לבצע את עבודתם. הרופא מודיע להם באופן חד-צדדי: עליכם לחזור לעבודה. הם באים לעבודה, מגיעים לשער המפעל, ואף אחד לא מקבל אותם. הם גם לא מסוגלים לבצע את עבודתם. הטכנולוגיה התקדמה, ולפעמים מקום העבודה נסגר. האדם הפך לנכה, ומקום העבודה נסגר. אין מקום עבודה, ואין מי שיקבל אותו. 
       
       אותו נכה, שמגיש את טופסי החמרת המצב או הישארות המצב, בלי בדיקה ב-90% מהמקרים או ב-80% מהמקרים עונים לו: אתה מסוגל לעבוד. ומייד מפסיקים להעביר לו את תשלומי הנכות. אותו מסכן, שגם כך תשלומי הנכות שהוא מקבל לא גבוהים מדי - לא נמוכים ולא גבוהים, אבל הוא התרגל לחיות עם מה שיש, והחלק העיקרי שבהם הולך לתרופות  - החקיקה הזאת באה לאפשר לו המשך של מחיה מצומצמת, סכום שיספיק לתרופות, ללא דאגה לפרנסה. היום הוא יצטרך גם להתחיל לדאוג מאיפה הוא יביא פרנסה. תודה רבה.
       
היו"ר ראובן ריבלין:
       
       תודה רבה. הפנה את תשומת לבי חבר הכנסת אליעזר כהן לכך, שבאירועים בעלי משמעות לאומית, כמו נושא ולנברג אתמול, רבים מחברי הכנסת, אפילו אלה הנמצאים בבניין, שלא לדבר על כך שכל חברי הכנסת צריכים להימצא בבניין בימי פעילות הכנסת, לא מגיעים. היום יהיה כאן נשיא גרמניה כאורח מדינת ישראל, במעמד נשיא המדינה, ואני מקווה שכל חברי הבית יבינו שהוא בא לומר את דברו לעם באמצעות הכנסת. ראוי שחברי הכנסת, שנשלחו על-ידי העם, יהיו נוכחים, ולא רק אלה אשר מבקשים להביע מחאה כזאת או אחרת. הגיע הזמן שחברי הכנסת יבינו שתפקידם הוא גם שליחות. אלה הם דברים שמורי ורבי מנחם בגין היה אומר שהם מובנים מאליהם אבל טוב שייאמרו מפעם לפעם.
       
       רבותי, אנחנו עוברים להצבעה. יש מישהו שמתנגד? הממשלה מסכימה. 
       
       אנחנו עוברים להצבעה על חוק הפיקוח על עסקי ביטוח (תיקון - קצבת נכות), התשס"ה-2004 - מטעם חבר הכנסת חיים כץ. נא להצביע. מי בעד? מי נגד? מי נמנע?

הצבעה מס' 1
       
בעד ההצעה להעביר את הצעת החוק לדיון מוקדם בוועדה - 18
נגד - אין
נמנעים - אין
ההצעה להעביר את הצעת חוק הפיקוח על עסקי ביטוח (תיקון - קצבת נכות), 
התשס"ה-2004, לדיון מוקדם בוועדת העבודה, הרווחה והבריאות נתקבלה.
       
היו"ר ראובן ריבלין:
       
       בעד - 18, אין מתנגדים ואין נמנעים. אני קובע שהצעת החוק עברה בקריאה טרומית, והיא תועבר לוועדת העבודה והרווחה.
       
קריאה:
       
       - - -
       
היו"ר ראובן ריבלין:
       
       או לוועדת הכספים. חבר הכנסת חיים כץ?
       
חיים כץ (הליכוד):
       
       לוועדת העבודה והרווחה.
       
היו"ר ראובן ריבלין:
       
       על-פי התקנון, היא שייכת לוועדת הכספים.
       
חיים כץ (הליכוד):
       
       אני מבקש, כי העומס בוועדת הכספים - - -
       
היו"ר ראובן ריבלין:
       
       הוא מבקש: ועדת העבודה והרווחה. אלא אם יש הצעה אחרת, זה יעבור לוועדת העבודה הרווחה על מנת להכינה לקריאה ראשונה. תודה רבה.

       
הצעת חוק שעות עבודה ומנוחה (תיקון - עונשין), התשס"ד-2004
 [הצעת חוק פ/2146; נספחות.]
(הצעת קבוצת חברי הכנסת)
       
היו"ר ראובן ריבלין:
       
       אנחנו ממשיכים בסדר-היום. חבר הכנסת גפני, האם אדוני מסכים לוותר לחבר הכנסת ליבוביץ על מנת להחליף אתו בתור או לא?
       
משה גפני (דגל התורה):
       
       בסדר.
       
היו"ר ראובן ריבלין:
       
       חבר הכנסת ליבוביץ, בבקשה. נעבור להצעת חוק חיסכון באנרגיה ומים. איפה השר אולמרט? הוא לא עונה.
       
אילן ליבוביץ (שינוי):
       
       למה?
       
היו"ר ראובן ריבלין:
       
       לא הבנתי. אדוני לא מבקש לעלות עכשיו?
       
אילן ליבוביץ (שינוי):
       
       מי שיציג זאת זה חבר הכנסת יאסינוב, והוא אמור להגיע עוד שתי דקות.
       
היו"ר ראובן ריבלין:
       
       אם כך, אין לי בעיה. נמשיך בהתאם לסדר-היום. חבר הכנסת משה גפני, בבקשה.
       
       אין בכלל שר. שני סגני שרים נמצאים פה. השר אולמרט נמצא.
       
שר התעשייה, המסחר והתעסוקה אהוד אולמרט:
       
       לוח הזמנים שונה מהמקורי. אבל - - - היושב-ראש וגם המציע.
       
       
היו"ר ראובן ריבלין:
       
       אדוני, אין לי ויכוח אתך. אבל, בכנסת יש דבר שהוא מובן מאליו, שהוא אפילו לא צריך פרסום. סדר-היום בכנסת יכול להשתנות, וחזקה על חברי הכנסת, לרבות השרים שמשתתפים בהצבעה כחברי הכנסת, שהם נמצאים כאן וקשובים למצוותה של הכנסת ושל הנשיאות בדבר מובן מאליו. לכן, אין לי צורך אפילו להסביר זאת לאחד מהוותיקים בין חברי הכנסת, ממלא-מקום ראש הממשלה.
       
שר התעשייה, המסחר והתעסוקה אהוד אולמרט:
       
       תודה רבה.
       
היו"ר ראובן ריבלין:
       
       התשובה וההצבעה הן  במועד אחר. אתה יכול גם לדרוש - - - שלך יהיה במועד אחר.
       
משה גפני (דגל התורה):
       
       לא.
       
       אדוני היושב-ראש, כנסת נכבדה, אדוני השר, ממלא-מקום ראש הממשלה, אני מתכבד להגיש למליאת הכנסת הצעת חוק, שיזמנו חברת הכנסת לאה נס ואנוכי - הצעת חוק שעות עבודה ומנוחה (תיקון -עונשין), התשס"ד-2004.
       
היו"ר ראובן ריבלין:
       
       זו הצעה מטעם הקואליציה. מדוע הממשלה לא מסכימה? גם אדוני בקואליציה, וגם חברת הכנסת נס בקואליציה. איך הם לא מסכימים?
       
משה גפני (דגל התורה):
       
       אני לא יודע. עד ההצבעה, יכול להיות שעד ההצבעה הקואליציה תסכים - -
       
היו"ר ראובן ריבלין:
       
       או שהיא תשתנה.
       
משה גפני (דגל התורה):
       
       דרך אגב, אם הכנסת תאשר את החוק הזה, נצטרך לשנות זאת: התשס"ה ולא התשס"ד, ו-2004 יהפוך ל-2005.
       
אליעזר כהן (האיחוד הלאומי - ישראל ביתנו):
       
       חבר הכנסת גפני, מדוע הממשלה מתנגדת? זה לא חוק תקציבי.
       
שר התעשייה, המסחר והתעסוקה אהוד אולמרט:
       
       - - -
       
היו"ר ראובן ריבלין:
       
       יש לו עשר דקות. כבוד השר, אל לך. השעון עובד, ותאמין לי שחבר הכנסת גפני - - -
       
שר התעשייה, המסחר והתעסוקה אהוד אולמרט:
       
       - - - ינמק את זה - - -
       
היו"ר ראובן ריבלין:
       
       אתה כמה לשמוע את אמירותיו.
       
משה גפני (דגל התורה):
       
       אדוני היושב-ראש, אדוני ממלא-מקום ראש הממשלה, כפי שאתה בוודאי יודע, המצב החוקי הוא שיש במדינת ישראל חוק שעות עבודה ומנוחה. חוק זה קובע, שלא יעסוק אדם במלאכתו בימים שהם ימי המנוחה. כפי שמופיע בחוק, הכוונה במדינת ישראל היא: למי שהוא יהודי – הכוונה לשבתות. העונשים המוטלים על מי שמפר את החוק הזה הם עונש מאסר או קנס. לכאורה הכול בסדר, אבל בפועל קורה עם החוק הזה דבר שלדעתנו הכנסת חייבת לתת את דעתה עליו ולשנות את החקיקה. מדוע? 
       
       מה שמתרחש בשנים האחרונות הוא בעיקר אפליה. החוק הזה מפלה בין מי שהוא חזק ועשיר לבין מי שהוא קטן ואיננו עשיר. דהיינו, כאשר אנו מדברים על קניון שפותח את העסק שלו בשבת ומעסיק יהודים, מגיעים פקחים, שאינם רבים, ונותנים קנס. הקנס הזה לאותו בעל קניון הוא – בסדר, זה חלק מהמחזור שלו. הוא מגלגל שם מחזור גדול, וכחלק מהעניין הזה הוא גם משלם זאת וממשיך לעבוד בניגוד לחוק. לעומתו, בעל המכולת או בעל חנות הבגדים, שנמצא די בסמוך, בתוך העיר - היום יש קניונים בערים - איננו פותח את העסק שלו בשבת. הוא איננו פותח מכמה סיבות, אבל נתחיל קודם בחלק הפרקטי ולא האידיאולוגי. הוא איננו פותח את חנותו בשבת מכיוון שאם הוא יחויב לשלם קנס, וכל המחזור שלו קטן, הוא מפסיד. זה מעבר לעובדה שרבים מאוד הם אנשים שרוצים לשמור על השבת ורבים מאוד מהם רוצים להיות עם משפחתם בשבת. הרי זו מטרת חוק שעות עבודה ומנוחה. זה חוק סוציאלי מהמדרגה הראשונה. 
       
       אלה סוגי החוקים שקיימים בכל העולם. במדינת ישראל נקבע - כל אחד על-פי דתו. היהודי, יום המנוחה שלו, בניגוד למדינות אחרות, שבהן אלה ימים אחרים או ימים לפי בחירה, הוא השבת. למוסלמים זה יום שישי, ולנוצרים זה יום ראשון. ליהודים זה שבת.
       
       מה שקרה עם השנים הוא, שנוצר מצב שבו האפליה הנגרמת עקב החוק הזה היא בלתי נסבלת. זה מעבר לעובדה שיש פה תרבות של עבדים, שאותם קניונים מעסיקים אנשים שבעה ימים בשבוע בתרבות של עבדים, ללא זכויות סוציאליות. הוא משלם את הקנסות שמשרד העבודה משית עליו - 5,000 שקל, 10,000 שקל, ולפעמים אפילו הרבה יותר. אבל הוא מעסיק עבדים שעובדים בשבת וכל השבוע. החוק הסוציאלי לא קיים בשבילם. 
       
       מדינת ישראל, כמדינה שוויונית וכמדינת חוק, גורמת למצב שבעלי חנויות רגילות, קטנות ובינוניות, פשוט פושטים את הרגל, משום שהם אינם פותחים את עסקיהם בשבת, כי הלוא יש חוק. לעומתם, אותם בעלי עסקים ענקיים - חלקם בכלל נבנו על אדמות מדינה, המדינה נתנה את הקרקעות האלה כדי לפתח בהן חקלאות. בנו עליהן קניונים, מעסיקים שם אנשים שהופכים להיות ממש עבדים, שכן אחרת לא יקבלו עבודה, ופוגעים פגיעה בלתי נסבלת ובלתי מתקבלת על הדעת בבעלי עסקים קטנים, ששומרים על החוק. 
       
       התוצאה של המצב הקיים היא תוצאה בלתי נסבלת לא רק מנקודת ראות יהודית, אלא מנקודת ראות ליברלית ומנקודת ראות של מי שרוצה שיהיו פה יחסי עבודה נורמליים ואנשים לא יהיו עבדים אלא עובדים נורמליים.
       
עזמי בשארה (בל"ד):
       
       סוציאלית ולא ליברלית. ליברלית זה - - -
       
משה גפני (דגל התורה):
       
       חבר הכנסת בשארה, בכוונה לא אמרתי "סוציאלית", כיוון ש"סוציאלית" זה ברור לחלוטין.
       
עזמי בשארה (בל"ד):
       
       לא סוציאליסטית.
       
משה גפני (דגל התורה):
       
       אמרתי "גם מבחינה ליברלית", כיוון שאני מכיר פה בכנסת כמה אנשים שמציגים את עצמם כאנשים ליברלים, והם כנראה מתנגדים לחוק הזה. יש לי איזה דמיון פרוע בעניין, שהם מתנגדים לחוק. לכן, אני מדבר גם אל מצפונם הליברלי - אותו מצפון ליברלי, שכל הזמן מדברים על חוק וסדר ושמירת החוק ועל כך שצריך ללמוד בבתי-הספר אזרחות ועל כך שצריך לשמור על ערכי הדמוקרטיה, כאשר הליבה של ערכי הדמוקרטיה היא שמירה על החוק. הם באים בתקשורת ומגינים על תופעה בלתי מתקבלת על הדעת של פגיעה בחוק, פגיעה בליברליות של המדינה, שלא לדבר על הסוציאליזם ועל העובדים - -
       
היו"ר ראובן ריבלין:
       
       חבר הכנסת וקנין, למה אדוני לא ידבר בחוץ? למה לדבר לתוך הבית ולזעוק?
       
משה גפני (דגל התורה):
       
       - - שלא לדבר על חוסר השוויון המשווע. מגיעות אלינו פניות מאנשים שאינם דתיים. לא מזמן קיבלתי מכתב שיש בו התקפה נגדי: איך העזת להיכנס לקואליציה, כשבקואליציה הזאת אתה לא משנה את מה שקורה בדבר הבלתי-נסבל הזה? הייתי בטוח שמי שחתם על המכתב הוא מישהו מנטורי-קרתא. התברר שהוא אדם שמוכר לכולנו, אדם חילוני למהדרין. הוא כותב לי במכתב: חבר הכנסת גפני, איך, כאשר אתה נכנס לקואליציה, אתה מאפשר למצב כזה להימשך?
       
היו"ר ראובן ריבלין:
       
       אני רוצה לדעת איך מהדרים החילונים. "חילוני למהדרין" זה דבר שהוא - - -
       
משה גפני (דגל התורה):
       
       בקדנציה הזאת כבר הגענו גם לזה.
       
היו"ר ראובן ריבלין:
       
       זה חידוש יפה. "אתאיסט למהדרין" - זה דבר יפה.
       
משה גפני (דגל התורה):
       
       כן, הם לומדים מאתנו הכול. 
       
היו"ר ראובן ריבלין:
       
       יש אצל האתאיסטים איזו  קדושה באתאיזם.
       
משה גפני (דגל התורה):
       
       כן, הם לומדים מאתנו. בסופו של דבר, כשמגיע ויכוח עם אתאיסט, יש ויכוח ואנחנו מתווכחים בלהט. הם רוצים להראות לנו גם להט, ואז הם הופכים להיות מהדרין.
       
       על כל פנים, המציאות הזאת, שבה אנחנו, חברי הכנסת, יכולים לשבת שווי-נפש מול התופעה הבלתי-מתקבלת על הדעת הזאת - אתה יודע מה? יש לי אפילו חשש אפיקורסי, שאם לא הדתיים היו צועקים על העניין הזה, יכול להיות שהמצב היה שונה. יכול להיות שאם חבר הכנסת שלגי, למשל, היה מעלה את הדבר הזה, ובצדק, שהרי הוא איש ליברלי, והיה אומר: לא יכול להיות שלא ישמרו על החוק במדינת ישראל, לא יכול להיות שיעסיקו אנשים בניגוד לכל כללי הסוציאליזם - האם אני יכול להגיד זאת - האלמנטרי שאנשים יחיו כמו בני-אדם. לא יכולה להיות אפליה - - -
       
היו"ר ראובן ריבלין:
       
       סוציאליים.
       
משה גפני (דגל התורה):
       
       כן, אני מתכוון: סוציאליים.
       
עזמי בשארה (בל"ד):
       
       אפשר להגיד: צדק חברתי.
       
משה גפני (דגל התורה):
       
       צדק חברתי, וכל המלים היפות. דרך אגב, אצטט דברים שנאמרו כאן - - -
       
אורי אריאל (האיחוד הלאומי - ישראל ביתנו):
       
       חבר הכנסת גפני, כל פעם - - -
       
נסים זאב (ש"ס):
       
       סליחה, זה חוק שעות עבודה ומנוחה.

היו"ר ראובן ריבלין:
       
       זמנך הולך ואוזל. חבר הכנסת נסים זאב, זה חידוש. אדוני, קודם כול, תשב.

אילן שלגי (שינוי):
       
       העובד רוצה לנוח ביום ראשון, ביום שני או ביום שלישי - שינוח.
       
היו"ר ראובן ריבלין:
       
       חבר הכנסת גפני אומר את משפטיו האחרונים בעניין.
       
משה גפני (דגל התורה):
       
       לא, לא אכפת לי. חבר הכנסת שלגי, לא אכפת לי איך עובדים ולא אכפת לי כלום. תהיה פה הפקרות מוחלטת. מה אכפת לך איך ילדי לומדים? מה אכפת לך? "מה אכפת לך?" - פתאום מלים חדשות. בטח שאכפת לי. אני חבר כנסת ואתה חבר כנסת. אנחנו צריכים לדאוג לסדר במדינה. אנחנו צריכים לדאוג לשמירת החוק. אתה אמרת לי את זה. מה קרה שאתה משנה את דעתך?
       
אילן שלגי (שינוי):
       
       אני לא משנה את דעתי.
       
משה גפני (דגל התורה):
       
       אתה משנה. אמרתי ליושב-ראש הכנסת ולחברי הכנסת - - -
       
היו"ר ראובן ריבלין:
       
       דבריך חדים, וזה ברור בצורה ברורה ביותר: חוק הוא חוק, וצריך לשמור עליו. מי שרוצה מבין חברי הכנסת יכול, אלא אם כן התקנה היא תקנה שאין הציבור יכול לעמוד בה.
       
משה גפני (דגל התורה):
       
       נכון.
       
       אדוני היושב-ראש, בזה אסיים. לכן, חברת הכנסת לאה נס ואנוכי, לאור מה שקרה כאן בשנים האחרונות, מציעים תיקון בחוק.
       
היו"ר ראובן ריבלין:
       
       זה ברור.
       
משה גפני (דגל התורה):
       
       אשלים את דברי.
       
היו"ר ראובן ריבלין:
       
       אבל, אחרי עשר דקות אדוני מתחיל להסביר מה שאתה וחברת הכנסת לאה נס רוצים. הרי הסברת זאת במשך עשר דקות תמימות. האמן לי שאם אני הבנתי כולם הבינו.
       
משה גפני (דגל התורה):
       
       אומר משפט אחרון, מפני שכאן אני אומר את העניין.
       
אילן שלגי (שינוי):
       
       אדוני היושב-ראש - - -
       
משה גפני (דגל התורה):
       
       חבר הכנסת שלגי, אתה מפריע לי עכשיו.
       
אילן שלגי (שינוי):
       
       אני עוזר לך. עשר דקות הוא ניסה למשוך אותנו בלשון, ואנחנו התאפקנו עד עכשיו כדי - - -
       
היו"ר ראובן ריבלין:
       
       בסדר. רבותי, אתם יכולים למשוך האחד את השני בלשון, ואני אקפיד על הזמן. חבר הכנסת גפני, משפט אחרון.
       
משה גפני (דגל התורה):
       
       אנחנו מציעים תיקון בחוק שאומר, שאם כמה פעמים בן-אדם עובר על החוק, והוא מקבל קנס ועוד קנס ועוד קנס ועוד קנס - -
       
היו"ר ראובן ריבלין:
       
       שור שנגח.
       
משה גפני (דגל התורה):
       
       - - תהיה סמכות לשר לסגור את העסק שלו בתוך  30 עד 60 יום. המצב הזה שבחוק לא קיימות הסנקציה הזאת והאפשרות הזאת הופך את החוק לבדיחה, הופך את החוק לבלתי שוויוני.
       
היו"ר ראובן ריבלין:
       
       תודה רבה. חבר הכנסת גפני, את כל הדברים האלה יכולת לומר במשך עשר דקות.
       
משה גפני (דגל התורה):
       
       הסמכות הזאת צריכה להינתן לשר. אדוני היושב-ראש, אני מודה לך.
       
היו"ר ראובן ריבלין:
       
       אני מאוד מודה לך. דרך אגב, כולם גם קוראים.
       
       האם כבוד השר עומד להשיב? אם הוא משיב, אנחנו נצביע. כתוב כאן: תשובה והצבעה במועד אחר.
       
שר התעשייה, המסחר והתעסוקה אהוד אולמרט:
       
       כן.
       
היו"ר ראובן ריבלין:
       
       אני מכבד מאוד. אם אדוני מסכים להצביע, אנחנו נצביע מייד אחרי תשובתך.
       
אילן שלגי (שינוי):
       
       אנחנו לא מסכימים להצביע היום.
       
היו"ר ראובן ריבלין:
       
       האם חברי הכנסת מסכימים שהשר ישיב ורק נצביע בפעם הבאה?

קריאות:
       
       - - -

משה גפני (דגל התורה):
       
       לא, אבל אז יכול להיכנס חבר כנסת - - -

היו"ר ראובן ריבלין:
       
       כבוד השר, פשוט אדוני נעדר מכאן שנים מספר - -  

שר התעשייה, המסחר והתעסוקה אהוד אולמרט:
       
       הבנתי את השאלה. 

היו"ר ראובן ריבלין:
       
       - -  בגלל היותו ראש עיר.

שר התעשייה, המסחר והתעסוקה אהוד אולמרט:
       
       הבנתי. אני חשבתי שמוסכם שתהיה תשובה ולא תהיה הצבעה. אם זה לא מוסכם - - -

היו"ר ראובן ריבלין:
       
       לא. מוסכם שתהיה תשובה והצבעה בעתיד, אבל התשובה וההצבעה הן תשובה והצבעה. לא תשובה עכשיו והצבעה אחר כך. 

שר התעשייה, המסחר והתעסוקה אהוד אולמרט:
       
       אדוני היושב-ראש - - 

היו"ר ראובן ריבלין:
       
       תודה רבה. חבר הכנסת אזולאי, אנחנו ממשיכים בסדר-היום. 

שר התעשייה, המסחר והתעסוקה אהוד אולמרט:
       
       - - לא תהיה תשובה היום, ויותר טוב למציע שלא תהיה תשובה - - -

היו"ר ראובן ריבלין:
       
       תשובה והצבעה במועד אחר. 
       


הצעת חוק חיסכון באנרגיה ובמים (תיקוני חקיקה), התשס"ה-2004
[הצעת חוק פ/2826; נספחות.]
(הצעת קבוצת חברי הכנסת)

       
היו"ר ראובן ריבלין:
       
       רבותי חברי הכנסת, דוד אזולאי יעלה ויבוא וינמק את הצעת החוק שלו בעניין - - -

יגאל יאסינוב (שינוי):
       
       אדוני, זה החוק שלי. 

היו"ר ראובן ריבלין:
       
       סליחה, חבר הכנסת יאסינוב. חבר הכנסת יגאל יאסינוב יבוא ויציג את הצעת חוק חיסכון באנרגיה ובמים (תיקוני חקיקה). תשובה והצבעה במועד אחר. בבקשה.

יגאל יאסינוב (שינוי):
       
       תודה, אדוני היושב-ראש. חברי חברי הכנסת, אני לא רואה שרים, אז בכל זאת - - -

היו"ר ראובן ריבלין:
       
       אתה רוצה לנמק את דבריך כשהשרים יהיו נוכחים? זה לא יהיה על הקווטה שלך, הממשלה תשב פה בשבוע הבא יותר זמן. בכלל לא מקובל עלי המנהג והנוהג החדש שנוצר פה, שהממשלה כל דבר דוחה בשבוע. מהשבוע הבא, לא יהיה שר - יעלה חבר הכנסת, נצביע מייד בלי שום חוכמות. אבל הואיל והסכמנו הפעם, כי לאגודת ישראל יש היום איזו ועידה - אני גם אודיע לכל המפלגות שאני לא אקבל יותר ועידות בימים שהכנסת פועלת, כי הנוהג הפך למנהג, ועוד מעט אנחנו נצביע בכנסת הבאה בכלל. 

יאיר פרץ (ש"ס):
       
       הוראת שעה.

היו"ר ראובן ריבלין:
       
       עוד מעט בכלל - כבר בכנסת הבאה. ורק אם היו שומעים חברי הטובים את הזעקות שעלו מספסלי מפלגת העבודה כשהיא היתה באופוזיציה, רק לפני שלושה שבועות, על כל דחיית הצבעה, הם לא היו מאמינים שהיום רוב חברי מפלגת העבודה שהם שרים ביקשו ממני לדחות את ההצבעה למועד מאוחר בלתי ידוע. זאת אומרת, כולם לא רואים מפה מה שהם רואים משם. 

דוד אזולאי (ש"ס):
       
       אדוני היושב-ראש, אני מקווה שכבודו ניבא ולא ידע מה ניבא.

היו"ר ראובן ריבלין:
       
       אני ניבאתי, ולמגינת לבי גם ידעתי - - 

דוד אזולאי (ש"ס):
       
       מהפה שלך ישר לאלוהים. 

היו"ר ראובן ריבלין:
       
       - -  תאמין לי, היו לי מורים טובים. דוד, תספר להם. 
       
       בבקשה. האם אדוני רוצה לנמק היום?

יגאל יאסינוב (שינוי):
       
       אם זה לא יהיה על המכסה של סיעת שינוי או שלי - - - 

היו"ר ראובן ריבלין:
       
       אז דבר, בבקשה. אם סוכם על-ידי סיעתך, אז דבר. 

יגאל יאסינוב (שינוי):
       
       אני רק מבקש לשים לב לשתי הדקות שלי. 

היו"ר ראובן ריבלין:
       
       אני מתחיל אתך מעשר דקות. 

יגאל יאסינוב (שינוי):
       
       תודה, אדוני היושב-ראש. חברי חברי הכנסת, אני גאה להציג את הצעת החוק. לצערי הרב, לא קיבלתי את תמיכת הממשלה, אף שהממשלה כותבת לי, שחקיקת חוק שימור מקורות אנרגיה ומים היא ראויה, אבל בכל זאת היא מתנגדת. 
       
       אני רוצה להסביר מה בעצם החוק שלי בא להסדיר. על-פי חוק המקרקעין מ-1969 קיימת לישראלים, לתושבי ישראל, רק אפשרות אחת לחסוך באנרגיה ובמים - על-ידי דודי שמש; וידוע לנו שהם מורכבים כחלק מהבנייה על הגגות. כך חוסכים אנרגיה, חוסכים מים ועוזרים גם למדינה וגם לאנשים. 
       
       מה בעצם אני הצעתי? אני הצעתי להגיד - חברים, מאז חלפו שנים, הטכנולוגיה התקדמה ויש מכשירים אחרים שצריך להכניס לאותו הסדר. אמרתי: אבל לא ראוי שכל מכשיר ומכשיר אנחנו נכניס כחלק מהחוק. לכן בואו ניתן לשרים - לשר הפנים, לשר התשתיות ולשר לאיכות הסביבה - לשלושת השרים האלה, להגיד, הנה, המכשיר הזה ראוי, בואו נכניס אותו, ואז לשנות בחוק את ההגדרה, איזה מכשיר בעצם צריך להיות. צריך מכשיר טכנולוגי חדיש, שחוסך אנרגיה, חוסך מים, ומאפשר לנו גם לשמור על המדינה שלנו ירוקה ונקייה, כי ידוע לנו שכדי להפיק חשמל שורפים משהו - או פחם, או נפט.
       
       אני גם אמרתי שדיירים, על-פי אישור המשרדים, כשהם מקבלים אישור לשים מכונה, גם יהיו פטורים ממס, כי מה שקורה היום - דודי השמש עומדים על הגג, והגג פטור מארנונה, ואז הם לא משלמים עבור אותה חלקה שעליה עומד דוד השמש. אמרתי, בואו נמשיך את ההסדר, וגם המתקנים החדשים, שיכול שיהיו על הגג, יכול שיהיו על קירות, או באיזה חדר מסוים, יהיו חייבים לבנותם בתוך הבניין - גם השטח הזה יהיה פטור מארנונה. זה הכול בעצם.
       
       אני גם הודעתי לממשלה שאני מוכן ללכת לקראת הצעות של הממשלה כדי לתקן את נוסח החוק, את ההגדרות, אני מוכן לכול.
       
       מה שאני רוצה - אני רוצה שסוף-סוף נתקדם. אנחנו כבר ב-2005, ועובדים על-פי חוק שהיה אז החוק הכי הכי הכי טוב בעולם, שנתן אפשרות לשימור אנרגיה ומים, אבל זה היה לפני כמעט 30 שנה, וזו בעיה.
       
       אני חושב שאנחנו צריכים להבין. המדינה פעם אחת קבעה שהיא רוצה לחסוך ורוצה שכל ישראלי, כל תושב ישראל, כל מי שחי פה, יהיה שותף בזה. אבל יותר מזה - במאי 2003 ממשלת ישראל החליטה לאמץ תוכנית אסטרטגית לפיתוח בר-קיימא, ומה שאני הבאתי כהצעת חוק, זה חלק מאותה תוכנית שהממשלה קבעה, והממשלה החליטה והממשלה אמרה שזה לפנינו, ואנחנו נלך בדרך הזאת. 
       
       אז מוזר לי שהיום, כשאני בא לעשות את מה שהם קבעו, את מה שהם באו ואמרו: חברים, חייבים לעשות, הממשלה אומרת לא, כי לא ידוע לנו אילו מכשירים אלה יהיו, כי לא ידוע לנו איך להחליט שהמכשיר הזה הוא טוב או לא. אמרתי - אבל יש לכם משרדים, המשרד לתשתיות לאומיות. אם המשרד הזה לא יגיד לנו שהמכשיר הזה טוב, אז בטח לא נדרוש להכניס אותו לרשימה; אם המשרד לאיכות הסביבה לא יגיד שהמכשיר חוסך אנרגיה וחוסך מים, אז בטח שגם הוא לא יהיה ברשימה; ואם משרד הפנים יגיד לנו שהמכשיר לא רק שלא חוסך אנרגיה ולא רק שלא חוסך מים, ולא מתקדם, גם אי-אפשר בבנייה הנוכחית להתקין אותו – גם אז הוא לא יהיה באותה רשימה, ואני לא מבין על מה בעצם אנחנו מדברים.
       
       איך הממשלה יכולה להתנגד למשהו שהיא לא בדקה? איך אפשר להתנגד למשהו שלא ניסו לקדם, שלא ניסו להבין איך זה יעבוד?
       
       ודרך אגב, אני חייב להגיד שמוזר לי, כי גם לפני כמה שבועות, לעוד הצעת חוק שלי הממשלה החליטה להתנגד, אבל היא הסכימה להפוך אותה להצעה לסדר-היום. זו היתה הצעת חוק מאותה סדרה שהגשתי, ואלה חוקים "ירוקים", שכולם מתבססים על אותה החלטת ממשלה ממאי 2003.
     
       אם ממשלה מחליטה לשנות את החלטתה, היא יכולה לעשות זאת. הם רשאים להתכנס ולהודיע שתוכנית בת-קיימא לישראל לא אקטואלית יותר ואין צורך לקדם אותה. או.קיי., נבין את זה. כל עם ישראל לא יבין את זה. הוא לא יוכל להבין שהממשלה באה, קשה לה, לא יכולה, היא עכשיו עסוקה בדברים אחרים - לתת 290 מיליון לפה, להוריד 290 מיליון משם, להוריד מזה, להעלות פה, אז נבין שהם עסוקים. אבל אנחנו צריכים לדעת איזו מדינת ישראל, איזו מדינה אנחנו מעבירים לילדינו, לדורות הבאים, מה אנו עושים בשבילם, וקשה לי מאוד להאמין שהממשלה לא מבינה את זה.
       
       הדבר הכי לא ברור פה, שהמשרד לאיכות הסביבה, שחייב לקדם את זה - המשרד לאיכות הסביבה שותק; אומר, לא ענייננו, אדוני השר. הם אומרים, לא ענייננו. איכות הסביבה או לא איכות הסביבה, אבל אין לנו אמצעים, קשה לנו, וכשקשה לנו לא נוכל לטפל בזה, וכשלא נוכל לטפל בזה - - -
       
היו"ר ראובן ריבלין:
       
       מה עלות החוק?
       
יגאל יאסינוב (שינוי):
       
        כמעט שאין עלות. העניין הוא כזה, אדוני היושב-ראש, כי כמו שהיום מי שמשלם עבור דודי שמש זה דיירים, גם פה מי שישלם עבור המתקנים זה דיירים. יש קצת תקציב המדינה, אבל זה תקציב שבו המדינה בודקת באופן חד-פעמי אם המכשיר הזה כן חוסך.
       
היו"ר ראובן ריבלין:
       
       ההוצאה היא למעלה מ-5 מיליונים?
       
יגאל יאסינוב (שינוי):
       
       לא, אין בכלל. אגב, המימון של הבדיקות האלה - מי שמממן ברוב הבדיקות זה היצרן שרוצה לקדם את המכשיר שלו. כלומר, כל התקציב לחוק הזה אולי היה עומד על עשרות אלפי שקלים בשנה, שזה חלק פרסומי, חלק ניהולי. כלומר, אני לא מבין את זה. אני אומר: יש מכשירים טובים, מתקדמים, חדשים, הדיירים רוצים להכניס אותם, ולא מאשרים להם. זה לא מובן. לא ידוע למה. הדבר הכי חשוב, שבעצם מי שמרוויח מהמכשירים האלה זה המדינה, הדיירים פחות, כי הדיירים בטח שיהיו חייבים לשלם יותר עבור מכשיר מתקדם, אבל המדינה מרוויחה את בריאות האנשים, היא מרוויחה מדינה נקייה לדורות.

היו"ר ראובן ריבלין:
       
       אני מאוד מודה לחבר הכנסת יאסינוב. תשובה והצבעה במועד אחר. 
       

הצעת חוק לתיקון פקודת הטלגרף האלחוטי 
(סיכון ביטחון הציבור), התשס"ג-2003
[הצעת חוק פ/1200; נספחות.]
(הצעת חבר הכנסת דוד אזולאי)

       
היו"ר ראובן ריבלין:
       
       חבר הכנסת אזולאי, אדוני יציג את הצעת חוק לתיקון פקודת הטלגרף האלחוטי (סיכון ביטחון הציבור). תשובה והצבעה במועד אחר, כי שרת התקשורת לא באה להשיב. תשיב במועד אחר.
       
דוד אזולאי (ש"ס):
       
       אדוני היושב-ראש, אני באמת מקווה שזה יהיה בקדנציה הבאה, התשובה הזאת, על כך נברך.
       
היו"ר ראובן ריבלין:
       
       אם אדוני ידרוש, זה יהיה בשבוע הבא.
       
דוד אזולאי (ש"ס):
       
       בקדנציה הבאה, אמרתי.
       
היו"ר ראובן ריבלין:
       
       ייתכן שהקדנציה הבאה תהיה כבר בשבוע הבא.
       
דוד אזולאי (ש"ס):
       
       בעזרת השם. אנו מתפללים כל יום על כך.
       
היו"ר ראובן ריבלין:
       
       אני ישן בנעליים מתוך אמונה שהמשיח יגיע.
       
דוד אזולאי (ש"ס):
       
       אני מאמין באמונה שלמה.
       
       אדוני היושב-ראש, המצב כיום שיש קבוצה של כמיליון אזרחים שאינה יכולה ליהנות מהשידור הממלכתי שאינו מתאים להשקפת עולמה. זה הציבור החרדי והדתי. הרגולציה הממסדת מחלקת תדרים לבעלי הון, לבעלי קשרים, בהזנחת קהילות שונות באוכלוסייה במדינת ישראל ובפגיעה בהן. בעידן המודרני ערוצי התקשורת מעצבים דעת קהל ומהווים אמצעי קשר וגיבוש קהילה, וזה כנראה הדבר המפחיד את הממסד. בכך, לצערי הרב, חטאו ממשלות ישראל לדורותיהן, שהחליטו - חס וחלילה לתת לתקשורת בקהילה החרדית להתפתח. במשך שנים מתנהלת מלחמת חורמה בערוצי הקודש ומרדף אחריהם.
       
היו"ר ראובן ריבלין:
       
       חבר הכנסת אזולאי, אני, כמובן, אעצור את השעון. נזדמן לי בברכת האל להיות שר התקשורת, והייתי בקשר עם שני שרים בממשלה שהיו מתנועת ש"ס. אנחנו העמדנו לרשות היהדות החרדית ערוץ ארצי שלם. הבעיה היא שיש 200 ערוצים ללא רשיון, ולא הצלחתי להגיע למצב שאוכל לעשות סדר על-ידי מתן ערוץ ארצי שלם ולקבל הסכמה מכל 200 הערוצים ליהפך לערוץ אחד. אם אדוני אומר שצריך 200 ערוצים או פיראטיות מוחלטת, אני אומר לך שיבואו עוד - כי אם יראו שאפשר, יבואו עוד.
       
יעקב מרגי (ש"ס):
       
       - - -
       
היו"ר ראובן ריבלין:
       
       ובימים ההם איש הישר בעיניו יעשה. זה גם דבר בלתי אפשרי, כי היה לנו שר תקשורת, אולי הטוב ביותר שהיה למדינת ישראל, השר פנחסי, וגם הוא ניסה למצוא את הפשרה. היו כמה חברי כנסת שהם כבר לא חברי כנסת, שניסו להסדיר את העניין - חבר הכנסת אזולאי, סגן שר התקשורת - וכולכם יודעים שהבעיה היא לא רק לפתחה של הממשלה.
       
דוד אזולאי (ש"ס):
       
       אדוני היושב-ראש, אני ודאי אומר שבהחלט אסור - - -

היו"ר ראובן ריבלין:
       
       זכור לטוב חבר הכנסת לשעבר חוגי.
       
דוד אזולאי (ש"ס):
       
       תרשה לי, אדוני היושב-ראש, לא להגיב על העניין הזה. על הרישא אני כן אגיב. מדברי חלילה שלא ישתמע שאני בעד התפרעות בכל מה שקשור לתקשורת, אבל עם זאת אני חושב שתסכים אתי, אדוני, שלא יעלה על הדעת שכמיליון אזרחים במדינת ישראל אינם זוכים לתקשורת שבאה להביע את השקפת עולמם. על זה אנו מדברים. עם זאת, אני אומר לך את זה, ואתה יודע את זה לא פחות טוב ממני, אדוני היושב-ראש, רבים מעם ישראל מאסו בתקשורת הממלכתית. מאסו. אתה לא יכול היום להאזין אפילו לחדשות, מפני שבחדשות משדרים לך דברים שלא היית רוצים שילדיך ונכדיך יאזינו להם. אבל, לצערי הרב, זו המציאות.
       
       לכן, מה שאני בא לבקש בהצעת החוק שלי – יש כמה הקלות שאפשר לעשות במצב הקיים כיום כדי לאפשר לאותם ערוצים להמשיך להתקיים, ולא חלילה, תוך כדי סיכון, אלא למנוע סיכון. אני לא אומר שצריך לתת בכל מחיר תוך כדי סיכון. לכן, אדוני היושב-ראש, הצעת החוק הזאת אומרת דבר פשוט: כל עוד אין נשקפת סכנה ממשית לשלום הציבור, אין למנוע הקצאת תדרים חופשית למגוון העדות והקהילות במדינת ישראל בצורה המבוקרת. 
       
       ולאלו הטוענים שיש הפרעות בכלל, ומגדל הפיקוח בנתב"ג בפרט, מעניין דבר אחד – שתמיד זה בדיוק הערוץ החרדי, הוא שמפריע בנתב"ג. תמיד איזה רב שמדבר בערוץ החרדי, זו בדיוק ההפרעה בנתב"ג. זה מעיד על איזו מגמתיות לפגוע בציבור שלם, שכל רצונו לקבל תקשורת ראויה, איכותית - וראויה להשקפת עולמו.
       
       אני גם רוצה לציין, אדוני היושב-ראש, לא פעם התבטא מרן נגד אלו שעלולים לגרום לפיקוח נפש בכך שהם מפריעים לתדרים של מגדל הפיקוח, כך שלא יעלה על הדעת לטעון נגדנו שאנו אלה שגורמים להפרעות. להיפך. אנו רוצים ערוצים שיוקצו בצורה ממוסדת, כדי להביע את מה שאנו צריכים להביע בציבור שלנו.
       
       לציבור הדתי בכלל, אדוני היושב-ראש, אין אמצעי ביטוי אלקטרוניים. הדבר הזה פוגע בזכות יסוד הנובעת מחוק-יסוד: כבוד האדם וחירותו, חופש העיסוק וחופש הביטוי, כאשר בימים אלה כולנו דואגים וחרדים לפגיעה בדמוקרטיה; אני אומר, אדוני היושב-ראש, כאשר ציבור שלם, גורמים לו סתימת פיות, לא שמעתי שמישהו מתבטא נגד העניין הזה. ואף אחד לא מודאג מכך שאין שוויון בחלוקת התדרים למגזרים השונים שרוצים לעצב דעת קהל ולהביע ולהשמיע דעות אחרות שאינן מושמעות בערוצים הממלכתיים.
       
       רק אביא כדוגמה - השבוע היתה הפגנה של אנשי גוש-קטיף ביום ראשון, וחברי חבר הכנסת נסים זאב הופיע בהפגנה הזאת. שמעתי בתקשורת כמו כל עם ישראל, מי היה בהפגנה הזאת, מי נאם שם - פרט לחבר הכנסת נסים זאב. אז אם לא סתימת פיות, אם לא השתלטות על דעות, מה זה? למה את כל חברי הכנסת שנאמו שם - - -
       
היו"ר ראובן ריבלין:
       
       אני חושב שמארגני ההפגנה עשו שגיאה גדולה שלא טרחו לומר שנסים זאב היה. זה בעל משמעות רבה ביותר. לא יעלה על הדעת שנסים זאב לא שומע למרן.
       
דוד אזולאי (ש"ס):
       
       זה רק מוכיח כאלף עדים שהתקשורת הממלכתית אינה מביעה בצורה אובייקטיבית את מגוון הדעות במדינת ישראל, וזו העובדה האחרונה.
       
       אדוני היושב-ראש, רבים מאזרחי מדינת ישראל זוכים ליהנות מערוצי הרדיו הממלכתי והאזורי, וכמיליון אזרחים לא זוכים ליהנות מאותם ערוצים ממלכתיים. החוק הקיים כיום לא מאפשר למגזרים רבים באוכלוסייה בישראל ליהנות מתרבות הפנאי בתקשורת כפי שאחרים נהנים. המגזרים הללו מעוניינים בתכנים איכותיים בעלי ערך מוסרי גבוה, ללא ניבולי פה, ללא הדגשת ידיעות על פשע וכל מיני מרעין בישין, שכל מטרתם לגרום לרייטינג יותר גבוה. לא חשוב אם זה טוב או לא, צריך או לא - צריך שיהיה רייטינג גבוה.
       
       אדוני היושב-ראש, בערוצים הייעודיים שאנו מדברים עליהם דובר על חינוך לדרך-ארץ, דובר על אהבת הזולת, על תכנים לימודיים, מוסריים, העברת מסרים ערכיים לאותה אוכלוסייה מאזינה. לא פעם נתקלתי באזרחים שאינם שומרי תורה ומצוות שפשוט אומרים: אנו נהנים לשמוע את ערוצי הקודש, זה ערוץ מרגיע, נחמד לשמוע.
       
היו"ר ראובן ריבלין:
       
       הבעיה של התוכן אינה הבעיה. הבעיה היא של המשאבים המוגבלים. הנה השר לשעבר נכנס לאולם המליאה והוא יסביר לך – יש דברים שהם במשורה, אי-אפשר לתת יותר ממה שיש. אני מקווה שבעתיד יהיה לנו רדיו דיגיטלי, ואז כל אזרח בישראל, יוכל להיות לו רדיו משלו.
       
דוד אזולאי (ש"ס):
       
       אני שמעתי את השר לשעבר, את השר אולמרט, יש לו תואר ארוך, קיצרו לו אותו קצת עכשיו, השר אולמרט אמר בזמנו שהם הולכים על שידור בצורה דיגיטלית.
       
היו"ר ראובן ריבלין:
       
       היום אתה גם יכול לעשות שידור דיגיטלי, רק שלאנשים אין "רדיואים".
       
דוד אזולאי (ש"ס):
       
       כנראה דיבורים לחוד ומעשים לחוד.
       
היו"ר ראובן ריבלין:
       
       חבר הכנסת אזולאי, אם אדם ירכוש את הרדיו הדיגיטלי, עלותו היא למעלה מ-1,000 דולר היום. כלומר, בעתיד, כשרדיו דיגיטלי יעלה 30 דולר - כי אין בעיה דיגיטלית. אם אדוני מבחין בין הטלוויזיה שהיא קרקעית לבין הלוויינית - בטלוויזיה הלוויינית יכולים להיות ערוצים אין-ספור.
       
דוד אזולאי (ש"ס):
       
       להגיד לך את האמת, אדוני היושב-ראש – יש לי בעיה, אני לא מאמין לממשלה הזאת בשום דבר. לכן לא נראה לי, לצערי הרב. אני מביא את הצעת החוק הזאת, כי אני חושב שיש עדיין בבית הזה כמה אנשים שמבינים מה המשמעות של חופש הביטוי, והאנשים האלה – אני מקווה ומניח שיתמכו בהצעת החוק שלי, שאומרת היום שזה לא יהיה חוקתי להטיל הגבלות נוספות על התדרים לשידור ולאפשר חופש ביטוי לכול ולא המשך סתימת הפיות לכמיליון אזרחים במדינת ישראל. זו כל הצעת החוק.
       
היו"ר ראובן ריבלין:
       
       אין חבר כנסת שלא יחשוב כך. אומרים לך שיש משאבים מוגבלים. והנה מדינת ישראל, אני מקווה שהממשלה ממשיכה לעמוד על דעתה, נותנת ערוץ ארצי שלם לחברה החרדית, זה דבר אדיר ועצום, כי כל שאר ערוצי הרדיו שהם חוקיים, מקבלים רשיונות על-פי תדרים קיימים, אין תדרים אחרים. כל תדר אחר שהוא פיראטי - - -
       
אילנה כהן (עם אחד):
       
       אפשר להעיר הערה? בחוק ההסדרים מובא עכשיו רדיו דיגיטלי. זה ייתן פתרון לכולם.
       
היו"ר ראובן ריבלין:
       
       אני שמח שכיוונו לדעת גדולים כמוך. אין לנו רדיו דיגיטלי. המקלט עולה 1,200 או 1,300 דולר היום.
       
איתן כבל (העבודה-מימד):
       
       מי שירצה.
       
דוד אזולאי (ש"ס):
       
       איך יהודי שאין לו במה לקנות חלב יכול לקנות רדיו דיגיטלי? הממשלה שלך, שאתה הצטרפת אליה עכשיו, חבר הכנסת איתן כבל, בשביל ההתנתקות מכרתם את האוכלוסייה, הכול עשיתם – העיקר ההתנתקות.
       
היו"ר ראובן ריבלין:
       
       חבר הכנסת אזולאי, אפילו חבר הכנסת היפה ביותר בכנסת לא יכול לתת יותר ממה שיש לו, והתדרים הם במשורה.
       
דוד אזולאי (ש"ס):
       
       לסיכום הדיון הזה, הצעתי היא לקבוע כי עבירת השידור ללא רשיון תוגבל רק למקרים שיש בזה סיכון לביטחון הציבור, חלילה וחס. תודה רבה, אדוני היושב-ראש.
       
היו"ר עבד-אלמאלכ דהאמשה:
       
       תודה רבה לחבר הכנסת אזולאי, תשובה והצבעה במועד אחר, כידוע.

       
הצעת חוק נישואי חיילים, התשס"ה-2004 
[הצעת חוק פ/2934; נספחות.]
(הצעת חברת הכנסת מרינה סולודקין)

היו"ר עבד-אלמאלכ דהאמשה:
       
       אנו עוברים להצעת חוק נישואי חיילים, התשס"ה-2004, של חברת הכנסת סולודקין. בבקשה.
       
מרינה סולודקין (הליכוד):
       
       כבוד היושב-ראש, כבוד השרים וסגני שרים שנמצאים במליאה, חברי הכנסת, צופים נכבדים, במהלך העבודה הפרלמנטרית שלי נתקלתי פעמים רבות במקרי עריקת חיילים צעירים בשירות סדיר בצה"ל מסיבות אישיות, רומנטיות. מדובר במקרים שבהם חייל נפגש עם בחורה, מתאהב וכבר בעת השירות נודע לו שהוא עומד להפוך לאב. אם החייל ובחירת לבו, שניהם יהודים, על-פי ההלכה, הם מתחתנים כדת משה וישראל. החייל זוכה במעמד של חייל נשוי על כל המשתמע מכך. הילד נרשם בתעודת הזהות של שני ההורים תחת שם משפחה של האב. 
       
       המצב אחר לגמרי במשפחות שאחד משני המאוהבים אינו יהודי על-פי ההלכה, אז הם כבר לא יכולים להתחתן בארץ, כיוון שאין כאן נישואים אזרחיים. גם להינשא בחו"ל לעתים קרובות בלתי אפשרי, הן בגלל המצב הכלכלי - הנישואים בקפריסין עולים כמה אלפי דולרים - והן בגלל הסיווג הביטחוני של החייל. נוסף על זה, מדינת ישראל טרם חתמה על הסכמים עם רוב הרפובליקות של ברית-המועצות לשעבר בדבר סידורי שירות צבאי במקרה של אזרחות כפולה. חייל בעל אזרחות ישראלית ואוקראינית או רוסית, למשל, שמגיע לארץ מולדתו, עלול להיעצר כעריק, אף שהוא כבר משרת בצבא-הגנה לישראל. בחלק מהמדינות, טורקמניסטן למשל, לאזרחים ישראלים עדיף לא להגיע בכלל; אלה המשרתים בצה"ל אמורים להיעצר מייד עם הגעתם לשדה התעופה.
       
       מצב זה מוביל לכך שחייל מצטיין עם מוטיבציה גבוהה פתאום עורק מצה"ל כדי לסדר את ענייניו האישיים, ולאחר שהוא נתפס על-ידי משטרה צבאית, הוא נכנס לבית-כלא צבאי. מקרה אחד כזה הגיע אלי דרך העיתונאית לילי גלילי מעיתון "הארץ". היא ביקרה אסיר בכלא-4, ולתדהמתה גילתה ששכנו, עולה חדש, יושב בכלא מפני שהתאהב בבחורה ורצה להקים אתה משפחה, ולא יכול לעשות את זה בגלל השירות הצבאי והמצב הקפקאי של נישואים אזרחיים בארץ.
       
       יש עשרות מקרים כאלה בכל שנה. לחיילים אלה לא אכפת אם מפלגות חרדיות נמצאות בקואליציה או לא, ואם ההסכם על רישום זוגיות לא יצא לפועל בגלל מפד"ל, שינוי או שניהם יחד. הם רוצים להקים משפחה, הם רוצים שילדם יישא את שם משפחתם ושצה"ל יעזור לאשה ולילד של החייל בזמן שהוא עצמו מסכן את חייו למען המדינה. לכן, הצעתי הצעת חוק שאמורה לפתור את הבעיה הזאת. הצעתי שצה"ל ימנה קצין נישואין למקרים מסוג זה, ושר הביטחון יהיה אחראי על ביצוע החוק. 
       
       לצערי הרב, לא מצאה ממשלת ישראל לנכון לתמוך בהצעת חוק זו. הממשלה לא מתכוונת לפתור את הבעיות האנושיות של החיילים בצבא-הגנה לישראל. הסכמות של סטטוס-קוו התאימו אולי למצב שהיה קיים בראשית המדינה, אבל היום הן התיישנו והפכו למכשול עבור אלפי אזרחים הגונים. הכנסת, כבית-המחוקקים של מדינת ישראל, מפגינה חוסר אונים, אימפוטנציה של ממש, כשהיא עוצמת את עיניה מול פצעים פתוחים ובעיות קשות שטרם באו על פתרונם. לכן, אני בתור חברה בקואליציה ובסיעת הליכוד נאלצת היום להפוך את הצעת חוק נישואי חיילים להצעה רגילה לסדר-היום. 
       
       עמיתי חברי הכנסת. אני כלל וכלל לא בטוחה שתוכלו לטאטא את הבעיה אל מתחת לשטיח לאורך זמן. מדובר בבעיה שהיא חלק מבעיה רחבה יותר, בעיה של היתר נישואין אזרחיים בישראל, לאלה שלא יכולים להינשא כדת משה וישראל. 
       
       אני מבקשת את המשך הדיון בוועדת החוץ והביטחון. תודה רבה. 
       
היו"ר עבד-אלמאלכ דהאמשה:
       
       תודה לחברת הכנסת סולודקין. תשובת הממשלה – בבקשה, אדוני סגן השר, חבר הכנסת בוים, שיענה בשם הממשלה. 
       
מוחמד ברכה (חד"ש-תע"ל):
       
       יש הצבעה? 
       
היו"ר עבד-אלמאלכ דהאמשה:
       
       הצעת החוק הפכה להצעה לסדר-היום. אפשר להצביע. 
       
סגן שר הביטחון זאב בוים:
       
       אדוני היושב-ראש, חברי הכנסת, חברת הכנסת סולודקין, אני מבקש ממליאת הכנסת כי נושא מתן סמכות לקציני צה"ל להשיא חיילים בשירות סדיר יורד מסדר-היום במעמדו הנוכחי, ואני מבין שחברת הכנסת סולודקין גם מסכימה שהצעת החוק תהפוך להצעה לסדר-היום. 
       
       חברת הכנסת סולודקין מציעה, כי חייל שאינו יכול להינשא במסגרת האזרחית הקיימת בישראל, יינשא במסגרת צה"ל על-ידי קצין בדרגת סגן-אלוף, לפחות. בנוסף, או נאמר כך – אין זה ראוי לפי דעתנו לערב את צה"ל בנושא זה, כמערכת שעוקפת את סמכות המערכת האזרחית והדתית הממלכתית. נותיר לצה"ל למלא את התפקידים שבהם הוא מעורב. עריכת נישואין היא לא אחד מהתפקידים האלה. איני רואה לנכון להסכים כי בעיה של מעמד אישי של אזרחי המדינה צריכה למצוא פתרון בדרך עוקפת, גם על-ידי צה"ל. אנו, כנבחרי ציבור, צריכים להתמודד עם מצוקות האזרחים, עם הבעיות שלהם, באופן ישיר, ולא לנצל את צה"ל כצינור לפתרון בעיות מסוג זה. 
       
מרינה סולודקין (הליכוד):
       
       יש מדינות שבהן לרמטכ"ל יש זכות לחתן אנשים - - -
       
סגן שר הביטחון זאב בוים:
       
       אז זה ההבדל בין מדינות אחרות, מסוימות, שאת מתכוונת אליהן לבין מדינת ישראל. אני חושב שחייל צה"ל הוא גם אזרח המדינה, והרי נישואיו, אם ייעשו במסגרת צבאית, גולשים למעגל החיים האזרחיים ונוגעים בהם. ולכן, בנושא כה רגיש של המעמד האישי, אני מציע להשאיר את צה"ל מחוץ לעניין. יש לצה"ל משימות אחרות. גם בזה, להוותנו, אפשר לומר - אנחנו שונים ממדינות אחרות. עוד לא הגענו אל המנוחה והנחלה. צה"ל עסוק בקיום הביטחון השוטף וההיערכות למצב חירום. אנחנו עוד לא יושבים במצב של שלום, של איש תחת גפנו ותחת תאנתו. מאוד היינו רוצים להגיע למצב הזה, אבל זו דרך ארוכה, וצה"ל עסוק וטרוד בעניינים האלה. את הסוגיות האזרחיות, גם כשהן קשות מאוד, המקום הראוי לפתור אותן, כמו רוב הדברים, הוא במערכות האזרחיות. 
       
       אני מבין שחברת הכנסת מסכימה - - - 
       
היו"ר עבד-אלמאלכ דהאמשה:
       
       היא ביקשה, אפילו. 
       
סגן שר הביטחון זאב בוים:
       
       היא אכן ביקשה, אז אני מודה לה. 
       
היו"ר עבד-אלמאלכ דהאמשה:
       
       חברי הכנסת, אין מניעה, אני חושב. אפשר להצביע על ההצעה שהפכה להצעה לסדר-היום, כדי להעביר אותה לוועדת החוץ והביטחון להמשך הדיון בה. אפשר להצביע, בבקשה. מדובר בהצעה לסדר-היום של חברת הכנסת סולודקין, בעניין הסמכת קצינים בדרגת סגן-אלוף ומעלה להשיא חיילים שאינם יכולים להינשא בישראל. 

       
הצבעה מס' 3
       
בעד ההצעה להעביר את הנושא לוועדה - 7
נגד – 1
נמנעים – אין
ההצעה להעביר את הנושא לוועדת החוץ והביטחון נתקבלה.
       
היו"ר עבד-אלמאלכ דהאמשה:
       
       ובכן, ברוב של תשעה תומכים, בתוספת קולי וקולה של חברת הכנסת קולט אביטל, מתנגד אחד ואפס נמנעים – אנחנו מאשרים את ההצעה, והיא תועבר לוועדת החוץ והביטחון להמשך הדיון בה כהצעה לסדר-היום, לפי בקשת המבקשת והסכמת סגן שר הביטחון. 
       
       
הצעת חוק-יסוד: הממשלה (תיקון - הבעת אי-אמון ללא ציון שם מועמד)
 [הצעת חוק פ/373; נספחות.]
(הצעת קבוצת חברי הכנסת)

היו"ר עבד-אלמאלכ דהאמשה:
       
       אנחנו עוברים לנושא הבא: הצעת חוק-יסוד: הממשלה (תיקון – הבעת אי-אמון ללא ציון שם מועמד), שמספרה פ/373. יציג את הצעת החוק חבר הכנסת מוחמד ברכה, בבקשה. 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, ראשית אני מבקש רשות לברך את התלמידים שהם אורחים של הכנסת, תלמידי בית-הספר חטיבת "אל-נור" מחורה. 
       
קולט אביטל (העבודה-מימד):
       
       תלמידות בעיקר. 
       
מוחמד ברכה (חד"ש-תע"ל):
       
       תלמידות ותלמידים, והמורות והמורים, אהלן וסהלן. 
       
       (נושא דברים בשפה הערבית; להלן תרגומם לעברית: ברוכים הבאים תלמידי בית-הספר חטיבת "אל-נור" מחורה, וברוכים הבאים המורות והמורים.) 
       
       אני גם נפגשתי אתם לפני כן. אני מקווה שהם יקבלו שיעור יפה בדמוקרטיה וגם במאבקים בתוך הדמוקרטיה.
       
היו"ר עבד-אלמאלכ דהאמשה:
       
       לראות את הדמוקרטיה בשעת עשייתה. 
       
מוחמד ברכה (חד"ש-תע"ל):
       
       נכון. 
       
       הצעת החוק, אדוני היושב-ראש, היא פשוטה, והיא מתייחסת לספיחים ולשאריות של חוק הבחירה הישירה שעבר מן העולם. אנחנו, כסיעת האופוזיציה, נדרשים, כשאנחנו מגישים הצעות אי-אמון, לציין שם מועמד חלופי לראש הממשלה. 
       
       קודם כול, הצורך בעניין הזה לאחר ביטול חוק הבחירה הישירה – כבר לא קיים. 
       
       הדבר השני – אני חושב שהצעת האי-אמון היא הצעה עניינית ולא פרסונלית, ולכן לא צריך לעשות פרסונליזציה מוגזמת בכל מה שקשור להצעות אי-אמון. 
       
       הדבר הנוסף הוא, שגם אם הצעת האמון תקבל, נניח, רוב של 61 חברי כנסת, לא כל ה-61 שהצביעו כדי להפיל את הממשלה הם אלה שירכיבו את הממשלה הבאה. ולכן, גם אם כל ה-61 הצביעו בעד האי-אמון ובעד אותו מועמד, לא בהכרח הם יהיו חברי הממשלה שלו או המפלגות של הממשלה, אלא גם יכולים להיות אי-אלו תנודות. לכן, זה לא רלוונטי, לחלוטין לא.
       
       הנושא הנוסף, הנושא הרביעי והאחרון, מעורר גיחוך לפעמים. לפעמים, אני כסיעה של שלושה חברי כנסת רוצה להגיש אי-אמון, אבל אין לי שאיפות להיות ראש ממשלה. אני גם בטוח שאני לא אהיה ראש הממשלה, ואני בטוח שאף אחד מחברי הסיעה שלי לא יהיה ראש ממשלה. למה לעשות את זה כל כך מגוחך, כל כך זול?
       
       הצעת האי-אמון צריכה להיות הצעת אי-אמון על הנושא הענייני, על הנושאים הענייניים, על נושאים שהם ברומו של עולם וברומה של מדינה, ואין ללכת ולצמצם אותה ולנקז אותה לכיוונים אישיים, כאילו ההצעה היא בעד פלוני. לא, היא הצעת אי-אמון בממשלה, בהרכבה, במדיניות זו ואחרת. 
       
       לכן, יש משהו אנכרוניסטי בעצם הישארות הסעיף הזה, כפי שאמרתי גברתי שרת המשפטים, במיוחד אחרי ביטול החוק לבחירה ישירה. לכן, אני חושב שבפשטות צריך להוריד את הסעיף הזה בלי הרבה דיונים. תודה רבה, אדוני. 
       
היו"ר עבד-אלמאלכ דהאמשה:
       
       תודה רבה לחבר הכנסת מוחמד ברכה. תענה על ההצעה שרת המשפטים, חברת הכנסת ציפי לבני. בבקשה. 
       
קריאה:

       יש הצבעה?

היו"ר עבד-אלמאלכ דהאמשה:
       
       בעיקרון, ההצבעות תמיד במועד אחר, אלא אם כן הצדדים ירצו ויסכימו. 
       
שרת המשפטים ציפי לבני:
       
       אדוני היושב-ראש, חברי הכנסת, הצעת החוק מבקשת לקבוע, שלא תהיה חובה לציין שם מועמד להרכבת ממשלה בעת הצבעת אי-אמון בממשלה, כפי שהיה נהוג בעבר. הממשלה החליטה להתנגד להצעת החוק. 
       
       חוק-יסוד: הממשלה החדש נכנס לתוקף במועד כינונה של הכנסת השש-עשרה. במועד הזה גם בוטלה שיטת הבחירה הישירה והוחזרה השיטה הקודמת, בהבדל משמעותי של אופן הבעת האי-אמון. על מנת ליצור יציבות משטרית, אומץ הרעיון של אי-אמון קונסטרוקטיבי, שזו אותה הצעת אי-אמון שלפיה אנחנו נוהגים היום. לפי הרעיון הזה, לא מספיק לגבש רוב נגד ראש ממשלה, או נגד ממשלה, אלא צריך לגבש רוב בעד. דהיינו, בעד מועמד חלופי, שיוכל להוות אלטרנטיבה של ממש לממשלה. השיטה הזאת אומצה על-ידי הכנסת כדי להתמודד עם אחד הגורמים העיקריים לביקורת על השיטה הישנה. ולכן, לדעת הממשלה לא ראוי להחזיר את המצב למה שראינו בעבר, לחוסר יציבות מוחלט. לכן הממשלה החליטה להתנגד להצעה.

היו"ר עבד-אלמאלכ דהאמשה:
       
       תודה רבה, גברתי שרת המשפטים. ובכן, ההצבעה במועד אחר. אנחנו נעבור לנושא הבא.
       
מוחמד ברכה (חד"ש-תע"ל):

       זה לא מובן מאליו, אדוני היושב-ראש. אם השרה ענתה, צריך הסכמה שההצבעה תהיה במועד אחר. לו השרה לא היתה עונה, זה היה - - - 
       
היו"ר עבד-אלמאלכ דהאמשה:
       
       חבר הכנסת מוחמד ברכה, בפני נמצא הסדר כולל, שנקבע עוד מראש, לפני הישיבה, שכל ההצבעות תהיינה במועד אחר. 

מוחמד ברכה (חד"ש-תע"ל):
       
       אני לא חלק מההסדר הזה. 
       
היו"ר עבד-אלמאלכ דהאמשה:
       
       לאור ההסדר הזה עלו ההצעות. 

מוחמד ברכה (חד"ש-תע"ל):

       השרה יכלה לבחור שלא לענות.
       
שרת  המשפטים ציפי לבני:

       
       סליחה, השרה ענתה מתוך ידיעה שזה ההסדר. אילו  ידעתי קודם - - - לא הייתי עונה.
       
מוחמד ברכה (חד"ש-תע"ל):
       
       מה שהממשלה עושה - - - זה לא נוגע אלי.
       
היו"ר עבד-אלמאלכ דהאמשה:

       חבר הכנסת ברכה, תן לי להגיד רק משפט אחד. ההסדר הרגיל הוא כפי שאתה אומר. בדרך כלל, אם זה היה מצב רגיל, אם הממשלה ענתה, אז אתה יכול לבקש הצבעה או לוותר על ההצבעה ולדחות אותה למועד אחר. היום אנחנו בסדר-יום שונה, זה משהו יוצא מהכלל. סדר-היום נקבע היום בתנאי שלא תהיינה הצבעות, אלא אם כן יהיה עניין מוסכם, כמו ההצעה לסדר-היום שהיתה קודם, והיא תעבור להצבעה בלי חילוקי דעות. אז נצביע על זה. 
       
מוחמד ברכה (חד"ש-תע"ל):

       ההסכמות האלה הן לא מעל לתקנון הכנסת, אדוני היושב-ראש. תקנון הכנסת מאוד ברור בעניין הזה.
       
היו"ר עבד-אלמאלכ דהאמשה:
       
       בכל אופן, זהו המצב. אם לאדוני יש מטרות נוספות, הוא יכול לערער על זה, או לגשת לוועדת פירושים, או לנקוט כל צעד שימצא לנכון.
       
מוחמד ברכה (חד"ש-תע"ל):

       איך פירושים? 
       
היו"ר עבד-אלמאלכ דהאמשה:
       
       בינתיים אנחנו מיצינו את הנושא הזה. 

קולט אביטל (העבודה-מימד):

       אבל זה לא חל אף פעם רטרואקטיבית.
       
מוחמד ברכה (חד"ש-תע"ל):

       מעמד היושב-ראש מחייב להיות נאמן לתקנון: דחיית ההצבעה תהיה בהסכמת המציע והממשלה. 
       
היו"ר עבד-אלמאלכ דהאמשה:
       
       אמרתי שזה המצב הרגיל. היום אנחנו במצב לא רגיל, בסדר-יום שונה, מיוחד. אם אדוני לא מסתפק בתשובה הזאת, הוא יכול לעשות גם מה שהוא מוצא לנכון. 


הצעת חוק המקרקעין (תיקון - פיצויים לרוכש), התשס"ג-2003
 [הצעת חוק פ/734; נספחות.]
(הצעת קבוצת חברי הכנסת)

היו"ר עבד-אלמאלכ דהאמשה:
       
       אנחנו עוברים לנושא הבא: הצעת חוק המקרקעין (תיקון - פיצויים לרוכש), התשס"ג-2003. יציג את ההצעה חבר הכנסת נסים זאב, בבקשה.
       
נסים זאב (ש"ס):
       
       אדוני היושב בראש, הכללים כל כך ברורים ונהירים, שמי שלא חתום על הצעת החוק לא יכול להציג את החוק, ואני אחד החותמים. זה שיושב-ראש התנועה אלי ישי היה אמור להציג את החוק, זה לא שולל ממני את הזכות. 
       
       אדוני היושב-ראש, הצעת חוק המקרקעין - הוספת סעיף 10א בחוק המקרקעין  התשכ"ט-1969. אחרי סעיף 10 יבוא 10א -  פיצויים לרוכש. 
       
       ההצעה היא לפצות אותם רוכשים שניזוקו בגלל מוכרים רשלנים או עבריינים, הייתי קורא לזה, ותיכף אפרט, כהאי לישנא: "מי שרכש זכות במקרקעין מוסדרים בתמורה, ואפשרות הרישום על שמו נמנעת באשמת המוכר - יהא המוכר חייב בפיצוי הרוכש בסכום שיקבע שר האוצר בצו, באישור ועדת הכספים של הכנסת".
       
       בישראל קיימת בעיה קשה וחמורה של אלפי בתי-אב שהנכס שרכשו לא הועבר על שמם בטאבו. מדובר על בעלי דירות שמניעת הרישום נגרמת שלא באשמתם, אלא מרשלנותם של אחרים. מצוקה זו נמשכת שנים רבות, ורבים הם נזקיה לרוכשי הדירות. החוק המוצע נותן מענה ראוי למצוקה הזאת. 
       
       אני רוצה להוסיף ולומר, שלא מדובר רק בקבלנים, אלא גם בחברות גדולות ובשכונות שלמות. אדוני היושב בראש, זה לא ייאמן. במשך שנים רבות מאז החליטו העירייה והממשלה להקים את השכונה, תיקח למשל את רכס-שועפאט, פסגת-זאב ורמות, מדובר במאות ואלפי יחידות דיור שהקבלנים לא העבירו. הקבלנים הם האשמים, ואני רוצה להסביר למה הרבה פעמים הקבלן הוא האשם.
       
       מגישים תוכנית תב"ע - תוכנית בניין ערים. הקבלן מוכר את הדירה, אבל לפני המכירה יש כבר חריגות בנייה. יש חללים מיותרים, שהופכים אותם יותר מאוחר לחלק מהדירה, או לתוספת דירה, או ליחידת דיור נוספת. הקונה לא יודע שקיימת בעיה כזאת, כי זה לא בדירה שלו, זה בדירה של השכן. קבלנים לוקחים מגרשי חנייה של אותן דירות, של אותם בניינים, והופכים אותם בחלקם לדירות נוספות, למחסנים, לחדרים, לחנויות. וכאשר מגיעה השעה שצריכים להעביר בטאבו, צריך להביא את כל האישורים. ברור שהפיקוח על הבנייה בא לבדוק ולראות - אישורי הבנייה בהחלט צריכים להיות מותאמים לרשיון. אם הבנייה בפועל אינה מתאימה לתוכניות ולרשיון שקיבל אותו קבלן, אכן אפילו בגלל מרפסת אחת, או בגלל תוספת של כמה מטרים, כל התוכנית הזאת לא עוברת בטאבו, כי אין האישור הסופי.
       
       בנווה-יעקב  היו בעיות של ניתוקי מים, כי לא היה אישור רשמי לאותם בניינים. מדובר בעשרות רבות. אותם תושבים יצאו והפגינו, כי הם קנו את הדירות במיטב כספם ולא יכלו לקבל אישורים לחיבור מים וחשמל. 
       
       אדוני היושב בראש, כפי שאתה יודע, כאשר המבנה אינו חוקי, בדרך כלל מחברים לאותו מבנה חשמל ומים בדרך לא חוקית, וזה נעשה בצורה לא טובה, אפילו מסכנת את אלה שמתגוררים באותו מבנה. הכבלים של החשמל מועברים באוויר, צינורות המים מתחברים בעקיפה של חברת "מקורות". לפעמים אפילו גוזלים מים מהשכן או ישירות מחברת "מקורות". זה אילוץ שאין צורך בו. 
       
       אם אותו קבלן היה יודע שהוא מחויב - כל עוד זה באשמתו, כי יכול להיות שמבחינה טכנית המוכר אומר שמבחינתו הוא נתן את כל הכלים להעביר בטאבו והקונה לא מעביר מסיבות כאלה ואחרות; יכול להיות שלאותו קונה יש עיקולים, הוא חושש אולי בגלל כספים שהוא חייב, אולי הוא חייב לשלם חובות דרך בית-המשפט והוא חושש להראות שיש לו דירה בטאבו - זה עניין של הקונה. אבל אם מדובר על כך שהמוכר עצמו לא השלים את המלאכה, אכן יש מקום לתבוע פיצויים מהמוכר. לא יכול להיות שהקבלן יתעשר וישאיר את הדיירים חסרי אונים במשך שנים רבות. אני לא מגזים, במשך שנים רבות. שנים רבות  לאחר שהקבלן קיבל את כספו הוא מצפצף על הדיירים. 
       
       אני מקווה שהממשלה תתמוך בהצעת החוק. 
       
היו"ר עבד-אלמאלכ דהאמשה:
       
       תודה רבה לחבר הכנסת נסים זאב. שרת המשפטים, חברת הכנסת ציפי לבני, תשיב בשם הממשלה. 
       
שרת המשפטים ציפי לבני:
       
       אדוני היושב-ראש, חברי הכנסת, הממשלה מתנגדת להצעת החוק. 
       
       הצעת החוק מבקשת לקבוע, כי מי שרכש זכות במקרקעין ונמנע הרישום, יהיה זכאי לפיצוי מהמוכר בסכום שייקבע על-ידי שר האוצר באישור ועדת הכספים. 
       
       העיקרון שלפיו מי שלא העביר נכס ולא רשם אותו על שם הקונה חייב לפצות בגין הנזק שנגרם קיים היום מכוח דיני החוזים ודיני הנזיקין הכלליים. ההצעה לא מוסיפה שום דבר בהקשר זה, להיפך, עוד עלולים לפרש מצב שבו אם שר האוצר קבע סכום קבוע מראש וועדת הכספים אישרה - עלול להיטען שיש בכך לגרוע מזכות לקבל נזק גדול יותר כפי שקיים היום. 
       
       סכום הפיצוי שמגיע לרוכש הוא פועל יוצא של נסיבות כל מקרה ומקרה, תלוי במשך העיכוב, בסיבות לעיכוב, בנזק האמיתי שנגרם לו בגלל העיכוב. לכן לא נכון שסכום הפיצוי ייקבע בחקיקה כוללת, ולכן הממשלה מתנגדת להצעת החוק. 
       
היו"ר עבד-אלמאלכ דהאמשה:
       
       תודה רבה לשרת המשפטים. חבר הכנסת זאב, אתה רוצה להמשיך לנמק? אתה יכול. תנסה לשכנע אותנו. יש לך עוד הזדמנות לשכנע ואולי גם לשכנע את שרת המשפטים לשנות את עמדתה ועמדת הממשלה. 
       
נסים זאב (ש"ס):
       
       אדוני היושב בראש, תשובת השרה בכלל לא מקובלת. מה פתאום בעניין הזה משרד האוצר - - - 
       
היו"ר עבד-אלמאלכ דהאמשה:
       
       לא צריך לצעוק. 
       
נסים זאב (ש"ס):
       
       אני רוצה שהיא תבין אותי.
       
היו"ר עבד-אלמאלכ דהאמשה:
       
       היא תשמע, אל תדאג.
       
נסים זאב (ש"ס):
       
       אבל לפעמים דברים שיוצאים מהלב נכנסים אל הלב. כשאתה מדבר שגרתי, זה לא נשמע טוב. אני לא מדבר כדי לצאת ידי חובה. 
       
       פתאום שר האוצר, כל משרד האוצר, לא יכולים לקבוע בעניין הזה כללים. אפשר לחייב לפי גודל הדירה, לפי גודל הנזק שנגרם לרוכש. בוועדת החוקה, חוק ומשפט - - -
       
שרת המשפטים ציפי לבני:
       
       זאת לא ההצעה. הוצע לקבוע סכום אחיד. 
       
נסים זאב (ש"ס):
       
       לא סכום אחיד. בוועדה אפשר לתמרן. אנחנו  מדברים על הרמה העקרונית - אם יש נזק או אין נזק, מגיע פיצוי או לא מגיע פיצוי. על גובה הנזק אפשר לדבר בוועדה, לשם כך יש אנשי מקצוע. בוועדת הכספים יושבים הבכירים הנכבדים של כנסת ישראל עם אנשים מקצועיים ביותר והם יכולים לאמוד, כפי שזה נעשה בכל נושא ונושא. הם נכנסים לפרטים ולסעיפים ולסעיפי-סעיפים. פתאום בעניין הזה, משום שאנחנו באופוזיציה, אף שהצעת החוק טובה והשרה לא אומרת שלא, אלא שיש לה בעיה איך לתמרן. אנחנו לא בית-משפט שנחליט.
       
שרת המשפטים ציפי לבני:
       
       - - - 
       
נסים זאב (ש"ס):
       
       אנחנו לא על תקן של שופטים, אבל כמחוקקים, אנחנו מבקשים לקבוע כללים. הכלל כאן ברור: אם יש נזק - זכאי לפיצוי. מידת הנזק תידון בוועדה. אני חושב שאנשי המקצוע במשרד האוצר יכולים להביא שמאים שיכולים לאמוד. אם אותו קבלן חף מפשע, בוודאי יש מקום להתגונן בבית-המשפט. לא יכול להיות שקבלנים ישאירו דיירים במשך עשר שנים - ואני לא מגזים - ללא העברה בטאבו ואין להם למי לפנות. אם אותו קבלן היה יודע שהוא פושע והוא גורם נזק לדיירים והוא לא יכול להמשיך להתעלל בהם, הדרך היתה שונה.  
       
       אני מצפה מהשרה כן להסכים לדרישה העקרונית שיש לתת פיצוי לנפגעים.
       
היו"ר עבד-אלמאלכ דהאמשה:
       
       זאת נדע בזמן ההצבעה. תודה רבה לחבר הכנסת נסים זאב. ההצבעה במועד אחר. 


הצעת חוק ההוצאה לפועל 
(תיקון - חייב מוגבל באמצעים), התשס"ד–2003
[הצעת חוק פ/1516; נספחות.]
(הצעת חבר הכנסת יעקב מרגי)


היו"ר עבד-אלמאלכ דהאמשה:
       
       הנושא הבא: הצעת חוק ההוצאה לפועל (תיקון - חייב מוגבל באמצעים), התשס"ד-2003. יציג את ההצעה חבר הכנסת יעקב מרגי. 
       
יעקב מרגי (ש"ס):
       
       אדוני היושב-ראש, חברי חברי הכנסת, כבוד השרה, הצעת חוק ההוצאה לפועל (תיקון - חייב מוגבל באמצעים) באה לקבוע שוויון בין פושט הרגל לבין החייב שמטופל על-ידי לשכות ההוצאה לפועל. 
       
       התיקון לחוק אומר כך: "ראש ההוצאה לפועל רשאי לקבוע, לאחר הכרזת החייב מוגבל באמצעים ועל-פי בקשת החייב, כי יינתן לו הפטר מהטעם שאין בניהול ההליכים כנגדו כדי להביא תועלת לנושים". יש מצבים שהטיפול בתיקי ההוצאה לפועל מול חייבים יכולים להימשך עשר ו-15 שנה. אין מצב  הפיך לנושים. לעומת זאת, במקביל, אותו אזרח שנקלע למצוקה ונמצא בהוצאה לפועל, אם הוא רוצה לשקם עצמו כלכלית, רוצה לחדש עסקים, הוא אינו יכול לעשות שום צעד כדי לשקם את עצמו, להביא תועלת למשפחה ולחברה, כיוון שיש נגדו הליכים בהוצאה לפועל. 
       
       חוק זה לא בא לתת מחסה לחייבים מול הנושים בחוק ההוצאה לפועל. תיקון החוק בא להביא לשוויון, הרי כמעט אין הבדל בין פושט הרגל לבין אותו חייב. החוק נתן לפושט הרגל הזדמנויות ואפשרויות רבות להינצל, שכן ברגע שהוא מוכרז כפושט רגל, האדם שרוצה לנצל את הפרצה הזאת של הכרזת פשיטת רגל, יכול להשתולל, יכול לנהוג בחוסר אחריות, יכול להתנהג בפזרנות, לחיות חיי הוללות על חשבון אותם נושים. לאחר מכן המדינה נותנת לו את הסעד הזה ומכריזה עליו כפושט רגל. מאותו רגע הוא בר-הגנה ולא יכולים לעשות לו כלום. אנחנו מכירים את זה בחברות - בתוך 30 יום הוא מוסיף רק את השנה - 1994 - ליד הפירמה של החברה, והוא מתחיל לפעול מחדש. אזרח מן השורה שנקלע בצוק העתים, אבטלה, משבר במשק, המדיניות הכלכלית של האוצר, אזרח שנקלע למשבר ויש נגדו הליכים בהוצאה לפועל, לא יכול לבקש הפטר. 
       
       לכן, הרעיון הטמון בסעיף קטן (ד) בא להבטיח, בין היתר, ביטול האפליה הקיימת בין החייב בפשיטת רגל לבין חייב בהוצאה לפועל, והרי שניהם חייבים. כיום אחד זוכה להפטר וחובותיו נמחקים, כי הוא מוכרז כפושט רגל וניתנת לו ההזדמנות לפתוח דף חדש בחייו, והשני נשאר מוגבל לשנים רבות ולעתים לצמיתות. 
       
       מטרת תיקון זה היא, בין היתר, מצד אחד ליצור שוויון בין החייבים וליישם את עקרון ההפטר, שביסודו התפיסה כי חייבים מוגבלים באמצעים, כמו פושטי רגל, זכאים לעתים גם לפתיחת דף חדש בחייהם, כמו שאמרנו, שהתיקון רוצה לתת שוויון והזדמנות נוספת גם למי שמטופל בהוצאה לפועל. 
       
       המצב הסוציו-אקונומי של חייב מוגבל באמצעים הוא קשה, ובדרך כלל הכנסתו הכוללת אינה מספיקה לצורכי הקיום המינימלי, והסכום שנפסק לו לשלם בתיק האיחוד, בוודאי אין בו תועלת לנושים. רק כדי לסבר את האוזן, לפעמים אדם הולך להסדר נושים, ובית-המשפט קובע שהוא יחזיר 100 שקלים, לפעמים 200 שקלים לחודש לחמישה, לשישה, לעשרה נושים. הרי זו בדיחה. 
       
       חייב מוגבל באמצעים, שבמצב הקיים היום הוא חסר מוטיבציה לשקם את עצמו, יודע שבכל פעם שינסה יחכו לו בפינה, ולכן הוא לא מתאמץ לשקם את עצמו. ההגבלות שחלות עליו, גם הן אינן מקילות ואינן מאפשרות לו להשתקם כלכלית, ואף קרנות הפנסיה שלו מעוקלות, ובבוא העת, כשירצה לממשן, הן יעוקלו, ואם חלילה ייפגע בתאונה מכל סוג שהוא, כספי הפיצויים יעוקלו. 
       
       לסיום, אדוני היושב-ראש, התיקון לחוק הזה נועד לתת שוויון הזדמנויות בין פושט רגל לבין חייב מוגבל באמצעים, ולתת הזדמנות לאדם שיש לו מוטיבציה לשקם את עצמו כלכלית. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת מרגי. תואיל לעלות ולענות שרת המשפטים ציפי לבני. היא כמובן תענה בשם הממשלה על הצעת חוק ההוצאה לפועל (תיקון – חייב מוגבל באמצעים), התשס"ד-2003. 
       
שרת המשפטים ציפי לבני:
       
       אדוני היושב-ראש, חברי הכנסת, הצעת החוק מבקשת לתקן את סעיף 69ג לחוק ההוצאה לפועל, כך שיסמיך את ראש ההוצאה לפועל לקבוע, לבקשת החייב, שיינתן לו הפטר מהטעם שאין בניהול ההליכים נגדו כדי להביא תועלת לנושים. 
       
       הוחלט להתנגד להצעת החוק, כפי שהוחלט גם לגבי הצעה דומה אשר הכנסת הסירה מסדר-יומה עוד במרס 2003. 
       
       מוסד ההפטר קיים בדיני פשיטת הרגל, והוא נועד לפטור חייב מכלל חובותיו, כשאין ביכולתו לשלם אותם, אבל זאת רק לאחר ניהול חקירות מקיפות על החייב ונכסיו. מלבד כלי החקירה, מקנה פקודת פשיטת הרגל לבית-המשפט כלים נוספים. הוא בוחן את תום לבו של החייב, הסיבה שבגינה נקלע לחדלות פירעון וכו'. 
       
       ללשכות ההוצאה לפועל אין הכלים והיכולת לבצע חקירות דומות, ודיני ההוצאה לפועל לא נותנים מענה על כל הסוגיות העלולות להתעורר אגב בקשה למתן הפטר. 
       
       ההליך הקבוע בפקודת פשיטת הרגל ואשר מבוצע על-ידי בית-המשפט המחוזי הוא ההליך הראוי, ולכן לא מדובר באפליה בין חייבים כנטען בדברי ההסבר, אלא ההבחנה נובעת ממטרות שונות של ההליכים. חייב אשר מתנהלים נגדו הליכים בהוצאה לפועל, רשאי לפתוח בהליכי פשיטת רגל במקביל, וניתנה גם הנחיה לראשי ההוצאה לפועל להציע לחייבים שמתאימים להליכים אלה לפנות אליהם. כל החלטה אחרת או חקיקה אחרת עלולה גם להעביר מסר שהוא איננו המסר הנכון במצב שבו מוסר התשלומים בישראל הוא ירוד ביותר. 
       
       מכל הסיבות האמורות, הממשלה מתנגדת להצעה. 
       
היו"ר עבד-אלמאלכ דהאמשה:
       
       תודה רבה לשרת המשפטים. חבר הכנסת מרגי, יש באפשרותך לנסות לשכנע עוד הפעם. חבר הכנסת מרגי. אולי באמת תצליח לשכנע את השרה, ולאחר מכן את הממשלה, להסיר את ההתנגדות. 
       
מוחמד ברכה (חד"ש-תע"ל):
       
       האם תהיה הצבעה? 
       
היו"ר עבד-אלמאלכ דהאמשה:
       
       לא תהיה הצבעה היום, אדוני. 
       
מוחמד ברכה (חד"ש-תע"ל):
       
       - - - תשמור את זכות הדיבור שלך לפני ההצבעה. 
       
היו"ר עבד-אלמאלכ דהאמשה:
       
       הוא יכול. תודה רבה, חבר הכנסת ברכה. 
       
יעקב מרגי (ש"ס):
       
       מאחר שכבוד השרה אמרה את תשובתה, שאין ללשכה להוצאה לפועל אמצעים לחקור ולבדוק, זה כבר אומר שכביכול הסיבה לכך שאין שוויון בין חייבים היא חוסר היכולת של הלשכה להוצאה לפועל. נכון שיש כביכול חשש שיהיה מסר שלילי בעניין מוסר התשלומים במדינת ישראל, אבל יש גם אפשרות שהמדינה תעודד אדם שנקלע למצוקה זמנית ונסיבתית ליצור עוד חובות ולפגוע במוסר האישי שלו כדי שיוכרז כפושט רגל. אם הוא חייב מוגבל באמצעים, הוא לא בהכרח פושט רגל. הוא  צריך להגיע לרמה מסוימת של חובות כדי שיוכל להיות פושט רגל. 
       
       לכן הצעת החוק הזאת רוצה להגיע לשוויון, כדי שאדם שהוא חייב ומוגבל באמצעים יבוא לראש ההוצאה לפועל, יסביר לו את המניעים וישכנע אותו שכוונתו אחת ויחידה, לשקם את עצמו, ובבוא העת, אם יוכל לשלם, הוא ישלם, אבל שלא יארבו לו. בצורה כזאת מדכאים את האדם ולא נותנים לו מוטיבציה לשקם את עצמו כלכלית לפעמים למשך עשור, שני עשורים או לצמיתות. 
       
       לכן, אני חושב שלא צריך לדחות את הצעת החוק. אולי כן צריך לקיים דיון ולוודא שהתיקון לחוק לא יהווה עידוד לאדם שלא לעמוד במוסר התשלומים, אבל אם נדחה אותה, ננציח חוסר שוויוניות וניצול ציני של חייבים, שהופכים להיות פושטי רגל והמדינה נותנת להם מטרייה להיפטר מכל החובות שלהם. 
       
היו"ר עבד-אלמאלכ דהאמשה:
       
       תודה רבה לחבר הכנסת יעקב מרגי. הצבעה במועד אחר, כאמור. 
       

הצעת חוק לתיקון פקודת מס הכנסה 
(הנחה ממס על דמי הבראה), התשס"ג-2003
 [הצעת חוק פ/376; נספחות.]
(הצעת חבר הכנסת אמנון כהן)

היו"ר עבד-אלמאלכ דהאמשה:
       
       חברי הכנסת, הנושא הבא הוא הצעת חוק לתיקון פקודת מס הכנסה (הנחה ממס על דמי הבראה), התשס"ג-2003. חבר הכנסת אמנון כהן, בבקשה. 
       
אמנון כהן (ש"ס):
       
       מי המשיב? 
       
היו"ר עבד-אלמאלכ דהאמשה:
       
       בינתיים אדוני ינמק את הצעת החוק, אחר כך נראה אם השרה או מישהו אחר יענה לך. 
       
שרת המשפטים ציפי לבני:
       
       היתה הצעת חוק-יסוד: שלמות המולדת. 
       
היו"ר עבד-אלמאלכ דהאמשה:
       
       כן, אבל היא לא תידון היום. 
       
אמנון כהן (ש"ס):
       
       גברתי השרה תשיב לי? רק אם זה לחיוב. 
       
היו"ר עבד-אלמאלכ דהאמשה:
       
       היא תשיב, ותשיב בחיוב, בעזרת השם. 
       
אמנון כהן (ש"ס):
       
       אדוני היושב-ראש, חברי חברי הכנסת, כמיטב המסורת בשוק העבודה הישראלי, שהפכה כבר לחוק, המעבידים משלמים מדי שנה בשנה דמי הבראה, שמיועדים, לפחות על-פי מטרתם המקורית, לסייע לעובדים לצאת להבראה בחופשתם השנתית, לנשום קצת אוויר, לנפוש ולחזור לעבודה בכוחות מחודשים. 
       
       בעבר הרחוק חויבו העובדים להעביר למעסיקיהם קבלות על חופשתם. אני חושב שהחוק נתן את דעתו על כך, שאכן העובדים ינצלו את הסכומים הללו על מנת שיצאו לחופש. כדי לקבל דמי הבראה, הם היו צריכים להביא חשבוניות, אך כיום לא קיימת חובה זו. מדי שנה מקבלים השכירים במשק את דמי ההבראה. הם לא תמיד מקבלים, כי אני יודע שחלק מהרשויות המקומיות גם לא משלמות את הסכום הזעום הזה של דמי הבראה. 
       
       דמי ההבראה שעובד מקבל מחושבים לפי הוותק ולפי ההסכם הנוהג במקום העבודה. כדי לסבר את האוזן, ניתנים חמישה ימי הבראה לבעלי שנת ותק אחת, עד למקסימום של 13 ימי הבראה לבעלי 25 שנות ותק ומעלה. דמי ההבראה נעים בין 300 ל-400 שקל ליום. בחישוב פשוט, עובד בעל שנת ותק אחת יקבל כ-1,550 שקל לשנה, עד לכ-3,000 שקל לשנה לבעלי הוותק המרבי. 
       
       על דמי הבראה אלה חייבים כיום לשלם מס הכנסה ואף דמי ביטוח לאומי ככל תשלום הכנסה אחר, ועל כך מוגשת הצעת החוק המונחת לפניכם, שמשמעותה הטלת מס הכנסה על דמי הבראה המשולמים לעובדים. למעשה זה מהווה פגיעה קשה בציבור העובדים, ובעיקר בשכבות הביניים ובשכבות החלשות. 
       
        בהזדמנות זו אני רוצה להביא לידיעתכם, כי לצערי נפלה טעות דפוס בסכום הפטור. על כן, בחוק זה מוצע להעניק פטור מתשלום מס על דמי הבראה עד סכום של 1,500 שקל לשנה, ולא כפי שמופיע בפניכם, סכום של 15,000 שקל; פשוט הוסיפו אפס אחד מיותר. אנחנו מדברים על כך שהאזרח שעובד שנה שלמה ומגיעים לו דמי הבראה, לא יורידו לו מס הכנסה על סכום של עד 1,500 שקל. מעבר לזה, שיורידו מין מס מדורג כזה. 
       
       אדוני היושב-ראש, כנסת נכבדה, אנחנו מדברים על דמי הבראה, על אלה שעובדים קשה במשך שנה שלמה, והגיע זמנם לצאת עם בני-משפחתם למנוחה שנתית, והנה נוצר מצב שהמס המוטל מכרסם בצורה משמעותית בדמי ההבראה, כך שלא מתאפשר להם, עם הסכום שנשאר בידם, לצאת להבראה המתבקשת. 
       
       מטרתם של דמי ההבראה היא לאפשר לעובדים לצאת להבראה על מנת לאגור כוחות, ולחזור למקום עבודתם בכוחות מחודשים, לתועלתם ולתועלת התפוקה במשק. לא רק זאת, מתן האפשרות לעובדים לצאת לחופשה בבתי-המלון בארץ יביא תועלת לא רק לעובד, אלא גם לענף תיירות הפנים שנפגע קשה בשנים האחרונות. דמי ההבראה אמורים לשמש ליציאה להבראה. דמי הבראה אינם הכנסה, ועל כן הייתי רוצה לומר, שאין כאן שום היגיון בהטלת מס הכנסה על משהו שהוא לא הכנסה, אך בהתחשב במצב הקשה של המשק, הצעת חוק זו מציעה לסייע במעט לעובדים, לפטור אותם מתשלום מס על דמי הבראה עד סך של 1,500 ש"ח לשנה. 
       
       אני מציע שהכנסת תתמוך בהצעת חוק זו, שתביא מעט רווחה לציבור במדינת ישראל. תודה רבה. 
       
היו"ר עבד-אלמאלכ דהאמשה:
       
       תודה רבה לחבר הכנסת אמנון כהן.
       
אמנון כהן (ש"ס):
       
       נדמה לי שהצעת חוק דומה לזו, של חבר הכנסת ברכה, הונחה על שולחן הכנסת. 
       
היו"ר עבד-אלמאלכ דהאמשה:
       
       בסדר. תשאיר את זה לי. אל תדאג. תשאיר את זה לי, אני אזמין אותו לנמק עכשיו. 
       
אמנון כהן (ש"ס):
       
       אני לא רוצה לקפח חס וחלילה. 
       
היו"ר עבד-אלמאלכ דהאמשה:
       
       לא, לא. אף אחד לא יקופח. 
       

הצעת חוק לתיקון פקודת מס הכנסה 
(הנחה ממס על דמי הבראה), התשס"ג-2003
       [הצעת חוק פ/350; נספחות.]
(הצעת קבוצת חברי הכנסת)
       
היו"ר עבד-אלמאלכ דהאמשה:
       
       הצעת חוק לתיקון פקודת מס הכנסה (הנחה ממס על דמי הבראה).
       
מוחמד ברכה (חד"ש-תע"ל):
       
       איך זה שיש להן אותו פ/? זה לא יכול להיות.
       
היו"ר עבד-אלמאלכ דהאמשה:
       
       מה לא יכול להיות? מה הבעיה? הצעה זו הוצמדה להצעה הקודמת. אתה מתנגד?
       
מוחמד ברכה (חד"ש-תע"ל):
       
       כן, אבל בניירות זה אותו פ/, אותו מספור של שתי ההצעות. 
       
היו"ר עבד-אלמאלכ דהאמשה:
       
       לא, לנו יש פ/ אחר. המספר שלך הוא 350.
       
מוחמד ברכה (חד"ש-תע"ל):
       
       376?
       
היו"ר עבד-אלמאלכ דהאמשה:
       
       376 זה של חבר הכנסת אמנון כהן, ואתם 350. אם יש טעות, אצלנו זה מסודר.
       
       אני רוצה להבהיר לפני שאתה מתחיל: חברי הכנסת, מה שיידחה – רק ההצבעה. כל מי שרוצה לנמק ולהמשיך לנמק – רק ההצבעה נדחית. וזה דין אחד. גם לממשלה. הממשלה לא תהיה עכשיו ולא תשיב – אין לה זכות להשיב לאחר מכן. 
       
אמנון כהן (ש"ס):
       
       לא להשיב, אני רוצה להצביע. 
       
היו"ר עבד-אלמאלכ דהאמשה:
       
       ההצבעה לא תהיה היום. ההצבעה תהיה במועד אחר, ורק ההצבעה תהיה במועד אחר. מי שרוצה להמשיך לנמק, או שהממשלה מתנגדת, יכול לנמק את זה היום, עכשיו. כך שאנחנו דוחים רק את ההצבעה. בבקשה, חבר הכנסת מוחמד ברכה.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אומנם ההצעה שלנו הוצמדה להצעתו של חבר הכנסת אמנון כהן – היא הוגשה לפני הצעתו, ולכן ההצעה שלנו היתה צנועה יותר. דובר על – גם כאן יש טעות של 12,000 שקל לשנה, אבל מדובר על 1,200 שקל, כמובן - ואצל חבר הכנסת כהן מדובר על 1,500 שקל דמי הבראה - שיהיו פטורים ממס על-פי ההצעות שלנו. זאת אומרת, אם ההצעות תתקבלנה, בוועדות, מובן שאפשר לחבר את שתי ההצעות ביחד גם בנושא של הסכום. 
       
       האמת היא, שההסברים של חבר הכנסת אמנון כהן היו ממצים ומספיקים. הנימוק המרכזי למה לא צריך להטיל מס הכנסה על דמי הבראה – כיוון שדמי הבראה אינם הכנסה. הדברים כל כך פשוטים. דמי הבראה מיועדים להבראה, מיועדים להקל את העומס והלחץ של העובד במשך שנה שלמה, ואז הוא יכול לנפוש או יכול לנוח באותו סכום ובאותה תקופה שמיועדת להבראה. 
       
       ולכן, ההיגיון הפשוט מוביל לכך שעל דבר שהוא לא הכנסה אי-אפשר להטיל מס הכנסה. על כן אני מבקש מהכנסת שתצביע בעד שתי הצעות החוק, שהן דומות. תודה רבה לך.  
       
היו"ר עבד-אלמאלכ דהאמשה:
       
       תודה רבה לחבר הכנסת מוחמד ברכה. אומרים שהשר בדרך לפה, ואני לא כל כך מוצא לנכון להמתין לו. 
       
רן כהן (יחד):
       
       שר האוצר משיב? אז יש גם הצבעה. 
       
היו"ר עבד-אלמאלכ דהאמשה:
       
       לא. בסדר-היום של היום, באופן יוצא מן הכלל – זה לא סדר-היום הרגיל של הכנסת, רן כהן. אנחנו היום ביום מיוחד. ולכן, גם כאשר תהיינה תשובות, ההצבעות תהיינה במועד אחר. ובכן, אני מבקש לבדוק. אם השר לא נכנס למליאה, אני לא רוצה לחכות יותר. טוב, תודה רבה. אין תשובה ואין שר. אנחנו עוברים לנושא הבא. 
       
       
הצעת חוק ביטוח בריאות ממלכתי (תיקון - תשלום רבעוני 
עבור שירותים בהשתתפות כספית עצמית), התשס"ד–2004
[הצעת חוק פ/2336; נספחות.]
(הצעת קבוצת חברי הכנסת)

היו"ר עבד-אלמאלכ דהאמשה:
       
       הצעת חוק ביטוח בריאות ממלכתי (תיקון – תשלום רבעוני עבור שירותים בהשתתפות כספית עצמית), התשס"ד–2004. ינמק את ההצעה מהמקום חבר הכנסת איתן כבל, בבקשה. 
       
איתן כבל (העבודה-מימד):
       
       אדוני היושב-ראש, חברי חברי הכנסת, אני חושב שכל אחד מאתנו מכיר את העניין, כאשר הוא מגיע לקופת-החולים והוא נדרש לשלם את – לא זוכר בדיוק - 12 השקלים. התברר לי שהחישוב של קופות-החולים הוא כזה, שאם יוצא לך למשל להגיע בסוף החודש, אם הגעת בדיוק בסוף אותו רבעון ושילמת את 12 השקלים, ובאת למחרת, אתה צריך לשלם שוב את 12 השקלים. הצעת החוק הזאת בעצם באה לקבוע, שתשלום אחד ייספר כרבעון מהרגע שבו שילמת את הסכום עבור הביקור אצל הרופא. אז לא ייווצר מצב שבו יכול למצוא עצמו ראש משפחה, או אדם המבקר אצל הרופא, נדרש לעתים לשלם פעמיים או שלוש פעמים ברבעון אחד. תודה. 
       
היו"ר עבד-אלמאלכ דהאמשה:
       
       תודה רבה לחבר הכנסת איתן כבל. ההצעה נומקה מהמקום, סימן שהממשלה מסכימה. יואיל להשיב על ההצעה השר דני נוה, בבקשה. 
       
שר האוצר בנימין נתניהו:
       
       מה קרה בהצבעה הקודמת? סליחה.
       
אמנון כהן (ש"ס):
       
- - -

היו"ר עבד-אלמאלכ דהאמשה:
       
       אנחנו דחינו את זה. 
       
שר האוצר בנימין נתניהו:
       
       עברה ההצבעה?
       
היו"ר עבד-אלמאלכ דהאמשה:
       
       השר נתניהו, אם תהיה הסכמה גם בין המציעים וגם עם אדוני, אני יכול לתת לאדוני לנמק את התשובה לאחר מכן. 
       
       בבקשה, אדוני שר הבריאות. 
       
שר הבריאות דני נוה:
       
       אדוני היושב-ראש, לצערי, לא הייתי במליאה כשחבר הכנסת כבל הציג את ההצעה, אבל אני מכיר אותה, אני גם מברך עליה. היא באה להקל על אנשים באחד התחומים הכואבים, וזה התשלומים שאנחנו נאלצים לשלם כהשתתפות עצמית שלנו - - -
       
היו"ר עבד-אלמאלכ דהאמשה:
       
       אדוני השר, רק שנייה. אתם מסכימים להצעה?
       
שר הבריאות דני נוה:
       
       כן. 
       
איתן כבל (העבודה-מימד):
       
       בגלל זה נימקתי מהמקום. 
       
שר הבריאות דני נוה:
       
       לכן זו הנמקה מהמקום. מצדי אפשר היה לעשות את זה למטה, אינני יודע, אבל - - -
       
היו"ר עבד-אלמאלכ דהאמשה:
       
       אדוני יכול להמשיך. פשוט רוצים לצלצל. 
       
שר הבריאות דני נוה:
       
       כן, כן. אפשר להצביע. 
       
       מאחר שאני חושב שצריך למצוא דרכים להקל בסכומים שאנחנו משלמים כהשתתפות עצמית בקופות, אני חושב שההצעה הזאת נכונה. כפי שחבר הכנסת כבל הסביר, היא באה לחשב את הרבעון, לא כרבעון קלנדרי, אלא כרבעון שחל מהרגע שבו אדם בעצם נזקק לשירות. יש פה כמה בעיות טכניות שצריך יהיה להתגבר עליהן. למשל, מה נחשב לתחילת הטיפול כשיש כמה בני משפחה, כי החישוב הוא חישוב רבעוני למשפחה. אני מניח שחבר הכנסת כבל יסכים, שכשהדבר הזה יגיע לדיון בוועדה אנחנו נחשוב יחד איך להתגבר על הבעיות האלה - - 
       
איתן כבל (העבודה-מימד):
       
       מאה אחוז. נתתי את הסכמתי. 
       
שר הבריאות דני נוה:
       
       - - וכפוף לכך הממשלה תומכת בהצעת החוק. מצדי, אדוני היושב-ראש, אף שהוסכם שאין הצבעות היום, בנושא הזה הממשלה מסכימה ואפשר להצביע. 
       
אמנון כהן (ש"ס):
       
       - - -
       
היו"ר עבד-אלמאלכ דהאמשה:
       
       אני אתן לשר האוצר לנמק לאחר ההצבעה על הצעתו של חבר הכנסת כבל. 
       
אמנון כהן (ש"ס):
       
       אבל אין הצבעות, אמרת.
       
היו"ר עבד-אלמאלכ דהאמשה:
       
       לא, לא. עכשיו יש הסכמה בין שני הצדדים, שההצבעה תהיה היום.
       
       חברי הכנסת, אנחנו נצביע על הצעת החוק של חבר הכנסת איתן כבל, הצעת חוק ביטוח בריאות ממלכתי (תיקון – תשלום רבעוני עבור שירותים בהשתתפות כספית עצמית), התשס"ד-2004. מי בעד, מי נגד ומי נמנע? אפשר להצביע. 
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה - 10
נגד - אין
נמנעים - אין 
ההצעה להעביר את הצעת חוק ביטוח בריאות ממלכתי (תיקון – תשלום רבעוני עבור שירותים 
בהשתתפות כספית עצמית), התשס"ד-2004, לדיון מוקדם בוועדת העבודה, הרווחה והבריאות, נתקבלה. 
       
היו"ר עבד-אלמאלכ דהאמשה:
       
       ובכן, ברוב של עשרה תומכים, אפס מתנגדים ואפס נמנעים, הצעתו של חבר הכנסת כבל אושרה במליאה, והיא תועבר לוועדת העבודה, הרווחה והבריאות להמשך הכנתה. 
       
אמנון כהן (ש"ס):
       
       איפה שר האוצר? הלך?
       
היו"ר עבד-אלמאלכ דהאמשה:
       
       חברי הכנסת, אני רואה ששר האוצר לא כל כך רוצה לנמק, כנראה, את תשובת הממשלה. 
       
אמנון כהן (ש"ס):
       
       לא, הוא יודע שאנחנו צודקים, ולא נעים לו להגיד לנו לא. 
       
היו"ר עבד-אלמאלכ דהאמשה:
       
       בסדר. לכן אנחנו ממשיכים בסדר-היום. אין לי בעיה. 
       
     
הצעות לסדר-היום
החלת חוק נכסי  נפקדים על מזרח-ירושלים

היו"ר עבד-אלמאלכ דהאמשה:
       
       אנחנו ממשיכים בסדר-היום. אנחנו עוברים להצעות לסדר-היום. ההצעות הראשונות הן בעניין החלת חוק נכסי נפקדים על מזרח-ירושלים, ומספריהן 5739, 5744, 5751, 5756, 5773, 5775, 5779 ו-5786. ראשון המציעים, חבר הכנסת רוני בריזון - אינני רואה אותו במליאה. חבר הכנסת חיים אורון - כנ"ל. חבר הכנסת מוחמד ברכה, בבקשה.

איתן כבל (העבודה-מימד):
       
       לדעתי, הם אפילו לא יודעים שהם יכולים - - - 

היו"ר עבד-אלמאלכ דהאמשה:
       
       בסדר, אם יגיעו תוך כדי הדיון בנושא, לא נקפח אותם וניתן להם לנמק גם את הצעותיהם - אם יגיעו תוך כדי הדיון עכשיו. בבקשה, אדוני, חבר הכנסת מוחמד ברכה. 

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, חוק נכסי נפקדים עצמו, כשהוחל ויושם על האזרחים הערבים בתוך מדינת ישראל, היה חוק של עושק, חוק של גזל וחוק של ניסיון להשתלט על קרקע לטובת המדינה, כשהמדינה אין לה שום  נגיעה לקרקע. 

היו"ר עבד-אלמאלכ דהאמשה:
       
       סליחה, חבר הכנסת מוחמד ברכה, תן לי להודיע לחברי הכנסת כולם: בהצעות לסדר-היום תהיינה הצבעות; לא כמו בהצעות חוק. אנחנו נצביע על ההצעות לסדר-היום. שכולם ידעו, ואם מישהו רוצה לבוא ולהשתתף - - - 

קולט אביטל (העבודה-מימד):
       
       שר האוצר צריך לבוא להשיב. דחו את זה מהשבוע שעבר, כי הוא לא היה בארץ.

היו"ר עבד-אלמאלכ דהאמשה:
       
       עד שנגיע לתשובה, הוא יבוא וישיב. תהיה פה תשובת שר. אין לי ספק. בבקשה, אדוני, חבר הכנסת מוחמד ברכה. 
       
מוחמד ברכה (חד"ש-תע"ל):

       החוק הזה, חוק נכסי נפקדים, הוא פשוט אחד הביטויים הנלעגים ביותר לזילות החקיקה במדינת ישראל, כשהמדינה באה וקובעת שהיא היורש והאפוטרופוס על נכסים של אנשים שאינם נמצאים במדינה, בזמן שקרובי משפחה מקרבה ראשונה של אותם אנשים נפקדים נמצאים בארץ ונושאים את האזרחות של מדינת ישראל. היו גם מקרים שאנשים שנמצאים במדינה אבל לא היו במפקד האוכלוסין של 1952, נחשבו משום מה לנפקדים. זאת אומרת, היתה גם תופעה של נוכחים-נפקדים. 
       
       את הביטוי הנלעג והאכזרי הזה באו וניסו ליישם בהיסח הדעת בחודש יולי בשנה שעברה, וזאת לאחר שנקבע על-ידי יועצים משפטיים דגולים כמו השופט שמגר, שאמר שלא צריך ליישם את החוק הזה על ירושלים המזרחית. בחודש יולי בשנה שעברה באו שני שרים, השר שרנסקי והשר לשעבר אורלב, והחליטו מה שהחליטו, וחשבו שהכול פתוח.
       
       יש מצבים שלא יכולים לתפוס בשום מקום בעולם. קודם כול, ירושלים המזרחית היא שטח כבוש. מדינת ישראל יכולה להחליט מיליון פעם על מה שקרוי איחוד ירושלים, אבל החוק הבין-לאומי, ההיגיון הפשוט אומר, שהשטח הזה נכבש ב-1967 ודינו כדין שטח כבוש. כוח הזרוע עדיין לא יוצר לגיטימציה מדינית ובין-לאומית. עדיין לא. בהרבה מקרים כן, אבל עדיין לא באופן מוחלט.
       
       העובדה שמנסים, נוסף על כל העוולות של סיפוח ירושלים המזרחית, להכפיף את המקום ואת האזור הזה לחוק נכסי נפקדים, ולתת למדינה את האפשרות להשתלט על קרקעות שבעליהן נמצאים מעבר לגדר הפוליטית שהיא בנתה, או מעבר לגבולות המוניציפליים שהיא קבעה מצד אחד, והמדינה רואה את עצמה כשליט עליון, שהיא יכולה להשתלט על הקרקע הזאת - זה אקט פוליטי גזעני, שבא כדי לנשל ולגזול.
       
       אני מסיים, אדוני. עכשיו היועץ המשפטי החליט לגנוז את ההחלטה הזאת והורה לממשלה, ביקש מהממשלה, שלא לפעול על-פיה. והנה אנחנו שומעים אתמול ממשרד האוצר, אדוני היושב-ראש, שההחלטה הזאת היא כבר החלטה של ממשלה ומה ליועץ המשפטי ולה? היועץ המשפטי יכול לתת חוות דעת, אבל היא לא מחייבת. היועץ המשפטי לממשלה הוא היועץ המשפטי לממשלה, הוא לא היועץ המשפטי אפילו לאגודה לזכויות האזרח, והממשלה חייבת להתנער מכל אפשרות של עשיית טריקים וגזל מעל השולחן או מתחת לשולחן, ולהישמע להמלצה או לקביעה, שאומנם היתה מאוחרת, של היועץ המשפטי מזוז, אבל היא חייבת למלא אחריה במדויק. תודה רבה.

היו"ר עבד-אלמאלכ דהאמשה:
       
       תודה רבה לחבר הכנסת מוחמד ברכה. נדמה לי שיהיו גם אמצעים לאלץ את הממשלה לציית להוראת היועץ המשפטי, אם היא תסרב.

מוחמד ברכה (חד"ש-תע"ל):
       
       נכון.

היו"ר עבד-אלמאלכ דהאמשה:

       חבר הכנסת נסים זאב, המציע הבא. אני לא רואה אותו באולם. חבר הכנסת עבד-אלמאלכ דהאמשה ידבר אולי אחר כך. חבר הכנסת ניסן סלומינסקי - גם הוא לא נוכח. חבר הכנסת ג'מאל זחאלקה, בבקשה.  אחריו – חברת הכנסת קולט אביטל. 

ג'מאל זחאלקה (בל"ד):

       מכובדי היושב-ראש, זו הפעם הראשונה שאני נואם כשאתה יושב-ראש, הרשה לי לברך אותך.

היו"ר עבד-אלמאלכ דהאמשה:

       אני מודה לך, חבר הכנסת זחאלקה, אתה בטוב טעם עושה דברים נכונים. בבקשה.

ג'מאל זחאלקה (בל"ד):
       
       רבותי חברי הכנסת, מדובר כאן בהצטלבות של שני חוקים, או שני אופני מדיניות שמצטלבים יחד ויוצרים אפקט סינרגי. שניהם בניגוד לחוק הבין-לאומי, שניהם בניגוד לצדק הטבעי.
       
       יש כאן המדיניות הממשלתית לסיפוח מזרח-ירושלים והשתלטות על הנכסים של התושבים הפלסטינים במזרח-ירושלים, שמשתמשת בכל האמצעים, ומצאו שחוק נכסי נפקדים יכול לשמש עוד מכשיר, ואפילו מכשיר יעיל ברשעותו, בשביל להשתלט על הקרקע הזאת. מצד שני, יש כאן הרחבה של חוק נכסי נפקדים, שהשתמשו בו נגד האזרחים הערבים ונכסיהם. כבר צוין כאן על-ידי חבר הכנסת ברכה הנושא של נוכחים-נפקדים. הופקעה הקרקע של אדם בטענה שהוא נפקד. הוא בא וצועק: אני פה, אני חי, אני נושם. לא, לא, אתה נפקד, בעינינו אתה נפקד. וכך הופקעו עשרות אלפי דונמים. 
       
       עוד יותר מכך, אדוני היושב-ראש, כשמעבירים את הגדר ומגדירים מי בתוך ירושלים ומי לא בתוך ירושלים, יש כאן החלטות מינהליות שיכולות להפוך אלפי אנשים ללא-אזרחים או לא-תושבים במזרח-ירושלים ולנפקדים.
        
       הממשלה או השלטון הישראלי, שלטון הכיבוש הישראלי במזרח-ירושלים, מונע מאנשים את תעודת התושבות, וכך אתה נפקד. למה הוא נפקד? הממשלה יכולה להפוך כל אחד לנפקד. יש הרבה אנשים שלא חיים בירושלים לא מפני שהם לא רוצים, אלא מפני שהממשלה החליטה על נפקדותם בכך שהיא שללה מהם את התושבות. 
       
       זהו חוק שזורה מלח על הפצעים. זהו חוק של גזל, של שוד לאור היום. צריך להעמיד למשפט מי שמחוקק חוק כזה. זה אדם או זו קבוצה, זה חוק של כנופיות, לא של ממשלה. זה חוק של כנופיה שרוצה להשתלט על קרקע ולהעביר אותה לצד השני. לכן הוא פסול מכלל ועיקר, והכנסת צריכה לפסול אותו. תודה רבה.

היו"ר עבד-אלמאלכ דהאמשה:

       תודה רבה לחבר הכנסת ג'מאל זחאלקה. חברת הכנסת קולט אביטל, בבקשה. אם לא יהיו מציעים נוספים, אני אהיה האחרון, לאחר שאוחלף.

קולט אביטל (העבודה-מימד):

       אדוני היושב-ראש, חברי חברי הכנסת, אומנם ההצעה הזאת לסדר-היום הוגשה לפני שבוע ונדחתה מפני ששר האוצר לא היה בארץ, ובינתיים טיפלה בכך התקשורת, טיפלנו בזה בפורומים שונים, אפילו פה במליאה, ואומנם בינתיים היועץ המשפטי לממשלה חיווה את דעתו במהירות - ויורשה לי גם להגיד שהמהירות שהוא נקט ראויה לציון, וגם מהות ההחלטה שלו - אך כיוון שניתנה לי רשות דיבור אני רוצה להעלות כאן כמה שאלות עקרוניות לגבי הדרך שבה התקבלה ההחלטה וגם לגבי הפרוצדורה.
       
       תחילה לצד הפרוצדורלי. לפי מה שידוע היום, ביוני שנה שעברה התקבלה ההחלטה האומללה הזאת, להחיל את חוק נכסי נפקדים משנת 1950 על מזרח-ירושלים, בפורום מצומצם של שני שרים בלבד. היא לא פורסמה ברבים. לאחר מכן היא הובאה לאישור הממשלה ב-8 ביולי, היא אושרה, אבל גם אז היא לא פורסמה.
       
	למותר לשאול אם הממשלה כולה ושרי הממשלה ידעו על מה בדיוק הם הצביעו, אם הם ניהלו על כך איזה דיון. למותר גם לשאול מדוע החלטה כל כך חשובה מתקבלת כמחטף ולא מתפרסמת ברבים. זה באשר לנוהל, לשקיפות החלטות הממשלה וזכותו של הציבור לדעת.

	אך חשובים מאלה הם גם הממדים המהותיים: הממד העקרוני, הממד המוסרי, הממד המשפטי. מדובר כאן בהחלת חוק נכסי נפקדים, כאשר אין נפקדים, כאשר הנפקדים הם נוכחים, הם נמצאים לעתים במרחק של כמה קילומטרים מהנכס שלהם. זו יצירת פיקציה וקבלת החלטה על סמך פיקציה, ולכן ההחלטה הזאת אינה חוקית.

	מדובר כאן בהחלטה שפירושה נישול, פשוטו כמשמעו - - -

היו"ר ראובן ריבלין:
       
       רבותי חברי הכנסת, סגן היושב-ראש וסגן היושב-ראש לשעבר ולעתיד - -
       
קולט אביטל (העבודה-מימד):
       
       האם תיתן לי לדבר?
       
היו"ר ראובן ריבלין:
       
       - - אינשאללה היושב-ראש אפילו, אבל תנו לחברת הכנסת קולט אביטל לדבר.
       
קולט אביטל (העבודה-מימד):
       
       מדובר כאן בהחלטה שפירושה נישול, פשוטו כמשמעו. מדובר באלפי דונמים במזרח-ירושלים, השייכים חלקם לתושבי מזרח-ירושלים, חלקם לתושבי הגדה, ואנחנו לא נותנים להם לממש את נכסיהם. יש מי שמעריך את הנכסים האלה באלפי דונמים, ובתרגום לערכים מדובר במאות מיליוני דולרים. לכן יש כאן היבט מוסרי פרובלמטי.
       
       הקשבתי היטב לפני כמה ימים לדבריו של אחד ממקבלי ההחלטה, השר לשעבר זבולון אורלב, שפנה בצורה נרגשת לדעת הקהל ושאל אם גורל ירושלים אינו חשוב לכולנו. התשובה היא, שדווקא משום שגורל ירושלים חשוב לנו מאוד, אנחנו מצווים לשמור על רווחתה של ירושלים, אבל לא באמצעות הפקעת קרקעות ונישולים. מי שמנסה לפעול בדרכים אלה, עלול בסופו של דבר להפסיד את ירושלים כולה.
       
       גם אם נתעלם מהצד המוסרי של הסוגיה, קיימת כאן גם שאלה של תבונה פוליטית. למותר לשאול מה היא התבונה בקבלת החלטה כזאת שעה שאנחנו נמצאים על ספו של עידן חדש, שאפילו בהגדרה הזהירה ביותר יכול להוביל לחידוש שיתוף הפעולה בינינו לבין הפלסטינים. הרי החלטה מעין זו יכולה במקרה הטוב רק להגביר את התסכול, המרירות, העוינות של תושבי מזרח-ירושלים כלפינו. גם לשיטתם של אלה שרוצים שירושלים תישאר שלמה ובלתי מחולקת זו החלטה רעה, שכן הם, ודווקא הם, היו צריכים לחשוב כיצד לפעול כדי להביא לחיבור ולשיתוף פעולה רחב ביותר בכל חלקי ירושלים, לחשוב על התושבים ולא רק על השטחים.
       
היו"ר ראובן ריבלין:
       
       לא הבנתי. האם ירושלים עדיין מחולקת?
       
קולט אביטל (העבודה-מימד):
       
       היא לא מחולקת. אם היא מחוברת ואם אתה רוצה לשמור על שלמותה - - -
       
היו"ר ראובן ריבלין:
       
       הם אזרחי ירושלים לכל דבר.
       
קולט אביטל (העבודה-מימד):
       
       למה לנשל אותם?
       
היו"ר ראובן ריבלין:
       
       זאת שאלה אחרת. 
       
קולט אביטל (העבודה-מימד):
       
       אנחנו לפני עידן של שיתוף פעולה, אדוני היושב-ראש - -
       
היו"ר ראובן ריבלין:
       
       אלה שאלות שאני אשאל את השר.
       
קולט אביטל (העבודה-מימד):
       
       - - לכן השאלה היא, בעידן הזה, מדוע אנחנו צריכים להביא למתחים מיותרים? לכן אני קוראת לממשלה לקבל את החלטתו של היועץ המשפטי, ואני רוצה לקוות שההחלטה הרעה הזאת תחלוף מן העולם. תודה רבה.
       
היו"ר ראובן ריבלין:
       
       אני מאוד מודה לך. יש הרבה מתחים. חבר הכנסת עבד-אלמאלכ דהאמשה בוודאי יצביע על כמה. לאחר חבר הכנסת דהאמשה ישיב שר האוצר, ולאחר מכן נתחיל בהפסקה, על מנת לקבל את פניו של נשיא גרמניה. נמשיך את סדר-היום לאחר מכן. 
       
מוחמד ברכה (חד"ש-תע"ל):
       
       יש עוד שעה ועשר דקות להפסקה, אדוני.
       
היו"ר ראובן ריבלין:
       
       בבקשה, חבר הכנסת דהאמשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי שר האוצר, חברי חברי הכנסת, עניין החלת חוק נכסי נפקדים על תושבים שיש להם רכוש בירושלים המזרחית הוא בלתי סביר ובלתי נתפס עד כדי כך שאנשים מתקשים להבין אותו. איך אפשר להבין חוק שחוקק בשנת 1950, כדי לתת לממשלה, למדינה במובן הרחב, כלי להשתלטות על נכסי הפליטים שעזבו את הארץ, שעזבו את בתיהם, את כפריהם ואת אדמתם? 
       
       החוק הזה עצמו, כאילו מראש, בידיעת בורא עולם, ובידיעת הממשלה שהיא במקום בורא עולם במקרה הזה, היה צריך להיות מכוון לתושבים אחרים, שכאשר תיכבש העיר המזרחית בשנת 1967 גם רכושם יוחרם והם יהיו נפקדים כאילו היו במדינת ישראל בשנת 1950. אם הם לא היו פה, החוק לא יחול עליהם.
       
       באה הממשלה ומכניסה את מזרח-ירושלים אל תוך מדינת ישראל, והיא מכניסה פיקטיבית את התושבים לאותו תאריך של חוק נכסי נפקדים – ספטמבר 1948 עד מאי 1949, זו התקופה, יכול להיות שאני לא כל כך מדייק בתאריכים – לאותה תקופה אומללה, ועל-פי משחק בלתי הגיוני ובלתי נתפס ובלתי מובן מחרימה את רכושם.
       
       אני לא רוצה להרחיב בכיוון הזה, אבל נדמה לי שלא צריך לשכנע איש שהדבר בלתי סביר ובלתי הגיוני, ושום בר-דעת, ודאי לא ערכאה משפטית ולא בג"ץ, לא יכשירו את השרץ הזה. 
       
       טוב עשה היועץ המשפטי, כאשר הדבר בא לידיעתו ולשולחנו - ואני יודע זאת מתשובה כתובה שהוא שלח בין היתר גם אלי, הוא החליט מייד להקפיא את - - -
       
היו"ר ראובן ריבלין:
       
       אני רק רוצה להבין. אם מדינת ישראל תפקיע ממני קרקע בירושלים, האם זה בסדר? 
       
עבד-אלמאלכ דהאמשה (רע"ם):
       
       אדוני, הופקעו די והותר קרקעות בירושלים.
       
היו"ר ראובן ריבלין:
       
       אני ירושלמי. אני מודה, אני ירושלמי. אני רוצה רק לדעת.
       
ג'מאל זחאלקה (בל"ד):
       
       אתה לא נפקד.
       
עמרם מצנע (העבודה-מימד):
       
       יש בתי-משפט. 
       
היו"ר ראובן ריבלין:
       
       אין על זה ויכוח.

עמרם מצנע (העבודה-מימד):
       
       במקרה הזה, זה על-פי חוק אחר לגמרי.
       
ג'מאל זחאלקה (בל"ד):
       
       אתה יודע שזה לא יקרה.
       
עבד-אלמאלכ דהאמשה (רע"ם):
       
       אדוני היושב-ראש, במקרה הזה לא מדובר על סתם ערכאה, הרי הופקעו עשרות אלפי דונמים של ערבים, לא על זה מדברים עכשיו. מדברים על הפקעה אחרת, בדרך אחרת בלתי נתפסת, שכאילו לפי חוק נכסי נפקדים היה צריך להפקיע את הרכוש הזה. אגב, אם היה צריך להפקיע אותו, אפילו מבחינה משפטית, היה צריך לדבר על זה ב-1967, מייד עם הכיבוש, ואכן דיברו על זה, והיועץ המשפטי שהיה אז אמר שזה לא יכול להיות ולא נתן לזה יד. 
       
       אני רוצה רק להצביע על נקודה נוספת בכיוון הזה. יש נכסים שהופקעו כבר בתקופה הזאת, לאחר אותה ישיבת גנבים בלילה של שני שרים מתוך עשרה, מר שרנסקי ומר אורלב. שניים מתוך עשרה שרים ישבו כגנבים באמצע הלילה וקיבלו את ההחלטה הזאת. שניים מתוך עשרה. תראו איזה מין הרכב לגיטימי של ממשלה ושל ועדת שרים. באותה תקופה, מיולי ועד היום, כבר הופקעו נכסים לפי ההחלטה הזאת.
       
       אני חושב שגם היועץ המשפטי וגם כולנו חייבים לתת לצדק במקרה הזה גם להיעשות ולא רק להיראות. כפי שהחוק הופעל רטרואקטיבית, 50 שנה אחורה, ההפקעה שנעשתה במשך שבעת החודשים האלה חייבת להתבטל רטרואקטיבית בהחלטת היועץ המשפטי. 
       
       אני לא רוצה לייעץ פה לאנשים בעלי קרקעות, אני חושב שכל משפטן יודע שזה דבר שכמעט ב-101% שום ערכאה לא תיתן לו יד, ושום בית-משפט לא יכשיר את השרץ הזה, ודאי גם היועץ המשפטי לא יכשיר אותו.
       
       לכן, המדינה חייבת, א. לבצע את החלטת היועץ המשפטי לאלתר; ב. לבצע את הצד הנוסף של ההחלטה, ולבצעה במלואה, כך שההפקעות שנעשו בחודשים האחרונים על סמך אותה החלטה, גם כן תבוטלנה. תודה רבה, אדוני היושב-ראש. 

היו"ר ראובן ריבלין:
       
       תודה רבה. ישיב שר האוצר וראש הממשלה לשעבר, חבר הכנסת בנימין נתניהו. בבקשה, אדוני. נא לצלצל - אחרי שהשר ישיב כמובן. 

שר האוצר בנימין נתניהו:
       
       יש הצבעה, אדוני היושב-ראש?

היו"ר ראובן ריבלין:
       
       כן, ודאי. על עניין זה אין - - - 

שר האוצר בנימין נתניהו:
       
       יש הצבעה - - -

קריאה:
       
       אין הצבעה.

היו"ר ראובן ריבלין:
       
       למה אין הצבעה?

שר האוצר בנימין נתניהו:
       
       יושב-ראש הקואליציה כנראה לא מודע לכך שיש הצבעה.
       
	אדוני היושב-ראש, ממשלות ישראל, ואני חושב שרוב-רובו של עם ישראל, קיבלו החלטה שדין ירושלים כדין תל-אביב, כדין יפו, כדין רמלה, כדין עכו וחיפה, באר-שבע, אילת וקריית-שמונה. מה שחל בירושלים, או יותר נכון מה שחל בישראל הריבונית - חל בירושלים, תחת ריבונות ישראל. 

ג'מאל זחאלקה (בל"ד):
       
       זה לא מדויק, כי תושבי מזרח-ירושלים הם תושבים ולא אזרחים ואפשר לא לתת להם תושבות - - -

היו"ר ראובן ריבלין:
       
       יש בתל-אביב הרבה אנשים שהם לא אזרחים, שהם תושבים, אני אומר לך - שלא רצו אזרחות ישראלית. 

ג'מאל זחאלקה (בל"ד):
       
       זה לא אותו דבר. אפילו - - -

היו"ר ראובן ריבלין:
       
       חבר הכנסת זחאלקה, בוא לא נפריע שנינו לשר האוצר - - -

ג'מאל זחאלקה (בל"ד):
       
       רק רציתי לתקן. 

היו"ר ראובן ריבלין:
       
       אחת משתיים: יש כאלה שאומרים שהחלת החוק וסיפוח, מה שנקרא, ירושלים הוא חוקי, ויש כאלה שאומרים הוא לא חוקי. גם זאת שאלה הנתונה במחלוקת. לגבי מדינת ישראל, היא החילה את החוק, על זה אין ויכוח. אתם יכולים לבקש לשנות את החוק, אבל כרגע זה החוק. 

ג'מאל זחאלקה (בל"ד):
       
       אני מדבר אפילו מבחינת החוק.

היו"ר ראובן ריבלין:
       
       בסדר, מבחינת החוק עכשיו הוא יענה לך. 

שר האוצר בנימין נתניהו:
       
       אדוני, דין ירושלים כדין תל-אביב, חיפה, עכו, יפו, באר-שבע, קריית-שמונה ואילת - -

עבד-אלמאלכ דהאמשה (רע"ם):
       
       המלים סובלות הכול - -


שר האוצר בנימין נתניהו:
       
       - - ואנחנו יודעים שכך נהגו ממשלות ישראל - - 

עבד-אלמאלכ דהאמשה (רע"ם):
       
       - - שר האוצר יכול להגיד במלים מה שהוא רוצה, אבל המלים לא ישנו את המציאות ולא יכשירו את השרצים.

שר האוצר בנימין נתניהו:
       
       - - במהלך השנים. מה ששונה לא שונה על-ידי החלטת הממשלה הזאת. הדבר הזה ביחס לנכסי נפקדים היה זהה תחת כמה וכמה ממשלות, שאמרו: נושא נכסי הנפקדים, האפוטרופוס, הוא זהה. כשם שהוא חל בתל-אביב באופן מסוים, הוא חל בירושלים באופן מסוים. 
       
       באה הממשלה בשנת 2000, בהנהגת היוזמה של השר ביילין, והיא שינתה את המצב. כשהתחלפה הממשלה הזאת, באנו אנחנו - אני חייב להגיד, ביוזמתי - אל ועדת השרים ואמרנו: בואו נחזיר את הסטטוס-קוו למה שהוא היה, כלומר, שבירושלים נכסי הנפקדים יידונו בדיוק באותה צורה כפי שהם נדונים בתל-אביב, בחיפה ובבאר-שבע.

רשף חן (שינוי):
       
       - - -

שר האוצר בנימין נתניהו:
       
       אני חושב שזאת המדיניות הנכונה. ירושלים היא אחת, היא מאוחדת, ככה זה צריך להיות.

היו"ר ראובן ריבלין:
       
       חבר הכנסת רשף חן, מ-1967 היה ככה, עד 1999. 

שר האוצר בנימין נתניהו:
       
       ככה זה צריך להיות. זו המשמעות של הריבונות שלנו. כשם שלתושבי יהודה ושומרון הערבים אין מאחז של ממש בשטחי ישראל הריבונית, אין להם מאחז של ממש בשטחי ירושלים הריבונית. אני יודע שיש השקפות אחרות, אבל זו לא השקפתי, זו לא השקפת הממשלה, שלדעתי היא נכונה ודרושה, ודעתי לא השתנתה.
       
       עם זאת, קיבלנו פנייה מהיועץ המשפטי. אני מכבד את היועץ המשפטי, אני מתכוון לשבת אתו וללבן את הנושא. אני מקווה שהוא יקבל את עמדתי, שהיא עמדת הממשלה.
       
       אדוני - - -

היו"ר ראובן ריבלין:
       
       כן, אדוני שר האוצר, בבקשה.

שר האוצר בנימין נתניהו:
       
       אני אמרתי שאנחנו רואים את ירושלים, שדינה כדין יתר ישראל הריבונית. מה שחל בנושא נכסי הנפקדים על תל-אביב - - 

היו"ר ראובן ריבלין:
       
       זה דבר חדש, אדוני?

שר האוצר בנימין נתניהו:
       
       - -  וחיפה, יחול גם על ירושלים. 

קולט אביטל (העבודה-מימד):
       
       אבל בתל-אביב אין הפקעות כמעט. 

שר האוצר בנימין נתניהו:
       
       לתושבי יש"ע הערבים אין מאחז על נכסי נפקדים בתל-אביב וביפו, ואין להם גם מאחז - להבנתנו, לפי תמונתנו – בירושלים.

מוחמד ברכה (חד"ש-תע"ל):
       
       אבל אתה קובע בהחלטה פוליטית מי יהיה נפקד. אתה מונע מאנשים לחזור לירושלים - - -

שר האוצר בנימין נתניהו:
       
       ועכשיו, ההחלטה הפוליטית נתקבלה בשנת 2000 - -

היו"ר ראובן ריבלין:
       
       זה ברור, חבר הכנסת ברכה - - 
       
שר האוצר בנימין נתניהו:
       
       - - החלטה על-ידי השר דאז ביילין, שהעביר אותה בהחלטת ממשלה - - 

היו"ר ראובן ריבלין:
       
       - - אדוני דיבר. אנחנו הבנו מה הוא אמר. עכשיו השר משיב לך. 

שר האוצר בנימין נתניהו:
       
       - - הוא שינה את הסטטוס-קוו מאז 1967, אנחנו חזרנו והחזרנו את הסטטוס-קוו. יש כאלה שאוהבים את זה, יש כאלה שלא אוהבים את זה. בעיני, זו ההחלטה הנכונה, זו ההחלטה הציונית הנכונה - ירושלים ריבונית, יש בה כל החוקים של הריבונות של ישראל. 
       
       יש כאלה שלא מסכימים עם זה - בסדר, זכותם לא להסכים. אנחנו גורסים אחרת. אני גורס אחרת. לא שיניתי את עמדתי, וגם הממשלה לא שינתה את עמדתה, אבל הגיעה פנייה מהיועץ המשפטי, אנחנו נדון אתו, נלבן את הנושא, אני מקווה שהוא יאמץ את עמדתנו. 
       
       אדוני, אני מקווה שעניתי על השאלה. 

היו"ר ראובן ריבלין:
       
       קודם כול, אדוני ענה משום שהוא מחויב, אבל אני חושב שהכנסת עצמה היתה מבקשת לנצל את הימצאו של אדוני על דוכן הנואמים כדי להבהיר.
       
       היום יצאה שאגה מצד עובדי הנמלים, שהם מודיעים שתהיה שביתה שעלולה להביא באמת למבוקה ומבולקה בארץ כולה, ואדוני נמצא על הדוכן - אולי הוא יוכל לומר איזה דבר ולאחר מכן נחזור לנושא. אני פשוט יודע כמה טלפונים אני מקבל בלשכה - גם מאלה המודיעים וגם מאלה הרואים עצמם מאוימים - והמדינה כולה רוצה לשמוע אם שר האוצר, יש לו מה לומר בנושא זה.


שר האוצר בנימין נתניהו:
       
       אדוני היושב-ראש וחברי הבית, אני הופתעתי אתמול בערב לשמוע את ראשי אחד הוועדים בנמל חיפה אומר, שאם אני לא מסיר את החוק שאנחנו קיבלנו כאן יחד בכנסת על פיצול הנמלים והכנסת תחרות לנמלים, אם אני לא מסיר את זה בתוך 24 שעות - הם יפתחו בשביתה כללית, השבתה כללית של הנמלים. 
       
       אז אני אומר - יש פה רצון של קומץ אנשים להחזיק את המדינה בגרון, במשטר של עריצות, ולשמר את הכוח הזה, ואנחנו - - -

מוחמד ברכה (חד"ש-תע"ל):
       
       אני לא מבין, למה אתה אומר את זה? - - - בוועדת הכספים - - - להאיץ את המשא-ומתן - - -

היו"ר ראובן ריבלין:
       
       חבר הכנסת ברכה, אני אתן לך מהצד אם אתה רוצה.

שר האוצר בנימין נתניהו:
       
       אני אשמח לענות לך, אבל אנחנו יודעים שאנחנו מתקדמים בדיונים ברפורמה - אני יכול לדווח לכם. אני אגיד בגדול, עשינו כבר למעלה משלושת-רבעי הדרך להגעה להסכם עם העובדים, כדי שישתלבו ברפורמה שהכנסת חוקקה. 
       
       אני חושב שהעובדה שיש כאן ניסיון לטרפד את עצם הרפורמה, את עצם החלוקה לנמלים שיתחרו זה בזה, שיורידו את המחירים כמעט לכל מוצר שיש בישראל - וזה לטובת 6.5 מיליונים, כמעט 7 מיליוני אזרחי ישראל - אני אומר: הדבר הזה, הניסיון לטרפד את הרפורמה, לא יקום ולא יהיה.
       
       אני אומר לכם: שום איום לא יעזור - לא במציאות, לא בחלום - אנחנו לא ניסוג מהרפורמה הזאת. היא תהיה. היא תהיה, היא תעבור, האיומים הללו לא יעזרו, ואני חושב שהגיע הזמן שגם כמה מראשי הוועדים יצטרפו להבנה, שאני חושב שכבר חדרה גם להסתדרות, ודאי לאחרוני אזרחי ישראל, שהרפורמה הזאת היא כורח המציאות, משום שאנחנו לא יכולים להמשיך להיות המדינה היחידה בעולם שאפשר לשתק את הנמלים שלה ואפשר לטובת קומץ אנשים לפגוע באינטרסים של 7 מיליוני אזרחי ישראל. זה לא יקרה.

היו"ר ראובן ריבלין:
       
       תודה רבה. הואיל והפתעתי את אדוני והפתעתי גם את חברי הכנסת, חבר הכנסת ברכה - שאלה, חבר הכנסת דניאל בנלולו - שאלה. נא לעמוד כבר ליד אחד המיקרופונים. חבר הכנסת ברכה, בבקשה.

מוחמד ברכה (חד"ש-תע"ל):
       
       אדוני היושב-ראש, אדוני השר, הרי היו דיונים בוועדת הכספים. אומנם, החוק עבר בקריאה ראשונה ועבר לוועדת הכספים. הבעיה היא שהיו שם סיכומים על פתיחת משא-ומתן, על-פי עקרונות מסוימים, בין האוצר לבין העובדים. אבל שר האוצר ומשרד האוצר מתעקשים להפעיל את הרפורמה כבר ב-17 בפברואר. אני חושב שצריך לתת את האפשרות, או להאיץ את המשא-ומתן. הם מרגישים שהם נתונים לסחבת, וכאילו מישהו מסדר אותם. 
       
       אני חושב שצריך לשמור את הזכויות של העובדים. אחר כך, ההחלטה של הכנסת היא החלטה - - -

היו"ר ראובן ריבלין:
       
       תודה רבה, חבר הכנסת ברכה, הבהרת. בבקשה, חבר הכנסת בנלולו. 

ניסן סלומינסקי (מפד"ל):
       
       - - -

היו"ר ראובן ריבלין:
       
       לא, רק שניים נתתי. גם אתה רוצה לדבר על הנמלים, או הצעה אחרת?

ניסן סלומינסקי (מפד"ל):
       
       - - -

היו"ר ראובן ריבלין:
       
       אל תדאג, אתה תדבר בהצעה אחרת. אנחנו תיכף חוזרים. אתה מדבר על ירושלים, אז ימתין אדוני שנכנס כרגע. אנחנו סטינו מהנושא. חבר הכנסת בנלולו, בבקשה.

דניאל בנלולו (הליכוד):
       
       אדוני היושב-ראש, אדוני שר האוצר, כתושב עיר נמל, שרואה את הבעיה הזאת מקרוב, אני מבקש משר האוצר, אם לא יסתיימו הדיונים עד 17 בפברואר, יואיל בטובו לדחות את ביצוע הרפורמה עד שיתמצה הכול עם העובדים.

היו"ר ראובן ריבלין:
       
       תודה רבה. כבוד השר, אם רוצה להשיב.
       
שר האוצר בנימין נתניהו:
       
       רצה גם חבר הכנסת - - -

היו"ר ראובן ריבלין:
       
       לא, לא, הוא רצה לדבר בעניין אחר. אנחנו תיכף נחזור לירושלים, שהיא תמיד על - - -

ניסן סלומינסקי (מפד"ל):
       
       על נכסי נפקדים.

היו"ר ראובן ריבלין:
       
       הבנתי. אדוני השר, אם אדוני רוצה לדבר על נושא הנמלים - חבר הכנסת ברכה וחבר הכנסת בנלולו - להתייחס לזה, ונחזור - - -

אליעזר כהן (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       חכה רגע, חבר הכנסת. כל עם ישראל עומד ומבקש לשמוע. יש הזדמנות לכנסת, כששר האוצר נמצא פה, ומתפקידה של הכנסת, כאשר היא מבקשת לשמוע מהממשלה, לנצל הזדמנות ששר נמצא. כך בכל הפרלמנטים שמכבדים את עצמם. בבקשה, אדוני, ואני מודה לאדוני שהואיל להשיב. 
       
שר האוצר בנימין נתניהו:
       
       לחבר הכנסת ברכה וגם לידידי חבר הכנסת בנלולו, אני רוצה להעמיד אתכם על כמה עובדות. קודם כול, הכנסת, אתם, אנחנו חוקקנו חוק. החוק הזה קבע את פיצול הנמלים. זה לא משהו שנתון למשא-ומתן. זה עצם המהות של הרפורמה. הכנסת גם קבעה זמן לניהול משא-ומתן על מנת לשלב את העובדים בשתי החברות שתקומנה בנמלי אשדוד וחיפה. הזמן הזה הוא יותר משנה. יותר מהיריון של פיל. 
       
מוחמד ברכה (חד"ש-תע"ל):
       
       אתם נוקטים סחבת - - -
       
שר האוצר בנימין נתניהו:
       
       אנחנו מנהלים את המשא-ומתן, ואני חייב להגיד, שבניגוד למה שנאמר כאן ומה ששמעתי גם אתמול, מדוברי אחד הוועדים – בדיוק ההיפך קורה. אנחנו מתקדמים מהר מאוד במשא-ומתן, לשמחתי. זה דבר חיובי. יש כמה דברים שעוד לא הסתיימו. לא רק אני אומר את זה. נציגי ההסתדרות, בהנהגת עופר עיני, שנמצא שם, גם הם אומרים שזה מתקדם.
       
מוחמד ברכה (חד"ש-תע"ל):
       
       אז תכבד את - - -
       
שר האוצר בנימין נתניהו:
       
       זה הולך ומתקדם, הולך ומתקדם לגמר, ופתאום אנחנו שומעים על סחבת כשאין סחבת. אבל יצא המרצע מן השק. כאשר שומעים את אחד מראשי הוועדים בנמל חיפה אומר: אנחנו נותנים לשר האוצר 24 שעות לבטל את הרפורמה. להודיע שלא יהיה פיצול ותחרות בנמלים - התחרות בנמלים נותנת לאזרחי ישראל הפחתה במחיר כל מוצר שאתם רואים לפניכם. כמעט אין דבר – או בחומר גלם או במוצר מיובא, או במוצר שאנחנו מייצאים. כל הכלכלה שלנו עוברת דרך הנמלים. אתה מייצר תחרות, אתה מוריד את המחירים, במיוחד לחלשים, כי המחיר של הסוכר והמחיר של השמן והמחיר של הכוסות והבקבוקים – כל דבר שנכנס כאן או כמוצר או כחומר גלם הוא קודם כול חשוב לאוכלוסייה החלשה, אבל הוא חשוב לכולנו.  
       
       אנחנו יכולים לחסוך מיליארדים בשנה. במקום זה מאיימים עלינו בשביתה שתעלה לנו מיליארדים. את המיליארדים האלה היינו יכולים לקחת לטובת הקשישים, להגדיל את מה שאנחנו נותנים השנה לקשישים, לקחת את  זה למפעלי הזנה, לקחת את זה לרווחת 7.5 מיליוני האזרחים בישראל. אז במקום שנוריד עלויות לטובת אזרחי ישראל, אנחנו מתבקשים כאן להיכנע או לקבל שביתה שתעלה מיליארדים, ואגב, גם תגדיל את האבטלה. סוף-סוף אנחנו מורידים את האבטלה. תעשה שביתה בנמלים – יברחו מכאן, תגדיל את האבטלה. 
       
       אז אני אומר: אם אנחנו רוצים לדבר מה האינטרס הלאומי האמיתי, עם כל הכבוד לקומץ האנשים בנמלים, שמנסים להשליט כאן משטר של עריצות ולחנוק את הכלכלה, להחזיק אותה בגרון, ולשמר את היד על הגרון או על השאלטר - עם כל הכבוד, זה לא יהיה. יש לנו התקדמות יפה במשא-ומתן, אנחנו רוצים להשלים את זה. 
       
מוחמד ברכה (חד"ש-תע"ל):
       
       העובדים - - - משטר עריצות. 
       
שר האוצר בנימין נתניהו:
       
       הדבר הזה כבר מתנהל מעל לראש. החוק עבר. 
       
היו"ר ראובן ריבלין:
       
       חבר הכנסת ברכה, אדוני הבהיר את עמדתו. מה יותר מזה – נתתי לך לקרוא קריאת ביניים. 
       
שר האוצר בנימין נתניהו:
       
       החוק קבע שאנחנו נשלים את המשא-ומתן עד 17 בפברואר. זה התאריך. הרפורמה הזאת יוצאת לדרך. לא במציאות ולא בחלום תיעצר הרפורמה הזאת. היא תצא לדרך ושום איום לא יעזור. ואין הארכות. 
       
היו"ר ראובן ריבלין:
       
       כבוד השר, עוד שנייה. עכשיו אנחנו צריכים לחזור להצעה לסדר-היום שאדוני השיב עליה. אדוני מציע להעביר את הצעה לוועדת החוקה, חוק ומשפט, נדמה לי. 
       
שר האוצר בנימין נתניהו:
       
       בהחלט. 
       
היו"ר ראובן ריבלין:
       
       תודה. ובכן, יש לנו ארבע הצעות אחרות. חבר הכנסת עמרם מצנע - ראשון הדוברים. אחריו – חבר הכנסת רשף חן, אחריו – חבר הכנסת נסים זאב, ואחריו – חבר הכנסת ניסן סלומינסקי. חבר הכנסת זאב, אם היית בזמן - - -
       
נסים זאב (ש"ס):
       
- - -

היו"ר ראובן ריבלין:
       
       אני יודע. בדרך כלל, אם אדוני לא נמצא פה, יש פה איזה כוח עליון. שום דבר אחר לא מונע ממנו. חבר הכנסת מצנע. רבותי. 
       
עמרם מצנע (העבודה-מימד):
       
       אני הקשבתי לתשובתו של שר האוצר, וההסבר הזה לא מספק, באופן מוחלט. גם כאשר התקנה הזאת שונתה, בשנת 2000, נוצר מנגנון שאפשר במקרים יוצאים מן הכלל, מקרים יוצאי דופן של צורך בפיתוח מסוים בנקודה מסוימת, ועקב נפקדותו של בעל הנכס אפשר מנגנון מסוים להתקדם בתהליך. 
       
       מה שאתם עושים מעלה ריח רע מאוד של גנבה באישון לילה, על-ידי שני שרים מתוך שמונה, שמקבלים החלטה. ההחלטה הזאת לא מתפרסמת בשום מקום, והשרים שאינם נוכחים או שאר שרי הממשלה, שיש בידם המנגנון להביא את הדיון למליאת הממשלה, לרבות שינוי, אינם עושים את זה, ובצורה בלתי מובנת זה נכנס לתוקף. 
       
       עוד משפט אחד – היועץ המשפטי, שנציגו נוכח בישיבה הזאת, היום פתאום מגלה את העולם. לשיטתך, כבוד שר האוצר, אתם גורמים לכך שענייני ירושלים עולים על שולחן הדיון הציבורי, לא רק הישראלי, אלא גם הבין-לאומי, ובכך פוגעים במטרה שלשמה אתם חושבים שאתם פועלים. 
       
היו"ר ראובן ריבלין:
       
       הרי הנושא על סדר-היום הציבורי כל הזמן, מה אנחנו יכולים לעשות? אני הרי כל יום אומר לכם "מירושלים", כי הרי כל הזמן זה על סדר-היום. 
       
עמרם מצנע (העבודה-מימד):
       
       אדוני היושב-ראש, הלוא התגובה של היועץ המשפטי באה גם כתוצאה מלחץ אמריקני, אז מה עשינו בזה? אנחנו שמים את הדברים על השולחן בצורה בוטה. אין בהם שום עניין - - -
       
היו"ר ראובן ריבליין:
       
       הבנתי את עמדתך, אדוני. אני מתנצל, אבל אי-אפשר בהצעה אחרת לדבר יותר מאשר הדוברים בהצעה לסדר-היום. 
       
עמרם מצנע (העבודה-מימד):
       
       אתה עונה, אז אני מגיב. 
       
היו"ר ראובן ריבלין:
       
       אתה צודק. בבקשה, חבר הכנסת רשף חן. בבקשה, דקה. רבותי. 
       
רשף חן (שינוי):
       
       אדוני היושב-ראש, מה שמצער בכל הסיפור הזה הוא, שכל-כולו מיותר וכל-כולו נזק אחד גדול. אני חושב שהאמת, שידועה גם לשר נתניהו, היא שאבו-דיס היא לא כמו תל-אביב. היא אף פעם לא היתה כמו תל-אביב, אף פעם לא תהיה כמו תל-אביב, ויהיה ההסדר אשר יהיה – תל-אביב היא לא תהיה. 
       
היו"ר ראובן ריבלין:
       
       אין שם ים. 
       
רשף חן (שינוי):
       
       הנה, למשל. כבר הבדל אחד. אף שיש ים אחד, מלוח. 
       
היו"ר ראובן ריבלין:
       
       אדוני כופר בגבולותיה של מדינת ישראל? לא הבנתי. בבקשה. אני נותן לך עוד 20 שניות, כמובן. 
       
רשף חן (שינוי):
       
       אני מעז לנחש, שכשיקבעו סוף-סוף גבולותיה של מדינת ישראל, הם יהיו שונים ממה שאולי אדוני, או השר נתניהו היו רוצים שהם יהיו. אבו-דיס קשורה לעניין הזה קשר הדוק. כך אני חושב. ובכל מקרה, אני חושב שללכת ולקבל את ההחלטה – זו היתה החלטה פוליטית. הנזק שלה עכשיו, כשזה יתברר, הוא פוליטי. הצורך לחזור ממנה הוא מזיק. כל העסק הוא צרה אחת, תקלה אחת גדולה, ואני חושב שטוב מאוד נעשה אם נקיים על זה דיון יסודי. אני חושב שדיון בוועדת החוקה זה רעיון מצוין. 
       
היו"ר ראובן ריבלין:
       
       תודה רבה. אז אדוני, אף שהוא מבקש להסיר, באופן פורמלי, הוא מסכים לוועדת החוקה. 
       
       חבר הכנסת נסים זאב, אדוני – אתה לא תהיה אחרון הפעם. יהיה מישהו אחר, אבל יש לך דקה. 
       
נסים זאב (ש"ס):
       
       אני רק מבקש מהיושב-ראש, הייתי בפרוזדור הכנסת ולא שמעתי - אז אני מבקש להירשם, עדיין כמגיש הצעה, גם אם - - -
       
היו"ר ראובן ריבלין:
       
       בסדר גמור, אין שום בעיה. 
       
נסים זאב (ש"ס):
       
       אני אומר שהעניין הזה הוא תקדים מסוכן, כאשר אנחנו בעצם אומרים שירושלים המזרחית שונה מירושלים המערבית. הממשלה והכנסת החליטו מה שהחליטו, בזמנן. ירושלים היא מאוחדת. ולכן, ברגע שאנחנו מכירים בנכסי נפקדים של מזרח-ירושלים, אנחנו עלולים לפתוח פתח של תביעות רבות של אותם פלסטינים שגרים בחברון, בבית-לחם, שיכולים לתבוע על אותם בתים שנמצאים היום בקטמון ובשכונות אחרות בעיר הזאת, ירושלים. אני חושב ששינוי עדיין לא היתה על המפה כאשר ההחלטה של הכנסת היתה פה, והיא החליטה שירושלים היא בריבונות מדינת ישראל. לכן אנחנו חייבים להיות צמודים לאותה החלטה של ועדת שרים, ואסור לפרוץ אותה. 
       
היו"ר ראובן ריבלין:
       
       תודה. מעניין מה אומר יושב-ראש שינוי על האמירה של חבר הכנסת רשף. כנראה גם שינוי פלורליסטית. 
       
       רבותי חברי הכנסת. בבקשה, חבר הכנסת סלומינסקי. 
       
       לפי סעיף 97 בתקנון מבקש השר לחזור ולהשיב, והוא רשאי. אומנם, לא השתמשנו עוד בתקנה 97 בכנסת הזאת לעניין זה, אבל הוא רשאי. בבקשה.
       
ניסן סלומינסקי (מפד"ל):
       
       אדוני היושב-ראש - - -
       
היו"ר ראובן ריבלין:
       
       קיבלתי את בקשתך, גם אתה תהיה.
       
ניסן סלומינסקי (מפד"ל):
       
       תודה. אני פונה אל כבוד השר, אני לא אומר את כל מה שרציתי לומר בחצי דקה, אני רק שואל את כבוד השר: לא יכול להיות מצב שממשלת ישראל מחליטה החלטה מכובדת אחרי שהחילה את החוק ואת הריבונות על מזרח-ירושלים רבתי, ויבוא יועץ משפטי לממשלה, לפחות בתקשורת, וכאילו מבטל החלטה. היתה החלטה של ועדת שרים לעשות מגבלות, באה ועדת שרים אחרת והחליטה להסיר את המגבלות, הכול לגיטימי. לא יכול לבוא יועץ משפטי שבוע אחר שבוע ולפרק ולהרוס כל מה שניתן. אני חושב שהממשלה צריכה לומר ליועץ המשפטי לממשלה שהוא לא אהרן ברק,  נשיא בית-המשפט העליון, והוא צריך להישמע לחוקים. תודה.
       
היו"ר ראובן ריבלין:
       
       כבוד שר האוצר, האם אדוני רוצה להשיב? הוא רשאי לפי התקנון. לא שאני ממריץ את השרה לבני, אבל גם היא יכולה להתערב בדיון לפי תקנה 97, שלא נתתי דעתי עליה.
       
שר האוצר בנימין נתניהו:
       
       אדוני היושב-ראש, נאמר כאן שהחלטת ועדת השרים לעניין נכסי הנפקדים בירושלים היא החלטה פוליטית. היא אינה החלטה פוליטית, כי בסך הכול היא החזירה על כנה החלטה שנתקבלה לפני כמעט 40 שנה, עם שחרור ירושלים. אז אם היתה החלטה פוליטית כלשהי, ההחלטה הפוליטית היתה בהחלטה של מדינת ישראל ועם ישראל אחרי מלחמת ששת הימים להחיל את החוק הישראלי על ירושלים, ולהחיל דין ריבונות בירושלים כמו על יתר - - -
       
היו"ר ראובן ריבלין:
       
       או ההחלטה ב-1999 - לבטל את זה.
       
שר האוצר בנימין נתניהו:
       
       עכשיו, אם היתה החלטה פוליטית אמיתית במובן שהמבקרים אומרים, זו כמובן ההחלטה משנת 2000, ביוזמת השר ביילין, לשנות את ההחלטה של שורת ממשלות עבודה וליכוד, אני מוכרח לומר, לאורך השנים, ופתאום - - -
       
היו"ר ראובן ריבלין:
       
       חבר הכנסת פריצקי אמר את זה באותו שבוע, לטובה, אבל הוא אמר את זה באותו שבוע.
       
שר האוצר בנימין נתניהו:
       
       אנחנו חשבנו שמה שצריך לעשות זה לבטל את ההחלטה הפוליטית הזאת, להחזיר את הריבונות של ירושלים בצורה שווה לזו של תל-אביב, חיפה, באר-שבע, קריית-שמונה ואילת, וכך נהגנו. אני מודה שאני יזמתי את העניין, אני חשבתי אז, אני חושב גם היום שזו ההחלטה הנכונה, הציונית הישראלית הנכונה – ירושלים מאוחדת תחת ריבונות וחוק ישראל. יש אולי אחרים פה שחולקים על כך, אני חושב גם שהיה תהליך מלווה במשרד המשפטים ונציגי היועץ המשפטי - היועץ המשפטי ביקש לדון בנושא הזה, אני ביקשתי באופן אישי לדון עמו. אנו נדון עמו, אני מקווה שאוכל לשכנע אותו שאנו פועלים בדרך הישר ובדרך הנכונה. אני חושב שההחלטה הזאת צריכה להישאר ולעמוד על כנה.
       
היו"ר ראובן ריבלין:
       
       ואדוני ממשיך בבקשתו, להעביר לוועדה.
       
שר האוצר בנימין נתניהו:
       
       גם בעניין הזה לא שיניתי את דעתי.
       
היו"ר ראובן ריבלין:
       
       אני מאוד מודה לאדוני. חבר הכנסת בריזון לא היה, חבר הכנסת אורון לא היה. חבר הכנסת ברכה מסכים לוועדה? תודה. חבר הכנסת עבד-אלמאלכ דהאמשה מסכים לוועדה? תודה. חבר הכנסת ג'מאל זחאלקה מסכים לוועדה? תודה. חברת הכנסת קולט אביטל - אינה נוכחת. חבר הכנסת נסים זאב - מסכים לוועדה. חבר הכנסת ניסן סלומינסקי - מסכים לוועדה. ובכן, כל הנוכחים כאן, אם נעביר את הנושא לוועדה, הם המציעים והם יוזמנו לישיבת הוועדה. 
       
       נא להצביע - מי בעד, מי נגד, מי נמנע? בעד זה בעד ועדה כהצעת השר.
       
       מייד אני רוצה לומר לכם כמה הודעות. בשעה 14:00 אני צריך לצאת ולקבל את נשיא גרמניה. אנו נמשיך את סדר-היום בהצעתו של חבר הכנסת הנדל.
       
הצבעה מס' 5

בעד ההצעה להעביר את הנושא לוועדה - 29
בעד ההצעה שלא לכלול את הנושא בסדר-היום - אין 
נמנעים - אין
ההצעה להעביר את הנושא שהעלו חברי הכנסת מוחמד ברכה, ג'מאל זחאלקה 
ועבד-אלמאלכ דהאמשה לוועדת החוקה, חוק ומשפט נתקבלה. 

היו"ר ראובן ריבלין:
       
       בעד – 29, נגד - אין, נמנעים – אין. אני קובע שההצעות לסדר-יום של המציעים אשר הזכרתי את שמם עברו לדיון בוועדת החוקה, חוק ומשפט. תודה.
       

הצעה לסדר-היום
הצורך בהקמת ועדת חקירה פרלמנטרית 
בנושא הקרע החמור בעם ובצבא

היו"ר ראובן ריבלין:
       
       חבר הכנסת צבי הנדל מוזמן להעלות על סדר-היום הצעה לסדר-היום מס' 5888 בנושא: הצורך בהקמת ועדת חקירה פרלמנטרית בנושא הקרע החמור בעם ובצבא. נושא זה יישמע; תשובה והצבעה ביום שני. לאחר מכן ננעל את הישיבה על מנת לאפשר להכין את האולם. גם מותו של אפרים קישון - אתה משיב על זה? ברצון. אדוני, בבקשה. כל הנושאים האחרים ירדו מסדר-היום, ולאחר הישיבה החגיגית שבה נארח את נשיא גרמניה, כמובן, ננעל את הישיבה כולה, לפי בקשת השרים וחברי הכנסת עצמם. 
       
       חבר הכנסת הנדל, לרשותו עשר דקות, בבקשה.
       
צבי הנדל (האיחוד הלאומי - ישראל ביתנו):
       
       מכובדי היושב בראש, כבוד השרים, חברי, חברות וחברי הכנסת, ראש הממשלה החליט לעשות מהלך שנקרא התנתקות, אף שזו אינה התנתקות, אך לא זו הסוגיה. אני רוצה להפנות את תשומת לב כל חברי לאיזו הסכמה או הבנה שנוצרה בין אנשי ימין מתנחלים לבין אנשי שמאל, אנשי צבא לשעבר, מעין ברית של התנהלות והסכמה להתנהלות בדברים שהם מאוד קרדינליים וקריטיים. 
       
       הסעיף הראשון בהסכמה הזאת הוא, שכשמביאים להחלטה במדינה על איזה נושא שהוא מאוד קריטי, זה יובא בהסכמה רחבה של הציבוריות הישראלית.
       
       לית מאן דפליג שהמהלך הזה שראש הממשלה מוביל לא זכה להסכמה כזאת. פעם אחת, וחבל שאני צריך להזכיר את זה תמיד, זה הבחירות - זו היתה בדיוק הצעתו של מר מצנע, וראש הממשלה לעג להצעה הזאת, והוא קיבל 38 מנדטים, העבודה ירדה משמעותית ל-19 מנדטים. לאחר מכן, מאחר שלא היה רוב בממשלה, נערך משאל עם בליכוד על מנת לכופף ידיהם של שרי הליכוד, על מנת ליצור רוב בממשלה. הפרטים ידועים. המשאל הכריע ברוב של 60% נגד ההצעה. לאחר מכן, למרות זאת, עדיין לא היה רוב בממשלה, וראש הממשלה פיטר שרים, ובסופו של דבר כך השיג רוב מלאכותי בממשלתו.
       
       יתירה מזאת, לאחר החלטת הממשלה שלא היה לה רוב, אלא רוב מלאכותי, בסופו של דבר הנושא הגיע לכנסת. יש אומרים שבכנסת היה רוב ויש כללי משחק בדמוקרטיה הישראלית, והגוף שמכריע היום הוא הכנסת. היו לי שתי טענות. הטענה הראשונה, ש-70 חברי כנסת במחנה הלאומי והדתי שנבחרו לשלטון, ויש עוד כמה גופים שקיבלו עונש וכולם ירדו במנדטים על מנת שלא ישלטו. קשה מאוד לומר היום שמ-70 המנדטים האלה הצליחו לאסוף בקושי 20 חברי כנסת שיצביעו בשביל המהלך הזה, שזה רוב בכנסת. 
       
       אך אני אומר הרבה יותר מזה, ידידי, חבר הכנסת אהוד יתום, אני רוצה לומר קטגורית, שלו היה נושא ההתנתקות, נושא גירוש היהודים מגוש-קטיף וצפון השומרון, מגיע להצבעה חשאית בכנסת - האם יש ספק למישהו שהיה רוב נגד ההצעה הזאת? אילו היה חוק כזה, שמאפשר הצבעה חשאית במליאת הכנסת, לא על דבר פרסונלי, למשל על ההצעה הזאת של עקירת היישובים, הרי ברור לכולנו שהיה רוב חברי כנסת, שרים שהיו מצביעים נגד זה. לבוא היום בטענה שהכנסת החליטה - אנו יודעים איך זה קרה, אנו יודעים באיזו דורסנות זה קרה; כלומר, כל המהלכים שנעשו עד היום בעצם לא לגיטימיים, לא עברו שום שלב דמוקרטי.
       
       מה חברי ואני מבקשים? תחזרו לעם. הרי אומרים לי כל הזמן שרוב הציבור - יש סקרים שמדברים על 70% וכו', כמו שהיו סקרים ערב המשאל בליכוד. מה אנחנו מבקשים? תחזרו לעם. זה גורם לקרע. 
       
       הולכים ומגדילים לעשות. לא זו בלבד שכל המהלכים שנעשו אינם דמוקרטיים - אני לא מכיר שם אחר בעברית למלה דיקטטורה - הליך דיקטטורי מהמעלה הראשונה, אלא הוסיפו חטא על פשע. מביאים חוק שאנחנו קוראים לו "פינוי-פיצוי", יש לו שם אחר, ובסופו של דבר, כשיורדים לפרטי החוק, ולא מעניין אותי הכסף שם, רואים את המסר. איזה חוק דורסני. מגיעים לשם לפרטים ופרטי פרטים. 
       
       כשביקשתי שיכתבו בחוק את המינימום שבמינימום, שאדם יקבל על נכסיו לפחות 100% של ערכם, לא היו מוכנים לכתוב את זה בחוק הזה. אמרתי: ריבונו של עולם, אתם לא מתביישים? הרי לא ביקשתי, כמו שנותנים לעובדים מפוטרים, 270%, כדי שלא יהיו הפגנות ברחוב. ביקשתי דבר קטן: שיהיה כתוב שמתחייבים שהפיצוי יהיה כמו שיהיה, ובכל מקרה לא יפחת מ-100%. כלומר, בית יקבל בית בתמורה או כסף בתמורה לבית. לא מוכנים לכתוב את זה. כך על עסק. 
       
       יתירה מזאת, יש עסקים שאסור לעשות שומה פרטנית לגביהם. אם יש לי מפעל בארז או בנווה-דקלים, עם כל הכבוד, מה שאתם נותנים לי פר-מטר או כל מיני התחשבנויות אחרות, לא מכסה לי. תנו לי להזמין שמאי; אבל לא - אסור להזמין שמאי. 
       
       יתירה מזאת, יש שם סעיפים שאומרים שמורידים לך את הפחת החשבונאי. תספרו לי אתם, אולי אתם יודעים, אולי אני לא חי בארץ הזאת - מישהו מכם הלך פעם לקנות אוטו ואמר: אני רוצה לשלם על האוטו את המחיר שיש לך פחת במס הכנסה. נדמה לי שאחרי שבע שנים הפחת הוא 100%. כלומר, אוטו משנת 98'-99' אני צריך לקבלו בכלל בחינם. יש "קונה מרצון ומוכר מרצון", אבל פה זה בכפייה ולא מרצון. מי בכלל מעלה על דעתו שאפשר לבקש ממישהו להתחשב בפחת שהוא זכאי במס.  
       
       יש עוד אין-סוף פרטים ופרטי פרטים, ואני מספר רק חלק, כדי שכולם יבינו שיש פה מהלך של גזל לאור היום, מהלך דורסני, דיקטטורי מהמעלה הראשונה. על המניעים דיברתי הרבה פעמים ואני לא רוצה לחזור עליהם. כולם יודעים בדיוק את דעתי ומה הם המניעים האמיתיים לכל המהלך הזה. 
       
       יש מחקרים ויש פסיכולוגים שאומרים שכדי שהאנשים האלה לא יתאבדו, לפחות שייתנו להם להעתיק את היישובים למקום דומה, באזור אשקלון, אזור ייחוס דומה וכו'. לא, גם זה לא. יש שם חול ו"הירוקים" מתנגדים. מי אלה "הירוקים"? גנבי החול מתנגדים. 
       
       לכן, אנחנו מגיעים לסיטואציה שמכל כיוון שמסתכלים עליה - ההליך הדמוקרטי, הליך החקיקה הדורסני, קבלת ההחלטות בממשלה, קבלת ההחלטות בכנסת, שלו היתה הצבעה חשאית לא היה רוב להחלטה הזאת - כל המהלך הזה מביא למצב שבגינו גם הרמטכ"ל וגם מי שעומד בראש המשטרה ובראש השב"כ אומרים לראש הממשלה, לא בתקשורת: אדוני ראש הממשלה, תהיה בעיה גדולה לבצע את המהלך הזה. אתה חייב לשחרר לחץ. 
       
       הרי הייתי רוצה שלא תהיה תוכנית כזאת, אבל אם ראש הממשלה חושב שהיא צריכה להיות, בבקשה, אבל לך לעם ותעשה לפחות אקט דמוקרטי אחד. 
       
       אני מבקש הקמת ועדת חקירה פרלמנטרית. אני לא מאמין שיש נושא אחר, קרדינלי יותר, שצריך שמישהו יבחן אותו. אולי הטענות של צבי הנדל וחבריו יש בהן משהו, אולי המניעים לכל המהלך הזה -  ולא רוצים גם להשקיט את העם, להיפך, מעוררים אותו, מגנים, עושים העברת קרוונים לא עם משאיות, אלא שולחים חיילים עם פטישים ליצהר כדי ללבות יצרים. עושים כל מה שרק ניתן. ממלא-מקום ראש הממשלה גם מסביר: אנחנו נקצץ להם את הידיים והרגליים. יש כאלה שאין להם ידיים ורגליים. 
       
       כל המהלך הזה, אם הוא לא יחזור לעם, הוא לא יתבצע. שלא יהיו שום אי-הבנות לאף אחד. הכול מוטל על כתפי ראש הממשלה, אפילו לא על כל הממשלה. לכן אני אומר, אחת משתיים: או שראש הממשלה יקבל החלטה בעניין הזה ויוביל מהלך שחוזרים לעם; ואם לא, חייבים להקים ועדת חקירה פרלמנטרית שתבחן את המניעים. מה כל כך בוער? למה דווקא צריך לפנות, אדוני סגן השר, את שלושת היישובים בצפון החבל? אין שם ערבי אחד לרפואה. הרי אמרו שיש שם בעיה דמוגרפית. יש שם כבר גדר, זה חלק מאשקלון, למה לפנות את זה? כי שם עדיף להקים קזינו? מה המניעים?
       
       לכן, אני אומר שיש כאן כל כך הרבה שאלות, כל כך הרבה ניואנסים של המניעים והתהליך. אם יש דבר אחד במדינה הזאת שראוי שיקימו עליו ועדת חקירה פרלמנטרית - לא מכיר נושא יותר חמור מהנושא הזה. תודה. 

היו"ר משה כחלון:
       
       תודה רבה. תשובה והצבעה יינתנו במועד מאוחר יותר. 
       
       

הצעה לסדר-היום
מותו של אפרים קישון

היו"ר משה כחלון:
       
       אנחנו ממשיכים בסדר-היום. לפנינו הצעה לסדר-היום מס' 5882 בנושא: מותו של אפרים קישון – מאת חברת הכנסת גילה גמליאל. ישיב סגן שרת החינוך. 

גילה גמליאל (הליכוד):
       
       אדוני היושב-ראש, חברות וחברי הכנסת, נפלה בחלקי זכות גדולה להעלות קווים לכשרונו הגאוני של אפרים קישון, זיכרונו לברכה. כנסת ישראל, המייצגת את העם כולו, חולקת לו כבוד אחרון וכואבת את הסתלקותו הפתאומית מאתנו. כואבת מאוד. 
       
       לבו נדם, אבל הוא השאיר לנו ירושה ענקית, נפלאה ונצחית, והיא יצירותיו המופלאות והמגוונות כל כך. מאות רשימות עיתונאיות, רומנים, ספרים, מחזות וסרטים שהפכו לאבני יסוד בתרבות הישראלית. ירושה זו מלווה את המדינה מראשית ימיה ותמשיך ללוות את כל הדורות הבאים.
       
       אפרים קישון השאיר לנו אוצרות תרבותיים שכולנו נמשיך להתענג עליהם, להעלות חיוך על שפתינו ולצחוק צחוק גדול, והצחוק יגרום לנו לחשוב, איך אנחנו  נראים, ומתוך כך ללמוד על עצמנו ואולי גם לתקן ולשפר.
       
       הגעתו למדינת ישראל כעולה חדש בשנת 1949, שנה לאחר הקמת מדינת ישראל, הגעתו למעברת פרדס-חנה ונסיעתו על האופנוע שלו שקרא לו "ד"ר קורט קלטנברונר" - וכבר אז הטביע מטבע לשון, "לדקטר" - לנסוע על הדוקטור-אופנוע שלו. הגעתו מהונגריה כניצול שואה שלא ידע צורת אות בשפה העברית ועשה את הלא-ייאמן. בתוך שנתיים, שלוש שנים קלט את השפה העברית על בוריה, קלט את האווירה המיוחדת של מדינה ים-תיכונית השונה כל כך מהתרבות האירופית שעליה חונך. 
       
       הוא קלט את המנטליות של מדינה בהתהוותה, מדינה של קיבוץ גלויות, בליל תרבויות ושפות השונות כל כך האחת מרעותה, והשכיל ליצור סגנון מיוחד רק לו, סגנון קישוני מלא חידודי לשון פרי המצאתו. בסגנון ייחודי זה תיאר את המציאות היומיומית המורכבת של האדם הפשוט, האדם הפשוט שצריך למצוא את דרכו בסבך הביורוקרטיה כדי לפתור בעיות קיומיות.  
       
       אפרים קישון, אדם מבריק, בעל כשרונות רבים, אמן ויוצר רב-תחומי, הומוריסטן בחסד, מחזאי, בימאי, תסריטאי, עיתונאי, סופר וסאטיריקן, הוא אביהם ורבם של כותבי ההומור באשר הם.  
       
       רק שנתיים לאחר עלייתו ארצה כבר פרסם מפרי עטו בעברית בעיתון "אמר", עיתון מנוקד לעולים חדשים, ומאז 1952 התפרסם ב"מעריב" טורו השבועי, "חד גדיא", שבו דן קישון בצורה פליטוניסטית, סאטירית ופעמים פובליציסטית בבעיות המדינה והחברה. 
       
       עד מהרה נעשה להומוריסטן הבולט והפופולרי בארץ. סגנונו העברי המיוחד, כפי שכבר ציינתי, השפיע על השפה המדוברת, וכמה מניביו הפכו למטבעות לשון שגורים. ספריו ומחזותיו תורגמו לעשרות רבות של שפות, ויצירותיו נפוצו בעולם יותר מיצירתו של כל סופר עברי אחר וזכו להצלחה רבה. 
       
       אפרים קישון היה בין המותגים הראשונים שייצאה ישראל לארצות תבל, והודות לו העלו את ישראל על מפת הספרות ההומוריסטית העולמית. הוא זכה לתואר "יצואן מצטיין" פעמים רבות.
       
       אפרים קישון חיבר כ-50 ספרים, שתורגמו ל-38 שפות. ספריו נמכרים במיליוני עותקים ברחבי תבל, ועדיין נמכרים. באירופה הוא גיבור תרבות. אזכיר אחדים מספריו. "העולה היורד לחיינו" היה הספר הראשון שתרגם מהונגרית, ואחריו "אלף גדיא וגדיא", "עין כמונים", "לא נורא", שזכה בפרס סוקולוב, "שמיניות באוויר", "באחד האמשים", "סליחה שניצחנו" ו"ספר משפחתי", שעכשיו גם אפשר למצוא אותו בחנויות הספרים. 
       
       אני נחשפתי לראשונה ליצירותיו בספרים מנוקדים, שעל כריכתם היה כתוב: "סיפורים נורא מצחיקים של קישון בשביל ילדים שנשארו צעירים בנפשם". את הספרים מצאתי בנערותי – הכריכה הצבעונית משכה את עיני – התחלתי לקרוא ונשביתי בהומור המתוחכם והמיוחד. כל ספר כזה היה אסופת סיפורים קצרים, הלקוחים מחיי היום-יום של הסופר עצמו על מה שקורה לו, למשפחתו ולילדיו. אחד מהם זכור לי היטב, "מסטיק עם פסים". מאז נחשפתי ליצירותיו האחרות, לסרטיו ולמחזותיו, וכל פעם אני נדהמת מחדש מיכולתו המופלאה לתאר בפשטות גאונית את המתרחש. 
       
       ממחזותיו – "שמו הולך לפניו", שבו טיפל במשטר הפרוטקציה, שאקטואלי גם היום, הועלה לראשונה ב"הבימה" ב-1953, וכן "שחור על גבי לבן", "תוציא את השטקר – המים רותחים", "הו, הו, יוליה" וה"כתובה", שמוצג גם כיום כלהיט בארצות אירופה. 
       
       קישון כתב מערכונים ללהקת הנח"ל, ל"גשש החיוור", והקים את תיאטרון "בצל ירוק", והסרטים שלו הם קלסיקה במיטבה. סרטיו הבלתי-נשכחים, שהם חלק מכל אחד מאתנו, מוקרנים ללא הפסק, ולא נמאס לצפות בהם שוב ושוב. הם תמיד מדברים ללבנו, ואקטואליים היום יותר מתמיד. "סאלח שבתי", "ארבינקא", "תעלת בלאומילך" ו"השוטר אזולאי". 
       
       במה נבחנת יצירתו של כותב אם לא במבחן הזמן? יצירותיו של קישון, על כל מגוונן, עמדו ועומדות במבחן זה, מבחן הזמן. לקטנים ולגדולים, לצעירים ולוותיקים, לכולנו זאת קלסיקה אמיתית. 
       
       תקצר היריעה מלמנות את כל יצירותיו של קישון, אך כולנו מודעים היטב לאוצר הגדול שהשאיר לכולנו ומודים לו על כך. לשמחתי, אפרים קישון, זיכרונו לברכה, זכה לקבל את פרס ישראל, הפרס שכל כך הגיע לו, פרס המביע את הערכת העם כולו אליו. 
       
       ארצה לסיים בציטוט מדבריו, שנכתבו ב-1961 והם אקטואליים גם היום, לא נס ליחם: "זוהי ארץ כל כך קטנה, ששטחה על מפות העולם אינו מספיק כדי לכתוב את שמה בתוכו; זוהי ארץ בה לומדת האם את שפת האם מפי בניה; זוהי ארץ של בחירות, שאין בה כל ברירה; זוהי ארץ בה לא מצפים לנסים, אלא מתחשבים בהם; זוהי ארץ בה כל אדם חייל, ובכל זאת כל חייל אדם; זוהי הארץ היחידה בעולם שאני יכול לחיות בה, זוהי הארץ שלי". יהי זכרו ברוך. 

היו"ר משה כחלון:
       
       תודה רבה. ישיב סגן שרת החינוך, חבר הכנסת מיכאל מלכיאור. בבקשה. 
       
סגן  שרת החינוך, התרבות והספורט מיכאל מלכיאור:
       
       כבוד היושב-ראש, חברי חברי הכנסת, אני מבקש להודות לחברת הכנסת גילה גמליאל על היוזמה ועל שביקשה להעלות גם מעל במה זאת, נוסף על הדיון שהיה ביום שני, את זכרו של אפרים קישון ולהקדיש עוד זמן לכך. אכן זה ראוי בשבוע הזה לגדול הסופרים ההומוריסטנים של דורנו, אפרים קישון.
       
       יצירת חייו של אפרים קישון יונקת את תבניתה ואת קוממיותה מתבנית נוף הולדתו ומקוממיות עמו. לפני כמה שנים, כשהוא סיים את הרומן הסאטירי "שעיר לעזאזל", שבו הוא עוסק בנושא השואה, הוא כתב על הכריכה האחורית של הספר: "הם עשו משגה, הם השאירו סאטיריקן אחד בחיים". הוא אמר את זה לגבי הנאצים, כמובן.
       
       אני רוצה להעלות נושא אחד, שלדעתי בולט באישיותו של אפרים קישון, והוא מיזוג ההפכים בכל מה שהוא עשה בחייו. מצד אחד הוא היה האיש הקלאסי של הגולה, של הגלות. הוא היה אלוף עולם בהונגרית, הוא היה כולו תרבות אירופית. לא היו לו שום גינונים ארץ-ישראליים, אם אפשר להגיד את זה כך. הוא שחה כדג בכל התרבות האירופית, בכל ארצות אירופה, וגם חי חלק גדול מחייו, אפילו בשנים האחרונות, באירופה. מצד שני, ובזה המיזוג של ההפכים, הוא היה המיקרו של מדינת ישראל. מכל הארצות שידע, ערש התרבות שלו היה קודם כול ארץ-ישראל. 
       
       אפרים קישון עשה בתוך השפה העברית דברים שאף אחד לא עשה. שפה שחשבו שלא יכולה לקום לתחייה – הוא קם כעולה חדש, ושנים ספורות אחרי שהגיע לפה הוא הוכיח קבל עם ועדה את גמישותה של השפה, את חיותה, את חיוניותה של השפה היהודית. הכוח היוצר שלו גם יוצר בתוך השפה העברית ביטויים שאנחנו עדיין צוחקים עליהם, כמו: "גבר בגיל המדידה", "קבל עם ועדות המזרח", "איש הקוטב המזרחי", "כל הארץ מדן ועד אגד". אלה ועוד כל מיני צירופים מקוריים של ביטויים כובשים את הקורא העברי בישראל. הוא פרץ את גבולות השפה העברית, והספר שלו, "ספר משפחתי", הוא הספר העברי הנקרא ביותר בעולם בכל ההיסטוריה אחרי התנ"ך. 
       
       פרט לזה היו לו עוד שילובים של הפכים. נושא השואה אצלו – הרי השואה עיצבה את כל עולמו, את רגשותיו, את דעותיו, ויחד עם זה הוא היה בא לגרמניה וכותב בגרמנית ומרצה בגרמנית, בלי שום תסביכים, כאילו שום דבר. זאת אומרת, מיזוג של הדברים. 
       
       יש עוד נושא אחד, דבר מאוד מעניין. מצד אחד הוא היה המבקר הגדול ביותר של החברה הישראלית, זאת היתה הסאטירה שלו – הביקורת על החברה, הזכוכית המגדלת של החסרונות של החברה, הדברים שמצחיקים בחברה, דברים שטעונים תיקון. מצד שני, הוא היה הפטריוט הגדול ביותר של מדינת ישראל, מכל ההיבטים ובכל הכתיבה שלו. 
       
       אפרים קישון מת, אבל הותיר לנו נכס גדול ועצום: מפעלו התרבותי, הקומי, השנון, הביקורתי, המספק ויספק לדורות הבאים רגעים של צחוק, של נחת ושל הבנה ואהבה כלפי עם ישראל ומדינתו. יהא זכרו ברוך. 
       
       מאחר שאלה הרגעים האחרונים של הישיבה הזאת, אני מציע, בהסכמת המציעה ובהסכמת יושבת-ראש ועדת החינוך, שכבר קבעה ליום רביעי ישיבה מיוחדת של ועדת החינוך לזכרו, להעביר את הנושא לוועדת החינוך, לישיבה ביום רביעי הבא, וכך לקבל את הדבר בהסכמה מלאה של כולם. 
       
היו"ר משה כחלון:
       
       אנחנו נצביע על כך. חברת הכנסת גמליאל הסתפקה בתשובתך.
       
גילה גמליאל (הליכוד):
       
       - - -
       
היו"ר משה כחלון:
       
       טוב. נצביע על כך. אנחנו מצביעים כעת על ההצעה לסדר-היום של חברת הכנסת גילה גמליאל: מותו של אפרים קישון. בעד - העברה לוועדת החינוך, ונגד - זה נגד.
       
מל פולישוק-בלוך (שינוי):
       
       ביום רביעי הבא יש דיון בוועדת החינוך.
       
היו"ר משה כחלון:
       
       כן, סגן השר החליט לעשות את זה. מן הסתם הדיונים יאוחדו.
       
הצבעה מס' 6
       
בעד ההצעה להעביר את הנושא לוועדה - 4
נגד - אין
נמנעים - אין
ההצעה להעביר את הנושא לוועדת החינוך, התרבות והספורט נתקבלה.
       
היו"ר משה כחלון:
       
       בעד - 6, בתוספת קולותיהם של יושבת-ראש ועדת החינוך, מלי פולישוק-בלוך, וחבר הכנסת רשף חן. בעד - 6, ללא מתנגדים. הנושא יועבר לדיון בוועדת החינוך של הכנסת. תודה רבה.
       
       חברי הכנסת, אנחנו יוצאים להפסקה עד השעה 14:30. אז יגיע לכאן נשיא גרמניה לנאום. תודה רבה.
       
       (הישיבה נפסקה בשעה  14:12 ונתחדשה בשעה 14:30.)
     
       
ישיבה מיוחדת לכבוד נשיא הרפובליקה הפדרלית של גרמניה, 
פרופסור הורסט קוהלר - ציון ארבעים שנה 
לכינון היחסים הדיפלומטיים בין ישראל לגרמניה

מזכיר הכנסת אריה האן:
       
       בבקשה לקום. כבוד הנשיאים!
       
       (חברי הכנסת מקדמים בקימה את פני הנשיאים.)
       
מזכיר הכנסת אריה האן:
       
       בבקשה לשבת. 
       
היו"ר ראובן ריבלין:
       
       כבוד נשיא הרפובליקה של גרמניה, הפרופסור הורסט קוהלר, הגברת קוהלר וחברי הפמליה, אדוני נשיא מדינת ישראל, מר משה קצב, אדוני ראש הממשלה אריאל שרון, אדוני ראש האופוזיציה חבר הכנסת יוסף טומי לפיד, נשיא המדינה החמישי מר יצחק נבון, יושב-ראש הכנסת לשעבר דן תיכון ורעייתו, השרים ובני הזוג, חברי הכנסת וחברות הכנסת בהווה ובעבר ובני הזוג, שופטי בית-המשפט העליון, מכובדי סגל א' של המדינה, ראשי הסגל הדיפלומטי, ראשי העדות בישראל, אורחים נכבדים. 
       
       אנו מקדמים אותך בברכה, אדוני הנשיא, כמנהיג אמיץ ובעל מצפון וכידיד אמת. ועם זאת, לא קל הוא המעמד הזה. לא קל הוא לחברים רבים בכנסת, ולא קל הוא לי אישית, כיושב-ראש הבית, כחבר הפרלמנט במדינת ישראל, כיהודי.
       
       רק לפני 53 שנים, ובעיני כמו היה זה אתמול, עמדתי כילד ירושלמי בתוך קהל גדול ונסער שהתאסף מול הכנסת בירושלים, ובראש מנהיגנו, מנחם בגין, כדי לזעוק, בלב שותת דם, נגד הסכם השילומים בין ישראל למערב-גרמניה שעמד אז על הפרק. היתה זו ההפגנה הסוערת ביותר, הכאובה ביותר, בתולדותיה של המדינה הצעירה.
       
       בהפגנה הזאת, כך דימינו לעצמנו, השתתפו לצדנו, מלבד אלפי יהודים חיים, רבים מהם אודים מוצלים מלהבות המשרפות, גם מיליוני נשמות סוערות, מעונות. מיליוני נשמות שעלו מאושוויץ-בירקנאו, מפונאר ומטרבלינקה. מן האפר, מן התופת, פרחו הנשמות האומללות הללו לירושלים, לבכות לה, למדינת היהודים, על בגידתה בזכר הנרצחים.
       
       ולמרות המחאה, נחתם ההסכם בין מדינת ישראל, מצד אחד, בשם ערמות האפר שנותרו על אדמת אירופה, לבין הרפובליקה המערב-גרמנית, מצד שני, בשם התליינים. היתה זו הכרעה היסטורית שקרעה את לבנו, שהיתה, בעינינו, חילול הקודש, אך הרוב קבע את אשר קבע. 
       
       חלפו השנים, ובימים אלו אנו מציינים, בסמיכות זמנים, מלאות 60 שנה לשחרור אושוויץ על-ידי הצבא האדום ו-40 שנה לכינון היחסים הקשים, המורכבים, הבלתי-אפשריים לכאורה, ועם זאת ההדוקים, המיוחדים והחמים בינינו. 
       
       אדוני הנשיא, אחרי 40 שנה ישראל כבר איננה מדינה קטנה ושברירית, הנאלצת להתפשר עם מצפונה כדי להבטיח את קיומה. היום זו מדינה שחיים בה שישה מיליוני יהודים, ואני יודע שהמספר הסמלי הזה, שישה מיליונים, פשוט מכה בבטן. שישה מיליוני יהודים. חיים.
       
       ואילו גרמניה החדשה, המאוחדת, כבר מזמן איננה מזכירה את מערב-גרמניה ההיא, הכמהה כל כך לקבל לגיטימציה ורהביליטציה, הרוצה כל כך להתקבל מחדש, מטוהרת מכל חטאיה, למשפחת העמים, לחיקו של אותו עולם דמוקרטי שהכריע אותה ארצה. היום זו כבר גרמניה חזקה, בוטחת בעצמה, המשתחררת – יש שיאמרו מהר מדי – מן הצל של עצמה. זו גרמניה שחוזרת לעמדת הנהגה באירופה; גרמניה שבה רבים מבקשים למתוח קו על העבר. 
       
       אבל, אדוני הנשיא, 60 שנה אחרי שחרור אושוויץ, יותר מ-80 שנה אחרי ניסיון הפוטש ההוא במינכן, ו-40 שנה אחרי שדוד בן-גוריון שכנע את הכנסת ש"גרמניה של אדנאואר איננה גרמניה של היטלר", פעמוני האזעקה שוב מצלצלים. מכל רחבי אירופה שוב עולים באוזנינו צלילים צורמים, מוכרים, שכמותם לא שמענו שנים ארוכות. שוב נשמעות הססמאות. שוב מתנכלים, מתנפלים, שורפים, ושוב שותק הרוב הדומם ומפנה את גבו לקורבנות.
       
       וגם מגרמניה, אדוני הנשיא, מגיעים הקולות, ולא מאיזה אספסוף בבית-המרזח, אלא מלב הזירה הפרלמנטרית. שוב נשמעים קולות נאצה, ססמאות של שנאה, ותיאוריות קונספירציה על "גרמניה כקורבן" מחד גיסא, וקולה הרפה, הנבוך, של דמוקרטיה גרמנית, המתקשה להכיר במציאות המסוכנת, מאידך גיסא.
        
       ולנו, היהודים, אדוני הנשיא, כל זה נשמע מוכר מאוד. מוכר מדי. נכון, הפעם זה שונה לגמרי. הפעם, אנו מביטים במתרחש מכאן, מן המדינה שלנו, שקמה מתוך האפר, ואשר הושתתה על השבועה "לעולם לא עוד". ונכון, היום, כמו שהטיחה לפני ימים אחדים באושוויץ מרים יהב, אסירה מספר 15755A, בפניו של העולם כולו: יש לנו מדינה, יש לנו צבא. וכל יהודי בעולם יודע כי שוב לא יופקר לגורלו.
       
       ובאמת, למרות דאגתנו הרבה מהתעוררות האנטישמיות באירופה, אנו מביטים על העניין מעמדה אחרת לגמרי. הרבה מאוד השתנה מאז שנות ה-30. ועם זאת, אנו מביטים בהשתאות, כיצד שוב יש מי שמצליח לשטות בדמוקרטיה הגרמנית, הסובלנית והליברלית, המתלבטת שוב כיצד לנהוג בבן הסורר: האם להוקיעו ולהוציאו אל מחוץ לחוק, או שמא לנסות ולחנכו, מתוך תקווה נאיבית שניתן יהיה "לביית" אותו.
       
       אנו מביטים במראות, שומעים את הקולות, וזוכרים היטב את הלקח שאנו, כמו העולם הדמוקרטי כולו, למדנו על חובתה של דמוקרטיה להתגונן בתקיפות, בנחישות, מפני מהרסיה מבית. הלקח הזה, כזכור, נכתב קודם כול בגרמנית. והלקח הזה, אדוני הנשיא, איננו רק בגדר תיאוריה אקדמית, אפילו כאן, במדינת ישראל, מדינתם של הקורבנות.
       
       לעתים על דמוקרטיה לאחוז גם אמצעים נוקשים, שנראים כאילו הם עצמם פוגעים בדמוקרטיה, כדי להתגונן מפני המבקשים לחתור תחת יסודותיה. לעתים, על הדמוקרטיה להקיא מתוכה את הכוחות הפוליטיים המסוכנים לקיומה, גם במחיר הוצאתה של מפלגה פוליטית אל מחוץ לחוק.
       
       אדוני הנשיא, מתוך הערכה רבה לעמדותיך בעניין, ומתוך כבוד – אך גם דאגה – לדמוקרטיה הגרמנית, אני מבקש לומר לך כאן מפורשות: אין למפלגות של מכחישי שואה ניאו-נאצים מקום במשחק הדמוקרטי הגרמני. הוציאו אותן אל מחוץ לחוק.
       
       אדוני הנשיא, גם בשנת 2005, גם 72 שנה אחרי שהיטלר עלה לשלטון באופן דמוקרטי לחלוטין, חייבת הדמוקרטיה הגרמנית - לא רק לעולם כולו, אלא בראש ובראשונה לעצמה - את האומץ והנחישות הנחוצים, כדי להגן על ערכיה וכדי להבטיח, קודם כול לעצמה, שמה שהיה אז לעולם לא יהיה עוד. 
       
       ובהקשר זה, אדוני הנשיא, מחובתי לשוב ולהביע את הערכתי העמוקה ביותר כלפי המנהיגות שאתה מגלה, ועל הקול הרם והברור שאתה משמיע בעניין. 
       
       אדוני הנשיא, 60 שנים לאחר פתיחת שערי אושוויץ הגעת לכאן, לכנסת ישראל, והגעתך לכאן, יש בה גם משום ניצחון קטן לנספים.
       
       אכן, יש רבים בינינו שאינם יכולים לשאת נאום של נשיא גרמני פה במשכן, ובוודאי לא בגרמנית. ואני, אישית, מבין את הקושי, וגם מכבד אותו. אך אני מאמין כי דווקא מפי נשיא גרמניה המאוחדת, הפונה אל הישראלי מעל בימת הכנסת, ודווקא בשפה הגרמנית, נשמעים הגינוי המוחלט של האנטישמיות והשבועה להילחם בו ובניאו-נאציזם ברורים יותר, חדים יותר, משכנעים יותר.

       אדוני נשיא מדינת ישראל, אורחנו נשיא גרמניה, אני מתכבד להזמין לבמה את כבוד ראש ממשלת ישראל. אדוני ראש הממשלה, בבקשה. 
       
ראש הממשלה אריאל שרון:
       
       אדוני נשיא גרמניה והגברת קוהלר, מכובדי הנשיא קצב, אדוני היושב-ראש והגברת ריבלין, חברי הכנסת, מכובדי כולם, אני שמח לעמוד כאן על בימת הכנסת ולקדם בברכה את אורחנו, נשיא גרמניה, פרופסור הורסט קוהלר. 
       
       ביקור זה של נשיא גרמניה בישראל, כאורחו של נשיא המדינה, הוא הראשון בשורה של אירועים הבאים לציין מלאות 40 שנה לכינון היחסים הדיפלומטיים בין ישראל לגרמניה. אבל הוא נערך גם בצלו של אירוע אחר שציינו בשבוע שעבר, מלאות 60 שנה לשחרור מחנה ההשמדה אושוויץ. 
       
       יחסי שתי המדינות, ישראל וגרמניה, עומדים ויעמדו לנצח בסימן שני התאריכים הסמליים האלה. האחד מציין את עומק תהום הדמים שנפערה בין שני העמים בתקופת מלחמת העולם השנייה, תהום שתישאר פעורה לרגלינו לנצח. השני מנסה לגשר מעליה במערכת קשרים שהלכה והתרחבה עם השנים, והיום הם יחסי ידידות ושיתוף פעולה מלא ופורה. 
       
       60 שנה אחרי השואה לא קהה הכאב על האובדן הנורא של מיליוני יהודים חפים מפשע, שנטבחו רק בשל היותם יהודים. העם היהודי לא יצליח להתאושש מאובדן בניו בידי הנאצים ועוזריהם. אין ולא יכולה להיות מחילה וכפרה על מה שעוללו בני גרמניה לבני העם היהודי. אין ולא יכולה להיות מחילה על חורבנה של יהדות אירופה. 
       
       עולם שלם של דעת ועשייה, כשרונות בלתי רגילים שיכולים היו לתרום תרומה גדולה לאנושות כולה, כל זה הוחרב ואבד במעשה הרצח הגדול והנורא ביותר בהיסטוריה. 
       
       אדוני הנשיא, לקיחת אחריות מוסרית על חטאי העבר איננה משחררת את מנהיגות אירופה היום מאחריות למניעת הישנות פשעים כנגד העם היהודי. למען העתיד, חשוב להתמיד במלאכת חינוך הדור הצעיר ולהילחם מלחמת חורמה בלתי פוסקת בכל גילויי האנטישמיות והגזענות, שהלכו והתרבו בשנים האחרונות. 
       
       נוכח גילויים אלו של האנטישמיות החדשה, זו גם חובתה של ישראל להרחיב את מאמציה בהסברת מצבה המיוחד ועמדותיה בקרב הדור הצעיר בעולם. 
       
       אם בעבר התנגדו האנטישמים לקיומם של היהודים כחברים שווים בחברה, הרי שהאנטישמים החדשים שוללים את זכותו של העם היהודי להגן על עצמו במסגרת מדינה חברה שווה בחבר העמים. האנטישמים החדשים שואבים את השראתם משורה של מנהיגים שפיהם ולבם אינם שווים. הם מתנגדים לשנאת היהודים, מגנים את השואה, תובעים לזכור ולא לשכוח. אך באותו זמן יש ביניהם החותרים תחת הלגיטימיות של מדינת ישראל, מתנגדים לזכותו של העם היהודי להגנה עצמית, שוללים את המלחמה בטרור ואת מאבקה של ישראל במדינות ובארגונים כגון אירן, סוריה וה"חיזבאללה", ששמו להם למטרה להשמיד אותה.

	הדרך היחידה להבטיח את קיומו של העם היהודי היא קיומה של מדינה יהודית המסוגלת להגן על עצמה בכוחות עצמה.  מי שמתנגד לכך מכשיר למעשה את שנאת ישראל.

	אדוני הנשיא, התחנות השונות בביקורך בארץ – הר-הרצל והר-ציון, בית-החולים תל-השומר ומוזיאון התפוצות, העיר שדרות, מכון ויצמן, האוניברסיטה העברית ו"יד ושם", יציגו לפניך בתמצית את סיפורה של הארץ הזאת. 

	60 שנה אחרי השואה, ההישגים האדירים של ישראל בכל התחומים רק מעידים למה עוד יכולנו להגיע בעזרת הכשרונות שחוסלו. למרות היותה ארץ מעוטת משקעים, החקלאות כאן היא מהמתקדמות בעולם. למרות גודלה של ישראל, היא מהמובילות בתחום ההיי-טק וחברה במועדון המצומצם מאוד של מדינות ששיגרו לוויינים לחלל. זו מדינה שרמת המדע, הרפואה והתרבות שבה מעוררת קנאה. זו מדינה הנחשבת לאחת העשירות בעולם בתחום ההון האינטלקטואלי. זו מדינה שמהנדסיה מוערכים כטובים בעולם. זו מדינה ש-5 מיליוני תושבים קלטו בתוך עשור אחד מיליון אזרחים נוספים, מבצע מרשים וכמעט חסר תקדים בכל קנה-מידה בין-לאומי. 

	הסיוע שהעניקה לנו ממשלת גרמניה בתחומים רבים ושונים הוא אחד מהגורמים שאפשרו לנו להגיע להישגים אלה, ואנחנו יודעים להוקיר זאת. 

	ב-40 השנים שחלפו מאז כינון היחסים בין שתי המדינות, הם הלכו והתרחבו בהיקף מרשים. שוב ושוב הביעה גרמניה את מחויבותה לביטחונה של ישראל ולשלומה, ואף ביטאה את מחויבותה זאת במעשים בשעת מבחן. 

       גרמניה נחלצה לעזרתה של ישראל בניסיון לפתור את הבעיה ההומנית הכאובה של השבויים והנעדרים. אני רוצה להודות לכל מי שלוקח חלק בכך על המאמצים וההצלחות עד כה, ולקוות כי מאמצינו המשותפים יובילו, בהקדם, לשובם הביתה של שאר שבויינו ונעדרינו. משפחותיהם המייחלות ועם ישראל כולו חבים חוב של תודה על כך.

	אדוני נשיא גרמניה, אני מאחל לך ביקור מהנה ופורה בארצנו, ולשתי המדינות - המשך התקדמות בדרך שבה אנחנו הולכים יחד כבר 40 שנה. תודה רבה. 

היו"ר ראובן ריבלין:
       
       תודה לראש ממשלת ישראל אריאל שרון.  יעלה ויבוא יושב-ראש האופוזיציה, יוסף טומי לפיד, ויישא את דבריו, ואחריו נשמע את דברו של נשיא גרמניה, אורחנו. 

יוסף לפיד (שינוי):
       
	אדוני נשיא גרמניה, אדוני נשיא ישראל, אדוני יושב-ראש הכנסת, אדוני ראש הממשלה, נכבדי, אני ניצב כאן לא רק בהיותי יושב-ראש האופוזיציה, אלא גם בהיותי אחרון ניצולי השואה היושב בכנסת.

       בשבוע שעבר נערך באושוויץ טקס במלאות 60 שנה לשחרור המחנה. אתמול ציינו בכנסת 60 שנה להיעלמו של ראול ולנברג, הדיפלומט השבדי שהציל בבודפשט רבבות יהודים מידי הנאצים. בין ניצוליו היתה אמי. עכשיו אני מברך את נשיא גרמניה על ביקורו בישראל. אלה הם מעגלים-מעגלים שלעולם לא נסגרים. היטלר חלם על רייך של אלף שנה. החלום שלו נגוז מהר, אך לא לפני שהספיק להשמיד שישה מיליוני יהודים. העם היהודי יזכור גם בעוד אלף שנה את מה שגרמניה הנאצית עוללה לו. 

       ביקורו של נשיא גרמניה בירושלים, בירת הנצח של העם היהודי, מעורר סערת רגשות. אתה מודע, אדוני הנשיא, שהתקיים כאן ויכוח בשאלה אם רצוי שאתה תפנה אלינו בגרמנית. יש בארצנו ניצולי שואה, שהצליל של השפה הגרמנית מעורר בזיכרונם הדים מפלצתיים. אני זוכר את החלחלה שאחזה בי בביקורי הראשון בגרמניה כאשר שמעתי בתחנת הרכבת של מינכן את הרמקול קורא "אכטונג! אכטונג!" אבל כאשר אני מאזין לסימפוניה התשיעית של בטהובן והמקהלה שרה את שיר ההלל של שילר, השפה הגרמנית מצלצלת אחרת. 

       גרמנית היא שפתם של היטלר, של גבלס ושל אייכמן. אבל גרמנית היא גם שפתם של גתה, של שילר ושל היינה. אדולף היטלר כתב את "מיין קאמפף" בגרמנית. אבל, להבדיל, גם אבי הציונות המודרנית, בנימין זאב הרצל, המביט עלינו מן הקיר הזה, כתב את הספר המכונן של הציונות, את "מדינת היהודים", בגרמנית. לכן, אדוני הנשיא, כאשר אנחנו מזמינים אותך לשאת נאום בפני הכנסת, אין אנחנו יכולים לשלול ממך את הזכות לנאום בגרמנית. שפה אינה אשמה. בני-אדם שמשתמשים בה לרעה אשמים.

       אני חושב כי הגיע הזמן, 60 שנה אחרי השואה ו-40 שנה אחרי כינון היחסים הדיפלומטיים בין ישראל לגרמניה, שאנחנו, כיהודים וכישראלים, נעשה חשבון נפש ביחסנו לגרמניה ולכל מה שהוא גרמני.

       לעולם לא נשכח, אדוני הנשיא, ולעולם לא נסלח על מה שגרמניה הנאצית עוללה לנו. כללי השכחה והכפרה אינם חלים על השמדת שליש העם היהודי, הפשע החמור ביותר בתולדות האנושות. אבי, שנרצח במחנה המוות מאוטהאוזן, וסבתי, שעלתה בעשן הקרמטוריום באושוויץ, לעולם לא היו סולחים לי אילו סלחתי. אבל נעשה עוול, לא רק לכם, אדוני הנשיא, אלא גם לחוש הצדק שלנו, אם לא נכיר בכך, שגרמניה של היום היא גרמניה אחרת, גרמניה דמוקרטית, ליברלית וחופשית. 

       התופעה של האנטישמיות החדשה, שלא פסחה על גרמניה, מעוררת בנו דאגה עמוקה. הרפובליקה הוויימארית לא הבינה שדמוקרטיה לא רק רשאית אלא גם חייבת לגונן על עצמה מפני אלה המנצלים אותה כדי להורסה. זה לקח שאסור לשכוח. החוקה שלכם, אדוני הנשיא, מאפשרת לאסור את פעולתם של ארגונים ניאו-נאציים, ואנו מצפים מכם שתפעלו בהתאם. 
       
       עם זאת, אנו ערים לכך שגרמניה של היום זוכרת את העבר. עדים לכך המוזיאון היהודי החדש ואנדרטת השואה המרשימה בברלין, בתי-הכנסת שהוקמו מחדש ברחבי גרמניה, השידורים הדוקומנטריים על השואה המשודרים בטלוויזיה, הספרות והתיאטרון העוסקים באופן אינטנסיבי בלקחי התקופה הנאצית. הדור הצעיר לומד על פשעיו של היטלר, אף כי אולי לא מספיק. מכל מקום, ניתן לקבוע כי גרמניה היטיבה להפיק את לקחי עברה יותר מעמים אחרים באירופה שנטלו חלק פעיל בהשמדת הקהילות היהודיות שלהם, ועד היום אינם מוכנים לקחת אחריות לכך.
       
       בדור האחרון נוצר בסיס רחב ליצירת יחסים תקינים ואף ידידותיים בין גרמניה וישראל. עובדה זו מוצאת את ביטויה ביחסים המדיניים, בקשרי מסחר, בקשרי תרבות, בקשרי מדע, בחילופי נוער, בספורט, בתיירות, ברבבות מגעים אישיים שנוצרו בין ישראלים וגרמנים. הקהילה היהודית בגרמניה זוכה ביחס הוגן ואוהד מצד השלטונות. כל זה מבשר טובות גם לעתיד.
       
       אדוני הנשיא, בשבוע הבא ימלאו 60 שנה לשחרורי מהגטו בבודפשט בידי הצבא האדום. זה קרה שבועיים אחרי שהיה לי בר-מצווה במרתף דחוס, מסריח ומלוכלך באחד מבתי הגטו. הייתי קפוא מקור ומפוחד וביקשתי מחייל רוסי פרוסת לחם. אילו אמר לי אז מישהו, שכעבור 60 שנה אני אעמוד בפרלמנט של מדינת היהודים בירושלים, כדי לברך על ביקורו של נשיא גרמניה, לא הייתי מאמין. תודה רבה.
       
היו"ר ראובן ריבלין:
       
       תודה רבה ליושב-ראש האופוזיציה, יוסף טומי לפיד. גבירותי ורבותי, אני מתכבד להזמין את נשיא גרמניה לשאת את דברו בכנסת ישראל. 

נשיא הרפובליקה הפדרלית של גרמניה, פרופסור הורסט קוהלר:
       
       כבוד הנשיא, כבוד יושב-ראש הכנסת, כבוד ראש הממשלה, מר לפיד, גבירותי ורבותי, הזמנת אותי לכאן כדי לשאת את נאומי בפני הכנסת בירושלים. אני מודה לך על כך. הנסיעה הזאת, היום הזה והשעה הזאת מרגשים אותי מאוד.
       
       (נושא דברים בשפה הגרמנית; להלן תרגומם לעברית)
       
       אדוני הנשיא, גבירותי ורבותי, ארצותינו עברו מרחק רב מאז נפגשו דוד בן-גוריון וקונראד אדנאואר לראשונה ב-1960. אני חושב על המפגשים בניו-יורק ולאחר מכן בנגב; אני גם נזכר איך נבנה האמון בין ישראל לגרמניה בהדרגה; אני חושב על הביקורים הממלכתיים הראשונים של הנשיא חיים הרצוג ושל ריכארד פון-וייצקר, ואני נזכר ביוהאנס ראו, שדיבר בכנסת, ובנשיא ויצמן, שדיבר בבונדסטאג הגרמני.
       
       לא היתה זו דרך קלה, אנחנו צעדנו בה יחדיו מתוך מודעות. בנינו יסודות שעליהם ניתן היה לבנות, ואני מבקש שישראל וגרמניה ילכו גם בעתיד יחדיו בדרך הזאת. 
       
       גבירותי ורבותי, היום אני ניצב בפניכם כנשיא שנבחר זה לא כבר בגרמניה, ואני מבקש להדגיש שהאחריות לשואה היא חלק מן הזהות הגרמנית. 
       
       ישראל צריכה לחיות בגבולות בין-לאומיים מוכרים, בלי פחד וטרור - זוהי אבן יסוד בפוליטיקה הגרמנית. מדינתי הוכיחה זאת במעשים שוב ושוב. גרמניה עומדת איתן לצד ישראל ותושביה. 
       
       בששת הימים האחרונים ערכתי מסע ארוך שהוביל אותי מאושוויץ דרך ברלין לירושלים. אני מבקש לספר לכם על המסע הזה, כי היה זה גם מסע בהיסטוריה המשותפת שלנו. 
       
       הניצולים ליוו אותי במהלך ביקורי באושוויץ ב-27 בינואר. עברתי דרך השער, ראיתי את הצריפים, את פסי הרכבת, את הרמפות. עברתי מתאי הגזים למשרפות. הניצולים עמדו לצדי. הם עזרו לי, לגרמני, במקום הזה. זה ריגש אותי מאוד, ואני אסיר תודה על כך.
       
       מה שתיארו הניצולים החיה והמחיש לי את חוסר האנושיות, אבל מה יהיה אם אלה לא יהיו אתנו עוד? הם צריכים להישאר חלק מהווייתנו, אסור לנו לאבד את הדיווחים שלהם. הפנים של הקורבנות, אסור שיעזבו אותנו. עלינו להבטיח שהלקח יילמד מדור לדור. ועלינו, על כולנו, להבין שקורבנות השואה מטילים עלינו משימה לא להתיר עוד לעולם רצח עם. האם נעמוד במשימה?
       
       אתמול ביקרתי ב"יד ושם", במקום שבו משמרים את הזיכרון ונותנים שם לנרצחים. שמעתי את הקול שקורא את שמות הילדים שנרצחו. הקול מחזיר למתים את כבודם ואת ייחודם האינדיבידואלי שהנציונל-סוציאליסטים רצו ליטול מהם. "יד ושם" הופך מספר אנונימי לאדם בעל ייחוד. "יד ושם" הוא מקום של אבלות ושל זיכרון, אבל "יד ושם" הוא גם מקום של אנושיות ושל תקווה, כך חשבתי.
       
       אני מרכין את ראשי בכלימה ובושה בפני הקורבנות, ובפני אלה אשר במחיר חייהם סייעו להם. אחד מהם היה ראול ולנברג; אתמול הזכרתם אותו.
       
       מאושוויץ חזרתי לברלין, לעיר שבה רצח העם גם תוכנן וגם בוצע, לעיר שהיום היא שוב הבירה של גרמניה המאוחדת. גרמניה ניצבה נוכח פשעי העבר, בעיקר ביומנים של אנה פרנק ומשפט אייכמן בירושלים ומשפטי אושוויץ בפרנקפורט – כל אלה גרמו לנו להתמודד עם השלטון הנאצי. 
       
       גם הדורות שנולדו אחרי המלחמה יודעים ששנות השלטון הנאצי יהיו לעד חלק בלתי נפרד מההיסטוריה של גרמניה. הם עצמם לא מרגישים אשמים, אבל הם יודעים שמוטלת עליהם האחריות לשימור הזיכרון וגם לכינון העתיד.

	לאחר 1945 היתה לגרמנים במערב ההזדמנות לבנות חברה פתוחה. מאז הפילו אנשי גרמניה המזרחית את חומת ברלין ב-1989 בדרכי שלום, הערך שאנו מייחסים לחופש ולדמוקרטיה גדל עוד יותר. 

       אין פוגעים בכבוד האדם – זה הלקח שלמדו מהפשעים של הנציונל-סוציאליסטים אבות החוקה וחוקקו בסעיף הראשון של החוקה שלנו - להגן על כבוד האדם, לכבד את האדם. זה תפקידם של כל הגרמנים; לכך קשורה, בכל עת ובכל זמן, גם הפעולה למען זכויות האדם, ובכך תימדד ותיבדק הפוליטיקה הגרמנית.
       
       כל חברה פתוחה יש לה גם אויבים. שנאת זרים ואנטישמיות לא נמחקו כליל בגרמניה. השוואות המגמדות את השואה הן שערורייה, ועלינו לפעול נגדן. עלינו להתמודד עם הימין הקיצוני, עם האנטישמיות; אנחנו צריכים לנהל מתקפה נגדם ואנו נעשה כן. 
       
       עם זאת, אנו צריכים לשאול את עצמנו אם אנחנו מגיעים אל הצעירים, אם ההורים והמורים והעיתונאים מסבירים בצורה משכנעת את הטעויות של הנציונל-סוציאליזם. המאבק נגד האנטישמיות הוא מאבק שעלינו לנהל תמיד, הוא נוגע לכולנו. 
       
       אני יכול לדווח לכם שדווקא התלמידים בגרמניה הם פעילים, הם מראיינים עדים אחרונים לאותה תקופה והם בודקים את תולדות שכונותיהם כדי ללכת בעקבות השואה. בברלין-קרויצברג הראתה קבוצת תלמידים לחבריהם ולאחרים בתים שבהם גרו יהודים בעבר, יהודים שרצחו הנאצים, ובמקום אחר מוצגת תערוכה שמתוארים בה הרשמים של הצעירים וגם רגשותיהם לאחר ביקור באושוויץ. מאז נפתח המוזיאון היהודי בברלין ב-1999, ביקרו בו 2.5 מיליוני אנשים; רק בשנה שעברה באו כ-7,000 קבוצות של צעירים, והבקשות לביקורים השנה הן כבר רבות יותר. 
       
       היחס הביקורתי שלנו והמאבק הנחוש באנטישמיות הם הבסיס לאמונתנו בכוחה של הדמוקרטיה בגרמניה. 
       
       באותה גרמניה יש שוב קהילות יהודיות. בדצמבר 2002 חגגת, הנשיא קצב, יחד עם יוהאנס ראו והתושבים של ויפרטל, את חנוכת בית-הכנסת. הקהילות היהודיות בגרמניה הן בשבילנו אות לאמון ואנחנו שמחים עליו. כיפת הזהב של בית-הכנסת ברחוב אורניינבורג שייכת לנוף העירוני של ברלין ממש כמו הכיפה על בניין הרייכסטאג, שהוא מקום מושבו של הבונדסטאג הגרמני. כיפת הרייכסטאג מבטאת את השקיפות של הדמוקרטיה החיה בגרמניה. מי שמשקיף מאותה כיפה על ברלין רואה את שער ברנדנבורג, הסמל לאיחוד גרמניה, וגם רואה במרכז הבירה הגרמנית את יד הזיכרון ליהודי אירופה שנרצחו. 
       
       היום אני אורח אצלכם בירושלים; אני מבקר בארץ שהפכה לביתו של העם היהודי. ביקורי נערך במלאות 40 שנה לכינון היחסים הדיפלומטיים בין ישראל לגרמניה. בין גרמניה לישראל לא יכולים להיות מה שנקרא יחסים נורמליים, אבל מי היה חושב לפני 40 שנה עד כמה היחסים יהיו טובים, אפילו ידידותיים? היום לא רק ממשלותינו מיטיבות לשתף פעולה, אלא נקשרים גם יחסי ידידות בין אנשים רבים בארצכם ובארצי. כוונתי לחילופי הנוער, ל-100 ערים תאומות, לעבודת המתנדבים של Aktion Sϋhnezeichen ו-Pax Christi, לעבודה עם איגודים מקצועיים, ארגונים פוליטיים, חברי הפרלמנטים - כל אלה מבטאים את היחסים האמיצים בין גרמניה לישראל. 
       
       אבל אני גם רואה בדאגה שיש צמצום של ביקורי הגומלין בינינו, בעיקר בגלל מצב הביטחון במזרח התיכון. ובכל זאת, חוץ מאשר עם אירופה ועם אמריקה, אין לגרמניה יחסים כה קרובים כמו היחסים עם ישראל. 
       
       יש אפוא בסיס איתן לשמוח על 40 שנות היחסים שחלפו, וזאת נעשה במאי, כשאתה, כבוד הנשיא קצב, תבקר אצלנו בגרמניה. אנחנו מבקשים לערוך חגיגה גדולה בגן הארמון בשרלוטנבורג עם כל מי שפועל למען היחסים בין גרמניה לישראל, ואני מאוד שמח שכבר היום אישרו את בואם 600 צעירים, גרמנים וישראלים. 
       
       גם במשלחת שלי נמצאים כמה מן התלמידים אשר אירחו צעירים ישראלים. אני יודע שמקשרים שכאלה אומנם פרחו ידידויות אמיתיות. חילופי הנוער הם השקעה בעתיד, כי הצעירים בארצותינו צריכים להכיר זה את זה טוב יותר, כדי שיוכלו לדבר על העבר וגם על העתיד של עולמנו. אני מסכים עם הנשיא קצב שהממשלות חייבות להקדיש יותר תשומת-לב לחילופי הנוער, כי אין ספק שהצעירים דהיום הם שיקבעו מה תהיה הדרך ליחסים בין גרמניה לישראל בעתיד, איך ייראה העתיד המשותף.
       
       הרפובליקה הפדרלית של גרמניה בנתה דמוקרטיה איתנה וכלכלת שוק חברתית מצליחה ואנחנו גאים על כך בגרמניה. אבל אין מקום לשביעות רצון, כי ארצנו צריכה לעמוד בדרישות המאה ה-21. גרמניה התחילה ברפורמות חשובות, והתהליך הזה צריך להימשך. אני בטוח שחידושים נוספים וצמיחה כלכלית ייצרו גם מקומות עבודה חדשים, דבר אשר יחזק את המרקם החברתי וגם יפחית את אי-שביעות הרצון של אלה שמרגישים מקופחים. גרמניה דינמית היא גם שותף אטרקטיבי יותר לישראל. 
       
       ישראל, בתנאים מאוד קשים, הקימה חברה דמוקרטית ופתוחה שאנו חשים קרבה אליה. ישראל הפריחה את השממה ואנשיה הפכו אותה מארץ מתפתחת למקום של טכנולוגיה מתקדמת. הרצון להשיג חידושים יכול להוות דוגמה לארצות אחרות, אפילו לגרמניה. הרבה מפעלים, גם בגרמניה ובמקומות אחרים, כבר הכירו בישראל כמקור לחידושי טכנולוגיה. מפעל התוכנה הידוע NetWeaver פותח על-ידי מהנדסי תוכנה ישראלים וגרמנים. במכון ויצמן ברחובות, באוניברסיטה העברית, באוניברסיטת תל-אביב, בטכניון בחיפה, עובדים מדענים ישראלים וגרמנים יחדיו. אני שמח על הביקור במכוני המחקר האלה מחר ומחרתיים.
       
       גבירותי ורבותי, גרמניה היא השותף העסקי הגדול ביותר של ישראל באירופה, אבל הפוטנציאל הכלכלי עדיין לא מוצה, ואת זה צריך לשנות. אני משוכנע שישראל מציעה למשק הגרמני אפשרויות לשותפות וחידושים וגם חיזוק למפעלים קטנים ובינוניים. אנחנו מחפשים יזמים אמיצים אשר רואים גם מה צופן העתיד, וזאת מעבר לדברים המיידיים. אני מקווה שביקורי יתרום  לכך. 
       
       אני גם שמח שהרבה אמנים ואינטלקטואלים ישראלים מעוניינים בחיי התרבות והאמנות התוססים באירופה, ושמחים לבוא לברלין, כי גרמניה עשויה להפיק תועלת מהיצירתיות שלהם. הלוואי שהיו בינינו חילופי תרבות יותר מכפי שיש עד עכשיו. אני מאמין שהעניין שמגלים הגרמנים בישראל, בתרבותה ובהיסטוריה שלה, ברבגוניותה, במגוון האנשים, בנופיה – אני חושב שזה רק יגבר. אני רואה בישראל פרטנר; יש לנו ערכים ואינטרסים משותפים, לעבודתנו המשותפת יש גם פוטנציאל וגם עתיד. אני משוכנע שישראל וגרמניה יכולות להשיג רבות יחדיו. העבודה המשותפת תועיל לשני הצדדים. 
       
       ברור לנו שהשותפות לעתיד בין גרמניה לישראל תוכל לפרוח ולהתממש רק בסביבה של שלום. בארבע השנים האחרונות דחקו הטרור והאלימות לקרן זווית את התקווה של בני-אדם לשלום. הרבה ישראלים שואלים את עצמם אם יוכלו אי-פעם לחיות בביטחון, וזה מפחיד. העובדה שיש ביניהם גם ניצולי שואה - זאת מחשבה שאיני יכול לשאת. אני לא חושב שאנו בגרמניה מבינים ממש מה זה אומר לחשוש תמיד פן אלה שאנו אוהבים ייפלו קורבן להתקפה כל רגע; מה משמעות הדבר לעלות לאוטובוס כל יום בדרך לעבודה, מתוך ידיעה שהוא עלול להתפוצץ; מה משמעות הדבר להיכנס למסעדה ואף פעם לא להרגיש ביטחון. עם כל מוות שבא מאלימות נפגעים חיי אדם יחיד ומיוחד, כל קורבן מותיר אחריו חלל ריק במשפחות. יש לשים קץ לטרור. מחבלים מתאבדים הם פושעים, אין להם צידוק, אין להם סליחה. 
       
       אדוני הנשיא, גבירותי ורבותי, אני בא אליכם משדרות. שדרות היא סמל לאימת טרור, ואני עצמי ראיתי מה משמעות הדבר כאשר רקטת "קסאם" פוגעת במרחק עשרה מטרים מגן-ילדים. היום שדרות אולי תוכל להיות לסמל של תקווה לשני הצדדים. יש כל מיני התפתחויות שנותנות תקווה – בשני הצדדים יש רצון לשלום; רוב העם הפלסטיני יודע שהאינתיפאדה השנייה פגעה גם בו והסבה לו סבל רב; מחמוד עבאס דיבר נגד האלימות, בעזה הוא הוסיף למלים מעשים. 
       
       לשלום יש סיכוי, והנוגעים בדבר חייבים לעשות עכשיו הכול כדי לתמוך בתהליך. לעשות שלום יכולים רק הישראלים והפלסטינים בעצמם, והם יוכלו לעשות את זה רק יחדיו. העולם כולו מצפה יחד אתכם שהשיחות הצפויות יביאו להתקדמות. כולנו יודעים שבשני הצדדים מדובר בשאלות בעלות משמעות קיומית, ואני רואה את קשיי המאבק סביב הפתרון, את הכעס והייאוש בשני הצדדים, ואני יודע – פתרון לסכסוך הטרגי הזה ידרוש מאמץ מאלה שיש להם האומץ לכרות את השלום. ארצות-הברית ואירופה ומדינות ערב חייבות לתמוך באמיצים ההולכים בדרך זו, וגרמניה תתרום את חלקה. 
       
       לאחר כניסתה של קפריסין לאיחוד האירופי, האיחוד האירופי רחוק רק 20 דקות טיסה מישראל. אנחנו שכנים, הקרובים גם מבחינה תרבותית וגם מבחינה פוליטית. באיחוד האירופי גרמניה עומדת לצדה של ישראל. ב-1994, בתקופתו של הלמוט קוהל, העניקה מועצת אירופה לישראל מעמד מועדף. לאחרונה גם פעלה ארצי בצורה אינטנסיבית למען האינטרסים של ישראל. לישראל תהיה עכשיו נגישות טובה יותר לשוק הפנים-אירופי וגם לכל מיני תוכניות קידום של האיחוד האירופי. גרמניה תמשיך לתמוך בישראל ותתמוך בהעמקת היחסים בין האיחוד האירופי לבין ישראל.
       
       גבירותי ורבותי, ביטחון אירופה ורווחתה כרוכים היום גם בהתפתחויות באזור שלכם. לכן, השלום באזור שלכם נוגע לנו מאוד. אני מאמין במזרח תיכון שבו ישראל ומדינה פלסטינית יחיו בשלום יחדיו, אזור שבו איש לא יטיל בספק בקיומה של מדינת ישראל. במקום כזה צריך שיהיו גבולות בטוחים, גבולות שייפתחו בזכות הפיוס. ומדוע במזרח התיכון לא תצליחו במה שהצליחו באירופה? ידידות בין האויבים הנצחיים – גרמניה וצרפת, נפילת החומה, ההתגברות על חלוקת אירופה. 
       
       מייחסים לבן-גוריון את המשפט: מי שלא מאמין בנסים, איננו ריאליסט. דווקא היום אנחנו צריכים אנשים מציאותיים כאלה, ריאליסטיים כאלה, בקרב הישראלים ובקרב הפלסטינים, בקרב הערבים, הגרמנים, האירופים והאמריקנים. כך יוגשם מה שעדיין נחשב לאוטופיה – השלום במזרח התיכון. תודה לכם. תודה על שאפשרתם לי לדבר. 
       
       (מחיאות כפיים)
       
מזכיר הכנסת אריה האן:
       
       בבקשה לקום. כבוד הנשיאים!
       
       (תרועת חצוצרות)
       
       (חברי הכנסת מכבדים בקימה את צאת הנשיאים מאולם המליאה.)

היו"ר ראובן ריבלין:
       
       תם סדר-היום. ישיבת הכנסת הבאה ביום שני, כ"ח בשבט התשס"ה, בשעה 16:00.
       
הישיבה ננעלה בשעה 15:31.

     
עמוד 103 מתוך 103

