    תוכן העניינים
מסמכים שהונחו על שולחן הכנסת	4
מזכיר הכנסת אריה האן:	4
דברי ברכה של יושב-ראש הכנסת לשר החוץ של רומניה	5
הצעות סיעות האיחוד הלאומי - ישראל ביתנו - מפד"ל -  ציונות לאומית דתית מתחדשת וש"ס להביע אי-אמון בממשלה בשל:	6
1. הביקורת על הליך קבלת ההחלטות בממשלה כפי שעולה מדוח מבקר המדינה;	6
2. פגיעת הממשלה בשמירת הסטטוס-קוו בכביש ורבורג בקריית-שמואל בחיפה	6
בנימין אלון (האיחוד הלאומי - ישראל ביתנו):	7
הצעה לסדר	11
אהוד יתום (הליכוד):	12
הצעות סיעות האיחוד הלאומי – ישראל ביתנו - מפד"ל -  ציונות לאומית דתית מתחדשת וש"ס להביע אי-אמון בממשלה בשל:  1. הביקורת  על הליך קבלת ההחלטות בממשלה כפי שעולה מדוח מבקר המדינה;	12
2. פגיעת הממשלה בשמירת הסטטוס-קוו בכביש ורבורג בקריית-שמואל בחיפה	12
אליהו ישי (ש"ס):	12
שר התחבורה מאיר שטרית:	20
אליהו ישי (ש"ס):	24
אתי לבני (שינוי):	25
עמרם מצנע (העבודה - מימד - עם אחד):	27
יורי שטרן (האיחוד הלאומי - ישראל ביתנו):	29
אחמד טיבי (חד"ש-תע"ל):	32
יצחק וקנין (ש"ס):	34
רן כהן (יחד):	36
שמואל הלפרט (אגודת ישראל – יהדות התורה והשבת):	39
עזמי בשארה (בל"ד):	40
טלב אלסאנע (רע"ם):	42
יוסף פריצקי (צל"ש - ציונות, ליברליות ושוויון):	43
גדעון סער (הליכוד):	45
שר התחבורה מאיר שטרית:	50
הצעת חוק הבטיחות במקומות ציבוריים (תיקון מס' 3), התשס"ה-2005	51
אבשלום וילן (בשם ועדת החינוך, התרבות והספורט):	51
אחמד טיבי (חד"ש-תע"ל):	52
אבשלום וילן (בשם ועדת החינוך, התרבות והספורט):	56
הצעת חוק נתיבים מהירים לרכב ציבורי (נתיבי אגרה)  (הוראת שעה) (תיקון), התשס"ה-2005	57
שר התחבורה מאיר שטרית:	57
משה גפני (דגל התורה):	60
יגאל יאסינוב (שינוי):	61
נסים זאב (ש"ס):	62
חמי דורון (שינוי):	63
אליעזר זנדברג (שינוי):	64
יעקב מרגי (ש"ס):	65
עבד-אלמאלכ דהאמשה (רע"ם):	66
טלב אלסאנע (רע"ם):	67
הצעת חוק שירות המדינה (סיוג פעילות מפלגתית ומגבית כספים)  (תיקון מס' 4) (אי-תחולה על משרות אמון), התשס"ה-2005	67
גדעון סער (הליכוד):	68
משה גפני (דגל התורה):	69
איוב קרא (הליכוד):	71
צבי הנדל (האיחוד הלאומי - ישראל ביתנו):	72
גלעד ארדן (הליכוד):	73
נסים זאב (ש"ס):	75
אליעזר זנדברג (שינוי):	76
עבד-אלמאלכ דהאמשה (רע"ם):	77
טלב אלסאנע (רע"ם):	79
אפרים סנה (העבודה - מימד - עם אחד):	80
יוסף פריצקי (צל"ש - ציונות, ליברליות ושוויון):	81
יולי-יואל אדלשטיין (הליכוד):	84
יעקב מרגי (ש"ס):	85
עמרם מצנע (העבודה - מימד - עם אחד):	86
עמרם מצנע (העבודה - מימד - עם אחד):	88
שאילות ותשובות	89
2740. תשלומי ארנונה על אדמת בניין במועצה האזורית מטה-בנימין	89
2749. פטור מארנונה לעמותות התנדבותיות	90
2908. הלנת שכרם של עובדי עיריית טייבה	91
2966. היישוב אלעד	92
2968. תוכנית מיתאר ליישוב אל-פורעה בנגב	93
3038. מקרי טביעה בחופי הים התיכון	96
3040. מטרדי ריח בראשון-לציון	97
הצעת חוק לתיקון פקודת העיריות (מס' 103)  (צוות לתיקון ליקויים), התשס"ה-2005	98
יגאל יאסינוב (שינוי):	98
נסים זאב (ש"ס):	100
אליעזר זנדברג (שינוי):	101
עבד-אלמאלכ דהאמשה (רע"ם):	102
עמרם מצנע (העבודה - מימד - עם אחד):	102
    
       

       דברי הכנסת
       לו / מושב שלישי / ישיבות רס"ה—רס"ז /
       כ"ז—כ"ט בסיוון התשס"ה / 4-6 ביולי 2005 / 36
       חוברת ל"ו
       ישיבה רס"ה
       


הישיבה המאתיים-ושישים-וחמש של הכנסת השש-עשרה
יום שני, כ"ז בסיוון התשס"ה (4 ביולי 2005)
ירושלים, הכנסת, שעה 16:02

מסמכים שהונחו על שולחן הכנסת
       
היו"ר ראובן ריבלין:
       
       חבר הכנסת יתום, חבר הכנסת אלדד, היום יום שני, 4 בחודש יולי 2005 למניינם, כ"ז בסיוון התשס"ה. אני מתכבד לפתוח את ישיבת הכנסת. 
       
       הודעה למזכיר הכנסת. 
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיעכם, כי הונחו היום על שולחן הכנסת –
       
       לקריאה ראשונה, מטעם הממשלה: הצעת חוק לתיקון פקודת מס הכנסה (מס' 147), התשס"ה-2005. 
       
       לדיון מוקדם: הצעת חוק התקשורת (בזק ושידורים) (תיקון - פרסומות מקומיות בערוצים הקהילתיים והמקומיים), התשס"ה-2005, מאת חבר הכנסת אילן ליבוביץ וקבוצת חברי הכנסת; הצעת חוק הגנת השכר (תיקון - פיצוי ועונשין על ניכוי שלא כדין), התשס"ה-2005, מאת חברת הכנסת ענבל גבריאלי; הצעת חוק שירות הקבע בצבא-הגנה לישראל (גמלאות) (תיקון - ויתור על גמלה), התשס"ה-2005, מאת חבר הכנסת איתן כבל; הצעת חוק משק הגז הטבעי (תיקון - עצמאות הרשות וקביעת תעריפים), התשס"ה-2005, מאת חבר הכנסת יגאל יאסינוב; הצעת חוק ביטוח בריאות ממלכתי (תיקון - תמורה לבית-חולים ציבורי), התשס"ה-2005, מאת חבר הכנסת שאול יהלום; הצעת חוק יישום תוכנית ההתנתקות (תיקון - תגי זיהוי בעת שימוש בכוח), התשס"ה-2005, מאת חבר הכנסת שאול יהלום; הצעת חוק לתיקון פקודת מס הכנסה (זיכוי וניכוי בגין הוצאות טיפול בילדים), התשס"ה-2005, מאת חבר הכנסת אורי אריאל וקבוצת חברי הכנסת; הצעת חוק לתיקון פקודת התעבורה (הוראות בנוגע להסעת ילדים באוטובוס), התשס"ה-2005, מאת חברי הכנסת אחמד טיבי, מוחמד ברכה ועסאם מח'ול; הצעת חוק ביטוח בריאות ממלכתי (תיקון - שירות רפואי לציבור), התשס"ה-2005, מאת חבר הכנסת שאול יהלום; הצעת חוק הרשות הלאומית לתרבות יהדות מרוקו, התשס"ה-2005, מאת חבר הכנסת יחיאל חזן; הצעת חוק פיצוי נפגעי עבירת אלימות, התשס"ה-2005, מאת חברי הכנסת רשף חן ואילן שלגי; הצעת חוק המפלגות (תיקון - בחירות מקדימות למועמדים לכנסת), התשס"ה-2005, מאת חברת הכנסת יולי תמיר וקבוצת חברי הכנסת; הצעת חוק לתיקון פקודת בריאות העם (מניעת כפילות בשירותי בריאות אמבולטוריים), התשס"ה-2005, מאת חבר הכנסת שאול יהלום; הצעת חוק ייצוג גמלאי צבא-הגנה לישראל, התשס"ה-2005, מאת חבר הכנסת יצחק כהן; הצעת חוק לקליטת העלייה (פרסום בעיתונות הרוסית) (הוראת שעה), התשס"ה-2005, מאת חבר הכנסת יורי שטרן; הצעת חוק זכויות הדייר בדיור הציבורי (תיקון - התקנת דוד שמש), התשס"ה-2005, מאת חבר הכנסת רן כהן וקבוצת חברי הכנסת; הצעת חוק שכר מינימום (תיקון - צורת המודעה), התשס"ה-2005, מאת חברי הכנסת יגאל יאסינוב, ויקטור בריילובסקי ורשף חן; הצעת חוק הפיקדון על מכלי משקה (תיקון - חובת הצבת מכונות אוטומטיות), התשס"ה-2005, מאת חבר הכנסת אברהם פורז; הצעת חוק הגנת הצרכן (תיקון - סימון ערך תזונתי למנה על מוצרי מזון), התשס"ה-2005, מאת חבר הכנסת חמי דורון וקבוצת חברי הכנסת; הצעת חוק העונשין (תיקון - דרכי ענישת עבריין חוזר), התשס"ה-2005, מאת חברי הכנסת רשף חן ורוני בריזון; הצעת חוק הגבלת שכר בכירים, התשס"ה-2005, מאת חבר הכנסת דני יתום; הצעת חוק אחריות עובדי הציבור, התשס"ה-2005, מאת חבר הכנסת רשף חן וקבוצת חברי הכנסת; הצעת חוק שירות המדינה (גמלאות) (תיקון - שיעור קצבת פרישה), התשס"ה-2005, מאת חברי הכנסת יורי שטרן ואליעזר כהן; הצעת חוק משק החשמל (תיקון - איסור ניתוק אספקת חשמל), התשס"ה-2005, מאת חבר הכנסת איתן כבל וקבוצת חברי הכנסת. תודה רבה. 
       
היו"ר ראובן ריבלין:
       
       תודה. האם הממשלה נוכחת פה? מכובדי, חבר הכנסת אלון, אני רוצה לקבל בברכה את שר החוץ של רומניה, אבל עם זאת אני לא רוצה לעשות זאת בלי שהממשלה תהיה נוכחת כאן. המצב הוא כזה שהממשלה היתה צריכה להיות נוכחת כאן. 
       

דברי ברכה של יושב-ראש הכנסת לשר החוץ של רומניה 

היו"ר ראובן ריבלין:
       
       חברי הכנסת, אנחנו שמחים לקבל בברכה את כבוד שר החוץ של רומניה, ד"ר מִיאִי רָזבָן אוּנגוּרֶנאוּ, ואת אנשי פמלייתו, היושבים עתה ביציע האורחים. ברוכים הבאים לכנסת ולירושלים בירת ישראל. 

	אדוני שר החוץ, בישראל כולה ובכנסת, בית-הנבחרים שלה, תוכל לפגוש יוצאי רומניה רבים. הם לא נמצאים כרגע באולם, אבל יש לנו מספר לא מועט של יוצאי רומניה. את המפעל המרשים של יהודי רומניה בארץ תוכל לראות בביקורך אצלנו. 

       ברצוני, אדוני השר, לשבח אותך על פועלך למען הנצחת זכר השואה, ששיאה הקדשת יום ללימוד השואה ביום הזיכרון לטבח ביהודי יאסי. 
       
       הקהילה היהודית ברומניה היום הולכת ומידלדלת. רובה עזב ונקלט במקומות אחרים. 1,900 שנים של קיום יהודי, 1,900 שנים של חיים יהודיים פורחים מצטמצמים היום לקהילה קטנה. 

	ערב מלחמת העולם השנייה מנתה יהדות רומניה 900,000 נפש. למעלה מרבע מיליון מבניה נרצחו על-ידי הנאצים ועוזריהם הרומנים. העם הרומני לדורותיו חייב לזכור פשע זה וללמד את בניו את לקח השואה. 

       בין ארצותינו, אדוני שר החוץ, מתקיימים דיאלוג מתמיד ומערכת יחסים מוצקה. אזכיר כי לאחר שירד מסך הברזל על מזרח-אירופה וארצות הגוש ניתקו את יחסיהן עם ישראל, במצוות ברית-המועצות, שמרה רומניה על דלת פתוחה לישראל גם בימים הקשים ההם. רומניה היתה מעורבת ביוזמה להשכנת שלום בין מצרים לבין ישראל. 

	אדוני שר החוץ, פמלייתו, גברתי שגרירת רומניה בישראל, גברתי שגרירת ישראל ברומניה, אורחים נכבדים, ביקורכם חשוב לנו מאוד, ואני מאחל לכולנו שיישא פירות נאים. ברוכים הבאים, welcome.

(מחיאות כפיים)
       

הצעות סיעות האיחוד הלאומי - ישראל ביתנו - מפד"ל - 
ציונות לאומית דתית מתחדשת וש"ס להביע אי-אמון בממשלה בשל: 
1. הביקורת על הליך קבלת ההחלטות בממשלה כפי שעולה מדוח מבקר המדינה;
2. פגיעת הממשלה בשמירת הסטטוס-קוו בכביש ורבורג בקריית-שמואל בחיפה
       
היו"ר ראובן ריבלין:
       
       רבותי חברי הכנסת, הואיל והממשלה החליטה לא להגיע, אדוני, האם אתה רוצה לנמק או שאתה רוצה שאני אכריז על הפסקה? האי-אמון הוא שלך, ואנחנו גם נצביע. בבקשה. השארתי זאת, כמובן, לשיקול דעתך. כפי שהממשלה מתנהגת כלפי הכנסת כך אנחנו נתנהג כלפיה. אני מבקש לדחות את כל בקשות הממשלה השבוע, עד שחבריה יחליטו להגיע. 
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, אדוני שר החוץ של רומניה, אורח הכנסת, אנחנו מבינים את התנהגות הממשלה בהיעדרותה כאן. הממשלה איננה אוהבת שמטרידים אותה בנוכחות בכנסת. היא כבר קיבלה את הסגנון של ראש הממשלה, שדמוקרטיה מטרידה אותו. דמוקרטיה היא דבר מציק. אם צריך רוב, צריך להעביר החלטות ברוב – אני זוכר את הישיבה ב-6 ביוני בשנה שעברה, שבה לא היה לו רוב. כדי להשיג רוב הוא פיטר שני שרים ויצא רוב. באמת מאוד מציק לבוא ולשמוע אופוזיציה שלוחמת את מלחמת המולדת. 
       
       אנחנו נלחמים כאן, כי אנחנו חושבים שהכניעה לטרור המוסלמי הקיצוני מסכנת את כל מדינת ישראל, ואנחנו מאמינים שמה שקורה היום בגוש-קטיף ובצפון השומרון, גם לשיטתו של ראש הממשלה, ודאי לשיטתו של השמאל, שרוצה להמשיך את מה שהוא עושה, יסכן את כל מה שהושג פה אחרי מלחמת ששת הימים וגם את מה שלפני. הטיעונים האלה נאמרים על-ידי אופוזיציה משמעותית בבית הזה, לא בבית הזה לבד, אלא במפלגה של ראש הממשלה, אבל ראש הממשלה שלנו אינו רגיל בדמוקרטיה. ראש הממשלה שלנו באמת רגיל לסגנון של גנרל. גנרל מקשיב, הוא יודע להקשיב טוב וגם לרשום בפנקס הצהוב שלו בסבלנות אדירה, אבל זהו, מספיק, לא צריך יותר מזה. לכן ההיעדרות של נציג הממשלה בזמן הצבעת אי-אמון מבטאת את הסגנון כולו. 
       
       הפעם אנחנו מטרידים את הממשלה בנושא תהליך קבלת ההחלטות בממשלה. אם הוועדה לביקורת המדינה בכנסת שומעת מהרמטכ"ל היוצא, יעלון, שעל התוכנית המשמעותית הזאת לגורל האומה הוא קרא בעיתון בפעם הראשונה, זה מספיק כדי לבסס את הטיעון של תהליך לא-נכון של קבלת החלטות. הייתי אז חבר בממשלה ואני עדיין זוכר את ראש הממשלה מקניט את דליה איציק ואת כל חברי העבודה על הגדר שלהם, צוחק ופוסל את תוכנית הגדר. אחר כך הכול משתנה, פתאום זאת הופכת להיות תוכנית שלו. אני לא דן עכשיו אם באמת טוב היה לשנות או לא, אבל ברור היה לכל מי שהיה שותף וראה, שתהליך קבלת ההחלטות פסול.
       
       אני זוכר שאפרים הלוי, ראש המוסד, שהיה שותף בישיבות הממשלה והיה אמון על עבודת מטה מסודרת - איש מסודר, איש שרגיל בהחלטות גורליות, אבל שבאות אחרי תשועה ברוב יועץ, שיקול דעת והחלטה - יצא אז בצורה מאוד חריפה נגד סגנון תהליך קבלת ההחלטות בממשלה. 
       
       נושאים הרי-גורל נוספים לא מקבלים את שיקול הדעת ואת ההתייחסות הסבירה. המועצה לביטחון לאומי, שהיא מסקנה ממלחמת יום כיפור, הופכת להיות מין זרוע ביצוע של ראש הממשלה לדברים שהוא מעוניין בהם, ללא קיום המטרה האמיתית שלה, שהיא הבאת כל הדברים, הכנת החומר וביקורת עליו. כשמעז גיורא איילנד, שהיום נושא בתפקיד היושב-ראש שלה, לבוא ולומר שהכול באי-סדר מוחלט, ההיערכות לא קיימת, הוא נדחה בבוז על-ידי לשכת ראש הממשלה. 
       
       הדבר היחיד שעובד כמו שצריך בלשכת ראש הממשלה הוא חבורת הפרסומאים. ראש הממשלה הזה, יותר מכל ראש ממשלה שקדם לו, הורתו בפרסומאים ולידתו בפרסומאים, וכך הוא עובד. כל יום אתה שומע שכל אחד מהם מקבל צ'ופר אחר. עכשיו הבנו שאייל ארד מקבל איזה תפקיד להסביר, עם איזה תשלום יפה בצדו, ויש ליאור חורב ויש ראובן אדלר. יש מערכת שלמה של פרסומאים שמלווה את ראש הממשלה ערב קבלת החלטות. 
       
       האזרח התמים אומר: יש לי אלוף במילואים, גיבור ישראל, פוליטיקאי מנוסה ומשופשף, שרים שכל אחד מהם אישיות, ודאי הם חשבו על הכול ודיברו על הכול. העיתונאים עופר שלח ורביב דרוקר יוצאים עם הספר "בומרנג", שהוא תוצאה של שיחות שלהם עם שרים ועם אנשים, עבודה שקטה ואטית, ומגיעים למסקנה – שניהם לא נוטים לימין אלא להיפך – שתהליך קבלת ההחלטות פסול מעיקרו ולפעמים הוא גם נובע – זה מה שהם כותבים בספר – משיקולים של כתבי אישום, של צורך לעשות ספין כדי שלא להתעסק בעיקר. גם אם אתה אומר שבספר "בומרנג" הם אולי מגזימים בחלק של כתבי האישום - - 
       
צבי הנדל (האיחוד הלאומי - ישראל ביתנו):
       
       מבקר המדינה הרבה יותר חריף בנושא ההחלטות. 
       
בנימין אלון (האיחוד הלאומי - ישראל ביתנו):
       
        - - בנושא תהליך קבלת ההחלטות, בתערובת של הרבה דברים, גם כתבי אישום, גם צרכים פנימיים וגם אלף ואחד דברים - על זה אני לא חושב שיש מישהו שחולק, לא מבקר המדינה, לא הדברים שהובאו כאן בוועדה ולא בשום מוסד אחר. 
       
       בלי לפגוע, לא הייתי רוצה אולי להרחיב, אני לא יודע אם תרבות הגנרלים היא זו שיוצרת לנו תרבות שלטון קלוקלת כזאת. אינני יודע מדוע אנשים מכובדים – מאיר שטרית, שהוא מכובד מאוד, יש לו הרבה זמן הדעה שלו על אוסלו ועל אחרים – שרים אחרים שהיתה להם דעה מאוד מאוד מגובשת, נאלמים דום. 
       
       אני זוכר את הישיבה שבסופה הייתי צריך לעזוב את הממשלה ובמקום האיחוד הלאומי, המפד"ל שפרשו, בסופו של דבר, עוזי לנדאו שפרש ונתן שרנסקי שפרש מאוחר יותר, הצטרפו שמעון פרס וכל גיבורי אוסלו האחרים. הממשלה ממש שינתה את פניה, כך שבהצבעה האחרונה היו 18 מול שלושה. באותה ישיבה שאני זוכר, ב-6 ביוני, מגיעה ציפי לבני עם פשרה, וכשמגיע אחר כך הזמן לפרוע את הפשרה הזאת, אף שר לא זוכר את זה בכלל. כל התהליך הוא של הפחד הזה, של הדריסה הזאת. קיים חוסר איזון גם מצד שרים שמתנגדים – שיאמרו שיהיה דיון אמיתי, שיבקשו את החומרים שהוכנו – וגם מצד מה שמגיע לכאן. 
       
       אדוני היושב-ראש, אני חושב שאנחנו נמצאים במצב שבפירוש מעורר דאגה. אני יודע שהיום, בתקופה שלנו, כל אחד אומר שכל מה שמטריד אותו כרגע זה שלא תהיה התנתקות והוא לא בא לדון עכשיו בכללי הדמוקרטיה. אם לא היתה בעיית ההתנתקות, זה לא מה שהיה לו בראש. יכול להיות, אבל הטענה הזאת אין בה כדי לדחות את חומרת הסכנה לשלטון הדמוקרטי שלנו, אם הוא ימשיך להתנהל בצורה כזאת. 
       
       הייתי רוצה לומר כמה מלים, שלצערי אני אומר בכאב גדול, כי הן חוזרות על עצמן. הן חוזרות על מה שראינו בתהליך אוסלו. יש ברית, אדוני היושב-ראש – אני אומר את הדברים האלה בהיסוס ובכאב – ברית לא מתוכננת מראש בין רשע ארור, רוצח, כמו יגאל עמיר, שמגיע למסקנה שלו כמתנקש פוליטי, בזמנו זאת היתה המסקנה שלו, שאם יצחק רבין לא יהיה, כל התהליך לא יקרה, כי הכול תלוי באיש אחד. לפי המסקנה שלו הוא מחליט לעשות את מה שהוא רוצה לעשות. כמו בברית מוזמנת, אף שהדברים לא מתואמים, כמובן, מנצלים את המציאות הזאת כל אנשי השמאל, ובצדק, מזועזעים כמו כולנו. אף אחד לא צריך למצוא את עצמו מתגונן עם רוצח שכזה, אבל התהליך שקורה הוא זה – מייד אחרי הרצח, ולא אשכח את זה, כל ההתנגדות הלגיטימית חדלה, כל המחאה על תהליך אוסלו, שהיום כולנו יודעים לאילו אסונות הוא הוביל, בטלה. המתנגדים, הציבור הדתי לאומי, הציבור המסורתי, ציבור נאמני ארץ-ישראל, כל המתנגדים ירדו למקלטים מרוב בושה. 
       
       זה מה שאותו רוצח הוביל, כי אנחנו מדינה בריאה, אנחנו עם בריא, אנחנו עם שלא מוכן לקבל דברים כאלה רשעים, מרושעים וקיצוניים. אני רואה שוב את התהליך הזה כאן. עומדים אנשים ונערים חסרי מוסר, שאיש לא אמר להם מה לעשות, שהם לא שואלים אף אחד, שהם משוכנעים שהם יודעים יותר טוב מכל הרבנים ומכל המנהיגים, ועושים מעשה בלתי מוסרי כמו שעשו אחרי שאותו נער שזרק אבנים – הוא לא היה צדיק – אבל אחרי שהוא שוכב שם פצוע להמשיך ולזרוק עליו זהו מעשה בלתי מוסרי בעליל, מעשה שמקומם את כל העם. אף אחד לא מרגיש צורך להגן על דבר כזה. 

       אבל אז בא השמאל, ובמקרה שלנו זה שרון, ומנצל את זה. אני כבר שומע את שרון צועק על שריו בממשלה, צועק על נתניהו, למה אתה לא מגנה את הקיצונים, כאילו לנתניהו יש חלק ונחלה בטירוף הזה של רוצחים כמו יגאל עמיר. עד היום השמאל מאשים את נתניהו - הרצחת וגם ירשת. עד היום יגאל עמיר בכלא שלו ובשמאל חושבים שאלמלא רצח יגאל עמיר את ראש הממשלה, הם עדיין היו בשלטון, וההבל הזה, אין גדול ממנו. כולנו זוכרים למה כונסה אותה עצרת בכיכר מלכי-ישראל, כמו שקראנו לה אז, כי כולם ראו שהעם לא סובל את ראש הממשלה ואת הממשלה ורצו לעודד אותו. כך אמר צ'יץ, כך אמר פרס, ולכן עשו את העצרת הזאת. וזה למרות הרצח - - - 
       
היו"ר ראובן ריבלין:

       נדמה לי שהיה זה ראש הממשלה דהיום שאמר אז שלא יכולים לסתום פיות על-ידי דה-לגיטימציה של פוליטיקאי כזה או אחר. 
       
בנימין אלון (האיחוד הלאומי - ישראל ביתנו):
       
       נכון. ולמרות הרצח נבחר נתניהו. אם לא היה קורה הרצח הזה, הרי הם היו יורדים מהבמה בבושת פנים חריפה יותר וקיצונית יותר. אז אותה דיאגנוזה של המתנקש יגאל עמיר, הרוצח, היא הדיאגנוזה של השמאל, וזה חוזר פה עכשיו. בא ראש הממשלה שרון ומטיל פחד על השרים שלו ומטיל פחד על כל אנשי הימין, ומנסה לשכנע את אזרחי ישראל שאותם מראות בלתי מוסריים שראינו הם אלו שמשקפים, כשאנשי גוש-קטיף עומדים וצועקים: אותם פוחזים בלתי מוסריים הורסים לנו מאבק של חודשים, ואנשי מועצת יש"ע וכל המטות האחרים - איש לא מזדהה עם הדבר הזה. 
       
       אז יכול ראש הממשלה, שזוכר את ההתבטאויות שלו נגד רבין ואחרים - ובינתיים הוא מבקש לשכוח אותן - יכול ראש הממשלה להבין לפחות את התהליך הזה ולא לתפוס פתאום את עמדת השמאל, וכל שריו פתאום שותפים, הם נגד דחייה. לא משנה שהאלוף איילנד, ראש המועצה לביטחון לאומי, אומר: זה לא מוכן; לא משנה שיש הרבה שיקולים שאומרים: אין היגיון לקחת אנשים ולשים אותם באוהלים מפני שמישהו החליט; מה בוער. 
       
       כבר אין מקום לטיעונים הגיוניים, והברית הזאת - ובזה אסיים, אדוני היושב-ראש - הברית הלא-קדושה הזאת, בין אותם רעים ריקים ופוחזים שעושים דין לעצמם ומחללים שם שמים, לבין השמאל אז, ראש הממשלה והשמאל היום שמנצלים ומנסים להסית - כל הימין קיצוני, כל הימין מפר חוק. אז הם משתדלים לאזן, הם אומרים, יש נחמדים, אבל כולם כבר מוצאים את עצמם בעמדת התגוננות. ואפילו שריו שלו זוכים להתקפה מצדו. 
       
       לכן, אני מסיים, אדוני היושב-ראש, ואומר, האסלאם הקיצוני יצא חזק מהנסיגה הזאת תחת האש ומהנטישה האמונית והערכית שלנו את חבלי ארץ-ישראל בצפון השומרון ובעזה. בטווח של שנים קצרות – אוסלו, לקח שבע שנים להבין, פה זה ייקח פחות - כולם יבינו שהתוכנית רעה לישראל וראש הממשלה הזה לא היה ראש ממשלה טוב לישראל. אבל, לצערנו הגדול, עד שהדברים יתבררו, האופוזיציה, הביקורת, מבקר המדינה וכל המוסדות שאמורים לעצור תהליך רע ומסוכן לישראל בהליכים דמוקרטיים, לא מצליחים לעשות זאת, והרבה בגלל ההפחדות של ראש הממשלה, וגם, לצערי, בגלל אותה התנהגות מנוולת של יגאל עמיר ויורשיו עכשיו. 
        
היו"ר ראובן ריבלין:
       
        ועליהם נאמר, מהרסייך ומחריבייך ממך יצאו. 
       
נסים דהן (ש"ס):
       
       זה הפשט האמיתי של הפסוק. 
       
בנימין אלון (האיחוד הלאומי - ישראל ביתנו):
       
       זה אכן הפשט האמיתי של הפסוק, מהרסייך ומחריבייך ממך יצאו. אני מאוד מקווה שנצליח, אדוני היושב-ראש, להתגבר על המשבר של השבוע האחרון, כי אנחנו אמורים להציל את מדינת ישראל. ואני אסיים רק בטון בוטח, כדי שאיש לא ישמע ספק בלבי - אני מאמין ובטוח שבכוחנו לעצור את הנסיגה הזאת, ואני בטוח שזה יהיה מלווה בדעת קהל אוהדת, שאיננה מעוניינת בנסיגה הזאת, אלא בעשייה נבונה בשטח, עשייה מוסרית דמוקרטית וחיובית. 
       
היו"ר ראובן ריבלין:
       
       אני מודה לחבר הכנסת בנימין אלון על כך שהסתפק ב-22 דקות כדי להביע את עמדתו כלפי הממשלה. 
       
בנימין אלון (האיחוד הלאומי - ישראל ביתנו):
       
       זה בזכות זה שאין אף אחד. 
       
היו"ר ראובן ריבלין:
       
       השר שטרית נכנס עשר דקות אחרי שהתחלת, אבל נתתי לך את כל עשר הדקות אחרי כן. אדוני איחר עשר דקות. מהרגע שאדוני השר נכנס הוא מדבר עשר דקות. רבותי, לפני שהשר ישיב - אדוני ישיב על שתי ההצעות. השר שטרית, אתה תשיב על שתי ההצעות יחד.
       

הצעה לסדר
       
היו"ר ראובן ריבלין:
       
       לפני שאאפשר ליושב-ראש תנועת ש"ס לעלות, אני מתכבד להזמין את חבר הכנסת אהוד יתום למסור הצהרה לפי סעיף 53, כפי שייעשה מדי יום שני בתחילת הישיבה. בבקשה, אדוני. 
       
אהוד יתום (הליכוד):
       
       אדוני היושב-ראש, כבוד השר, חברי חברי הכנסת, לאור החלטתו החשובה והרגישה של יושב-ראש הכנסת, הריני מעלה בפני מליאת הכנסת את שמותיהם של השבויים והנעדרים, בתקווה לשובם הביתה במהרה. 
       
       רב-סמל באומל זכריה שלמה, נעדר מ-11 ביוני 1982, רב-סמל כץ יהודה יקותיאל, נעדר מ-11 ביוני 1982, רב-סמל פלדמן צביקה, נעדר מ-11 ביוני 1982, רב-סרן ארד רון, נעדר מ-16 באוקטובר 1986, רב-טוראי חבר גיא, נעדר מ-17 באוגוסט 1997, פולארד יונתן, שיושב בבית-הכלא בארצות-הברית. נזכירם כאן ונפעל להשבתם הביתה בשלום במהרה. 
       
היו"ר ראובן ריבלין:

       נדמה לי שיש גם חייל דרוזי ונזכיר אותו. 
       
עמרם מצנע (העבודה - מימד - עם אחד):
       
       אבל לא יודעים איפה הוא. 
       
היו"ר ראובן ריבלין:
       
       עדיין לא? בסדר. אנחנו כמובן נבקש מחבר הכנסת קרא להזכיר בכל פעם גם את שמו, עד אשר יימצא בעזרת השם. 
       

הצעות סיעות האיחוד הלאומי – ישראל ביתנו - מפד"ל - 
ציונות לאומית דתית מתחדשת וש"ס להביע אי-אמון בממשלה בשל: 
1. הביקורת  על הליך קבלת ההחלטות בממשלה כפי שעולה מדוח מבקר המדינה;
2. פגיעת הממשלה בשמירת הסטטוס-קוו בכביש ורבורג בקריית-שמואל בחיפה

היו"ר ראובן ריבלין:
       
       רבותי חברי הכנסת, אני מזמין את ראש תנועת ש"ס על מנת לבוא ולהביע את עמדתו כלפי יכולתה של הממשלה לתפקד בכל מה שקשור לפגיעתה בשמירת הסטטוס-קוו בכביש ורבורג בקריית-שמואל בחיפה. בבקשה, אדוני. 
       
אליהו ישי (ש"ס):
       
       קודם כול, אדוני היושב-ראש, לפי הנוכחות בכנסת, ובפרט חבריך בליכוד, אין אפילו אחד לרפואה - - - 

היו"ר ראובן ריבלין:
       
       יש פה ש"ס ושאר המפלגות. 
       
אליהו ישי (ש"ס):
       
       מה שאומר בעצם שכבר מראש הם מרימים ידיים ונערכים לבחירות, מבינים שיש בחירות. רק אתה יודע, מכובדי היושב-ראש, הם לא מעזים להזכיר את מלה "בחירות", כדי שלא לפגוע חס וחלילה בהינתקות. אז יש פה הסכמה שבשתיקה, דממת אלחוט, לא מזכירים את המלה "בחירות", אבל ברור לכולם, ואת זה אמרתי כבר לפני למעלה משנה וחצי - לא נביא אנוכי ולא בן נביא, אבל הערכתי שיש פה אהבה שתלויה בדבר. אוהבים את ההינתקות. יום אחרי ההינתקות כבר אין אהבה שתלויה בדבר, יש כאן אהבה שאינה תלויה בדבר, הפוך מזה בעצם, אז מייד תהיינה בחירות. זה ברור שיום אחרי ההינתקות כבר אין שום דבק בממשלה הזאת ומייד ילכו לבחירות. לכן ההופעה של הממשלה שאיננה פה, תמיד כיסאות ריקים - - -
       
היו"ר ראובן ריבלין:
       
       השר שטרית פה. 
       
אליהו ישי (ש"ס):
       
       איפה מאיר? אהה, מאיר נמצא פה, הגעת, זה טוב, זה חשוב. אבל כך או כך, העובדה שחברי הליכוד או רוב חברי הקואליציה אינם פה - הם מבינים את המחדלים של הממשלה מפעם לפעם בכל תחומי החיים שלנו, הינתקות ממערכות חינוך, חברה, כלכלה, ולצערנו הרב, התנתקות מהמציאות, התנתקות מהשכבות החלשות, התנתקות מהזהות היהודית. 

היו"ר ראובן ריבלין:
       
       דרך אגב, הליכוד היא המפלגה השנייה בגודלה באולם כרגע, כי יש ש"ס כמובן ויש שלושה מהליכוד - השר שטרית, סגן השר אדרי ויושב-ראש הכנסת. 

אליהו ישי (ש"ס):
       
       ברוך השם, אני שמח שלאט-לאט, תוך כדי הדברים שלי, מגיעים יותר ויותר חברי כנסת.

יוסף פריצקי (צל"ש - ציונות, ליברליות ושוויון):
       
       יש פה מפלגה בייצוג של מאה אחוז.

היו"ר ראובן ריבלין:
       
       יושב-ראש הכנסת, שנולד בליכוד. אני לא יודע אם הליכוד היום - - -

נסים דהן (ש"ס):
       
       אדוני היושב-ראש, יש כאן מפלגה שכולה נמצאת פה. 

אליהו ישי (ש"ס):
       
       פריצקי זה מאה אחוז מפלגה, מנדט אחד. 

נסים דהן (ש"ס):
       
       גם במשקל הוא מאה אחוז.

יוסף פריצקי (צל"ש - ציונות, ליברליות ושוויון):
       
       תודה. 

היו"ר ראובן ריבלין:
       
       אבל בכל זאת, אני סופר פֶר קפיטה, אני לא מדבר לפי היחס. 

אליהו ישי (ש"ס):
       
       אדוני היושב-ראש, ככל שאנחנו מדברים, רואים אותנו וצופים בנו גם בחדרי חברי הכנסת, ואז לאט-לאט מגיעים יותר ויותר, וזה נחמד וזה חשוב.
       
       מכובדי, אדוני היושב-ראש, חברי חברי הכנסת, אנחנו הגשנו אי-אמון על הכביש בקריית-שמואל, פתיחתו בשבת בניגוד לסטטוס-קוו, ברמיסה גסה, מכוונת, של חבר מועצת העיר חיפה מטעם שינוי, ובכך הוא הביא לפריצת הסטטוס-קוו ולפתיחת הכביש בשבת. 

היו"ר ראובן ריבלין:
       
       האם גם בש"ס מתכוננים לבחירות, דרך אגב, כי אני רואה את כל חברי ש"ס מופיעים כשיושב-ראש התנועה מדבר.

אליהו ישי (ש"ס):
       
       התשובה היא, קודם כול, רובי, מכובדי היושב-ראש, התשובה היא שכבר מזמן ש"ס נערכת לבחירות - - 

היו"ר ראובן ריבלין:
       
       יפה.

אליהו ישי (ש"ס):
       
       - -  ומוכנה לבחירות.

היו"ר ראובן ריבלין:
       
       יפה.

אליהו ישי (ש"ס):
       
       אני יכול להגיד לך בצורה מפורשת וגלויה, שכבר כמה חודשים אני - אמנון, זה מפריע לי.

עמרם מצנע (העבודה - מימד - עם אחד):
       
       אלי, קבל את זה. זה בגלל כבוד ליושב-ראש. 

אליהו ישי (ש"ס):
       
       לא, אני כבר עונה תשובה. 

עמרם מצנע (העבודה - מימד - עם אחד):
       
       כבוד ליושב-ראש. 

היו"ר ראובן ריבלין:
       
       אין ספק. 

אליהו ישי (ש"ס):
       
       אז אני עונה. אני פשוט שמח על כך, אבל אני גם רוצה לומר ליושב-ראש - ואני לא מסתיר זאת – שכמה חודשים אנחנו כבר נערכים לבחירות. הקמנו את המטות, אנחנו נערכים.
       
       תראה, לנו אין פריימריס. ברגע האחרון, כשמזכירים ואומרים, יש בחירות - יש שלושה חודשים בשביל להתארגן. אז אני לא אסתיר - לנו אין פריימריס, אני לא צריך יותר משלושה חודשים, אבל עם זאת, האווירה טובה מאוד בשטח, ש"ס מקבלת יותר ויותר תאוצה ועוצמה. 
       
       הרי כולם התלכלכו בממשלה הזאת - אם שינוי, אם העבודה, אם מרצ, שתומכת באי-אמון, אם האיחוד לאומי, אם מפד"ל - כולם שותפים למעללים של הממשלה הנוכחית. ש"ס המפלגה היחידה שיושבת באופוזיציה, לא קנו אותה תמורת מאות מיליונים, לא קנו אותה תמורת כיסאות ולא תמורת "וולבו" ולא תמורת משרדים. ש"ס נאמנה לדרך, ש"ס נאמנה לציבור בוחריה - לשכבות החלשות, לזהות היהודית של מדינת ישראל, של העם היהודי. 
       
       ש"ס שומרת על מערכות החינוך בארץ. יש פה פשיטת רגל טוטלית - בממשלה, במדינה שלנו, לצערי הרב, במערכות החינוך. לא התכנסנו פה היום לאי-אמון בגלל מערכות החינוך, אבל אתה פותח את העיתונים יום-יום, אדוני היושב-ראש - סכינים, דקירות, סמים, פשע, אלימות, פריצות, מה לא. מה לא. השם ישמור. מה לא. כולם פה מודים, אף אחד פה לא יחלוק על כך שיש פשיטת רגל טוטלית. מה זה שילדה בת 14 מוציאה סכין ודוקרת? היום המתנות הנפוצות לבר-מצווה ולבנות-מצווה זה סכינים. ילד בכיתה ג' מוציא סכין כזה גדול ודוקר? אנחנו רואים בטלוויזיה וקוראים בעיתונות יום-יום איך חונקים ילדים, באיזו אלימות, באילו איומים. 41,000 תיקים נפתחים במשטרה - ויודה בזה סגן השר - זה מה שנפתח כבר בפועל, רשמית נפתח, תיקים שנפתחו לבני-נוער. מה לא נפתח? מה מסתתר? מה לא מגלים? מה נשאר סודי? אתה רואה כל יום בטלוויזיה. רק שלשום - ילד מדבר על כך שחנקו אותו. ילדה מספרת שדפקו לה את הראש בקיר, בברזל, וכמה בנות יחד הכו אותה ואמרו לה שאם היא תפרסם את זה ידקרו אותה.
       
       השם ישמור מה קורה, אבל על זה כבר נעשה דיון אחר, נביא לפה את כל תעודת העניות של הממשלה. 

היו"ר ראובן ריבלין:
       
       בשבוע הבא נקיים במשך יום שלם דיון בנושא האלימות. 

אליהו ישי (ש"ס):
       
       שבוע לאחר מכן, לא שבוע הבא.

היו"ר ראובן ריבלין:
       
       ב-12 בחודש. 

אליהו ישי (ש"ס):
       
       זה יוצא ב-12?

היו"ר ראובן ריבלין:
       
       כן. סגן השר אדרי - - -

יעקב אדרי (הליכוד):
       
       זה נדחה כבר כמה פעמים. 

היו"ר ראובן ריבלין:
       
       לא, לא. ראש הממשלה מבקש להשתתף באותו יום. זה בתיאום אתו. 

אליהו ישי (ש"ס):
       
       אדוני היושב-ראש, התכנסנו פה היום בעניין האי-אמון בשל פתיחת כביש בשבת בקרית-שמואל. יכול להיות ששינוי, היתה להם מטרה, היתה להם מגמה, לחדד את המאבקים בין דתיים לחילונים, שכנראה נרגעו בזמן האחרון. לכאורה נרגעו. אני אומר לכאורה, משום שהממשלה ממשיכה צעד אחר צעד לרמוס בנושאים הרגישים של העם היהודי. אבל, שינוי ניסתה לנצל את העיתוי הזה ולהביא למלחמת אחים בין דתיים לחילונים. 
       
       זה לא הצליח להם, זה לא הצליח להם מכמה סיבות. קודם כול, הם כנראה תפסו טרמפ על דבר שבאמת אין בו אחיזה. אני מוכרח לומר פה לזכותו של ראש עיריית חיפה לשעבר, חבר הכנסת עמרם מצנע, שקם בגלוי - זה לא אופייני לפוליטיקאים - קם ואמר: רבותי, זה מיותר, הכביש צריך להיות סגור; בשונה מחברים בשינוי, שכל המגמה והמטרה שלהם לגרום קרעים בעם. ראש העיר מצנע נבחר בקדנציה הקודמת לא מטעם ש"ס, אלא מטעם מפלגת העבודה, ואני הייתי שר הפנים - הוא עשה עבודה נפלאה, אני יכול להעיד, כשר הפנים בתקופה שהוא היה ראש עיר. הוא היה ענייני, לא לכל דבר בנושאי דת הוא נעתר וביצע, אבל כשבאמת ראה את הצדק ואת האמת, לטעמו - קם ועשה. 
       
       עמרם מצנע קם ואמר בתקשורת בלי בושה: זה מיותר לחלוטין. באותו רגע הוא הוציא להם את הרוח מהמפרשים. גם ראש העיר הנוכחי, יונה יהב, הודיע שמבחינתו צריך לעשות הכול על מנת שהכביש הזה יישאר סגור. אבל, שינוי בחרו בדרך שהם בחרו. 
       
       אנחנו נאבקנו. הודעתי שאני מגיע לשם לשבת, ואז לעשות חשבון פשוט - האם כדאי לשים שם מאות שוטרים, אדוני היושב-ראש, מאות שוטרים כדי לאבטח את כל חברי הכנסת. אגב, אני הייתי שם בביקור. מאות אנשים היו באירוע, היו שם גם חבר הכנסת וקנין, חבר הכנסת אזולאי. מאות מתושבי העיר - גם עמרם מצנע היה שם בביקור בבית פרטי, בעצם דיברנו בטלפון. הוא הודיע בצורה מפורשת את דעתו בעניין. 
       
       אני שמח שבסופו של דבר הצדק יצא לאור וכולם הבינו שזאת טעות וזה לא ילך, כי אני הודעתי חד-משמעית: בשבת הראשונה יהיו שם לפחות עשרה חברי כנסת, יצטרפו גם חברי כנסת מסיעות נוספות, יהדות התורה - דגל, אגודה - ועוד. הודעתי חד-משמעית: אם יהיה הסדר, מה טוב, לא נהיה שם בשבת, אבל אם לא יהיה הסדר, נישאר שם בשבת, כל שבת תורנות. כל שבת ישב חבר כנסת על הכביש ויסעד שם את סעודות שבת, בגלל ההתנכלות של אנשי שינוי, שטוענים מן ההיבט המקצועי, שיש שם תאונות דרכים. 
       
       אז בואו, אני אומר לכם כמה מלים על תאונות דרכים. קודם כול, שלא יבוא מישהו ויאשים לכאורה את החרדים, את הדתיים, בפיקוח נפש. אני אספר לכם, אם יש פיקוח נפש, זה דוחה את התורה כולה. פיקוח נפש - בשבת מותר לנסוע. נסעתי עם אשתי לפני כמה חודשים - אשתי עמדה ללדת בשבת, נסעתי אתה, אני. היא אמרה: אני אסע לבד, אני לא חייבת שתבוא אתי. אמרתי לה: לא, מצווה שאני אבוא אתך. 

יוסף פריצקי (צל"ש - ציונות, ליברליות ושוויון):
       
       - - -

היו"ר ראובן ריבלין:
       
       חבר הכנסת פריצקי. מה זה, אדוני? 
       
אליהו ישי (ש"ס):
       
       נסעתי אתה בשבת. אני אספר לכם עוד סיפור. סיפר לי אחד המתפללים אצל הרב לפני כמה שנים, שהיה יהודי שאשתו היתה צריכה ללדת ביום כיפור. יום כיפור בכל אופן זה יום הדין. אשתו ויתרה, אמרה לבעלה שלא יבוא אתה - לא צריך, אני כבר אסע לבד ביום כיפור. והיו שם דיבורים אם הוא יצא או לא יצא מהתפילה, ייסע עם אשתו ביום כיפור, לא ייסע אתה. שמע על זה הרב. הרב אמר: רק בשביל ההרגשה הטובה שלה, שהיא הולכת ללדת ואתה תהיה לידה; פתאום קורה משהו, היא צריכה אותך, פתאום חלילה וחס קורה משהו - אם אתה לא תיסע, אני אסע אתה. קום ותיסע אתה. אז שאף אחד לא יטיף לנו. פיקוח נפש דוחה את התורה כולה, לא רק את שבת.

נסים דהן (ש"ס):
       
       בתקופת הפיגועים הרב אמר לי לנסוע בשבת לכל מקומות הפיגועים ולהשתתף בהצלה.

אליהו ישי (ש"ס):
       
       אוקיי, אז שאף אחד לא יטיף לנו. רק מה קרה פה, אדוני היושב-ראש? רצו לעשות קצת חגיגה, כמו שאמרתי, ואמרו שהכביש הזה גורם תאונות דרכים. אגב, אמר קצין המשטרה, ששום תאונת דרכים לא קרתה מזה. רק מה קורה? סיפרו לי התושבים במקום: יוצאים מהמועדונים, מהפאבים בלילה - גם שיכורים, לפעמים זה קורה, לצערי הרב, וחבל - ואז כל ה"חראקות" וכל הנסיעות וכל הצעקות וכל הבלגן בלילה, והמשטרה באמת צריכה להשתלט על הדבר הזה. 
       
       או בים - יוצאים בבוקר, וצריכים לראות מה לעשות, צריכים למצוא פתרון. אני הצעתי לשר התחבורה פתרון של העברת הכביש. אגב, התושבים שגרים שם שילמו אגרות; שילמו אגרות. לזכותו של שר התחבורה, הוא הסכים לקבל את ההצעה שהכביש הזה יישאר סגור, יהיה שם דשא, יעבירו את הכביש הזה, במקום שהוא חד-סטרי, הוא יהפוך לדו-סטרי. זה עניין אחר לגמרי, ואני מודה לו על כך שהוא קיבל את הרעיון. 
       
       האמת היא – מן ההתחלה, כשביקשתי ממנו, הוא אמר לי במקום שזה אפשרי. רק מה, רצו לבוא ולומר מה עושים כדי למנוע תאונות דרכים, כאילו כבר יש פה תאונות דרכים. 
       
       אז אני אספר לכם. אתם מכירים את רחוב דיזנגוף בתל-אביב? עורק ראשי. רחוב הרצל בנתניה - זה רחוב ראשי. למה סוגרים אותו בשבת? למה הוא סגור? אתה יודע כמה תאונות דרכים יכולות לקרות? אתה סוגר עורק ראשי ברחוב דיזנגוף, חלקים ממנו - - -

היו"ר ראובן ריבלין:
       
       כל סיעת ש"ס יוצאת. 

אליהו ישי (ש"ס):
       
       חלקים ממנו - - -

רן כהן (יחד):
       
       דיזנגוף סגור בשבת?

אליהו ישי (ש"ס):
       
       חלקים כן, חלקים בפירוש סגורים. אתה מכוון את כל התנועה למקומות אחרים. אנשים רוצים לשבת ברחוב הרצל בשבת, לקרוא עיתון, לשתות כוס קפה - סוגרים את הרחוב, כי זה נוח, ומוצאים דרכים חלופיות. ברחוב שמדובר בו יש דרכים חלופיות רבות. רק מה, רוצים להקניט. 
       
	לא אסתיר שהמאמצים המשותפים הביאו לכך שהכביש נסגר בשבת. תודה מגיעה גם לשר התחבורה, וגם לסגן השר לביטחון פנים, שנכנס בעובי הקורה עם משטרת ישראל, ויחד הם עשו חשבון פשוט – שכל ישר: אם יבואו חברי הכנסת, לאבטחת ההפגנה יידרשו מאות שוטרים; אפשר להעמיד שוטר אחד שיכוון את התנועה וכך יימנעו "תאונות הדרכים" – כאילו יש תאונות דרכים, מה שעוד לא קרה אף פעם, ברוך השם, וגם לא יקרה, ואם יקרה זה מפני שיצא איזה שיכור בלילה או שאחד בא עייף מהבריכה או מהים ונרדם בדרך, וכך עלולה לקרות תאונה, ולא משום שהכביש סגור בשבת. את הסיפורים האלה שלא יספרו לנו, והעידו על כך אנשים אחרים, לא אני - חבר הכנסת מצנע ועוד. 

       על ההסדר הזמני עד לסלילת הכביש, כך שהכביש לא ייפתח בשבת, אני מברך, ואני מודה גם לשר התחבורה וגם לסגן השר לביטחון פנים. העובדה שבשבתות הקרובות הכביש לא ייפתח, ההישג הזמני הזה, עד לסלילת הכביש ולתכנון מחדש, מביא אותי להחלטה, אדוני היושב-ראש, להסיר את הצעת האי-אמון. בעקבות התוצאה שהגענו אליה, שהכביש ייסגר בשבת, אני חושב שנכון להסיר את הצעת האי-אמון.

היו"ר ראובן ריבלין:
       
       תודה. אפשרתי לאדוני לדבר עוד כמה דקות כדי שחברי הכנסת יצחק כהן ויעקב מרגי יוכלו לשמוע את יושב-ראש התנועה, אבל באמת, לראות סיעה שלמה יושבת כולה קשובה, שלא בהצבעה, זה דבר שראוי לשבח. השר ישיב רק על הצעת אי-אמון אחת, שכן אנחנו מתייחסים רק להצעת אי-אמון אחת, כי ש"ס הסירה את הצעת האי-אמון שלה.

נסים דהן (ש"ס):
       
       בתנאי שיגיד את הדברים האלה.

אליהו ישי (ש"ס):
       
       לא, זה בסדר.

היו"ר ראובן ריבלין:
       
       השר יכול כמובן לדבר על מה שהוא רוצה. נצביע רק על הצעת אי-אמון אחת.
       
שר התחבורה מאיר שטרית:

       רבותי חברי הכנסת, אני מתכבד להשיב על הצעת אי-אמון בשל העדר הליך תקין של קבלת החלטות בממשלה, כפי שעולה מדוח מבקר המדינה. אדוני היושב-ראש, אני אתייחס כמובן רק לחלק הזה בנאומו של חבר הכנסת בני אלון, ולא לחלק הראשון, כי הוא בעצם הצעת האי-אמון.

משולם נהרי (ש"ס):
       
       אולי בכל זאת משפט?

שר התחבורה מאיר שטרית:
       
       אני אגמור להשיב על ההצעה הזאת ואגיע להצעה השנייה.
       
       ממצאי הביקורת בדוח מבקר המדינה מס' 53ב, לשנת 2002, הם בשני נושאים מרכזיים: האחד - עבודת המטה במשרד ראש הממשלה; האחר - עבודת המטה במזכירות הממשלה במה שקשור להחלטות הממשלה והמעקב אחר ביצוען. בדוח המבקר מס' 55ב, לשנת 2004, פורסמו ממצאי מעקב אחר תיקון הליקויים. 
       
       העקרונות שלפיהם משרד ראש הממשלה פועל בעניינים שנדונו בדוחות נמסרו למבקר המדינה ונותרו בעינם. עם זאת, כהפקת לקחים מהביקורת נעשתה בשנתיים האחרונות, בהוראת ראש הממשלה, עבודה חסרת תקדים בכל הקשור לשיטות העבודה של הממשלה, וניכר שיפור ניכר בכל שלבי הפעולה – ייזום, תכנון, בקרה, ביצוע והפקת לקחים.
       
       משרד ראש הממשלה מוביל ומסייע בגיבוש תוכניות אסטרטגיות למדינת ישראל במגוון תחומים -ביטחוניים, מדיניים, חברתיים וכלכליים. משרד ראש הממשלה מפעיל ומתאם את זרועות הממשלה השונות לשם יישום אסטרטגיות אלה. יש להימנע מהכפפה של משרדים וגופי ביצוע למשרד ראש הממשלה, אלא במקרים מיוחדים ויוצאי דופן, כדי שלא לפגוע בתפקודו כמשרד מטה. כמו כן יש לבזר סמכויות תכנון וביצוע, לעודד מומחיות מקצועית במשרדים ולרכז את המעקב ואת הבקרה. תפיסת פעולה זו באה לידי ביטוי מאז תחילת כהונת ראש הממשלה בתקופת הממשלה ה-29 ונמשכת בתקופת הממשלה ה-30, היא הממשלה הנוכחית.

	למשרד ראש הממשלה כמה זרועות הפועלות והמבצעות עבודת מטה שנכללים בה תכנון משימות הנגזרות ממדיניות הממשלה ובקרתן. הזרוע הראשונה היא מנכ"ל משרד ראש הממשלה וצוותו, שפועלים בו יועצי ראש הממשלה ועוזריו בתחומים מקצועיים שונים, האגף הכלכלי-החברתי במשרד ראש הממשלה והאגף לתיאום, מעקב ובקרה. זרוע זו עוסקת בביצוע מטלות ממשלתיות רוחביות בתחום החברתי-הכלכלי, בתחום התשתיות, בתחום ההתיישבות ועוד.

	אני מבקש, ברשותכם, להביא שתי דוגמאות לעבודה הרוחבית של מטה משרד ראש הממשלה: האחת – תוכנית חמש-שנתית להשקעות בתשתית הרכבת. תוכנית זו נהגתה במשרד ראש הממשלה וגובשה בשיתוף עם משרד התחבורה ועם משרד האוצר, לנוכח פערי התשתית שנוצרו במדינת ישראל. תוכנית התשתית האסטרטגית פרוסה על חמש שנים ומטרתה קירוב הפריפריה למרכז הארץ. היקף התוכנית הוא כ-20 מיליארד ש"ח, ובין הקווים המרכזיים: קווי הרכבת אשקלון–תל-אביב, ירושלים–תל-אביב ועוד. את התוכנית מלווים באופן שוטף משרדי ומשרד ראש הממשלה, הפועלים גם להסרת חסמים.

	דוגמה נוספת לתהליך מטה מתמשך היא תוכנית סובב-עזה. תוכנית זו היא חלק ממדיניות הממשלה לתת גיבוי, תמיכה וחיזוק ליישובים שמסביב לרצועת-עזה בכמה מישורים, ובהם המישור הביטחוני, המישור הכלכלי, המישור החברתי והמישור התשתיתי. לצורך יישום התוכנית ביקר ראש הממשלה בשדרות פעמיים: פעם אחת במסגרת ישיבת הממשלה ופעם אחרת עם מנכ"לים של משרדי הממשלה. מנכ"ל משרד ראש הממשלה ואגף תיאום, מעקב ובקרה עוקבים אחר יישום החלטות הממשלה. אני שמח לדווח, כפי שכבר דווח לוועדה, כי המשימות מולאו בהיקף של 90%, ואני מאמין שבתוך זמן קצר הן יבוצעו במלואן.

	הזרוע השנייה של משרד ראש הממשלה היא המועצה לביטחון לאומי, הפועלת מכוח סעיף 7 לחוק הממשלה, התשס"א-2001. המועצה היא גוף תכנון ממדרגה ראשונה; היא מעבדת את מדיניות ראש הממשלה והממשלה ומציעה תוכניות פעולה בתחומים שיש בהם חשיבות לאומית במישור המדיני-הביטחוני בממשק לתחום הכלכלי-החברתי. 

       לעבודת המטה של המועצה לביטחון לאומי דוגמאות רבות. דוגמה אחת היא העבודה היסודית שנעשתה במה שקשור להגירה לישראל, לחוק האזרחות והכניסה לישראל; דוגמה אחרת: עבודת המטה הפרטנית שנעשתה בנושא תוואי מכשול התפר באזור עוטף-ירושלים. נוסף על אלה הממשלה מקימה לעתים, ביוזמתה או ביוזמת שר מסוים, ועדות ציבוריות וועדות בין-משרדיות בשותפות משרד ראש הממשלה ובליוויו. לדוגמה, ועדת-דברת – כוח המשימה הלאומי – רפורמה בחינוך; ועדת-עברי לבדיקת ההקמה של מערך לשירות לאומי אזרחי; ועדת-לרון, הוועדה הציבורית לבדיקת ענייני הנכים; הוועדה הבין-משרדית לטיפול במצבה של העיר עכו; ועדת-ברוורמן בנושא האסטרטגיה לטיפול במערך המילואים וועדת היגוי לפרויקט מפעל ההזנה למוסדות חינוך.

        מעבר לכך, משרד ראש הממשלה נעזר בגופי ייעוץ ובמומחים חיצוניים. צוותים כאלה טיפלו בשני נושאים חשובים ביותר: 1. רפורמה בשירותי הדת, העתידה לבוא לאישור הממשלה בזמן הקרוב; 2. אסטרטגיית הממשלה ביחס לגליל והנגב בעשור האחרון.
	
	לדעתי, כל אלה הם תשתית ראויה לעבודת מטה במגוון התחומים הנדרשים מממשלת ישראל: המדיני, הביטחוני, הכלכלי והחברתי. 

	אדוני היושב-ראש, מובן שבעקבות דברי חבר הכנסת אלי ישי בנושא אני רוצה לומר שגם אני מברך, בסך הכול, על ההסדר, כי מה שקרה בעצם הוא, שמשטרת ישראל לקחה על עצמה את המשימה להציב בשבת, בכביש הספציפי, שהופך לדו-סטרי במקום חד-סטרי בימי חול, שוטרים במספר שאמור להבטיח - - - 

היו"ר ראובן ריבלין:
       
       אני מוכרח לומר, אדוני השר, שזה פתרון יצירתי מאוד, אבל לא היה אפשר לחשוב עליו לפני שבועיים?

שר התחבורה מאיר שטרית:
       
       אני אומר בפירוש שהמשטרה לקחה על עצמה את הסידור הזה, שהוא סידור זמני, עד אשר יהיה פתרון קבע. הפתרון הזה, לצערי, הוא לא פתרון קבע, אלא פתרון זמני, שמונע לפחות את החיכוך ואת המאבק בין הדתיים לחילונים, שהיה מיותר לחלוטין.

צבי הנדל (האיחוד הלאומי - ישראל ביתנו):
       
       הממשלה ראויה לאי-אמון.

שר התחבורה מאיר שטרית:
       
       ככל שהמשטרה לקחה על עצמה, על-פי החוק, את הסדרת הנושא שימנע תאונות דרכים, היה המפקח על התעבורה, מבחינתו, יכול לבטל את החלטתו לפתוח את הכביש. על זה, לצערי, אין ויכוח, חבר הכנסת אלי ישי: הנתונים שהתקבלו במעקב שעשה משרד התחבורה בכביש הזה בימים שהכביש הזה סגור מראים כי מספר התאונות בכביש האלטרנטיבי, שהופך דו-סטרי, גדל פי-שניים. 

היו"ר ראובן ריבלין:
       
       הרי ראש העיר הוא רשות התִמרור המקומית, נכון?

שר התחבורה מאיר שטרית:
       
       לא. דרוש גם אישור משרד התחבורה. הוא לא לבד.

היו"ר ראובן ריבלין:
       
       ברור. רשות התמרור המקומית. הוא צריך את רשות התמרור, שהיא אדוני השר. כאשר הולכים לפתוח כביש כזה לאחר 40 שנה לא צריך דיון, אלא הערכת מצב כל כך פשוטה. הרי זה לא עניינך, אתה לא יכול להתעסק בכל בעיות ישראל.

שר התחבורה מאיר שטרית:
       
       נכון. המפקח על התעבורה הרי בדק את כל הנסיבות האלה, ולכן גם בהתחלה, כשנפתח הכביש הזה, עשו פשרה עם התושבים והחליטו שהוא ייפתח רק בקיץ ולא בחורף. הכול כבר עבר בתי-משפט. כשבא אלי ישי עם הצעת הפשרה, אמרתי לו על המקום, עוד לפני שהגיעו להסדר, שזאת פשרה שאני מקבל. הוויכוח נשאר על מה שיקרה בקיץ הזה, ולכך לא היה פתרון. כשהמשטרה הודיעה שהיא לוקחת על עצמה את האחריות להסדיר את התנועה במקום, כדי שלא תהיינה תאונות, אין ספק שקיבלתי את הפתרון הזה, ולכן הכביש נשאר סגור בשבת כהסדר זמני. אני מקווה שכך יהיה עד שיימצא פתרון קבע. לכן אני שמח - - - 

היו"ר ראובן ריבלין:
       
       רק רגע, כבוד השר. חבר הכנסת אלי ישי רוצה לומר משהו, ברשותך. 

עמרם מצנע (העבודה - מימד - עם אחד):
       
       אם המשטרה תפרוס את היקף השוטרים שהיו באותה שבת ב-54 שבתות, היא תרוויח כסף. 

שר התחבורה מאיר שטרית:
       
       עמרם מצנע, המשטרה היא לא באחריותי וגם לא בידי.

היו"ר ראובן ריבלין:
       
       כבוד השר, האם אדוני ישמע את ראש תנועת ש"ס?

שר התחבורה מאיר שטרית:
       
       ודאי.
       
אליהו ישי (ש"ס):
       
       אני רוצה להודות שוב, השר שטרית, שברגע שדיברנו על הרעיון של הכביש החלופי, אף שזה עולה הרבה כסף, אכן זה הוסכם. שוב, יישר כוח ותודה. 
       
       אדוני היושב-ראש, אני רוצה לומר לעובדי המשרד – עובדים בכירים ומקצועיים, כמו אנשי המפקח על התעבורה – שאני מאוד מכבד את אנשי המקצוע, שכאשר מחליטים החלטה צריך שהיא תהיה צודקת וגם עונה על האינטרס הציבורי. האינטרס הציבורי הוא שהכביש לא ייפתח בשבת. לא חוכמה לומר שאם לא פותחים אותו בשבת, יש תאונות דרכים. הרבה כבישים נסגרים בשבתות בגלל האינטרס הציבורי. אני מציע לאנשי המקצוע שבדברים רגישים מעין אלה יפנו לשר, יבדקו איך לשמור על הסטטוס-קוו, לכבד את האינטרסים הציבוריים, את ההבטחות והסיכומים. לכל דבר יש גם דרכים חלופיות. אפשר למצוא את הדרך, ואם הדרג המקצועי אמר, זה לא אומר שזה קודש קודשים. אפשר למצוא דעות מקצועיות אחרות וחלופות טובות לא פחות. 

היו"ר ראובן ריבלין:
       
       תודה. כבוד השר, בבקשה. 
       
שר התחבורה מאיר שטרית:
       
       אדוני היושב-ראש, סוף טוב הכול טוב. נשארה לנו הצעת אי-אמון אחת ואני מציע להסירה, אלא אם גם פה המציע עצמו מבקש להסירה ונגמור את העניין.
       
היו"ר ראובן ריבלין:
       
       לא נראה לי שאפשר להגיע אתו להסכמה. 
       
שר התחבורה מאיר שטרית:
       
       אם כך, אני מבקש להסיר את ההצעה מסדר-היום. 
       
היו"ר ראובן ריבלין:
       
       תודה רבה. רבותי חברי הכנסת, עד כאן יש לנו שתי הנמקות והצעת אי-אמון אחת. אנחנו מתחילים בדיון הכללי. תעלה ותבוא חברת הכנסת אתי לבני, על מנת להציג את עמדת הגדולה בסיעות האופוזיציה, סיעת שינוי. מובן שאת יכולה להתייחס למה שאת רוצה, אבל אני רוצה להסב את תשומת לבכם לכך שהאי-אמון בנושא קריית-שמואל בחיפה הוסר מסדר-היום על-פי בקשת המציע, יושב-ראש תנועת ש"ס. רבותי, ועדת הכנסת קבעה שלוש דקות ואני לא משנה את ההחלטה, אבל אני קובע בשעון ארבע דקות, כדי שיבין האדם שלאחר שיסתיימו ארבע הדקות בכל מקרה הוא גמר לדבר. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, אני בכל זאת אתייחס לנושא של הסטטוס-קוו בכביש ורבורג בקרית-שמואל, אף שהנושא הזה ירד מסדר-היום. אני רוצה לומר כמה מלים על הסטטוס-קוו. אנחנו שומעים כל הזמן שצריך לשמור על הסטטוס-קוו וכי הוגשה הצעת אי-אמון כי הסטטוס-קוו לא נשמר. היום, אחרי 57 שנה לקיומה של מדינת ישראל, הסטטוס-קוו אינו דבר קדוש, הוא לא דבר שצריך לקדש אותו ולשמור אותו. צריך לפתוח כל נושא מחדש ולבדוק מי האנשים, במה מדובר, איפה יש רוב, איפה יש מיעוט, מה הצרכים בכל נושא ונושא. 
       
       הסטטוס-קוו בכביש ורבורג דורש בדיקה מחדש, מכיוון שזה כביש שאינו בתוך שכונה דתית. אני מוכנה לכבד סגירת כביש בתוך שכונה דתית, שמפריע לתושבים בו, אבל כאשר זה כביש ראשי, ומצד אחד יש שכונה דתית ומצד אחר יש שכונה חילונית, וזה כביש ראשי, עורק תחבורה ראשי, ויש גם נימוקים אחרים של פתיחות, אין שום סיבה לשמור סטטוס-קוו כזה. הסטטוס-קוו הזה אינו נכון, הוא לא ראוי, ולא צריך לקדש את המלים "סטטוס-קוו". 
       
       כמו שבכל מיני נושאים אחרים הסטטוס-קוו שהיה בשנותיה הראשונות של המדינה לא קיים עוד, כך גם כאן. שבת, אף שהיא יום מנוחה, הרי צורת הבילוי של האוכלוסייה החילונית היא ביקור בקניונים. השבת הפכה להיות יום של קניות, יום שהמשפחה מבלה יחד במרכזי הקניות. 
       
       באים אלינו ואומרים שהסטטוס-קוו צריך לחזור. אני רוצה לומר לכם, שאחרי 57 שנים, בנושאים מסוימים אי-אפשר לחזור, אין עוד סטטוס-קוו, וצריך למחוק את המלים האלה. צריך לבדוק כל דבר לגופו. 
       
       כך גם בעניין נישואים אזרחיים. בקונסטלציה מסוימת הצליחו ליצור מצב שיהיו נישואים רק לפי ההלכה. לא עוד – הסטטוס-קוו הזה אינו רלוונטי לרוב האוכלוסייה הישראלית וצריך לעשות שינוי.
       
       אני רוצה להתייחס להצעת האי-אמון שעדיין קיימת, לגבי תהליך קבלת ההחלטות. אני רוצה  להצטרף לביקורת הקשה על תהליך קבלת ההחלטות בממשלת ישראל. כשהגעתי לכנסת ניסיתי להעביר את חוק המועצה לביטחון לאומי והמועצה לביטחון כלכלי-חברתי, כי הנושא הזה של קבלת החלטות - חוסר המקצועיות, הבדיקה, הרצינות והחדירה לעומק בקבלת החלטות קריטיות בחיי מדינת ישראל - לא מתקיים כמו שצריך. אנחנו רואים את זה לגבי תוכנית ההתנתקות. כאשר ישבנו בדצמבר 2003 בכנס הרצלייה וכאשר שינוי יצאה עם התוכנית לנסיגה חד-צדדית, נאמר לנו שראש הממשלה יתמוך בצורה מסוימת בתוכנית. אף אחד לא ידע מה, אף אחד לא ידע מי, לא התייעצו עם אף אחד, אבל אז עולה ראש הממשלה ואומר: אני מוביל עכשיו תוכנית התנתקות. לרמטכ"ל ולכל הגורמים המקצועיים נודע הדבר חודשיים או כמה שבועות אחר כך. זו לא צורה לקבלת החלטות. 
       
       עניין ההתנתקות יכול היה להיות מנוף בלתי רגיל לפתיחת הידברות עם הרשות הפלסטינית, לפתיחת משא-ומתן, להשגת הישגים, אבל מה שנשאר מכל הסיפור הזה – ואנחנו תומכים בו - הוא התנתקות חד-צדדית, כשאף אחד לא יודע מה יקרה ביום שאחרי. היום שאחרי הוא הנושא האמיתי שעליו צריכה להיעשות העבודה - - - 
       
היו"ר ראובן ריבלין:
       
       ואלה שיודעים בוכים.
       
אתי לבני (שינוי):
       
       אתה יודע? אני לא יודעת.
       
היו"ר ראובן ריבלין:
       
       אני יודע שאת לא יודעת, ולכן אמרתי. אני יודע, מצנע יודע, כל אחד יודע. 
       
אתי לבני (שינוי):
       
       אתה יודע באיזה תהליכים ובאיזו צורה, מתי, מה הגבולות ומה המטרות הסופיות? אתה לא יודע. אף אחד  לא התייעץ אתנו. לא נעשתה עבודת מטה, זה לא הובא בפני הציבור, ולכן על הצורה הזאת של קבלת ההחלטות הממשלה בהחלט ראויה לאי-אמון שלנו. תודה.  
       
עמרם מצנע (העבודה - מימד - עם אחד):
       
       דרך אגב, הייתם בממשלה באותה תקופה.
       
היו"ר ראובן ריבלין:
       
       האם גברתי אומרת שהיא תצביע אי-אמון? מאוד מעניין.

אתי לבני (שינוי):
       
       אנחנו נתמוך בהצעת האי-אמון.
       
היו"ר ראובן ריבלין:
       
       האיחוד הלאומי קיבל היום סיוע ממקור בלתי צפוי, בגלל חוכמת הגשת האי-אמון.
       
       חבר הכנסת עמרם מצנע – בבקשה, אדוני. גם לך אני קובע מראש ארבע דקות.
       
צבי הנדל (האיחוד הלאומי - ישראל ביתנו):
       
       יש חוכמתו של ראש הסיעה - - - 
       
עמרם מצנע (העבודה - מימד - עם אחד):
       
       אדוני היושב-ראש, חברי הכנסת, אני רוצה לדבר על הסיפור העצוב של סגירת ופתיחת שדרות-ורבורג שליד קריית-שמואל, אבל אני רוצה רק לומר שמה שבטוח, אדוני היושב-ראש, שזו לא שעתה היפה של הממשלה. איך אתה מסביר לאלפי תושבים – ודרך אגב, גם ליותר מ-1,000 שוטרים, שבמקום לבלות בביתם בילו בכביש, בתחושות מאוד מעורבות - - -
       
היו"ר ראובן ריבלין:
       
       השאלה היא אם לא היה אפשר למצוא את הפתרון הזה מראש.
       
עמרם מצנע (העבודה - מימד - עם אחד):
       
       זו ממש לא שעתה היפה. אני גם רוצה לומר שאני לא אוהב – כי אני לא בטוח שזה מהלך דמוקרטי נכון  - שראש הממשלה, אחרי שאף אחד לא מצליח להגיע לפתרון, כופה את דעתו ומכריע שהסטטוס-קוו יישמר. גם זה תהליך לא נכון ואין לנו מה להיות מרוצים ממנו.
       
       גם כמי שסיעתו חלק מהקואליציה, יש לי בטן מלאה על צורת קבלת ההחלטות בממשלה. היום, בשבתי בוועדת החוץ והביטחון, נחשף לעיני במלוא העוצמה שהחלטות רבות שקשורות בהתנתקות מרצועת-עזה עדיין לא התקבלו. בשבועות האחרונים עוסקים הרבה בשאלה אם יש פתרון למפונים או אין פתרון, אבל מסתבר שבתחומים רבים מאוד ההחלטה על ההתנתקות – שלא לוותה בעבודת מטה רצינית – השאירה אחריה רשימה ארוכה של נושאים בעלי משמעות לגבי ההתנתקות, ואי-סיכומם  מביא לכך שבעצם גם אם נצא מרצועת-עזה, לא התנתקנו מרצועת-עזה. 
       
       אני אתן רק כמה דוגמאות. כמובן, ההחלטה על גורל המבנים, דבר שתקוע היום, לא לבלוע ולא להקיא, בבחינת מה עושים אתם; ההחלטה על ציר פילדלפי – נשארים? יוצאים? ברור לכולם שאם נשארים בציר פילדלפי, בעצם לא התנתקנו מעזה. היציאה מציר פילדלפי קשורה בהסכמים עם המצרים; ההחלטה על הסדרת סחורות לרצועת-עזה ומחוץ לרצועת-עזה. האם מערך המכסים יהיה על גבול ישראל—רצועת-עזה, או על גבול רצועת-עזה עם העולם הפתוח, קרי הנמל, וכדומה; מעמד השטחים המפונים בשומרון - מה מעמדם, האם הם נשארים במסגרת שטחי C, מה מעמד היישובים עצמם; מה יקרה במקום חוק הממשל הצבאי בעזה - זה קשור מאוד לשאלה מי נותן רשיונות ליציאה מעזה, לכניסה לעזה, ועוד דברים רבים אחרים; כמובן, נושא הנמל הימי; המעבר היבשתי בין רצועת-עזה ליהודה ושומרון - ואני נתתי רק כמה דוגמאות להחלטות כבדות. 
       
       דרך אגב, ברובן הן החלטות שאין בהן win-win situation, אפילו לא win-lose. כל אלה החלטות קשות, וכל אחת מהאלטרנטיבות קשה ובעייתית, אבל ממשלה צריכה להחליט מה היא עושה, והיא צריכה כמובן לקבל את ההחלטות בהתאם למדיניות שקבעה, שאנחנו מתנתקים מעזה. רק פינוי יישובים או יציאה של הצבא, זו עדיין איננה התנתקות מעזה. 
       
       אני מוכרח לומר, אדוני היושב-ראש, שבוועדת החוץ והביטחון אנחנו גילינו היום דבר שידוע בממשלה - רשימה ארוכה מאוד של נושאים שיקשו מאוד, לא על פינוי היישובים, או על מציאת פתרונות למתיישבים עצמם, וזו בעיה בפני עצמה, אלא בעצם על התפקוד אחרי שיצאנו מעזה. ואז, כשנחליט את ההחלטות  אחרי השעה ה-12, אנחנו ניראה בפני העולם ובפני עצמנו בצורה קשה מאוד. ואומר לכם זאת מי שחושב שצריך לצאת מעזה, צריך להיפרד מעזה, צריך, אבל לעשות את זה בעבודת מטה. לצערי הרב, ראש הממשלה, כדרכו לכל אורך שנות ההיסטוריה שלו, עוסק בנושאים נכונים, אבל עושה אותם בצורה מרושלת, שלומיאלית, שמדהימה כל פעם מחדש. תודה. 
       
היו"ר ראובן ריבלין:
       
       תודה רבה לחבר הכנסת מצנע. חבר הכנסת יצחק כהן, האם אדוני מחליף את חבר הכנסת יצחק וקנין? טוב, נדלג עליו תור אחד. חבר הכנסת יורי שטרן - בבקשה, אדוני. אחר כך יהיה חבר הכנסת יצחק וקנין. חבר הכנסת יורי שטרן, שלוש הדקות הופכות לארבע דקות, אבל לא יותר. אין הארכות. 
       
יורי שטרן (האיחוד הלאומי - ישראל ביתנו):
       
       כבוד היושב-ראש, לא צריך להיות פה נציג הממשלה?
       
היו"ר ראובן ריבלין:
       
       לפי דעתי, צריך להיות. אדוני רוצה להפסיק את הישיבה? אין לי בעיה. 
       
יורי שטרן (האיחוד הלאומי - ישראל ביתנו):


       כן. 
       
היו"ר ראובן ריבלין:
       
       אוקיי, הבנתי. תודה רבה. 
       
אורית נוקד (העבודה - מימד - עם אחד):
       
       השר מאיר שטרית כאן. 
       
היו"ר ראובן ריבלין:
       
       אז שיבוא. חבר הכנסת רשאי לדרוש את נוכחותו. גם יש שני שרים תורנים. השר ישראל כץ והשר גדעון עזרא אינם נוכחים. אני רוצה שאחד מהשרים יהיה נוכח, ולא - נעשה הפסקה. לי אין בעיה. כבוד השר, שלושה שרים רשומים אצלי. אחד השר המשיב, כמובן, שעשה את מצוותו, ויש שני שרים שהם תורנים ואינם נמצאים פה. עכשיו, מה אדוני השר רוצה, שנחכה להם? אין לי בעיה. 

שר התחבורה מאיר שטרית:
       
       סגנית השר נוקד פה. 
       
היו"ר ראובן ריבלין:
       
       סגנית השר, האם את מתמנית להיות המשיבה בשם הממשלה? אני מציע בכל זאת לממשלה לדאוג שיהיה שר תורן, או אל תכתבו לי שיהיה שר תורן. בבקשה. 
       
יורי שטרן (האיחוד הלאומי - ישראל ביתנו):
       
       כבוד היושב-ראש, הוועדה לביקורת המדינה של הכנסת דנה כבר פעמיים בתהליך קבלת החלטות, עבודת מטה במשרד ראש הממשלה. המסקנה העצובה היא, שלהחלטות חשובות מאוד במדינת ישראל לא קודמת עבודת מטה, וההחלטה הכי חשובה, שקובעת את גורלנו לשנים רבות בעתיד, ההחלטה על ההתנתקות, התקבלה בהתייעצות אישית של ראש הממשלה עם חוג מקורביו. הרמטכ"ל הוזמן בפעם הראשונה להשתתף בדיון בהחלטה הזאת לאחר שראש הממשלה כבר דיבר עליה בתקשורת, לאחר שאדונו, אדון וייסגלס, היועץ המשפחתי של הממשלה, נסע לארצות-הברית והתחיל לסכם את העניינים האלה עם האמריקנים. אז הוזמן הרמטכ"ל לקחת חלק בדיונים, על מנת לבדוק מה ההשלכות של ההחלטה, שבעצם כבר התקבלה; לא בשביל לבדוק אותה מראש. כך התקבלה ההחלטה הזאת, ולפי מה שנטען בספר "בומרנג", דבר שכולם בכנסת יודעים, זה היה במידה רבה תחת הלחצים של החקירות נגד ראש הממשלה ובניו. אם זאת לא שחיתות, שחיתות מהי?
       
       אבל אני, כבוד היושב-ראש, אנצל את הדקות האלה בשביל לספר על המקרה שקרה לנו הבוקר, ואני מבקש את תשומת לבכם, גם שלך, סגנית השר, למידת ההתקרנפות שעוברת על מדינת ישראל כתוצאה מהניהול הזה של ממשלת ישראל, למה אנחנו הולכים, לאיזו חברה. הבוקר בשעה 06:00 הגיעו שלושה רכבים לא מזוהים כרכב משטרתי ליישוב קרני-שומרון. חמישה שוטרים ללא מדים פרצו דרך החלון - אני שוב אומר, ב-06:00 - לביתו של ויטלי וובנובוי, איש מחשבים, איש היי-טק, שחי ביישוב. 
       
היו"ר ראובן ריבלין:
       
       השר כץ נמצא פה. כבוד השר כץ נמצא פה, נוכח. בבקשה. 
       
יורי שטרן (האיחוד הלאומי - ישראל ביתנו):
       
       כבוד השר, אחד האנשים האמיצים שעדיין מתנגד לתוכנית האומללה הזאת - - - 
       
היו"ר ראובן ריבלין:
       
       חבר הכנסת טיבי, אתה מדבר אחריו, ואחריך חבר הכנסת יצחק וקנין, כי כבר חסתי עליך. בבקשה. 
       
יורי שטרן (האיחוד הלאומי - ישראל ביתנו):
       
       אז אני חוזר, גם לידיעתו של השר ישראל כץ. ב-06:00 נכנסים שלושה רכבים לא מזוהים כרכבי משטרה ליישוב קרני-שומרון. יוצאים חמישה גברים ללא מדי משטרה, פורצים דרך החלון לביתו של ויטלי וובנובוי, איש היי-טק שחי ביישוב, מוציאים אותו מהמיטה, שמים אותו באזיקים בלי להציג שום צו מעצר או מאסר, רק צו חיפוש. מחרימים את המחשב האישי של אשתו. אני מכיר את המשפחה הזאת כמעט 20 שנה. במקרה, אבא של אשתו גם לימד אותי באוניברסיטה. מחרימים מסמכים אישיים ואת התכתובת המפלגתית של מפלגת הליכוד שנמצאת בבית. לוקחים אותו אל הרכב, בלי לתת לו אפשרות לקחת נעליים או משקפיים, שום ציוד אישי. מגיע במקרה שכן שהוא רופא. רואה אותו חיוור, הוא על הרצפה. בודק לו לחץ דם, רואה שלחץ הדם נמוך מדי, ואומר לשוטרים: אני חייב להזמין אמבולנס. הם אומרים, איזה אמבולנס, קנית ב-2 רובל תעודה וכבר נהיית רופא? 
       
       האנשים האלה, כל המשפחה, הם פעילי עלייה לשעבר, שבזמנו הקג"ב עשה להם חיפוש עדין יותר בביתם, כשחיפשו ספרי לימוד בעברית. שעות חיפשה המשפחה איפה נמצא ויטלי וובנובוי. עד לרגע זה לא קיבלו שום הודעה רשמית. אנחנו יודעים שהוא במגרש-הרוסים, וכעת המשטרה ברוב חוצפתה דורשת להאריך את מעצרו. 
       
היו"ר ראובן ריבלין:
       
       היא דורשת על סמך בקשה - - -
       
יורי שטרן (האיחוד הלאומי - ישראל ביתנו):
       
       איזו בקשה? איך אפשר לעצור אדם ללא צו מעצר?
       
אחמד טיבי (חד"ש-תע"ל):
       
       אולי הוא ערבי. 
       
יורי שטרן (האיחוד הלאומי - ישראל ביתנו):
       
       אולי הוא ערבי באמת. הוא רוסי, במקרה. 
       
טלב אלסאנע (רע"ם):
       
       איך קורה דבר כזה?
       
יורי שטרן (האיחוד הלאומי - ישראל ביתנו):
       
       איך אפשר אצל משטרת ישראל שמתלוננת יום-יום, ועד היום חשבתי שבצדק, שאין לה כוח, אין לה שוטרים, אין לה רכבים - בשביל להוציא מהמיטה ב-06:00 אדם בן 50 ומשהו, נמוך קומה, לא בריא, צריך לשלוח חמישה גברים שפורצים לדירה? 
       
       איזה מין דבר זה? איזו מדינת קג"ב בונים אריאל שרון ושריו? ואיפה כל יפי הנפש של השמאל, עם כל האגודות לזכויות האזרח? איך הם נותנים לרמוס את כבודם של אנשים? כשהייתי יושב-ראש ועדת הפנים וקיימתי ישיבות על אלימות המשטרה - יעידו האנשים שהשתתפו, שדיברתי על אלימות המשטרה כנגד כל האוכלוסיות, לרבות האוכלוסייה הערבית. איפה אתם עכשיו, כשרומסים את כבודם של האנשים שעוצרים? 

היו"ר ראובן ריבלין:
       
       אם הוא לא יובא לבית-משפט היום, אתן לך מחר להגיש שאילתא, כמו שנתתי. 

יורי שטרן (האיחוד הלאומי - ישראל ביתנו):
       
       בסדר. 
       
       הופכים את משטרת ישראל לכלי לדיכוי פוליטי גרידא, מאה אחוז. 

היו"ר ראובן ריבלין:
       
       תודה רבה. אני מצטער על שאני צריך להפסיק אותך בזמן שאתה מדבר על זכויות של אדם שייתכן שנעצר. חבר הכנסת אחמד טיבי; מוכר וחביב, זה מזכיר לאדוני את נאומיו. 

אחמד טיבי (חד"ש-תע"ל):
       
       תודה רבה. 
       
       אדוני היושב-ראש, אדוני השר, רבותי חברי הכנסת, אני עומד כאן ונדהם מהגילויים חסרי התקדים של חבר הכנסת יורי שטרן – עוד לא השלמתי את המשפט, ופריצקי כבר פרץ בצחוק – על מקרה של אלימות משטרה, שפורצת לבית של אזרח. אומנם, הוא גר מחוץ לגבולות המדינה, אבל גם להשפיל, גם לפרוץ דרך החלון ולהחרים את המחשב, ועוד בלבוש אזרחי – דבר כזה עוד לא היה במדינה. 
       
צבי הנדל (האיחוד הלאומי - ישראל ביתנו):
       
       הערבים לא עשו אף פעם. 

אחמד טיבי (חד"ש-תע"ל):
       
       עוד לא היה במדינה. כי אצלנו, חבר הכנסת שטרן, כשעושים את זה, הם נכנסים דרך החלון, שוברים את הדירה, הופכים את מה שיש, את השמן והאורז, הילדים. הם לא מחרימים מחשב, הם מחרימים את אחת הידיים, הוא נשאר עם רגל אחת שלמה ועם רגל אחת שבורה, עם פנס בעין. זה לא אומר שאני מצדיק את מה שקרה. אני רק אומר, שחבר הכנסת הנדל, הכועס על התיאורים של חבר הכנסת שטרן, לא צייץ, ולא רק שלא צייץ, אלא מאוד אהב את התיאורים ששמע על משטרה וכוחות ביטחון שפורצים לבית של ערבי בתוך מדינת ישראל. שלא לדבר על ערבים ופלסטינים בעזה או בגדה המערבית. 

אליעזר כהן (האיחוד הלאומי - ישראל ביתנו):
       
       הם בכלל לא עוסקים בטרור. בכלל לא. 

היו"ר נסים דהן:
       
       חבר הכנסת כהן, נא לא להפריע. תודה. 

אחמד טיבי (חד"ש-תע"ל):
       
       אני אתן לך דוגמה. 

היו"ר נסים דהן:
       
       על חשבונך. 

אחמד טיבי (חד"ש-תע"ל):
       
       אתן לך דוגמה על נערה בת 15 שעוסקת בטרור, מרצועת-עזה. צה"ל ירה פגז, פגע בה בעמוד השדרה, היא משותקת, בכיסא גלגלים. ביקשו בבית-חולים בעזה להוציא אותה לטיפול בחוץ-לארץ, עם האח שלה. כאשר מבקשים בקשות כאלה, הן מגיעות לצד הישראלי, הן מגיעות לגורמי הביטחון. אז הזמינו את האח לשיחה. אמרו לו: אתה יודע מה צריך לעשות כדי לאשר לך לצאת. הוא לא הסכים. הוא יצא מהפגישה מנוע ביטחונית, ומייד כל המשפחה הפכה להיות מנועה ביטחונית. 
       
       אבל, חשבנו שלגבי הילדה בת ה-15 בכיסא הגלגלים – אולי, אולי תמונת כיסא הגלגלים והכדורים בגב ישנו את המצב, ואולי היא לא תהיה מנועה ביטחונית, בשל העובדה שהיא משותקת. חבר הכנסת פריצקי, חבר הכנסת כהן, קיבלנו בכתב, שחור על גבי לבן: לגבי האח שלה - הוא מנוע ביטחונית. לגביה, בשל נסיבות העניין, תיבדק האפשרות של יציאתה לטיפול בחוץ-לארץ אם תבוא לפגישה עם גורמי ביטחון. מה דעתכם?
       
טלב אלסאנע (רע"ם):
       
       רק בישראל זה קורה.
       
אחמד טיבי (חד"ש-תע"ל):
       
       היא קורבן של טרור, אדוני חבר הכנסת כהן. היא קורבן של טרור. על מקרה כזה אני מציע לך לבדוק את לחץ הדם שלך ואת הדופק, אם הוא עלה. האם סומק עלה על פניך, האם יש לך קצת יתר לחץ דם עכשיו, האם אתה מרגיש בושה שככה נוהגים בילדה על כיסא גלגלים? אולי צריך לשאול שאלות נוקבות. 

היו"ר נסים דהן:
       
       נא לסיים. 

אחמד טיבי (חד"ש-תע"ל):
       
       מה עשתה הילדה הזאת שקיבלה כדור בגב, שותקה, ומדינת ישראל עומדת על כך שתבוא לפגישה לפני שהיא יוצאת? תודה רבה. 

היו"ר נסים דהן:
       
       תודה. חבר הכנסת שמואל הלפרט. אני מבין שהיה הסדר שלא הובא לידיעתי. חבר הכנסת יצחק וקנין, בבקשה. 

יצחק וקנין (ש"ס):
       
       אדוני היושב-ראש, חברי חברי הכנסת, אני אדבר על הצעת האי-אמון שהוגשה בעניין השבת. הצעת האי-אמון נמשכה על-ידי הסיעה, על-ידי יושב-ראש הסיעה, בעקבות ההסדר שהגיעו אליו, שהכביש שמדובר בו בקריית-שמואל ימשיך להיות סגור, כפי שהיה במשך 35 השנים האחרונות. אבל, רבותי, דבר אחד אני חייב להעיר, ואני חושב שההערה של יושב-ראש הכנסת ריבלין במקומה: האם ההסדר שהגיעו אליו בסופו של דבר לא יכול היה להיות לפני כל המאבק הקשה הזה? 
       
       אני חושב שהשאלה הזאת במקומה בכל סדר התנהלות העניינים עם הממשלה הנוכחית, לצערנו הרב, ואני לא אומר את הדברים סתם. אני גר באזור הצפון וגם הייתי באזור המריבה המדובר. אני מכיר את הכביש הזה, אני נוסע בכביש. אני חושב שמישהו פה נפל בפח, בטיפול רשלני מצד הגורמים שהיו אמורים להיכנס בעובי הקורה ולבדוק מה עומד מאחורי החידוש של פתיחת הכביש הזה, שהיה סגור במשך 35 שנים. 
       
       למי שמכיר את השכונה, ואני מכיר אותה טוב – חי בשכונה הזאת ציבור דתי מכל הזרמים וחילונים, ציבור לא-דתי. הציבור שם חי חיי קהילה מיוחדים במינם. ולראיה, באותה שבת, כאשר החליטו כן לפתוח את הכביש ברגע האחרון, דווקא הציבור החילוני בא לשם כדי להפגין נגד פתיחת הכביש, כי הוא הבין שנעשה פה מעשה שלא צריך לעשות. 
       
       ועכשיו לגופו של עניין, לסדר ההתנהלות של העניינים וקבלת ההחלטות. לצערנו הרב – לא אני אומר את זה, שרים בממשלה אומרים את זה – מקבלים החלטות לפני שבודקים את הדברים לעומק או בוחנים אותם בחינה מדוקדקת. ולראיה, בישיבה שהתקיימה בוועדת הכלכלה אמרו גורמי המשטרה שאין שום סימן, לפי הדוחות שלהם, שיש יותר תאונות דרכים בכביש הזה, או שיש תאונות שגורמות לפיקוח נפש, חלילה וחס. כבר אמרנו, שאם חלילה וחס אכן יש שם פיקוח נפש, אין ספק. אנחנו אומרים שעל ספק פיקוח נפש מחללים שבת, אז קל וחומר שאם יש פיקוח נפש בצורה ברורה וידועה, אז כן מחללים את השבת. 
       
       אבל כאן, החיזוק הגדול היה דווקא מצד הגורמים שמפקחים על התחבורה, שאמרו בצורה מפורשת שלא היו תאונות חריגות בכביש הזה. ולראיה, מקבלים החלטות כשיד ימין לא יודעת מה יד שמאל עושה. אני חושב שכל ההחלטה היתה כדי להקניט וכדי לעקור כל דבר שיש בו שייכות לעם היהודי. אני לא חושב שלמישהו יש ספק בערכה של השבת. אולי יש כאלה שרוצים לזלזל ולרמוס ברגל גסה, אבל השבת היא ערך עליון, היא העדות בינינו לבין בורא עולם - כי ששת ימים עשה ה' את השמים ואת הארץ, וביום השביעי שבת ויינפש. הקדוש-ברוך-הוא הנחיל לעם ישראל - "מתנה מונחת בבית-גנזי, שבת שמה". את הערך הזה, רבותי, אנחנו מנסים בכל הזדמנות לרמוס, לצערנו הרב. 
       
       לכן, רבותי, אני חושב שראוי שהממשלה תשקול את כל החלטותיה – גם בנושא ההתנתקות, לצערי, ובכל דבר. ברגע האחרון מחליטים לתת 200 מיליון ש"ח לקרוונים ולכל מיני עסקאות מפוקפקות, שאינני יודע מה עומד מאחוריהן. אין שום שיקול דעת בקבלת ההחלטות, וכך זה נעשה בכביש המריבה. 
       
       לכן, אני חושב שטוב עשו מה שעשו ברגע האחרון, כשהחליטו להמשיך את ההסדר שהיה בכביש הזה. לכן גם משכנו את הצעת האי-אמון שלנו. תודה. 
       
היו"ר נסים דהן:
       
       תודה. חבר הכנסת רן כהן - ארבע דקות. אחריו - חבר הכנסת שמואל הלפרט, ואחריו - חבר הכנסת עזמי בשארה.
       
רן כהן (יחד):
       
       אדוני היושב-ראש, אדוני השר, חברות וחברי הכנסת, אני דווקא מצטער על שש"ס משכה את הצעת האי-אמון שלה, כיוון שנדמה לי שהיתה בהצעה הזאת הרבה מאוד קנטרנות, ואפשר היה גם להצביע נגדה או להסיר אותה מסדר-היום. נדמה לי שהדבר הנכון הוא לנסות ולהתחשב ככל האפשר ברגישויות של כל התושבים בקריות וגם להבטיח את ביטחונם. למעשה, זה היה הנימוק העיקרי לפתיחת הכביש. אי-אפשר לחנוק כל הזמן את הציבור הכללי, החילוני והמסורתי, בטיעונים -  ובוודאי לא להיכנע לאלימות שהופגנה שם כאשר הכביש נפתח. אבל נעזוב את זה.
       
       אדוני היושב-ראש, נדמה לי שהטיעונים של מפלגות הימין הקיצוני להגשת אי-אמון בגין העדר עבודת מטה ראויה, היא יותר ממגוחכת. 
       
צבי הנדל (האיחוד הלאומי - ישראל ביתנו):
       
       לכהנא יש מפלגה בכנסת? מה זה ימין קיצוני?
       
רן כהן (יחד):
       
       זה אתה, למשל. אתה וחבריך - זה אתם.
       
צבי הנדל (האיחוד הלאומי - ישראל ביתנו):
       
       כן? אתה השמאל הקיצוני.
       
יצחק וקנין (ש"ס):
       
       השמאל הקיצוני.
       
רן כהן (יחד):
       
       לא, אני השמאל המרכזי והשפוי. 
       
צבי הנדל (האיחוד הלאומי - ישראל ביתנו):
       
       הסהרורי.
       
רן כהן (יחד):
       
       אבל בעיני, אתה הקיצוני.
       
צבי הנדל (האיחוד הלאומי - ישראל ביתנו):
       
       אז מי הקיצוני? אתה מזדהה עם "גוש שלום"?
       
רן כהן (יחד):
       
       חבר הכנסת הנדל, אסביר לך למה אתה קיצוני. אני אפילו לא צריך להתאמץ ולהסביר למה אתה קיצוני. אתה יודע למה? 
       
צבי הנדל (האיחוד הלאומי - ישראל ביתנו):
       
       לא מעניין. 
       
רן כהן (יחד):
       
       כל האסונות שקרו בשבוע שעבר ברצועת-עזה, זה גדל אצלך.
       
צבי הנדל (האיחוד הלאומי - ישראל ביתנו):
       
       אתה עשית. 
       
רן כהן (יחד):
       
       זה גדל אצלך - מתורתך, מהגותך, מהמלחמות הפוליטיות שלך. ומי שגדל שם, במלון בנווה-דקלים, אם זה התוצר שלך - תדע איפה אתה. זה הכול, הכי פשוט בעולם. אתה אפילו לא צריך להסתכל בראי, די בכך שתסתכל מה עושים חניכיך כדי שתדע מי אתה. 
       
צבי הנדל (האיחוד הלאומי - ישראל ביתנו):
       
       תת-רמה. תסתכל אתה בראי. תת-רמה. 
       
רן כהן (יחד):
       
       אבל זה לא חשוב, כי אתה לא רוצה אפילו לשמוע, כי זה לא מעניין אותך. 
       
צבי הנדל (האיחוד הלאומי - ישראל ביתנו):
       
       אותך לא. 
       
רן כהן (יחד):
       
       עובדה, אני שומע. אני שומע אותך אפילו על חשבון הזמן שלי, ואפילו עונה לך ברוב - -
       
צבי הנדל (האיחוד הלאומי - ישראל ביתנו):
       
       טמטומך.
       
רן כהן (יחד):
       
       - - טיפשות, אבל מה לעשות, כללים בדמוקרטיה מחייבים אותי בפרלמנט גם לשמוע ולהשמיע. לכן אני גם שומע אותך ומשמיע לך, אף-על-פי שזה על חשבון זמני. 
       
       מה לעשות, אני חושב שעבודת המטה של הממשלה היא באמת גרועה. אמרתי את זה בוועדה לענייני ביקורת המדינה לפני שבוע, ואני אומר את זה בוועדת החוץ והביטחון. היא לא ראויה ולא נכונה – אף ששמענו היום על עבודה טובה מאוד של המל"ל, והדברים בהחלט היו מאירי עיניים. אבל זאת הסוגיה. 
       
       בוועדת החוץ והביטחון שאלתי חבר מכובד מאוד בימין ההתנחלותי: אם עבודת המטה היתה נעשית במלואה ומגיעה לאותה תוצאה של ביצוע ההתנתקות, האם היית תומך? הוא השיב: לא. 
       
צבי הנדל (האיחוד הלאומי - ישראל ביתנו):
       
       היא לא היתה מגיעה לתוצאה הזאת. 
       
היו"ר נסים דהן:
       
       אתה מפריע לו לסיים, חבר הכנסת הנדל.
       
רן כהן (יחד):
       
       היינו מגיעים לתוצאה של ההתנתקות לפני 37 שנים. אתה יודע למה? כי ההתנתקות הזאת היא לטובת מדינת ישראל. 
       
צבי הנדל (האיחוד הלאומי - ישראל ביתנו):
       
       שקר. שקר. 
       
רן כהן (יחד):
       
       ביטחונית, טוב יותר לישראל לחיות בלי רצועת-עזה, בלי החיכוך, בלי הדם, בלי הפיגועים ובלי ההריסות. כלכלית זה היה טוב יותר, כי זה היה חוסך למדינת ישראל מיליארדים. אפשר היה להשקיע במדינת ישראל מיליארדים בכלכלה, בחברה וברווחה. דנו היום בוועדה לזכויות הילד בטיפות-חלב, שהאוצר רוצה לקצץ ולהעביר אותן - על ילדי ישראל חוסכים, ועל המתנחלים שפכו מיליארדים שהולכים לאיבוד. עכשיו מוסיפים להם מיליארדים נוספים, אבל זה לא מספיק להם והם רוצים לסחוט את המדינה עוד ועוד. על זה מדברים - מבחינה כלכלית, ביצוע ההתנתקות הוא הדבר הטוב ביותר למדינת ישראל. 
       
       הדבר החשוב ביותר הוא הזיהוי של מדינות ישראל כמדינה יהודית ודמוקרטית. זה הדבר היחיד שיכול להחזיר אותנו למהות הישראלית של להיות מדינה ראויה ושפויה, מדינת כל אזרחיה בשוויון מוחלט. הרי זה הדבר שאבד לנו בטירוף של מלחמת ששת הימים ובטירוף של ההתנחלויות. לכן המהלך של ההתנתקות הוא נכון וטוב לישראל, וכל המלחמה, ההתגרות והפרובוקציה שלכם נגדה הן רק נגד מדינת ישראל וטובתה. תודה רבה. 
       
היו"ר נסים דהן:
       
       תודה רבה. חבר הכנסת שמואל הלפרט, ואחריו - חבר הכנסת עזמי בשארה. 
       
שמואל הלפרט (אגודת ישראל – יהדות התורה והשבת):
       
       אדוני היושב-ראש, כנסת נכבדה, בראשית דברי ברצוני להביע הערכה מיוחדת לראש הממשלה על התערבותו האישית בהמשך סגירת כביש ורבורג בקריית-שמואל שבחיפה בשבת האחרונה, כפי שהיה סגור במשך 35 שנים בימי שבת ומועד. 
       
       מי שעורר את נושא פתיחת הכביש היה ד"ר משה בקר, המתיימר להיות מומחה לתחבורה. אבל מסתבר שהוא מומחה למצע שינוי, כלומר שנאה לדת ולקודשי ישראל. אפילו הטענות שלו על ריבוי תאונות במקום נדחו על-ידי נציגי המשטרה בדיון שהתקיים בוועדת הפנים. 
       
       אני רוצה לקבוע כאן, על סמך חוות-דעת מקצועית של משפטנים מהדרג הבכיר ביותר, שלא היתה כל החלטה של בית-המשפט המחוזי או של הבג"ץ לפתוח את הכביש, כפי שהיו מי שטענו בעקבות הדיון בבית-המשפט. אני מצטט מחוות-הדעת של משרד עורכי-הדין יעקב סלומון, ליפשיץ ושות', שבה נאמר, בין היתר: "כל אשר קבע בית-המשפט אינו אלא ששיקול דעתו של המפקח על התעבורה היה במסגרת מתחם הסבירות, כלשון בית-המשפט. מאידך, לא הוציא בית-המשפט - לא בית-המשפט המחוזי ולא בית-המשפט העליון - קביעה חיובית, המחייבת את המפקח על התעבורה לפתוח את התנועה בשבת וחג. מכאן עולה כי אם המפקח על התעבורה ימצא לנכון לשקול מחדש את הנושא, ויחליט להשאיר את הכביש סגור, אין מדובר בהפרת צו שיפוטי כלשהו, ואין צורך לומר שאין מדובר בביזיון בית-המשפט חלילה". הדברים מדברים בעד עצמם. 
       
       אני רוצה להזכיר כאן שראש עיריית חיפה, מר יונה יהב, שאינו משתייך לאגודת ישראל ומכיר היטב את בעיות העיר, מתנגד בתוקף לפתיחת הכביש. ראש העירייה לשעבר, חבר הכנסת עמרם מצנע, שכיהן כראש העירייה במשך עשר שנים, תקף את פתיחת הכביש. חבר הכנסת אבשלום וילן ממרצ שאל לשם מה יש צורך לפתוח חזית נוספת בין דתיים וחילונים. 

	חברי הכנסת, ביקרתי אישית במקום, ראיתי את החלופות המוצעות בכביש החוף, והמשטרה אמרה שהחלופה מקובלת עליה. אין כל חדש בכך. במקומות רבים כבישים הופכים חד-סטריים והתנועה מוסטת לכבישים חלופיים. האם מישהו בא אי-פעם לערער על כך או לטעון שזה יגרום לתאונות? 

	אני מקווה שמעתה ואילך ימשיך להישמר הסטטוס-קוו שהיה במקום 35 שנים, יידחו טענות שונאי הדת וכביש ורבורג יישאר סגור בימי שבת ומועד. תודה. 

היו"ר נסים דהן:
       
       תודה רבה. חבר הכנסת עזמי בשארה. 
       
עזמי בשארה (בל"ד):
       
       אדוני היושב-ראש, חברי הכנסת, כמו שהדברים מתגלגלים מאז הוכרז על תוכנית ההתנתקות – אנחנו מלכתחילה חשדנו שהיא ניסיון לעקוף, להתנתק ממפת הדרכים האמריקנית, וכמעט כל התפתחות מוכיחה את נכונות ההערכה הזאת. 
       
       אנחנו מעריכים שזה חיובי שההתנחלויות האלה יוסרו ויפונו, אבל אנחנו חושבים, בכל זאת, שבצל החגיגה והדרמה שלא מפסיקות להסעיר את הכנסת – לאנשים לא נמאס להיות נסערים בנושא ההתנתקות, חודשים על חודשים תשומת הלב הולכת בכיוון הזה – אנחנו שוכחים את מה שקורה באמת. אני מדבר לא רק על הדברים המדיניים. הניסיון – לא חשוב מהם המניעים של אריה אלדד ושל אחרים להקים ועדה לחקר השחיתות, פתאום זה נושא שיכול להפריע להתנתקות. כל דבר צריך להצדיק את עצמו לפני כיסא המלוכה הזה של ההתנתקות, לרבות עמדתנו בעניין ההתנחלויות האחרות. 
       
       למשל, זה שבצל ההתנתקות מחזקים את מה שנקרא גושי ההתנחלויות סביב ירושלים, מתכננים E1 שמקשר בין מעלה-אדומים לבין פסגת-זאב, מתכננים להפוך את מעלה-אדומים לעיר בשטח של תל-אביב, כמעט 53 קילומטרים רבועים. כל זה קורה כאשר העולם כולו – גם אנחנו אמורים להיות – עסוק בהחלטה שכבר התקבלה. כבר יש התחייבויות בין-לאומיות, אפילו לפני ארצות-הברית. יש ניסיון, בשתיקה הישראלית, לפרש את זה כאילו זה חלק מההתנתקות. 
       
       לדעתי, השתיקה של מר שרון היא חלק מהתרבות הפוליטית שלו, שהוא לא אומר אמת. כל העולם אומר, בשביל לבלוע את ההתנתקות, שהיא חלק ממפת הדרכים. שרון יודע שזה לא נכון. הוא טוען שלא, אבל הוא לא אומר זאת – הוא שותק. הוא לא אומר לעולם: זה לא נכון, זה לא חלק ממפת הדרכים, זה אקט יחיד שאני עושה, אחר כך אני מגלגל את הכדור לצד הפלסטיני ואז לא עושה כלום, להיפך, אני מחזק את האחיזה הישראלית בשאר ההתנחלויות. הוא לא אומר את זה, הוא שותק, אבל הוא יודע שזה לא חלק ממפת הדרכים. 
       
       כל זה לחוד, ולחוד הדרמה שמתחוללת בעזה לעיני עדשות הטלוויזיה. הדרמה הזאת אולי עוזרת לשרון להיראות בעולם כאיש שלום, או כאיש שרוצה שלום - הנה, יש לו בעיות - והיא ודאי עוזרת למתנחלים, אני אומר לכם. לא להיסטרים המשוגעים מארצות-הברית שבאים לחפש פה את הזהות שלהם או משמעות לחייהם על חשבון הפלסטינים, אלא לזרם העיקרי בקרב המתנחלים, שבאמצעות הדרמה הזאת הוא מגן על ההתנחלויות בגדה המערבית. הוא יודע שהמקרה בעזה אבוד, אבל הוא צריך את הדרמה כדי להגיד לכל העולם: ישראל לא יכולה לעבור את זה עוד פעם. 
       
       בצל כל זה, פלסטינים וחיילים ישראלים עומדים מן הצד. כמות השקר, כמות ההשחתה של התרבות הפוליטית, קשירת הקשרים שיש בנושא הזה בין פוליטיקאים – התנהגותו של נתניהו לבדו היא תופעה פוליטית: הוא יצא, אבל ישלח מישהו להצביע במקומו. כל השטויות האלה, כל מה שקורה בצל ההתנתקות הוא השחתה טוטלית של הפוליטיקה ושל המוסר הפוליטי, של הפרלמנטריזם ושל אמות המידה והאידיאולוגיה ושל תוכניות פוליטיות. הכול, הכול, הכול מתערבב בדייסה הזאת שקוראים לה התנתקות. 
       
       נמאס כבר מהנושא הזה. צאו כבר מעזה וגמרנו. הרי זה לא הסכם שלום עם אף אחד. ישראל לא הגיעה להסכם עם הפלסטינים, לא שאלו לדעתם. ישראל רוצה לצאת מעזה כדי לגמור עם כאב הראש של עזה? אז צאו כבר וגמרנו. תודה רבה. 
       
היו"ר נסים דהן:
       
       תודה. חבר הכנסת טלב אלסאנע. 
       
טלב אלסאנע (רע"ם):
       
       אדוני היושב-ראש, חברי הכנסת, הצעת האי-אמון התייחסה לקבלת החלטות בממשלה. הממשלה הזאת היא הוכחה חיה לכך שבעצם אין במדינת ישראל מדיניות חוץ, אלא הכול שיקולי פנים. החלטות מתקבלות מתוך לחץ פוליטי פנימי ומשווקים אותן כהחלטות אסטרטגיות עתידיות חשובות. 
       
       לכן, לדעתי, כל ההתעסקות בסוגיה הזאת, של הנסיגה מרצועת-עזה, או ההתנתקות, הפכה סוגיה פוליטית כדי לחמוק מהתמודדות אמיתית עם בעיות כלכליות, עם בעיות חברתיות ועם בעיות מדיניות אמיתיות. 
       
       הרי כולנו יודעים שיש כאן הזדמנות היסטורית. כל העולם יודע שזאת הזדמנות היסטורית להגיע לשלום אמיתי באזור, שלום שיסיים את הכיבוש, שיביא ביטחון, שיאפשר חיים, שיאפשר לעמים לחיות, ובמקום להתעסק בתוכנית מדינית שתביא לפתרון הסכסוך אחת ולתמיד מתעסקים בסוגיה שולית – איזה קרוון, איפה להציב אותו, מתי ובאיזו צורה. זאת כל ההתעסקות. כך אי-אפשר להתקדם בתהליך מדיני וכך אי-אפשר להשיג שלום. כך אפשר לזרות חול בעיניים ולהוליך שולל את אזרחי המדינה והעולם. אבל, לדעתי, בינתיים ההזדמנות ההיסטורית חומקת. 
       
       צריך לזכור שהכיבוש הוא לא בעיה של הפלסטינים לבדם, אלא בעיה אמיתית של מדינת ישראל ושל ממשלת ישראל. אם הממשלה לא תתמודד עם הבעיה הזאת היום, היא תתמודד עם ההשלכות שלה בצורה קשה יותר בעתיד. 
       
       כבוד היושב-ראש, אני רוצה להתייחס לסוגיה החשובה של דרך קבלת ההחלטות בממשלות ישראל. בכל מה שקשור לציבור הערבי הממשלות האלה יודעות להחליט אבל שוכחות לקיים. הן מתחייבות להבטיח אבל לא מתחייבות לקיים את ההבטחות שלהן. הקימו ועדה ממלכתית שתחקור את אירועי אוקטובר; קיבלו את המסקנות, אבל מה עשו עם זה? שום דבר. קיבלו החלטה להקצות 4 מיליארדי ש"ח – למה? כי סוף-סוף הודו שיש פערים ואפליה מתמשכת במשך שנים רבות ולכן הגיע הזמן לסגור את הפערים. מצד אחד מודים שמתקיימת אפליה במשך שנים, ומצד שני אין התחייבות לסגור את הפערים. זאת הוספת חטא על פשע. לא שלא יודעים – יודעים מה הפתרון, אבל לא מוכנים לקיים אותו. 
       
       מחליטים לפתור את הבעיה של היישובים הלא-מוכרים בנגב. במקום לפתור את בעיית היישובים הלא-מוכרים, שבעצם היא מחדל של גורמי התכנון, שלא הכינו תוכניות מיתאר ליישובים קיימים – במקום להודות במחדל, במקום שמי שאחראי למחדל יישא בתוצאות, מגלגלים את האחריות אל התושבים, שהם קורבן המחדל כבר שנים רבות. במקום לבוא בטענות לאלה שלא תכננו, באים לאלה שבנו את הבית שלהם בלא היתר, מחוסר ברירה, ומוציאים נגדם צווי הריסה. 
       
       משפט אחרון, אדוני היושב-ראש. ראו זה פלא: 8,000 מתנחלים מעסיקים את מדינת ישראל ואת העולם, ואילו 80,000 אזרחים שחיים בתוך המדינה, שחיים על אדמותיהם זה שנים, אינם זוכים לשום פתרון ואינם זוכים להתייחסות. להם רוצים להרוס את הבתים. זה לא ילך. מדיניות זו צפויה לקטסטרופה. תודה רבה. 
       
צבי הנדל (האיחוד הלאומי - ישראל ביתנו):
       
       הם גנבו את הקרקע. 

היו"ר נסים דהן:
       
       תודה רבה. 

צבי הנדל (האיחוד הלאומי - ישראל ביתנו):
       
       אתם גנבתם את הקרקע. 

היו"ר נסים דהן:
       
       תודה, חבר הכנסת הנדל. נציג הציונות הדתית הלאומית המתחדשת – אין להם נציג. חבר הכנסת דוד טל, סיעת נוי – אינו נוכח. חבר הכנסת יוסף פריצקי, בבקשה. 

צבי הנדל (האיחוד הלאומי - ישראל ביתנו):
       
       הגעתם להסכמה שבוע אחרי שבוע שאתה מדבר בשם הסיעה?
       
היו"ר נסים דהן:
       
       פה אחד. 
       
יוסף פריצקי (צל"ש - ציונות, ליברליות ושוויון):
       
       אני רגיל לפה אחד, אדוני, עוד משינוי. 
       
       אדוני היושב-ראש, כנסת נכבדה, אתמול, יום ראשון, החליטה הממשלה על מינוי חברי מליאת רשות השידור. ואגב, ההחלטה הזאת באה אחרי שהדיחו מנכ"ל, אמרו שרוצים לנקות את האורוות, יש שחיתות ברשות השידור, והנה, ממנים חברי מליאה. 
       
       אז קודם כול צריך לפתוח בדברי שבח, בכל זאת, לכמה מן החברים החדשים שהתמנו - לדורון צברי, לד"ר יובל קרניאל, למוציא לאור החרדי, דודי זילברשלג, שאני גאה לומר שהוא חבר אישי שלי. אבל, כאשר מסתכלים על הרשימה, ובייחוד על מי שעומד להיות היושב-ראש, כדאי אולי לשים שקופית: "סליחה – תקלה". אלי לנדאו, שמיועד לכהן כיושב-ראש הוועד המנהל של רשות השידור, מקיים במלואו את הפסוק שלא מעמידים פרנס על הציבור אלא אם קופה של שרצים תלויה לו מאחוריו. ופה לא מדובר בקופה קטנה, פה מדובר כמעט ב"סייף", קופה גדולה מאוד. 
       
       מי שניצל בעור שיניו ממשפט פלילי שבו הוא זוכה מחמת הספק, ולאחר שהודח על-ידי תושבי עירו, הרצלייה, מכהונת ראש העיר, הוא עבר לכהן, דאגו לו, שהוא יכהן כיושב-ראש מועצת המנהלים של חברת החשמל לישראל, ושם היה לי הכבוד המפוקפק לפגוש בו כשכיהנתי כשר התשתיות. דרך אגב, כדאי לדעת: המשכורת שקיבל מר לנדאו כיושב-ראש חברת החשמל, הוא יקבל, לפי החוק, גם כיושב-ראש הוועד המנהל של רשות השידור. רק שאלה אחת: מה עושים עם החשמל חינם? זו שאלה מאוד מעניינת. 
       
       דרך אגב, העובדה שמר לנדאו היה יושב-ראש הוועד המנהל של חברת החשמל לא הפריעה לו, רבותי חברי הכנסת, לדרוש ולקבל את מלוא הפנסיה מעיריית הרצלייה, ואף שמשרד הפנים דורש ממנו להחזיר את הכסף, למיטב ידיעתי, עד היום כספי הפנסיה לא הוחזרו. 
       
       אבל עכשיו ראה, אדוני היושב-ראש - יש סיפור נורא מעניין. זיכויו מחמת הספק לא הפריע למר לנדאו לדרוש, וכמעט לקבל, מעיריית הרצלייה החזר שכר הטרחה של הוצאותיו, בסכום לא גדול – 375,000 דולר, שאותו הוא ביקש להעביר לפרקליטו, פרקליט ראוי, פרקליט פלילי מן המעלה הראשונה, עורך-הדין נבות תל-צור. דרך אגב, היתה איזו גברת, יעל גרמן, שהתנגדה לזה, הלכה לבג"ץ, הצליחה, עצרה את הכסף. 
       
       אתה יודע, אדוני היושב-ראש, מי עוד הולך לכהן כחבר הוועד המנהל של רשות השידור? עורך-הדין נבות תל-צור, נכון, פרקליטו הפלילי של מי שמיועד להיות יושב-ראש המליאה - הולך לכהן שם. עכשיו, אדוני היושב-ראש, שלא יהיה ספק - אין לי ספק שמר לנדאו צריך שיהיה לידו פרקליט פלילי מן המעלה הראשונה כל הזמן, כשהוא מכהן בתפקיד ציבורי. אבל לא ברור לי למה זה צריך להיות על חשבון הציבור. 
       
צבי הנדל (האיחוד הלאומי - ישראל ביתנו):
       
       מי ממנה אותם? 
       
יוסף פריצקי (צל"ש - ציונות, ליברליות ושוויון):
       
       ממשלת ישראל. 
       
צבי הנדל (האיחוד הלאומי - ישראל ביתנו):
       
       אז למה אתה לא תוקף את הממשלה? 
       
היו"ר נסים דהן:
       
       נא לא להפריע ולא לשאול שאלות מנחות. זה לא בית-משפט. 
       
יוסף פריצקי (צל"ש - ציונות, ליברליות ושוויון):
       
       אבל, עכשיו אני רוצה לשאול עוד שאלה אחת, ואני שמח, חבר הכנסת גדעון סער, שנכנסת לכאן, כי זה יעניין אותך. אנחנו חייבים לשאול: מדוע נדם קולה של שינוי במינויים הללו? הרי הם נלחמים בשחיתות. שינוי נלחמים נגד מינויים מושחתים, וכאן מדובר במינוי חברי הוועד המנהל והמליאה של רשות השידור. למה נדם קולם? למה הם שותקים בעניין הזה? שתי סיבות יש לי. הסיבה הראשונה, כי כמו שאמרתי - מר אלי לנדאו הוא יקיר המרכז הבין-תחומי בהרצלייה. הוא נתן למרכז הבין-תחומי קרקעות ואדמות כדי שיהיה מרכז שיוכל לגבות שכר לימוד במחירי עתק. דרך אגב, אדוני היושב-ראש, לו נתן ראש עיר כסף לישיבה או לכולל, מעניין אותי לדעת מה היה קורה כאן. 
       
       אבל הדבר השני הוא, שממנים לוועד המנהל את מיכאל שיזף. אדוני גדעון סער יודע מי הוא מר שיזף? אולי הוא סופר, או משורר? או אולי הוא מחזאי? אז אני אגיד לך, חבר הכנסת סער, מי הוא מיכאל שיזף - הוא יושב-ראש המזכירות של שינוי. כלומר, כשיש ג'ובים ליושב-ראש המזכירות של שינוי - ששש... משתרר שקט. וזה גם לא כתוב בשום עיתון, ולכן גם עליתי לדוכן לומר את זה. ששש... שקט. שינוי נלחמת בשחיתות, אבל רק כשהג'ובים הם לא שלה. 
       
היו"ר נסים דהן:
       
       תודה. חבר הכנסת משה גפני - אינו נוכח. חבר הכנסת גדעון סער - אחרון הדוברים. מייד אחריו תהיה הצבעה. נא לצלצל. לכל השומעים ולכל חברי הכנסת - לא תינתן ארכה. ההצבעה מייד בסיום דבריו. 
       
גדעון סער (הליכוד):
       
       אדוני היושב-ראש, כנסת נכבדה, אני רוצה לנצל את ההזדמנות של הדברים ששמענו זה עתה מפי חבר הכנסת פריצקי, בהתייחס למינוי מאתמול של חברי מליאת רשות השידור, ואדוני, ממלא-מקום ראש הממשלה, היחיד - - -
       
שר התעשייה, המסחר והתעסוקה אהוד אולמרט:
       
       והבלעדי. 
       
גדעון סער (הליכוד):
       
       אם אתה היחיד, אתה גם חייב להיות בלעדי. הא בהא תליא. 
       
       הייתי רוצה להתייחס, קודם כול - חבר הכנסת פריצקי, אני מבקש למחות על ההתקפות על ראש העיר לשעבר, מר אלי לנדאו. הוא אדם שכיהן בתפקידים ציבוריים. אני משוכנע שהוא ימלא כפי שצריך גם את התפקיד הציבורי הזה. 
       
       אבל, לגוף הדברים, העלית נקודה מאוד מאוד נכונה. כאשר אתה קורא בעיתון - ועכשיו אני לא אגיד שם של עיתון, כי זה בכל עיתון - תוקפים את ממלא-מקום ראש הממשלה על מינויים פוליטיים או על ועדה או מליאה שמורכבת מאנשים שיש שם - - -
       
קריאה:
       
       - - -
       
גדעון סער (הליכוד):
       
       למה לא? הרי גם ממלא-מקום ראש הממשלה מעת לעת עושה כמה דברים חיוביים. אז אתה קורא את הרשימה, כפי שמתארים אותה בעיתונות. מעניין שאלה שמתייחסים לזיקה הפוליטית שלהם, הם אך ורק אנשים אשר קשורים לליכוד. אז עכשיו נתן חבר הכנסת פריצקי דוגמה של אדם שמשמש בתפקיד בכיר בשינוי והוא מונה למליאת רשות השידור. אני מניח שהוא מועמד מתאים. 
       
שר החוץ סילבן שלום:
       
       מי זה? 
       
גדעון סער (הליכוד):
       
       שיזף. 
       
שר החוץ סילבן שלום:
       
       שיזף, מה תפקידו בשינוי? 
       
גדעון סער (הליכוד):
       
       יושב-ראש מועצת שינוי, אדוני סגן ראש הממשלה ושר החוץ, ואני מניח שזה נמסר לממשלה. 
       
שר החוץ סילבן שלום:
       
       לא, זה לא נמסר. 
       
גדעון סער (הליכוד):
       
       אז הנה, אנחנו מוסרים את זה לעם ישראל. 
       
שר החוץ סילבן שלום:
       
       מה תפקידו בשינוי, עוד הפעם? 
       
גדעון סער (הליכוד):
       
       יושב-ראש מועצת שינוי. זה גוף קטן מאוד. 
       
שר החוץ סילבן שלום:
       
       זה לא אומר שהוא צריך כישורים מיוחדים? 
       
גדעון סער (הליכוד):
       
       נראה שהוא צריך כישורים מיוחדים. 
       
אברהם פורז (שינוי):
       
       הוא עבר את ועדת-רביבי. 
       
גדעון סער (הליכוד):
       
       אני מניח, אבל למה אני מתייחס, חבר הכנסת פורז? 
       
אברהם פורז (שינוי):
       
       - - -
       
קריאות:
       
       - - - 
       
גדעון סער (הליכוד):
       
       אבל, חבר הכנסת פורז, גם חברי הליכוד עברו את ועדת-רביבי. על מה אנחנו מדברים? מדוע, חבר הכנסת פורז - תאמין לי, אחר כך אתה מתחרט על ההערות האלה. למה לך להשתמש בהערות האלה? מה, כל התארים האקדמיים הם רק אצלכם? הרי זה היה מיותר, תסכים אתי. 
       
קריאות:
       
       - - -
       
גדעון סער (הליכוד):
       
       עכשיו אני רואה, הרי זה לא מקרה יחיד. אני רואה ראש עיר מטעם מפלגת העבודה שנים רבות. בסדר, אבל זה לא מופיע בסקירה העיתונאית. הזיקה הפוליטית קיימת כאשר מתייחסים לאנשי הליכוד. כל אחד ואחד מהם, אתה יודע אם הוא חבר מרכז, אם הוא לא חבר מרכז. כל אחד מהאחרים, פשוט אין התייחסות לעובדה הזאת, ועל רקע זה תוקפים את ממלא-מקום ראש הממשלה, ואני חושב שלא בצדק. 
       
       אני מבקש לסיים אולי בהתייחסות לדבר שאני חושב שכולנו צריכים להוקיע, וזה האירועים שהיו כאן בחצי השני של השבוע הקודם, אירועים שעיקרם הפרות חוק ברמות שונות של חומרה. הן חמורות כשלעצמן. לא צריך לחפש דבר "תועלתי" כדי לגנות אותן, אבל הן חמורות. הן גם גורמות נזק לאותו מאבק. 
       
היו"ר ראובן ריבלין:
       
       אדוני, עכשיו אני נותן לך לדבר במקום שהשר שטרית יעלה וישיב. 
       
גדעון סער (הליכוד):
       
       כן, אני כבר יורד, אדוני היושב-ראש. 
       
היו"ר ראובן ריבלין:
       
       אני נותן לך במקום שהשר שטרית יעלה וירד. 
       
גדעון סער (הליכוד):
       
       אני רק אומר שאנחנו, כולנו, כאנשי ציבור, חייבים לחזור, ואם יש צורך לשנן את הדבר הזה ולחזור עוד פעם ועוד פעם - שמאבקים פוליטיים ומאבקים אידיאולוגיים צריכים להתקיים אך ורק במסגרת החוק, וכל חריגה מהחוק היא בלתי מקובלת, צריך לטפל בה ואסור לתת לה אפילו לגיטימציה קלה שבקלות. תודה רבה. 
       
היו"ר ראובן ריבלין:
       
       השר שטרית מבקש לעלות. בבקשה. 
       
נסים דהן (ש"ס):
       
       אחרי שנגמר הדיון, אין כזה דבר. 
       
היו"ר ראובן ריבלין:
       
       חבר הכנסת דהן, אדוני, אני מזכיר לו שהוא ירד מהבמה ועכשיו אני מנהל את הישיבה. השר יכול להשיב.
       
שר החוץ סילבן שלום:
       
       בכל שלב. 
       
נסים דהן (ש"ס):
       
       הוא כבר השיב. 
       
היו"ר ראובן ריבלין:
       
       כל עוד לא סיימתי, הדיון קיים והשר רוצה להשיב לכל המשתתפים בדיון. רבותי, אנחנו מייד מצביעים. אדוני המשנה לראש הממשלה, אנחנו מייד מצביעים. מפני כבודו של המשנה לראש הממשלה וראש הממשלה לשעבר וראש המפלגה הגדולה, אני לא רוצה שהוא ירוץ להצביע, ולכן אני אומר לך שההצבעה תתקיים בעוד רגע.
       
שר התחבורה מאיר שטרית:
       
       אדוני היושב-ראש, רבותי חברי הכנסת, כידוע, לפנינו מונחת רק הצעה אחת של אי-אמון, כי הצעת סיעת ש"ס הוסרה - ההצעה של חבר הכנסת בני אלון, שדנה בעבודת המטה במשרד ראש הממשלה או בדרך קבלת ההחלטות במשרד ראש הממשלה. אומנם, עניתי בשלב הראשון, אחרי הצגת ההצעה על-ידי חבר הכנסת בני אלון, באריכות ופירטתי בפני הכנסת כיצד משרד ראש הממשלה והמטה המקצועי שלו עובד, והבאתי דוגמאות קונקרטיות של דרך העבודה ושל השגת תוצאות תוך קביעת יעדים, תוך בקרה ומעקב אחרי הביצוע של החלטות הממשלה. חבר הכנסת בני אלון לא היה בחלק האחרון של דברי, ורציתי להדגיש, חבר הכנסת בני אלון, שהבאתי דוגמאות קונקרטיות, לרבות, למשל, הטיפול בעוטף-עזה. הממשלה קיבלה החלטה על בסיס יוזמה של משרד ראש הממשלה. 
       
       אדוני היושב-ראש, נראה לי שאין מקום לקבל את הצעת האי-אמון, ולכן אני מבקש להסיר אותה מסדר-היום. 
       
היו"ר ראובן ריבלין:
       
       תודה רבה. אני מאוד מודה לשר מאיר שטרית. רבותי, ממלא-המקום והמשנה לראש הממשלה, רבותי השרים והשרות, נא לשבת. 
       
       אנחנו עוברים להצבעה אחת. לפנינו הצעת אי-אמון אחת. הואיל וסיעת ש"ס חזרה בה מהצעת האי-אמון בגלל ההסדר שהושג בקריית-שמואל, שדרות-ורבורג, אנחנו מצביעים על הצעת אי-אמון אחת, והיא הצעת האי-אמון של סיעות האיחוד הלאומי, המפד"ל וציונות לאומית דתית מתחדשת בנושא: הביקורת על הליך קבלת ההחלטות בממשלה כפי שעולה מדוח מבקר המדינה. נא להצביע. 
       
הצבעה מס' 1
       
בעד ההצעה להביע אי-אמון בממשלה – 28
נגד – 42
נמנעים – 9
הצעת סיעות האיחוד הלאומי - ישראל ביתנו - מפד"ל - ציונות לאומית דתית מתחדשת 
להביע אי-אמון בממשלה לא נתקבלה. 
       
היו"ר ראובן ריבלין:
       
       28 בעד, 42 נגד ותשעה נמנעים. אני קובע שהצעת האי-אמון לא נתקבלה. 
       

הצעת חוק הבטיחות במקומות ציבוריים (תיקון מס' 3), התשס"ה-2005 
       [מס' כ/72; "דברי הכנסת", חוב' כ"ט, עמ' ;  נספחות.]
(קריאה שנייה וקריאה שלישית)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום, ועל סדר-היום הצעת חוק הבטיחות במקומות ציבוריים (תיקון מס' 3). יציג את הצעת החוק היוזם, חבר הכנסת אבשלום וילן, מטעם ועדת החינוך. 
       
אברהם פורז (יו"ר ועדת החינוך, התרבות והספורט):
       
       אני ביקשתי ממנו להציג את החוק. 
       
היו"ר ראובן ריבלין:
       
       בבקשה. הוא ממלא-מקומך לצורך זה. הוא מייצג את ועדת החינוך בראשותו של חבר הכנסת אברהם פורז, יושב-ראש ועדת החינוך. 
       
אבשלום וילן (בשם ועדת החינוך, התרבות והספורט):
       
       אדוני היושב-ראש, רבותי חברי הכנסת, יושב-ראש ועדת החינוך, אברהם פורז, ביקש ממני להציג את החוק כחבר בוועדתו, ואני עושה זאת ברצון. 
       
       הנני מתכבד להביא בפני הכנסת לקריאה שנייה ולקריאה שלישית את הצעת חוק הבטיחות במקומות ציבוריים (תיקון מס' 3), התשס"ה-2005. מטרתה של הצעת החוק שלפניכם היא להילחם בתופעת האלימות המתגברת במגרשי הספורט. ועדת החקירה הפרלמנטרית בנושא האלימות בספורט בראשותי, שגם יזמה הצעת חוק זו, המליצה על כמה תיקונים לחוק הבטיחות במקומות הציבוריים, התשכ"ג-1962, שמטרתם להילחם ביתר יעילות בתופעה האמורה, תיקונים הבאים לידי ביטוי בהצעת חוק זו. 
       
       מוצע לקבוע בחוק עבירה בדבר איסור הכנסת חפצים אסורים למקום שבו מתקיים אירוע ספורט, זאת על מנת לתת בידי מערכת אכיפת החוק אמצעים להתמודד עם המכניסים למגרשים אמצעים המסכנים את שלום הציבור. 
       
       עוד מוצע לקבוע עבירה בדבר איסור קריאות גזעניות במהלך משחקי ספורט, בדומה לחקיקה הקיימת באנגליה, זאת על מנת למנוע אלימות מילולית המובילה לעתים מזומנות גם לאלימות פיזית. על עבירה זו נקבע עונש של שנת מאסר, והיא באה נוסף על העבירות שכבר קיימות בחקיקה, העוסקות באיומים ובהסתה, על מנת לתת מענה נקודתי על הבעיה החמורה של קריאות גזעניות נגד אדם או קבוצת אוכלוסייה הנמצאת במגרשי הספורט. 
       
       כמו כן מוצע לאפשר לשוטר לתת הוראות לכל אדם המפריע לסדר הציבורי או המתנהג באופן אלים או לכל אדם שיש לשוטר חשד לגביו שיפריע לסדר הציבורי או שיתנהג באופן אלים, ולהגדיל את משך צו ההרחקה או ההגבלה שבית-משפט מוסמך לתת ביחס לאוהדים מתפרעים מעונה אחת לשלוש עונות, מאחר שלעתים נדרשת הרחקה של יותר מעונה אחת על מנת להרתיע ולשמור על שלום הציבור במגרש. 
       
       ההסתייגות שהוגשה להצעת החוק היא לצורך דיבור בלבד. אני מבקש מחברי הבית לאשר את הצעת החוק, אשר נוסחה בתיאום עם הממשלה, בקריאה שנייה ובקריאה שלישית, בצירוף לוח התיקונים כפי שהכינה הוועדה. תודה. 
       
היו"ר ראובן ריבלין:
       
       תודה רבה לחבר הכנסת וילן. יש הסתייגות של חבר הכנסת אחמד טיבי. בבקשה, חמש דקות לרשותך. 
       
אחמד טיבי (חד"ש-תע"ל):
       
       אדוני היושב-ראש, אני מאוד מודה לך, מכובדי. תופעת הגזענות והאלימות במגרשי הכדורגל הפכה לתופעה חמורה ומסוכנת, שגובה קורבנות. ראינו כמה וכמה מקרים שבהם אנשים נפגעו קשה גם בשל התפרעויות, גם בשל אלימות פיזית, שלא לדבר על תופעות של גזענות צרופה וחסרת מעצורים בקרב קהל אוהדים של כמה קבוצות. הגזענות היא גם כלפי שחקנים ערבים וגם כלפי שחקנים שחומי עור. 
       
       לצערי הרב, במשך שנים רבות לא נחשב הביטוי "מוות לערבים" לביטוי שאמור להרעיד את אמות הספים, אלא כאילו זה משפט של החבר'ה. משפט כזה הוא עבירה על החוק, משפט כזה הוא אמירה גזענית, המחייבת נקיטת צעדים משפטיים נגד מי שמוכח שאמר את הדברים האלה. משום-מה, לפעמים התקשורת מחפשת אוהד בקבוצה ערבית שיגיד משהו על יהודים, וזה מובלט, אבל כאשר יש מקהלה של עשרות או מאות אנשים ששרים "מוות לערבים", הדבר כמעט לא מזיז לאנשים. 
       
       לפני שבועיים השתתפתי בתוכנית הטלוויזיה "מבט שני", שדנה בנושא הגזענות - - - 
       
השר חיים רמון:
       
       למה אתה כל הזמן בטלוויזיה?
       
       
אחמד טיבי (חד"ש-תע"ל):
       
       פעם ראשונה, אחרי שנים רבות, הופעתי ב"מבט שני", אבל יש לך רושם שאני שם כל הזמן. 
       
השר חיים רמון:
       
       רחמנות, רחמנות. לא יפה לא לדייק מעל בימת הכנסת.
       
אחמד טיבי (חד"ש-תע"ל):
       
       שנים לא הייתי בתוכנית "מבט שני", אבל אני מקווה שהשארתי את רישומי. 
       
       נשאלתי על-ידי המראיינת: האם העובדה שיש תופעות גזעניות נגד ערבים – "מוות לערבים" בבאר-שבע, בחיפה ובתל-אביב – לא נעוצה בעובדה שאתה וחבריך הערבים אומרים דברים קשים מעל בימת הכנסת? נשאלתי את השאלה הזאת. אתה אולי לא מאמין, אבל נשאלתי - אולי ההסבר לגזענות במגרשים נעוץ בכך שהיתה התבטאות פוליטית קשה כזאת או אחרת. 
       
       האמת היא, שיהודים הם עם מיוחד, ובדרך כלל הם חושבים שאין גזענים יהודים, כי כשיש גזענים יהודים, בטח הערבים אשמים. הקורבן אשם. לכן, כאשר יש גזענות יהודית, חייבים להטיל את האשמה על האחר, הערבי במקרה הזה. לכן, אין ספק שכאשר יהודי אומר "מוות לערבים", הסיבה היא הערבי עצמו שדחף אותו, כביכול, לומר "מוות לערבים". זהו הסבר סוציולוגי שהוא על גבול הפסיכוזה. זאת השלכה. 
       
נסים זאב (ש"ס):
       
       אחמד טיבי, כמה ערבים מתו מהאמירה הזאת?
       
היו"ר ראובן ריבלין:
       
       חבר הכנסת טיבי מעלה פה נושא מאוד רציני. בסכסוך לאומי בין שני עמים, בין שני שבטים, בין שני נצים, אמירה כזאת יכולה להיות קטליזטור, חס וחלילה, להגברת השנאה והטינה. אם, למשל, עומד חבר כנסת ואומר על ראש ממשלה, יהיה יהודי או ערבי, שהוא רוצח או שהוא פושע, ובאותו זמן יש איזה דבר הפוך, כפי שיכול להיות תסכול נוראי, אסור לעולם שהוא יבוא לכדי שנאה גזענית או האשמה כוללנית וגזענית. אלה דברים שהם פרי יצירה של מצב נוראי שאנחנו חיים בו, אבל לבוא ולומר שמפני שאתה אומר כך יהודי אומר "מוות לערבים"? זה מפני שהערבים אשמים? זאת גזענות על גזענות. הערבים שנלחמים בי, אני נלחם בהם. 
       
רן כהן (יחד):
       
       אין ספק שכשיש רוצחים פלסטינים, הם מגבירים את זה - - -
       

היו"ר ראובן ריבלין:
       
       אין לי כל ספק שיש מקומות שלא אני ולא חבר הכנסת טיבי אחראים להם, שבהם אומרים על רמה גזענית "אידבח אל-יהוד" - תטבחו ביהודים. זאת רמה שלא אני ולא הוא מסכימים לה, אבל זה קורה. 
       
אחמד טיבי (חד"ש-תע"ל):
       
       עד עכשיו השתתפתי בהרבה הפגנות ולא שמעתי את הביטוי הזה, אבל בכל מקום שבו זה נאמר, אם זה נאמר, או שנאמרת מלה אנטי-יהודית בשל העובדה שמושא ההתקפה הוא יהודי, זה דבר שיש להוקיעו. זה דבר מכוער. לכן השאלה של חבר הכנסת זאב, כמה מתו מהמלים "מוות לערבים" - ראית את הלינץ'? זה בגלל ה"מוות לערבים". הוא במקרה לא מת, אבל מתו אחרים מכדורים. 
       
היו"ר ראובן ריבלין:
       
       גולדשטיין. 
       
אחמד טיבי (חד"ש-תע"ל):
       
       טבח פה ושם, יריות, לינץ'. לכן אסור לתת הסברים או הקלות. אסור להקל על גזענים. 
       
נסים זאב (ש"ס):
       
       הטרור כבר לא מדבר, הוא רק מבצע. 
       
היו"ר ראובן ריבלין:
       
       חבר הכנסת טיבי, הואיל והוויכוח בנושא הזה מעניין ואני הפרעתי לך, אני נותן לך מעכשיו עוד שתי דקות. 
       
אחמד טיבי (חד"ש-תע"ל):
       
       אני מודה לאדוני. אין ספק שמעל הדוכן יש בדרך כלל העדפה מתקנת. 
       
היו"ר ראובן ריבלין:
       
       אסור לקפח ערבים.
       
אחמד טיבי (חד"ש-תע"ל):
       
       יש העדפה מתקנת, אין ספק. סוף-סוף נתפסתי באמירה חיובית על היושב-ראש ריבלין, שמגיעים לו דברי שבח על ניהול הישיבה. 
       
       לכן, חבר הכנסת נסים זאב, היה עדיף שלא היית שואל את השאלה-התהייה הזאת, אפילו לא בציניות. תאר לך שמישהו אומר: "מוות ליהודים", ואני שואל: כמה יהודים מתו מזה? הסתה, אפילו על-פי חוק, הסתה שעלולה להביא לפגיעה ולאלימות, היא עבירה על החוק. גם אם היא לא מביאה באופן ישיר לתופעות של אלימות יש להוקיע אותה ולהעניש עליה. עד שלא נמצא מישהו שמובא לדין על קריאה "מוות לערבים" - לא סתם על נסיעה ללבנון, אלא על הקריאה הזאת - תופעת הגזענות תמשיך להיות מגפה ווירוס שיכולים להרוס חברה שלמה. תודה, אדוני. 
       
היו"ר ראובן ריבלין:
       
       רבותי  חברי הכנסת, הואיל ויש לנו הסתייגות אחת, שהיתה רק לשם דיבור, האם אדוני מבקש להצביע עליה? 
       
אחמד טיבי (חד"ש-תע"ל):
       
       לא, כולם מסכימים. 
       
היו"ר ראובן ריבלין:
       
       הואיל ואין לנו הסתייגויות, רבותי חברי הכנסת, אנחנו מצביעים על הצעת חוק הבטיחות במקומות ציבוריים (תיקון מס' 3), התשס"ה-2005, בצירוף לוח התיקונים, בקריאה שנייה. רבותי חברי הכנסת, נא להצביע. 
       
הצבעה מס' 2
       
בעד סעיפים 1-5 – 18
נגד – אין
נמנעים – אין
סעיפים 1-5 נתקבלו. 
       
היו"ר ראובן ריבלין:
       
       18 בעד, אין מתנגדים ואין נמנעים. אני קובע שהצעת חוק הבטיחות במקומות ציבוריים (תיקון מס' 3) עברה בקריאה שנייה. 
       
       אני עובר להצבעה בקריאה שלישית. 
       

הצבעה מס' 3
       
בעד החוק – 18
נגד – 1
נמנעים – אין
חוק הבטיחות במקומות ציבוריים (תיקון מס' 3), התשס"ה-2005, נתקבל. 
       
היו"ר ראובן ריבלין:
       
       18 בעד, אחד נגד ואין נמנעים. אני קובע שחוק הבטיחות במקומות ציבוריים (תיקון מס' 3), התשס"ה-2005, עבר בקריאה שלישית, והוא ייכנס לספר החוקים של מדינת ישראל. 
       
       חבר הכנסת וילן מוזמן לעלות ולברך לא בתור יושב-ראש הוועדה בפועל אלא בתור היוזם. 
       
אבשלום וילן (בשם ועדת החינוך, התרבות והספורט):
       
       אדוני היושב-ראש, רבותי חברי הכנסת, אני רוצה להודות לצוות הוועדה – לאפרת, מנהלת הוועדה, ליועצות המשפטיות שעזרו לנו, לדנה פוגט, היועצת המשפטית החיצונית שעזרה לוועדה בהתנדבות, ולאנשי משרדי הממשלה – המשרד לביטחון הפנים, משרד המשפטים, משרד החינוך ואחרים, שניהלנו אתם ויכוח ארוך, ובסוף הם שוכנעו. אני מודה לעורכת-הדין של ועדת החינוך, מירב, ליהודית, מנהלת הוועדה, ולכל מי שנתן יד ועזרה במשך ארבע שנים. 
       
       אני לא יודע עד כמה חברי הכנסת הבינו על מה הצבענו כרגע, אבל הפרלמנט הישראלי הוא בין הפרלמנטים הראשונים בעולם שרואה בקריאות גזעניות של יציע מזרחי, מערבי, דרומי או צפוני ועל נהמות כלפי שחקנים שחומי עור עבירה שעונשה מאסר עד שנה אחת, וכך גם על מי שמכניס את כל אמצעי הלחימה למגרשים, וזאת בהחלט מהפכה בהתייחסות לגזענות בתחום הספורט. אני מקווה שהחקיקה שהסתיימה היום תוביל גם לאכיפה ראויה, ונעקור מתחום הספורט, אדוני היושב-ראש, את כל גילויי הגזענות והשנאה ונישאר בתחום התחרות הספורטיבית נטו. מי שיותר טוב ינצח, וכולם יראו ברכה בעבודתם. 
       
היו"ר ראובן ריבלין:
       
       תודה רבה לחבר הכנסת וילן. 
       
       רבותי חברי הכנסת, הצעת חוק המועצות האזוריות (תיקוני חקיקה), קריאה שנייה ושלישית - מי עולה על מנת להציג את החוק? מי נמצא מוועדת הפנים להציג את החוק? האם יש מישהו מוועדת הפנים שמציג את החוק? הצעת החוק יורדת מסדר-היום, ולא להעלות אותה לסדר-היום עד שיתייעצו אתי באופן אישי. לא יכול להיות מצב כזה. איזה מין דבר זה? אני מבין, הממשלה לא מגיעה, עכשיו גם ועדות לא מגיעות?                                    
     
       רבותי חברי הכנסת, חוק התקשורת (בזק ושידורים) - קריאה ראשונה. אני מזמין את שרת התקשורת לבוא ולהציג לפני הכנסת את הצעת החוק. השרה אינה נוכחת. 
       

הצעת חוק נתיבים מהירים לרכב ציבורי (נתיבי אגרה) 
(הוראת שעה) (תיקון), התשס"ה-2005 
       [רשומות (הצעות חוק, חוב' מ/181).]
(קריאה ראשונה)


היו"ר ראובן ריבלין:
       
       הצעת חוק נתיבים מהירים לרכב ציבורי (נתיבי אגרה) (הוראת שעה) (תיקון), קריאה ראשונה - יציג שר התחבורה. בבקשה, כבוד השר. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, הצעת החוק הזאת נועדה לאפשר לממשלה להפעיל מערכת נתיבים מהירים בכניסה לערים מרכזיות כמו תל-אביב וירושלים. מה הרעיון? היום, כל מי שנוסע בבוקר מירושלים לתל-אביב רואה שמשדה התעופה בן-גוריון עד הכניסה לתל-אביב הוא עלול להיתקע בפקקים, עד שהוא עובר את מחלף קיבוץ-גלויות, משהו בסדר-גודל של שעה. הרעיון הוא – אנחנו רוצים לגרום לכך שיותר אנשים יעברו לנסיעה בתחבורה ציבורית ויעדיפו שלא לנסוע ברכבם הפרטי, כי תהיה להם אלטרנטיבה טובה יותר. לכן, ההצעה היא לסלול נתיב נוסף לאורך נתיבי-איילון, משפירים עד קיבוץ-גלויות. הנתיב הנוסף – חבר הכנסת סנה, אני מציע שתקשיב, כי מחר לא אהיה בישיבה כדי להסביר - - -

אפרים סנה (העבודה - מימד - עם אחד):
       
       מאוחר מדי, יש לי עמדה. 
       
שר התחבורה מאיר שטרית:
       
       מאה אחוז, אבל תקשיב. גם לי יש עמדה, אבל בכל זאת, יש חוק: הרעיון הוא לסלול נתיב נוסף משפירים. חבר הכנסת גדעון סער, אני צריך את האוזניים שלך, כי מחר אתה יושב בישיבה שלא אהיה נוכח בה, אלא מישהו אחר. כדאי שתקשיב להסבר, זה ייקח שלוש דקות. 

גדעון סער (הליכוד):

       למה להקשיב פעמיים? 

שר התחבורה מאיר שטרית:
       
       פעם אחת – אני לא אהיה בישיבה מחר. המטרה היא ליצור מצב – לסלול נתיב נוסף משפירים עד הכניסה לתל-אביב, שיהיה סגור לרכב פרטי. בנתיב הזה יוכלו לנסוע מכוניות משלושה סוגים: תחבורה ציבורית – אוטובוסים, מוניות ו"שאטלים". זאת אומרת, אנחנו אומרים לאנשים, מכינים בשפירים מגרש חנייה ענק, שכל מי שבא, מכל אזור, יוכל להחנות בו את האוטו, לעלות על אוטובוסים שיעשו "שאטל" על-ידי היזם חינם משפירים לתל-אביב וגם יחזירו אותו חינם למגרש החנייה. זאת אומרת, שכל מי שרוצה לנסוע בתחבורה ציבורית, אם באוטובוס, אם במונית ואם ברכב הפרטי שלו, יחנה בשפירים, יוכל לעלות על "שאטל" שיסיע אותו חינם לתוך תל-אביב ויחזיר אותו אחר-הצהריים, או כשירצה, לאותו מגרש חנייה, או שייקח את האוטו שלו וייסע הביתה. בזה חוסכים בבוקר שעה – בין חצי שעה לשעה בבוקר כדי לעבור את הקטע הזה. 
       
       עודף הביקוש – נגיד שאוטובוסים נוסעים, מוניות נוסעות, "שאטלים" נוסעים, ועדיין יש אפשרות שמכוניות נוספות ייסעו על הכביש. החוק קובע שהמהירות בכביש הזה לא תפחת מ-70 קמ"ש. זאת אומרת, את המרחק הזה, משפירים עד קיבוץ-גלויות, אם נוסעים במהירות 70 קמ"ש, מדובר בנסיעה של שבע-שמונה דקות בערך, לא יותר, במקום שעה. אם יש עודף ביקוש, יש מקום למכוניות נוספות – יוכלו להיכנס כלי רכב פרטיים שנהגיהם ישלמו אגרה בהתאם לעומס הנסיעה על הכביש. אם המהירות יורדת מתחת ל-70 קמ"ש, נגיד ל-60 קמ"ש, האגרה תעלה יותר. אם המהירות יורדת ל-50, האגרה תעלה עוד יותר. המהירות יורדת ל-40 – האגרה תעלה עוד יותר, כדי שפחות אנשים ייכנסו לכביש. 
       
        התוצאה היא שבכביש זה ייסעו אנשים בתחבורה ציבורית, אנשים שנוסעים ב"שאטלים" ואנשים פרטיים שמוכנים לשלם את המחיר הגבוה הזה ליזם שיבנה את הכביש כדי להיכנס לתל-אביב במהירות גדולה יותר. אם הזמן שלהם נורא חשוב להם – שישלמו כמה שזה יעלה.  
       
       הדבר הזה קיים היום במקומות אחדים בעולם, והכביש הראשון שעומד על הפרק כאן הוא כביש הכניסה לתל-אביב. הביצוע יהיה באמצעות יזמים פרטיים. כל הנושא הזה יוצא כעת למכרז. היזם הפרטי שיזכה במכרז יעשה את כל העבודה, דהיינו את סלילת הנתיב, את השליטה ואת גביית האגרה, והוא שיבנה את מגרש החנייה בשפירים, כדי שהכול יעבוד כמערכת אחת. 
       
       יש כוונה לעשות אותו דבר בכניסה לירושלים. חברי הכנסת שמגיעים לירושלים בשעות הבוקר – כל מי שנוסע ממוצא עד הכניסה לירושלים, כולם יודעים שבבוקר נתקעים בפקק חצי שעה לפחות. יש כוונה לעשות בעתיד אותו דבר ולבנות נתיב תחבורה ציבורית. כרגע זה עוד לא יוצא לדרך, זה ייקח עוד זמן, אבל הכוונה היא לבנות נתיב תחבורה ציבורית נוסף בכניסה לירושלים, שיאפשר לאנשים להיכנס לעיר במהירות גדולה יותר, באותם פרמטרים: תחבורה ציבורית, מוניות, ומי שמוכן לשלם אגרה לעודף הביקוש. התוצאה תהיה שגם בירושלים - - - 
       
משה גפני (דגל התורה):
       
       המשמעות היא שהעשירים ייסעו ויגיעו מהר יותר. 

שר התחבורה מאיר שטרית:
       
       למה? איך העניים נוסעים, לא בתחבורה ציבורית?

משה גפני (דגל התורה):
       
       אתה מדבר על נתיב אגרה. 
        
שר התחבורה מאיר שטרית:
       
       אז אמרתי: ייסעו בתחבורה ציבורית חינם, מוניות חינם, ומי שרוצה להחנות את המכונית שלו בחניון ולעלות על "שאטל" – גם זה חינם. היחידים שיוכלו לנסוע – ולשלם כסף רב – הם באמת מי שמוכנים לשלם, מי שהזמן שלו יקר לו. מה רע בזה? יותר טוב שהכביש יישאר ריק ולא ייסעו אנשים נוספים? זה לא הגיוני. הרי אם יש לך עודף היצע – עדיין יש לך מקום על הכביש – יכולים להיכנס כלי רכב, למה לא לגבות את הכסף מאלה שיכולים לשלם? אדרבה. אם זה יהיה סתם נתיב נוסף, הוא יהיה עמוס בדיוק כמו הנתיבים האחרים. היתרון – היפה בזה – הוא שאתה נותן עדיפות למי שנוסע בתחבורה ציבורית – אוטובוס, מונית, "שאטל". מי שרוצה להחנות את האוטו שלו בחניון ולנסוע לתל-אביב ובחזרה יקבל העדפה. אחרים ישלמו כמה שזה יעלה. ירצו – ישלמו, לא ירצו – לא ייכנסו. זאת לא חובה. 
       
        נראה לי ששווה לעשות את הניסוי בשני הקטעים הללו, כי זה יכול לשנות מהותית את היכולת של אנשים להגיע לתוך תל-אביב ולצאת ממנה שלא ברכב הפרטי שלהם, אלא בתחבורה ציבורית, שתיסע מהר, בזמן קצר ובעלות אפס. נדמה לי שזה ייתן "פוש" רציני להמון אנשים שלא לנסוע ברכב הפרטי שלהם. כי אם אדם נוסע, נגיד, מירושלים בכיוון תל-אביב, הוא יכול להחנות את האוטו שלו בחניון בשפירים ושם לעלות על "שאטל" חינם לתוך תל-אביב, ואחר כך לצאת בחזרה חינם מתל-אביב אל מגרש החנייה. רבים יעדיפו להחנות את המכוניות שלהם שם ולנסוע בתחבורה ציבורית. פחות מכוניות על הכביש, אני מקווה גם פחות תאונות תודה לאל, פחות נפגעים, פחות עומס, פחות זיהום אוויר. 
       
       לדעתי, הדבר הזה חיובי מכל הבחינות, ואני כמובן מבקש מחברי הכנסת ומהכנסת לאשר את הצעת החוק בקריאה ראשונה ולהעביר אותה לוועדת הכלכלה להכנה לקריאה שנייה ולקריאה שלישית. כאמור, כמו שסוכם מלכתחילה, תשובה והצבעה על החוק יהיו במועד אחר, לא היום. 
        
היו"ר נסים דהן:
       
       תשובה והצבעה במועד אחר. חבר הכנסת צבי הנדל, ראשון המתדיינים – אינו נוכח. חבר הכנסת משה גפני, מספר שתיים. אחריו - חבר הכנסת אחמד טיבי. 

משה גפני (דגל התורה):
       
       אדוני היושב-ראש, שמעתי את הסברי השר. האמת היא שהשתכנעתי מהדברים אשר לנתיב הזה, שעליו מדובר, מכיוון שהיום השגנו על החוק הזה בהנהלת הקואליציה ולכן גם ביקשנו שההצבעה לא תהיה היום, אף שמדובר בהצעת חוק ממשלתית. אומר מה הלבטים שלנו בעניין הזה, והלבטים לא ירדו. לגבי הנושא עצמו, שעליו הצעת החוק הנוכחית מדברת, ההסבר מניח את הדעת. אבל מהי משמעות הדבר לטווח הארוך? 
       
       אם הניסוי הזה יצליח, במציאות התקציבית שאנחנו שרויים בה מה שיקרה הוא שיהיו לממשלה פיתויים לפתור בעיות תחבורה בהפיכת כבישים שלמים, או נתיבים, בעיקר נתיבים, לכבישי אגרה. התוצאה תהיה, שמי שנוסע ברכב פשוט וקטן יעמוד בפקק אולי אפילו זמן רב יותר מאשר קודם, ומי שעשיר, וייסע ברכב רציני, ייסע במהירות ויגיע ליעדו בזמן. עכשיו, נתאר לעצמנו מה הולך לקרות שם. אנחנו עומדים בכביש שבכמה מנתיביו עומדים כלי רכב ישנים ומחכים, ו"ב.מ.וו" עובר ביעף בנתיב צדדי, כי הוא, אין לו בעיה, הוא נוסע כל יום והוא יעבור וישלם וייסע מהר. אני לא חושב שמבחינה חברתית – אני לא חושב שהתהליך הזה הוא תהליך נכון.  

       המציאות היא שמשרד התחבורה, או בעצם כל הממשלות, לא הצליחו להתמודד עם הבעיה של הפקקים בכניסות לערים הגדולות - בעיקר לערים הגדולות, לפעמים זה גם במקומות קטנים יותר. בכניסה לירושלים ובכניסה לתל-אביב אנחנו רואים בשעות הבוקר איך התחבורה עוברת. לפעמים הפקק מגיע עד כביש בן-שמן; ואני לא מדבר על נמל התעופה בן-גוריון, ששם זה דבר קבוע, ולפעמים זה מתמשך על פני קילומטרים רבים נוספים. והמציאות מבחינה חברתית תהיה בלתי נסבלת, כאשר יראו איך הרכבים היקרים עוברים ביעף בצדדים, אין להם שום בעיה, יש להם כסף, הם שילמו, ומי שאין לו לשלם בוקר-בוקר, יום-יום, את הכסף לכביש אגרה, נשאר. המציאות הזאת תהפוך להיות נורמה, ואת הנורמה הזאת אנחנו כבר חווים באלף ואחד נושאים אחרים שממשלת ישראל עושה בהם העדפה למי שיש לו כסף ופוגעת במי שאין לו כסף. 
       
       אנחנו כבר רואים את זה בחינוך, אנחנו רואים את זה בבריאות, אנחנו רואים את זה באלף ואחד נושאים אחרים שבהם יש העדפה לעשירים, ועכשיו אנחנו מגיעים להעדפה גם בנושא התחבורה. 
       
       יש כביש 6, שהוא כביש אגרה. כל הכביש הוא כביש אגרה. הממשלה לא יכלה לממן את זה, לקחה יזם פרטי, עשתה חוק, כל הכביש הוא כזה. אבל המציאות שבה בכביש אחד, בכביש שבו נוסעים כולם, הכביש המרכזי במדינה, בין מרכז הארץ לבין ירושלים, בכביש הזה תהיה מציאות של העדפה ואפליה - אדוני היושב-ראש, אני הייתי מציע לשקול את הנושא הזה מחדש. זאת הסיבה לכך שאנחנו גם ביקשנו שלא תתקיים הצבעה. מחר בבוקר תהיה ישיבה נוספת כדי ללבן את העניין הזה. 
       
       נכון שההסברים נכונים. הפעולה והמציאות לטווח ארוך יהוו מציאות בעייתית מבחינה חברתית, וצריך לשקול את העניין מחדש. תודה רבה.

היו"ר נסים דהן:
       
       תודה רבה, אדוני. חבר הכנסת אחמד טיבי - אינו נוכח. חבר הכנסת איוב קרא - אינו נוכח. חבר הכנסת יגאל יאסינוב, בבקשה.

יגאל יאסינוב (שינוי):
       
       תודה, אדוני היושב-ראש. שלום, חברי חברי הכנסת. כל הקלה בכבישים היא טובה, כי היא חוסכת חיי אדם, היא עוזרת לאחרים להגיע בזמן לעבודה, לעשות את תפקידם. 
       
       אני אצביע בעד החוק, ואני חושב שכולם צריכים לתמוך בו. 
       
       אני רוצה לציין רק דבר אחד. אצלנו בארץ יש בעיה עם המהירות, ואני חושב שיש פה חברי כנסת שיכולים להעיד על זה. חלק מהמקרים של תאונות ופגיעות בחיי אדם זה בגלל נסיעה מהירה. אני בעד כבישים מהירים ואני בעד לאפשר נסיעה מהירה רק לאלה שיודעים לנהוג - גם מהר - אבל לפי כללי נהיגה.
       
       אני רוצה לספר לכם מה קורה בחלק ממדינות אירופה בנושא הגבלת המהירות. לדוגמה, בחלק מהמדינות, לנהגים חדשים המהירות המקסימלית היא 70 קילומטר בשעה במשך השנה או השנה וחצי הראשונה. זה לא מפריע להם לנסוע בכבישים בין-עירוניים, זה גם עוזר להם להתרגל לנהיגה ולהפוך לנהגים - - 

היו"ר נסים דהן:
       
       נא לסיים.

יגאל יאסינוב (שינוי):
       
       - -  שיכולים לנהוג. אני חושב שכשאנחנו מאשרים נהיגה מהירה בכבישים כמו שאנחנו מדברים היום, אנחנו צריכים לחשוב גם כן איך היא תהיה לא מסוכנת. 

היו"ר נסים דהן:
       
       חבר הכנסת נסים זאב. אחריו - חבר הכנסת אליעזר זנדברג.

נסים זאב (ש"ס):
       
       אדוני היושב בראש, כנסת נכבדה, המטרה של החוק היא לאפשר פתיחת נתיבים נוספים לרכב ציבורי ולקבוע שהקמתם והפעלתם ייעשו בידי יזם פרטי. המשמעות של יזם פרטי זה כביש 6 - להפוך את העניין לעסקי, וכל המרבה במחיר זוכה במכרז.
       
       אבל דבר נוסף, והוא חשוב מאוד, ורק מי שקורא את זה בין השיטין רואה שיש בסעיף דבר נוסף - ששר התחבורה רשאי לקבוע נתיב כנתיב מהיר; דהיינו, לא מדובר אך ורק בכביש חדש. יכולים היום לבוא ולומר: יש היום שלושה נתיבים, אני מחליט היום שהנתיב האמצעי הוא הנתיב המהיר, או הנתיב הצדדי הוא הנתיב המהיר, ואני כרגע אחסום עוד יותר. בלאו הכי יש פקק, אבל כדי לאפשר לאותם כלי רכב שלי חשוב שהם יהיו שם, כי אני מקבל תמורה, פשוט הופכים את העניין לביזנס במקום לפתור באמת בעיה, לפתוח נתיב נוסף. 
       
       אנחנו צריכים לאפשר זרימה חופשית של התנועה. מה עושים? לוקחים את הנתיבים הקיימים, מצמצמים אותם משלושה לשניים ונותנים לאותם עשירים ובעלי היכולת לנסוע בצורה חופשית יותר. 
       
       זה חוק שלא ראוי להצביע עליו, וצריך לומר את האמת - כי מה שהסביר כאן השר, כאילו מדובר בבניית כבישים נוספים. ואם לא זאת הכוונה, זה צריך להיאמר באופן ברור, שמדובר בסלילת כבישים חדשים - בכניסה לערים או לא בכניסה לערים, זה לא משנה.
       
       דבר נוסף שאני לא מבין. גם כאשר יש נתיב לתחבורה ציבורית, כשאין תחבורה ציבורית באותו רחוב בשעות לילה מאוחרות, למה הנתיב לא נפתח באופן אוטומטי לכל כלי הרכב? למשל, רחוב יפו, אחרי שעה 21:00-22:00, בלילה, למה הוא לא פתוח בצורה חופשית? אני מציע, אדוני היושב בראש, אולי להביא אפילו הצעת חוק כזאת, שבין 22:00 ל-06:00  או ל-07:00, גם נתיב ציבורי יוכל לשמש לרכבים פרטיים. ככה נוכל באמת להקל את העומס. 
       
       ונקודה נוספת, אדוני היושב בראש, כשבא השר ומציע את מגרש החנייה הגדול והרחב הזה, אני לא יודע עד כמה מדובר, אבל אם מדובר באלפי ובעשרות אלפי כלי רכב - כל אחד יעשה את החשבון. אני, אם ייקח לי רבע שעה להחנות את הרכב שלי, בלאו הכי גם באותו אוטובוס שייקח אותי עד למרכז העיר, אני אבזבז את זמני בין כך ובין כך. 
       
       לכן, אני לא רואה שהפתרון הוא פתרון רציני שיכול לתת באמת מענה לבעיית התחבורה הציבורית. 

היו"ר נסים דהן:
       
       תודה רבה. חבר הכנסת חמי דורון, ואחריו - חבר הכנסת אליעזר זנדברג.

חמי דורון (שינוי):
       
       אדוני היושב-ראש, חברי חברי הכנסת, חבל ששר התחבורה לא נמצא כאן. הצעת החוק היא הצעה מעניינת. מאחר שמדובר על נתיב מהיר לרכב ציבורי, אני לא כל כך מבין מדוע זה צריך להיות נתיב מהיר לרכב ציבורי ולרכב של אנשים עשירים.
       
       ברור לחלוטין שברגע שמדינת ישראל תפתח נת"צים בצורה מסודרת בכל הכניסות לערים - והדברים כבר פועלים בכמה וכמה מקומות יישוב - אין ספק שזה יקל את התחבורה. 
       
       המצב היום, אדוני היושב-ראש, שרכב שיש בו ארבעה נוסעים ומעלה רשאי לנסוע במסלול של הנתיב הציבורי, מביא לחיסכון בכך שפחות כלי רכב עולים על הכביש, מכיוון שבעיקר בשעות הבוקר אנשים משתדלים לעשות "פול", בעיקר כשנוסעים למקומות העבודה, וזה חוסך דלק, מקטין את זיהום האוויר וחוסך בלחץ של התנועה. 

       לכן, אני לא כל כך מבין את הרעיון הזה, של משרד התחבורה, שלפיו אנחנו מגדילים את נפח התחבורה בנת"צים, כי כל מי שהפרוטה מצויה בכיסו יוכל לנסוע במה שנקרא ברוסיה – כאשר עברו המנהיגים – במסלולים של המורמים מעם. אני חושב שזה לא סביר, ואני קורא לשר התחבורה לעשות בזה שינוי. 
       
       אני לא רואה שום סיבה שלא לעשות נתיבי אגרה, אבל מי שצריך לשלם הוא מי שמשתמשים בנתיב, כלומר בעיקר, ובראש ובראשונה, התחבורה הציבורית. זה לא ייקר בסך הכול את התחבורה הציבורית, אבל אין ספק שאנחנו לא יכולים להרשות לעצמנו מצב של איפה ואיפה, שבו אנשים עשירים יותר, שהפרוטה מצויה בכיסם, יגיעו למחוז חפצם במהירות, ואילו שאר העם יצטרכו לנסוע בכבישים עמוסים ולהיתקע בפקקי תנועה.
       
        לכן, אני אצביע בעד ההצעה כמו שהיא. זאת קריאה ראשונה, ואני מקווה שכשהצעת החוק תגיע לוועדה – ואני מניח, אדוני, שהיא תגיע לוועדת הכלכלה –  גם השר וגם חברי הכנסת ייתנו את דעתם על הנושא הזה, כדי שלא ייווצר מצב של אפליה בין עניים ובין עשירים במדינת ישראל גם בנושא זה. 

היו"ר נסים דהן:
       
       תודה. חבר הכנסת אליעזר זנדברג.

אליעזר זנדברג (שינוי):
       
       אדוני היושב-ראש, רבותי חברי הכנסת, הערות קצרות. אני חושב שכדאי לחשוב פעמיים על השיטה המוצעת כאן. מה אנחנו אומרים? אנחנו אומרים שיבואו אנשים בהמוניהם, עם כלי רכבם, יצאו בנקודה כלשהי בדרך, ומשם נסלול נתיב נוסף, שיסיע אותם באוטובוסים. "שאטל" זו מלה אחרת, אני מניח, לאוטובוסים או למיניבוסים, אל תוך העיר. 
       
       ואני שואל: אם כל זה הוא מה שאנחנו מבקשים לעשות, מדוע לא נרחיב את פסי הרכבת, התשתית הקיימת היום, ונחבר אותם אל נתיבי התחבורה העירוניים, למשל באזור תל-אביב – המטרופולין של תל-אביב – שממילא נעשות בו עבודות לרכבת כזאת, וכך ננצל את התשתיות הקיימות? העלויות קטנות הרבה יותר, אין צורך להסתבך במערכת שלמה של מפעיל פרטי שהאגרות משתנות בה לפי הזמן ולפי העומס ואף אחד לא יצא מזה; אף אחד לא יבין את זה, הבעיות והבלבול יהיו עצומים, מערכת של גבייה ואכיפה על  אנשים נוספים. בואו נשתמש בתשתית הקיימת ונפעיל אותה, ואם נדע להפעיל אותה נכון – פתרנו את הבעיה. 
       
       התחושה שלי, כמובן בלי שום הערכה כלכלית, כי לא עשיתי שום חישוב בעניין, היא שזה ודאי לא יעלה יותר. ההבדל היחיד – וזה אולי נכון – הוא שהמשקיע הבסיסי כאן הוא יזם פרטי. אבל אני חושב שאנחנו יוצרים כאן מערכת שלטווח הארוך, כשאנחנו מדברים על מספר גדול, יחסית, של כבישים במקום צפוף, אני לא בטוח שהיינו רוצים להוביל אותה קדימה. לכן אני חושב שכדאי לשקול פעמיים את העניין כולו. 
       
       לא ברור לי גם, לפחות כרגע, עד היכן יגיעו ה"שאטלים" בתל-אביב. אם הם מגיעים לקצה העיר, מה עשינו בעצם?

	הערה נוספת עניינה תיקון שמשך את תשומת לבי: סעיף 3 אומר: "בסעיף 2 לחוק העיקרי, במקום הרישא עד המלים 'רשאי השר', יבוא 'השר רשאי'". "רשאי השר" ו"השר רשאי" נראה דומה. 

       בכל מקרה, אני חושב שאנחנו צריכים לחשוב היטב לפני שאנחנו יוצרים עוד מסלול של בטון במקום שאולי הרכבות במדינת ישראל היום יכולות לעשות את העבודה.

היו"ר חמי דורון:
       
       תודה רבה לחבר הכנסת זנדברג. חבר הכנסת יעקב מרגי, בבקשה. 

יעקב מרגי (ש"ס):
       
       אדוני היושב-ראש, חברי חברי הכנסת, כל הצעה שתקטין את העומס בכבישים בכניסה לערים הגדולות היא לכאורה הצעה מבורכת, אבל היא חייבת לבוא נוסף על הנתיבים שקיימים היום.
       
       הרי מי שמכיר את הכניסות לערים הגדולות – ואני מכיר את הכניסות לתל-אביב מכיוון דרום – כולנו יודעים כמה נתיבים יש במחלפים בכניסה, בצוואר הבקבוק לתל-אביב: יש שני נתיבים. תיקח אחד מהם לאגרה ול"שאטלים" האלה, מה השארת? יצרת בעיה קשה יותר.
       
        אני חושב שהמדינה, מעבר לניסיונות הפרטה מוסווים של נתיבי תחבורה ששייכים היום לכל העם, צריכה לקיים דיון מעמיק וחשוב על הפקקים, על צירי התנועה, על כל התעבורה במדינה. נעשה פרויקט חשוב, כביש 6, והוא מבורך. הוא נוסף על נתיבי התחבורה הקיימים היום. כך גם בערים. חבר הכנסת זנדברג הציע לחבר את הרכבות, להשקיע בתשתיות. יש פתרונות רבים שעשויים לשפר את מצב התחבורה בכניסות לערים. לא ייתכן שניקח ממש את כבשת הרש, אותם שני נתיבים. הרי, אדוני היושב-ראש, אנחנו לא מכירים בתוך הערים כבישים של שלושה, ארבעה וחמישה נתיבים. במקרים הכי טובים יש שניים-שלושה נתיבים, בתקווה שאחד מהם לא תפוס בחנייה לא חוקית. לקחת נתיב אחד מהם ולעשות אותו כביש אגרה לתחבורה ציבורית? אני חושב שזה יכול היה להיות רעיון טוב אם זה נוסף על הנתיבים הקיימים היום.
       
       אני קורא מכאן לשר התחבורה – אני מקווה שזאת באמת לא הסוואה להפרטת קווי תעבורה. זה מפחיד, זה מכניס אותנו לחרדות, שהרי זו מדיניות הממשלה הזאת, להפריט כל דבר שזז, וכשמתכוונים להפריט נתיבי תעבורה המשמעות של להפריט כל דבר שזז מקבלת משנה תוקף וחיזוק. 
       
       אני חושב שצריך לדחות את הצעת החוק הזאת מכול וכול.

היו"ר חמי דורון:
       
       תודה רבה לחבר הכנסת מרגי. חבר הכנסת עבד-אלמאלכ דהאמשה, בבקשה. 

עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אני נוטה לקבל את דעת קודמי, שההצעה אינה טובה.
       
       במדיניות הכלכלית של הממשלה הזאת אנחנו עדים להפרטה מואצת ומרוכזת, והתוצאה של ההפרטות האלה היא שרק העשירים, רק בעלי ההון ורק בעלי והיכולת יוכלו ליהנות, והעם, ומי שאין בידיהם האמצעים הכלכליים, ייעשקו והתנאים שלהם יורעו עוד יותר. זה לא רק במדיניות הכלכלית הישירה – מדיניות המסים, מדיניות השכר, מדיניות העמקת העוני והאבטלה – עכשיו זה עובר גם לנתיבי התחבורה. אינני יודע מה החוכמה שמציעים לנו כאן: למנוע מכלל הציבור שימוש בנתיב תחבורה או בנתיבים מסוימים, ובו בזמן לאפשר את השימוש בו – לייחד אותו – לבעלי הכסף ולבעלי היכולת.
       
         כפי שנאמר גם קודם, אילו היה מדובר בכביש חדש, כפי שעשו בכביש 6 למשל, שיוחד לאגרה, נוסף על הכבישים שעומדים לשימוש הציבור ולרשותו, ניחא. 
       
       אני שואל עוד שאלה: למה לא ייעשה יותר שימוש בנתיבי התחבורה של הרכבות? במקום לעשות עכשיו מגרש חנייה של עשרות אלפי כלי רכב, יזמים, הפרטה, כספים ואגרות ותשלומים – הרי יש מסילת רכבת קיימת, אפשר אולי להוסיף עוד נתיב אחד של רכבת ולאפשר לאנשים להיכנס לתל-אביב ולירושלים, לערים הגדולות, ברכבות. בכלל, אפשר לעשות את זה בין הערים הגדולות. הרי יש מסילת רכבת בין הערים, המחברת בין הערים הגדולות, ולכל מסילת רכבת יהיה מגרש חנייה, שקיים גם היום. אני יודע שזה קיים בתחנות רכבת רבות. אנשים שירצו להשתמש ברכבות, יחנו את הרכב וייסעו. זה בוודאי יקל על העומס ועל התחבורה כולה. 
       
       אדוני היושב-ראש, אני חושב שהפתרון איננו באמצעות אגרות, לא ב"שאטלים" ולא בהפרטה שיש לנו היום על כל צעד ושעל במדיניות של הממשלה הזאת, אלא בפתרונות אחרים, ברכבות ובתחבורה ציבורית אחרת, זולה ונגישה לכל אזרח. אין לייקר את התחבורה ולעשותה אפשרית רק לבעלי ההון והיכולת על-ידי אגרות וכבישי אגרה. תודה רבה, אדוני. 
       
היו"ר חמי דורון:
       
       תודה רבה. חבר הכנסת טלב אלסאנע, בבקשה. 
       
טלב אלסאנע (רע"ם):
       
       אדוני היושב-ראש, חברי הכנסת, אני סבור שהחוק חשוב, אבל הוא נטול האיזונים הנדרשים והראויים. כפי שאמר חבר הכנסת דהאמשה, יש גבול למידת הניסיון של השלטון לחמוק או לנטרל או לטרטר או לא למלא את חובתו כלפי האזרחים. אנחנו יודעים שהתשלומים הרבים שאזרחי המדינה משלמים במסים שונים, אגרת רשיון וכל האגרות האחרות, הם בעצם מסים שהאזרחים משלמים. זה צריך לבוא לידי ביטוי בהשקעה בתשתית הכבישים, ולא יכול להיות שיאמרו שאם אנחנו רוצים לפתח כבישים טובים, זה צריך להיות באמצעות הפרטה או כבישי אגרה ויזמים פרטיים. 
       
       בעצם, מי שמשתמש בכבישי האגרה זה בעלי היכולת. לאלה שלא יכולים, הממשלה חומקת מאחריותה לפתח כבישים, הם נשארים תקועים בפקקים, וזו לא המטרה. יש צורך למצוא את האיזון הנכון והראוי ולהתנות את הקמת הכבישים בהכנסות מסוימות שיועברו לפיתוח תשתית חלופית וכבישים לכלל האזרחים.
       
       החוק לא מדבר על כבישי אגרה, אלא על נתיבי אגרה. זה בהחלט חשוב לתחבורה הציבורית, אבל יש להגביל את זה לשעות מסוימות. אסור שיהיה נתיב אגרה או נתיב לתחבורה ציבורית למשך כל שעות היום, אלא רק בשעות מסוימות של העומס, כדי להקל את העומס. בשעות אחרות הוא צריך להיות פתוח לכלל הנוסעים. תודה רבה.
       
היו"ר חמי דורון:
       
       תודה רבה לחבר הכנסת טלב אלסאנע. 
       
       רבותי, אנחנו לא מצביעים היום על הצעת החוק הזאת. תשובה והצבעה במועד אחר.
       

הצעת חוק שירות המדינה (סיוג פעילות מפלגתית ומגבית כספים) 
(תיקון מס' 4) (אי-תחולה על משרות אמון), התשס"ה-2005
       [רשומות (הצעות חוק, חוב' כ/83).]
(קריאה ראשונה)

היו"ר חמי דורון:
       
       אנחנו נעבור להצעת החוק הבאה: הצעת חוק שירות המדינה (סיוג פעילות מפלגתית ומגבית כספים) (תיקון מס' 4) (אי-תחולה על משרות אמון), התשס"ה-2005, של חברי הכנסת איתן כבל וגדעון סער - קריאה ראשונה. יציג את הצעת החוק חבר הכנסת גדעון סער.
       
גדעון סער (הליכוד):
       
       אדוני היושב-ראש, כנסת נכבדה, בהצעת החוק שלפנינו אנחנו באים לעסוק באחד האבסורדים בשיטת הממשל שלנו. האבסורד הזה גרם לכך, שלא לצורך ענייני הנושא הזה - - -
       
צבי הנדל (האיחוד הלאומי - ישראל ביתנו):
       
       מצביעים היום על כך?
       
גדעון סער (הליכוד):
       
       כן. אני מקווה שכן, הרי שמורה לי הזכות להכריע בעניין לפני ההצבעה. 
       
       מדובר בעובדים במשרות אמון בלשכות שרים, שאין להם קביעות בשירות המדינה -  הם באים עם השר והולכים עם השר, אבל יש חטא קדמון והוא שהם לא יכולים להיות חברים בגוף הבוחר, כי זה, רחמנא ליצלן, שוחד - - 
       
יוסף פריצקי (צל"ש - ציונות, ליברליות ושוויון):
       
       שחיתות.
       
גדעון סער (הליכוד):
       
       - -  שחיתות. היום כל דבר הוא שחיתות, ואף אחד לא בודק או עוצר רגע לפני שהוא מטיח את הדברים. התוצאה היא, ששר צריך לחשוב מאיפה הוא מביא את עוזריו. יש מקום אחד שהוא לא יכול להביא אותם ממנו, וזה מהפעילות הפוליטית-המפלגתית, וזה כמובן אבסורד.
       
       צריך להבין עד להיכן הגיע האבסורד. לפני זמן קצר פיטר נציב שירות המדינה ארבעה עוזרי שרים שהם חברי מרכז הליכוד בלי הליך  משמעתי, בלי הליך פלילי. הסנקציה היתה פיטורים. בית-הדין לעבודה קבע שהפיטורים לא היו תקינים, היו בלתי חוקיים, והחזיר את האנשים למקום העבודה. עד כדי כך הגענו בציד המכשפות, שכדי לקבל קצת תקשורת חיובית, הדרך הקלה ביותר היא להתגולל באיזה אופן על מרכז הליכוד. אין דבר פשוט מזה. זה הפך להיות כביכול מקור כל הרע בחיינו הציבוריים.
       
       הצעת החוק הזאת שיזם חבר הכנסת כבל, ואני הצטרפתי אליו ברצון, באה להתייחס לאותו מתחם מצומצם של לשכות השרים, של משרות האמון בלשכות השרים, של אותם אנשים שאין להם קביעות בשירות המדינה. 
       
       בוועדת החוקה, חוק ומשפט בראשות חבר הכנסת מיקי איתן, על-פי גישתו של חבר הכנסת מיקי איתן, כדי לנסות למצוא הסדר שהוא מידתי או מאוזן, הוא הציע – ואני קיבלתי בסופו של דבר את הצעתו - שהדבר הזה יחול על עד שלוש משרות מכלל התקנים שיש לשר או לסגן השר בלשכתו. זה בסדר מבחינתי.
       
       אני רוצה להדגיש, שוועדת השרים לחקיקה החליטה לתמוך בחוק. אני רוצה להדגיש שראיתי דבר שהוא חמור בעיני, והוא חותר תחת יסודות שיטת הממשל, כאשר פקידים מציגים בוועדת החוקה, חוק ומשפט עמדה המנוגדת לעמדת הממשלה כפי שהתקבלה בוועדת שרים לחקיקה והפכה להחלטת ממשלה. איננו יכולים לדבר גבוהה-גבוהה על סדרי ממשל תקינים וכדומה, כאשר אנחנו רואים שבניגוד למה שכתוב בחוק, בניגוד למה שכתוב בתקשי"ר, פקידים מגיעים ומותחים ביקורת על החלטות הממשלה ומדיניותה בפני ועדות של הכנסת. 
       
       אני חושב שהיום אנחנו צריכים לצעוד צעד לתיקון העוול הזה. מובן שכבר יש הסתערות כללית, אף אחד לא מבחין בין דבר לדבר. ההסדר שאליו הגענו בוועדת החוקה, חוק ומשפט, ביוזמתו של מיקי איתן, הוא הסדר נכון, מאוזן והוגן. תודה רבה.
       
היו"ר חמי דורון:
       
       תודה רבה לחבר הכנסת גדעון סער. נפתח את הדיון. ראשון המתדיינים הוא חבר הכנסת משה גפני. בבקשה.  
       
משה גפני (דגל התורה):
       
       אדוני היושב-ראש, רבותי חברי הכנסת, האמת היא שלאחרונה, כאשר רוצים להיאבק בתופעת המינויים הפוליטיים וכו', הולכים לקיצוניות השנייה, ואויבו של הטוב הוא הטוב ביותר. בחודשים האחרונים אנחנו עדים למציאות שהיא כמעט בלתי אפשרית. המציאות הזאת שבה השר או סגן השר אינו יכול להביא את אנשיו למשרות האמון, למשרות האמון ממש, תביא בסופו של דבר שהמטרה שלפיה יש להיאבק נגד המינויים הפוליטיים והמטרה שלשמה פועלים גם אצל היועץ המשפטי לממשלה וגם בנציבות שירות המדינה – כאשר הולכים לקיצוניות השנייה, המצב יהיה הרבה יותר גרוע, מכיוון שאנשים יעברו על התקנות הללו. 
       
       כאשר נדון החוק הזה בוועדה, התברר לי ששר או סגן שר, על-פי הנחיות חדשות של נציבות שירות המדינה, איננו יכול להביא עוזר שהוא חבר מועצת עיר. זאת אומרת, חבר מועצת עיר שאיננו מקבל שכר, איננו יכול להיות עוזר שר. זאת אומרת, לא רק שהוא איננו מקבל שכר כחבר מועצת עיר, הוא גם לא יכול ללכת לעבוד במשרד. 
       
       כולם יודעים שמדובר באנשים פוליטיים. הרי לא מדובר על משרה שאיננה משרת אמון. מדובר על משרות אמון. מאיפה רוצים שהשר יביא את אנשיו? מאיפה? ההליכה, המעבר הזה לקיצוניות השנייה, איננו נכון. אני מבין את הכוונה, אני מבין שצריך להיאבק בתופעה הזאת, התופעה הזאת היא תופעה מושחתת. למשל, כשממנים למועצות הדתיות רק חברי ליכוד, זו באמת תופעה לא טובה, רעה מאוד. אבל שר או סגן שר אינם יכולים להביא אנשים למשרות אמון? 
       
       חבר הכנסת סער, מה הגיוס הזה? אנחנו מצביעים בעד.
       
שר התעשייה, המסחר והתעסוקה אהוד אולמרט:
       
       למרות ההתקהלות הזאת, אנחנו  מקשיבים לך בקשב עמוק. 
       
היו"ר חמי דורון:
       
       אדוני השר, אבל אתם באמת שם בפינה הזאת מפריעים מאוד. 
       
שר התעשייה, המסחר והתעסוקה אהוד אולמרט:
       
       אנחנו לא נפריע יותר. 
       
היו"ר חמי דורון:
       
       אני מאוד אודה לכם. 
       
משה גפני (דגל התורה):
       
       אני סבור שצריך להיאבק וחייבים להיאבק בתופעה של המינויים הפוליטיים למיניהם. המציאות הזאת של הכנסת אנשים בגלל השתייכותם הפוליטית איננה נכונה, והמאבק בה ראוי. אבל מכאן ועד לא לאפשר למנות למשרות אמון אנשים שהם אנשי המפלגה של השר? השר הוא איש פוליטי כל עוד אנחנו במשטר דמוקרטי. 
       
       לקראת הקריאה השנייה והשלישית אני אבקש להוסיף, שמי שהוא חבר מועצת עיר - אני לא מדבר על ראש עיר ואני לא מדבר על סגן, אני לא מדבר על מי שמקבל שכר, אבל חבר מועצת עיר שעובד בהתנדבות יוכל להתמנות לעוזר שר או סגן שר במשרת אמון. אני אבקש להוסיף את זה לקראת הקריאה השנייה והשלישית. 
       
היו"ר חמי דורון:
       
       עוזר לסגן שר.
       
משה גפני (דגל התורה):
       
       עוזר שר או עוזר סגן שר. תודה רבה על התיקון, אדוני היושב-ראש. תודה. 
       
היו"ר חמי דורון:
       
       תודה רבה, חבר הכנסת משה גפני. חבר הכנסת אחמד טיבי - איננו נמצא. חבר הכנסת איוב קרא, בבקשה. אחריו - חבר הכנסת יגאל יאסינוב, אחריו - חבר הכנסת צבי הנדל, ואחריו - חבר הכנסת גלעד ארדן.
       
איוב קרא (הליכוד):
       
       אדוני היושב-ראש, חברי חברי הכנסת, ראשית כול, אני רוצה לברך את גדעון סער על החוק המכובד והראוי שנותן מענה נכון בהקשר - אני יודע, יוסי פריצקי, שאולי לא ינעם לאוזניך - - -
       
יוסף פריצקי (צל"ש – ציונות, ליברליות ושוויון):


       להיפך - - -	

גדעון סער (הליכוד):
       
       אני לא משוכנע כמוך, בוא נגיד ככה. 
       
איוב קרא (הליכוד):
       
       להיפך? אני שמח. אני חשבתי שבכל זאת התמיכה שלך בחוק הזה לא צריכה להיות מסויגת, מכיוון שלך עשו עוול גדול, בעיני, ואמרתי לך את זה, והפוליטיקה, גם אנחנו חלק ממנה, ואי-אפשר להתכחש שאנשים פועלים במפלגות או בארגונים  פוליטיים כדי להתקדם, ולא צריך להתבייש בזה. אני מרגיש לפעמים כאשר מישהו שייך לארגון כמו הליכוד או מפלגה אחרת, הוא צריך להתנצל יום ולילה, ובמיוחד בליכוד, כי זו המפלגה הכי גדולה, שליש מחברי הכנסת מהמפלגה הזאת. אני לא חושב שצריך להתבייש בזה. 
       
       אני אומר לכם חד-משמעית, הצעת החוק הזאת באה לתקן מצב שבעצם הוא דבר לגיטימי בכל העולם. מה זה, אם שר מגיע לתפקיד מפתח, ולידו יש עוזרים, אז טבעי שמי שתומך ברפובליקנים או במפלגות אחרות, כל קונגרס-מן או סנאטור מביא את האנשים. מה, הוא מביא אותם מהרחוב? הרי בסופו של דבר זה משטר דמוקרטי, ואנשים שהולכים אתך, אתה מביא אותם שיהיו לידך. אנחנו לא מתביישים בזה. 
       
       אני חושב שכל יום שבאים ומנסים להכפיש את הליכוד, כאילו אלה מחפשי שררה - זה לא נכון. אני יכול לומר לכם חד-משמעית, שב-99.9% בליכוד אין בעיה בשום דבר. יש לנו כמה עשבים שוטים, ואנחנו נגרש אותם מתוכנו. אבל הליכוד זו אידיאולוגיה, זו דרך, ויש אלפים שאפילו לא מגיעים לשום מקום לבקש משהו שקשור לשררה או דברים כאלה. זה שאתם כל הזמן תוקעים או מטיפים נגד הליכוד, לדעתי זה נובע מתסכול, בגלל הגודל של התנועה הזאת והאפשרות שהיא תגדל עוד יותר בעתיד. לכן חורה לכם, חורה לכם המצב הזה. 
       
       אני חושב שאנחנו לא צריכים להתנצל על שאנחנו שייכים לתנועה הזאת, כי התנועה הזאת הביאה את המהפך שהיה פעם, כשלא יכלו להיכנס למקום בלי פנקס אדום. פעם אפשר היה להיות איש רק"ח, אבל לא להיות רוויזיוניסט. זה היה מכת עולם. היה צריך להסתתר אם השתייכו לחרות ובהמשך לליכוד. הימים האלה, אנחנו רוצים לשכוח אותם. אנחנו יודעים שקשה לכם להיפרד מהימים הללו, כי אתם בדיוק כמו הסטליניסטים האלו, הרוסים, המשטר, הקג"ב - תמיד אהבו את זה בשמאל, וממשיכים לאהוב את זה. אבל אנחנו לא נרתעים, אנחנו נגבה את חברינו, את חברי מרכז הליכוד, בהצעת החוק הזאת של גדעון, ואנחנו נצא לדרך חדשה, נכונה גם מבחינה חוקית. תודה. 
       
היו"ר חמי דורון:
       
       תודה רבה לחבר הכנסת איוב קרא. חבר הכנסת צבי הנדל, בבקשה. ואחריו - חבר הכנסת גלעד ארדן. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברות וחברי הכנסת, כידוע, אני לא בדיוק ממצביעי הליכוד, ויש היום "מודה", שכל מי שעולה לבמה או כל מי שמקבל מיקרופון, צריך להגיד כמה מלים קשות על חברי מרכז הליכוד. אני מודה שלא כל הזמן התעמקתי מאיפה נובע ה"עליהום" האדיר הזה על המפלגה הכי גדולה. מאיפה התחיל הקמפיין המתוזמר הזה של כלי תקשורת שנרתמו, אבירי שלטון החוק וחופש הדיבור, איזו התלהמות, מאיפה זה צץ. הרי זה לא היה פעם. ולמה נוגעים בדיוק בנקודות הפחות חשובות. הרי, למשל, לא שמעתי מישהו מדבר על כך שפקדו, מישהו מאוד מסוים פקד אנשים מהעולם התחתון בשביל להכניס למרכז הליכוד. לא, זה לא מטריד אף אחד. פתאום נפל לי האסימון. 
       
       פתאום התברר לי שהיתה פנייה נואשת, למשל של ממלא-מקום ראש הממשלה, שהסיכויים שלו להיבחר במרכז הליכוד לעומת פריימריס שואפים לאפס, ועוד כמה מתומכי ההתנתקות שמרגישים שהכיסא בוער. לא ידעתי את זה. התברר שהפנייה הנרגשת שלהם נפלה על אוזניים כרויות, ואז התחיל קמפיין שמשחיר את פני אנשי הליכוד, חברי מרכז הליכוד, כי פתאום חברי מרכז הליכוד לא מצביעים, אפילו לא בעד ההתנתקות. אילו בורים ועמי ארצות. 
       
       מר גפני, אתה מתאר לעצמך, לו כן תמכו בהתנתקות, אילו אנשים נאורים הם פתאום היו הופכים? אבל הם העזו ללכת נגד עקירת יישובים. ובסקרים הם מעזים להגיד, ויש כאלה שעולים בסקרים במרכז הליכוד ויש כאלה שיורדים. ואז הכול כשר להכפיש אותם, לרמוס אותם, ובלבד שהאג'נדה של החבורה תישמר גם בליכוד, שלאנשי השמאל הסהרורי תהיה דריסת רגל גם במחנה הלאומי, ואז הכול כשר, ופתאום מוצאים פטנטים, פתאום רוצים שאילי ההון יממנו דרך עמותות מיליונים בשביל פריימריס, כאילו זה לא מושחת. זה הרי שיא השחיתות. 
       
       פתאום המושחתות היא אם אתה אידיאליסט, אם יש לך דעות, ואתה לא מושחת אם אתה מהעולם התחתון ובאת כדי להצביע בעד חבר כנסת זה או אחר. לכן אני אומר, צריך לדעת שגם לצביעות יש גבול, ובבית הזה לא כולם מטומטמים. 

יוסף פריצקי (צל"ש - ציונות, ליברליות ושוויון):
       
       לצביעות אין גבול. 

צבי הנדל (האיחוד הלאומי - ישראל ביתנו):
       
       חבר הכנסת פריצקי אומר שאין גבול, יכול להיות שהוא צודק. בכל מקרה, אני מעריך שבבניין הזה לא כולם מטומטמים. ולא משום שיש לחץ תקשורתי כזה או אחר ניכנע. גם אם יזכירו אותי 20 פעם בטור של החבר של אולמרט בעיתון, יום-יום יכתבו שצבי הנדל הצביע בעד החוק המושחת – צבי הנדל יצביע בעד החוק המושחת, כי המניעים של העיתונאי הזה אינם טהורים. 

היו"ר חמי דורון:
       
       תודה רבה לחבר הכנסת הנדל. חבר הכנסת גלעד ארדן, בבקשה. אחריו - חבר הכנסת נסים זאב. 

גלעד ארדן (הליכוד):
       
       אדוני היושב-ראש, חברי חברי הכנסת, הצעת החוק שאנו דנים בה היום היא הצעה ראויה ביותר. אני סבור שהיא באה לתקן מצב, או בעצם סוג של גזירה שהציבור לא יכול לעמוד בה. אסביר למה אני מתכוון. 
       
       במדינת ישראל, להבדיל ממדינות רבות בעולם, מתנהל תהליך של דה-לגיטימציה של כל המערכת הפוליטית. הכוונה היא כנראה לעצור לא רק את מי שממש עוסק בפוליטיקה, קרי חבר הכנסת, ראש עיר או כל אדם אחר בתחום, אלא כל מי שמעוניין בפעילות ציבורית – לשים את זה כאות קין על מצחו. 
       
       האיסור שהצעת החוק באה לתקן הוא, שלאנשים שהם חברי מרכז מפלגה אסור אפילו להיות עוזרים של שרים. אני חושב שאם לא נתקן את המצב הזה נביא לידי כך שכל אדם שיש לו כישורים סבירים לא ירצה לעסוק בפוליטיקה או בפעילות ציבורית כלשהי. ממה נפשך? ברגע שהוא שם על עצמו את התווית הפוליטית הוא לא יכול להשתלב כמעט בשום דירקטוריון של חברה ממשלתית, כי הוא צריך להוכיח כישורים נדירים ומיוחדים, ואפילו שרים לשעבר, כמו אביגדור קהלני, או ראשי ערים, כמו שלמה בן-לולו, אינם יכולים לעבור את הרף הזה.
       
       אדם כזה, אם הוא אפילו לא יכול לעזור בלשכתו של שר – ולא רק הוא, אלא כל משפחתו, כי היום זה גם אם במשפחה פשה ה"נגע", ואתה קרובו של אדם שהוא פעיל פוליטית – אדם כזה יגיד לעצמו: מה אני צריך ללכת לשרוף את עצמי, לשים על מצחי אות קין, לחסום את עצמי בכל מיני מקומות? לא אכנס לפוליטיקה. אנחנו נביא למצב שבעוד כמה שנים, ולא רבות, באמת יגיעו לכנסת או למרכזי המפלגות רק אנשים שאין להם מה לחפש בשום מקום, כי שום מקום אחר לא ייקח אותם. אלה יבואו לנסות את מזלם במערכת הפוליטית. 
       
       הצעת החוק הזאת היא הצעה מידתית. היא קובעת מספר מצומצם של עוזרים שהשר רשאי להביא אתו ללשכתו אף שהם חברי מרכז. אגב, מי שאומר היום שבמינוי חברי מרכז לעוזרים השר קונה קולות של חברי המרכז, כנראה לא מבין דבר בפוליטיקה. שר שמביא לעצמו עוזר מסניף מסוים – ובכוונה אני מספר זאת פה – צריך להבין שדווקא משום כך הוא עלול לאבד הרבה מאוד חברים אחרים באותו סניף, שכועסים עליו על כך שלא אותם הוא מינה. כך שעניין של קניית קולות ודאי שאין פה. 
       
       מה הבעיה של אותו שר? השר רוצה להביא אתו אנשים שהוא ידע שהם אנשי אמונו, ולא אנשים שהוא ישתף בסודותיו ולמחרת בבוקר הוא יקרא אצל שיפר או אצל כספית מה הוא עומד לעשות, מהן תוכניותיו ועם מי הוא נפגש. מה פשעו של אותו שר? מנין הוא מכיר אנשים שהוא יודע כיצד הם מתפקדים ואם הם אמינים, נאמנים, ישרים וחרוצים? - מפעילותו במערכת הפוליטית. בדיוק כמו שאהרן ברק, כשפסל את גביזון, לא שלח אותה למבחני התאמה לשיפוט – הוא מכיר אותה מפעילותה במערכת החוק והמשפט והחליט שהיא לא מתאימה לעמדותיו. כך בדיוק צריך לאפשר גם לשרים, אם כי בצורה מידתית וראויה. 
       
       תמיד צריך לזכור שאותם פעילים פוליטיים אינם הופכים להיות עובדים קבועים בשירות המדינה, אלא באים עם השר והולכים אתו. לכן צריך לתמוך בהצעת החוק. תודה. 
       
היו"ר חמי דורון:
       
       תודה. חבר הכנסת נסים זאב, בבקשה. אחריו - חבר הכנסת אליעזר זנדברג, ואחריו - חבר הכנסת דהאמשה. 
       
נסים זאב (ש"ס):
       
       אדוני היושב-ראש, כנסת נכבדה, מה אין חבר במרכז עושה עד שהוא נבחר, מגיע למעמד מסוים, להיות בבחינת תופח על מנת להתפיח ולהיות משפיע מאותו שפע, כדי לעזור – קודם כול לעצמו, לקדם את עצמו? איזה אינטרס יש לחבר הליכוד אם לא המחשבה שיוכל להתקדם בדרך כלשהי ולהיות פעם במשרה מסוימת או בתפקיד מסוים?
       
       אני רוצה לומר שמבחינתי לא משנה אם השר ממנה אותו בלשכתו כיועץ, כנהג – ואיזה יועץ, יש יועץ כזה ויועץ אחר, יועץ לענייני רווחה, יועץ לענייני ערבים, יועץ לענייני ישמעאלים; יש כל מיני יועצים, אני זוכר שלשר מסוים היו אולי שישה או שבעה יועצים, בכל יום צץ עוד יועץ – לא הייתי מגביל את זה. 
       
       אומר לכם את האמת, אני לא רואה ששר, או סגן שר, יכול לעבוד עם אדם שיהיה שונה ממנו בדעותיו הפוליטיות. מישהו מעלה על דעתו שאיש הליכוד ייקח איש שינוי ללשכתו בתפקיד יועץ או עוזר? מה, הוא השתגע? כל מה שהוא עשה הוא עשה כדי לקדם את האנשים שלו. 
       
       צריך אולי להגביל את זה בדברים אחרים, כדי שלא יהיה מצב של שחיתות, אבל כשמדובר בעוזרים אישיים אני לא רואה בזה שום שחיתות. אני חושב שלא צריך להגביל את הנושא של עוזרים. אולי נהג כן, אולי מזכיר כן, אבל לאו דווקא שלושה. אם מדובר ביועצים, והשר רשאי לקחת שלושה או ארבעה יועצים, אני חושב שהוא צריך להיות רשאי לקחת את האנשים המקורבים אליו, ולא משנה אם מדובר בחבר המרכז או לא בחבר המרכז. 

יחיאל חזן (הליכוד):
       
       אתה יודע שאנחנו, חברי הכנסת, כל פעם מכניסים עצמנו לפינה שאנחנו לא יודעים איך לצאת ממנה. קודם אומרים שלושה, אחר כך שמונה, ושוב יהיה סיפור. 

היו"ר חמי דורון:
       
       חבר הכנסת חזן, מי שרוצה לנאום צריך להירשם. 

יחיאל חזן (הליכוד):
       
       הערתי היתה לתשומת לבו של נסים זאב.

היו"ר חמי דורון:
       
       זאת לא הערה, זה נאום. 

נסים זאב (ש"ס):
       
       אדרבה, אני מסכים בעניין הזה. אני לא חושב שיש מקום להגביל. כששר מכל מפלגה שהיא נכנס, הוא מנקה את השולחן. סליחה שאני אומר את זה – הוא לא רוצה לראות את העוזרים ואת היועצים של המפלגה המתחרה. הוא לא רוצה שאותם אנשים יישארו באותו מעמד ובאותם תפקידים. בשביל זה הוא קיבל את השלטון. הוא רוצה לשנות, וזכותו לשנות. עכשיו להתחיל לבדוק בציציות אם הוא חבר או לא חבר בגוף בוחר? אני לא חושב שאלה המגבלות שאנחנו צריכים להעמיד בפני אותו שר. 
       
היו"ר חמי דורון:
       
       תודה רבה. חבר הכנסת אליעזר זנדברג. אחריו - חבר הכנסת עבד-אלמאלכ דהאמשה. 
       
אליעזר זנדברג (שינוי):
       
       אדוני היושב-ראש, רבותי חברי הכנסת, שמעתי את הדיונים כאן, שמעתי את חבר הכנסת גלעד ארדן, שבעצם שכנע אותי שזה חוק נגד חברי הכנסת, לא בעדם. אם כל אחד ייקח אדם אחד, שלושה אחרים באותו סניף יתנגדו לו. אני רוצה להציל את חבר הכנסת גלעד ארדן ואת שכמותו. 
       
גלעד ארדן (הליכוד):
       
       אני לא שר. 
       
אליעזר זנדברג (שינוי):
       
       היות שיש לי הערכה מבוססת וסבירה שיום אחד תגיע להיות שר, ואני מאחל לך את זה בקרוב, אני רוצה להציל אותך. אני חושב שחובה על הכנסת כולה להתאחד ולסייע לך ולשכמותך ולהשאיר את המצב כפי שהוא היום. 
       
       מילא אם היינו אומרים שצריך לבחור אנשי אמון שיודעים לעשות את המלאכה ולכן צריך יועץ, או יועץ מיוחד. אבל מזכירה? הלוא ברור שמדובר כאן בסיטואציה שבה רוצים לקרב אנשים מסוימים מתוך הקבוצה הפוליטית שגם מכריעה בעתידך. ואם הגענו למצב שהדבר הזה אסור בישראל, וזה לא היה קל להגיע למצב הזה, אני חושב שהדרך הנכונה היא להמשיך כך. 
       
       עכשיו, אני רוצה לציין כאן בעיה נוספת שאיכשהו התעלמנו ממנה: מה דינו של אותו שר שמעסיק יועץ שהוא גם חבר מרכז, ואולי ראש קבוצה של חברי מרכז, ורוצה לפטר אותו כי הוא לא עושה את מלאכתו המקצועית נאמנה? יש סיכוי? אני שואל. אומר חבר הכנסת כחלון בצורה ברורה: אין דבר כזה. אי-אפשר לפטר, כי אז, לא רק שרבת - - -
       
קריאה:
       
       - - -
       
אליעזר זנדברג (שינוי):
       
       עכשיו אני מדבר. - - - לא רק רבת עם כל חברי הסניף חוץ מזה שמינית, אלא שעכשיו אתה גם תריב אתו. ואני אומר: רבותי, כולנו יודעים לאן הדברים האלה מובילים. אגב, בשינוי ההחלטה שלנו היתה ונותרה, שמי שחבר בגוף הבוחר, לא יכול להיות מועסק על-ידי חברי הכנסת במסגרת עבודה כעוזר פרלמנטרי וכדומה. אני חושב שהדבר הנכון הוא להשאיר את הדברים. 
       
אפרים סנה (העבודה - מימד - עם אחד):
       
       מעלה גבוהה של צדיקות. 
       
אליעזר זנדברג (שינוי):
       
       לא יודע אם צדיקות או לא צדיקות, אבל אני חושב שמתוך שבעת האנשים שכשר אתה בוחר לידך, יש מספיק אנשים שנעדרים רק תכונה אחת: הם לא חברי מרכז מפלגה. יש מספיק אנשים טובים, ואני משוכנע שאתה נפגש בהם לאורך הדרך. מן הראוי, לדעתי, להשאיר את המצב כפי שהוא. תודה. 
       
היו"ר חמי דורון:
       
       תודה רבה לחבר הכנסת זנדברג. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, רבותי חברי הכנסת, זו הצעת חוק רעה, והיא מסמלת את שפל המדרגה שמורידים אליו את הבית הזה ואת המצב הפוליטי בישראל. אין מניעה שלשר יהיו אנשי אמון והוא יעסיק כנהג וכעוזר רק אנשים כלבבו. אף אחד לא יגיד לא. אבל למה צריך להיות חבר מרכז? כמה חברי מרכז יש? וכמה מצביעים יש? וכמה פריימריס? וכמה אנשים יש? מיליוני אנשים. 
       
יחיאל חזן (הליכוד):
       
       למה בכפרים הערביים ראש המועצה ממנה את כל החמולה - - - 
       
עבד-אלמאלכ דהאמשה (רע"ם):
       
       זה בדיוק מה שאני אומר: תמנה את כל החמולה, ובלבד שלא יהיו חברי מרכז, שלא יהיו חברי הגוף הבוחר. לך תמנה את החמולה. במגזר הערבי לומדים את השחיתות ועושים את זה אולי יותר טוב מהליכוד, מה אני אגיד לך. יש מושחתים - גם פה וגם שם. מי שממנה את החמולה שלו הוא לא פחות מושחת. אבל הבעיה היא שעכשיו אתם רוצים לעשות את זה בחוק, חבר הכנסת חזן, וזה מה שרע בעניין הזה. 
       
       אני חושב שחוק כזה אין לו מקום והוא אות קין על מצחם של אלה שמציעים אותו ושל אלה שיצביעו בעדו. אנחנו יודעים בדיוק מה עושה לכם המרכז, אנחנו יודעים לאן הם מגיעים ואיך הם חונקים את חברי הכנסת, ואני חושב שהבית הזה חייב להגן על חברי הכנסת מבוחרי המרכז ולא להיפך. 
       
       ברשותך, אדוני היושב-ראש, אני מקציב את הזמן שנותר לי, ואני עושה את זה בכוונה - אני אדבר לבוחרינו ולצופינו הערבים בלשון הערבית. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי הצופים, הצעת החוק באה לאפשר לשר למנות מבין מקורביו, חברי מרכז המפלגה, עוזר ונהג שימלאו תפקידים שונים במשרדו. היא באה לשנות את המציאות הקיימת, שכן לא ייתכן שחברי הגוף הבוחר, חברי המרכז, יזכו במשרות ובכיסאות.
       
       יש פה פרדוקס ברור בין חובתו של החבר לבחור את נציגיו, בתנאי שייבחרו ביושר ובלי כל שייכות, לבין כך שאותו בוחר, אותו חבר, הוא עוזר שר או ממלא תפקיד בהיותו מקורב לשר. פרדוקס זה מעמיק את השחיתות הקיימת בגופים הפוליטיים, ובייחוד במפלגת הליכוד, שם מאפשרים לחברי המרכז להתמנות לתפקידים בהיותם מקורבים לשרים וחברי הגוף הבוחר. מבקר המדינה הצביע על שחיתות זו בדוח האחרון. 
       
       אנחנו אומרים שהצעת חוק זו היא הצעת חוק רעה. ניתן למנות לתפקידים אנשים שהשר או בעל המשרה נותן בהם את אמונו, אך אסור למנות למשרות אלה אנשים הבוחרים את השר. הפרדוקס ברור, והשחיתות תלך ותעמיק. תודה לך, אדוני יושב-ראש הישיבה.)
       
היו"ר חמי דורון:
       
       תודה לחבר הכנסת דהאמשה. חבר הכנסת טלב אלסאנע, בבקשה. אחריו - חבר הכנסת אפרים סנה, ואחריו - חבר הכנסת פריצקי, חבר הכנסת אדלשטיין, חבר הכנסת מרגי וחבר הכנסת מצנע. 
       
טלב אלסאנע (רע"ם):
       
       אדוני היושב-ראש, חברי הכנסת, היום בשעות הבוקר אישרה ועדת החינוך, ולא שום ועדה אחרת, אלא דווקא ועדת החינוך, את הצעת החוק להנצחת המורשת של חבר הכנסת רחבעם זאבי. והמורשת של רחבעם זאבי – כולנו יודעים שהוא לא היה הוגה דעות דגול ולא היה שפינוזה, אלא כל המורשת שלו עמדה על עיקרון אחד, של טרנספר. ודווקא ועדת החינוך, שבאה להטיף לערכים של הומניזם וליברליזם - - 

היו"ר חמי דורון:
       
       חבר הכנסת טלב אלסאנע, זה קשור להצעת החוק? 
       
טלב אלסאנע (רע"ם):
       
       אני אגיע לזה. בוודאי, אדוני, בוודאי. 
       
       - - אישרה את החוק בלי שום בושה. והיום מביאים לנו הצעת חוק נוספת שמראה לאיזו תת-רמה יורדות הכנסת וגם ועדותיה - לאשר את המינויים הפוליטיים על-פי חוק. 
       
       הרי כולנו יודעים שיש חקירה במשטרה נגד שרים בטענה שמינו חברי מרכז בניגוד לתקשי"ר ובניגוד להנחיות של נציב שירות המדינה, ואותם שרים התגאו בזה, כי השיקול היה שיקול פוליטי: ככל שאתה ממנה יותר, אתה זוכה למעמד טוב יותר ברשימת המועמדים לכנסת. תן וקח, והאזרח משלם את המחיר. 
       
       במקום להגיד שאותו שר - או מי שביצע את העבירה, או אותו מושחת - יועמד לדין; לא, אומרים: נהפוך את השחיתות לנורמה. נהפוך את הלא-חוקי לחוקי, ואז כולם יהיו נורמטיבים. זה דבר פסול. זה מזכיר לי את המינוי לסנאט שמינה קליגולה - את הסוס שלו, לסנאטור בסנאט הרומי. וכאשר מישהו התנגד, הוא אמר לו: מה זה? מספיק שהסוס הזה נושא אותי על גבו, זה כבוד גדול. וכולם מחאו כף למינוי הגדול והדגול. ועכשיו כולם, ללא שום בושה, מוכנים להעביר את הכול, כי הטירוף של המרכז העביר אותם על דעתם. 
       
       הגיע הזמן להגן על טיפת כבוד, טיפת מוסר, ולשמור על כבוד הכנסת. צריך להתנגד להצעת החוק. המדינה התנהלה במשך 50 שנה ללא צורך בחוק הזה, ולדעתי היא יכולה להמשיך להתנהל בצורה טובה גם ללא צורך בחוק הזה. תודה רבה. 
       
היו"ר חמי דורון:
       
       תודה רבה. חבר הכנסת אפרים סנה, בבקשה. 
       
אפרים סנה (העבודה - מימד - עם אחד):
       
       אדוני היושב-ראש, חברי הכנסת, אני דובר בדיון הזה מעמדה מיוחדת במינה. בשלושת תפקידי המיניסטריאליים, חישבתי עכשיו ומצאתי, לא היתה לי אלא בעלת משרת אמון אחת שהיתה חברה במוסדות הבוחרים של מפלגתי. אני מתחיל את דברי בפוזיציה שאני לא השתמשתי בזכות הזאת בעבר, אבל אני תומך בחוק הזה בכל לב. ומדוע? זאת התרסה כנגד הצביעות והעמדת הפנים והרצון להוריד את האנשים שבחרו בפעולה ציבורית לאיזה מין שפל מדרגה דימויי. 
       
       למה אני מתכוון? מה הן משרות אמון? משרות אמון הן נהג, מזכירה, יועץ תקשורת, יועץ פוליטי ומנכ"ל. את מי אדם פוליטי לוקח אתו לתפקידים הקרובים אליו? את מי שהלך אתו בחיים הפוליטיים כברת דרך. הוא מכיר אותו, הוא רוצה לעבוד אתו והוא מאמין בו. מה, הוא לוקח אותם מ"דפי זהב"? מה הצביעות הזאת? כל אדם שהולך לכל תפקיד במשק, את מי הוא מביא לסביבתו הקרובה כמנכ"ל? לא בפוליטיקה - את האנשים שהיו אתו בצבא, או שהכיר אותם בחברה הקודמת, אנשים שיש לו אמון בהם. 
       
       מה פסול בלהיות חבר במרכז מפלגה, אני רוצה להבין. מה פסול? מה הפשע? הלוא מדברים על כך כאילו מדובר בעבירה על חוקי המדינה. להיכן הורידו את העשייה הציבורית? למה זה פסול? חבר מרכז לא יכול להיות יועץ תקשורת, יועץ פוליטי או דובר? מה הדבר הזה? 
       
       וכולם מפחדים. לא במקרה אני אולי היחיד מסיעתי שנשאר בכוונה, וקמתי לדבר בעד החוק הזה. 
       
היו"ר חמי דורון:
       
       חשבתי שהם פשוט הלכו למסיבה של השגריר האמריקני. הלכו לאכול המבורגר.
       
אפרים סנה (העבודה - מימד - עם אחד):
       
       על זה לא חשבתי.
       
יולי-יואל אדלשטיין (הליכוד):
       
       יחד עם העוזרים שלהם - - - 
       
אפרים סנה (העבודה - מימד - עם אחד):
       
       אדוני היושב-ראש, המבורגר וקטשופ עליו.
       
       לכן, לו יכולתי הייתי משנה את החוק כך שיהיו לא שלושה, אלא יותר. 
       
גדעון סער (הליכוד):
       
       אפשר להגיש הסתייגויות לקריאה שנייה ושלישית.
       
אפרים סנה (העבודה - מימד - עם אחד):
       
       יכול להיות שאני אעשה זאת. 
       
       אני מציע לחברי הכנסת להפסיק להתבייש בעשייה הציבורית, ולא לגרום לאנשים, שהם חלק מהפעילות הפוליטית וחלק מהדמוקרטיה, להתבייש להיות כאלה. תודה.
       
היו"ר חמי דורון:
       
       תודה רבה. חבר הכנסת יוסף פריצקי, בבקשה. אחריו - חבר הכנסת יולי אדלשטיין.
       
יוסף פריצקי (צל"ש - ציונות, ליברליות ושוויון):
       
       חבר הכנסת גדעון סער, אני מתלבט אם להצביע בעד החוק שלך או לא, ועדיין נותרה בי המורשת של סיעת שינוי להילחם בשחיתות. 
       
גדעון סער (הליכוד):
       
       איזו מורשת?
       
יוסף פריצקי (צל"ש - ציונות, ליברליות ושוויון):
       
       אני רוצה לשאול אותך כמה שאלות, כדי שתגיד לי אם החוק חל עליהם או לא - פשוט כדי שאדע מה לעשות. נניח שאני שר הפנים, ואני ממנה את בעלה של המזכירה שלי לוועדת ערר מחוזית, ונותן לו כמה ג'ובים נוספים - להיות מרכז חקירת ועדת גבולות. 
       
עמרם מצנע (העבודה - מימד - עם אחד):
       
       אלה דוגמאות אמיתיות?
       
יוסף פריצקי (צל"ש - ציונות, ליברליות ושוויון):
       
       לא, אני סתם הוזה, חבר הכנסת מצנע. סתם. האם החוק הזה חל או לא? 
       
גדעון סער (הליכוד):
       
       לצערי, חבר הכנסת פריצקי, החוק עוסק רק - - - 
       
יוסף פריצקי (צל"ש - ציונות, ליברליות ושוויון):
       
       אם כך, הוא לא חל. כי אנחנו נלחמים בשחיתות, כזכור לך. 
       
היו"ר חמי דורון:
       
       חבר הכנסת פריצקי, ברגע שאתה מנהל דיאלוג עם חברי הכנסת האחרים, תביא בחשבון שזה על חשבון זמנך.
       
יוסף פריצקי (צל"ש - ציונות, ליברליות ושוויון):
       
       אני רוצה לשאול שאלה נוספת: נניח שכשר הפנים היה לי שותף במשרד עורכי-הדין שלי, שבמקרה הוא גם חבר המרכז, ואני ממליץ עליו לשר סילבן שלום לתפקיד שגריר באוסטרליה. תגיד לי, החוק שלך חל על זה או לא? כי, כזכור, אנחנו צריכים להילחם בשחיתות. 
       
גדעון סער (הליכוד):
       
       החוק הזה לא חל על שגרירים. אני אביא חוק שעוסק בשגרירים. 
       
יוסף פריצקי (צל"ש - ציונות, ליברליות ושוויון):
       
       הבנתי - הוא לא חל. נניח שאני חבר הכנסת, יושב-ראש סיעה הנלחמת בשחיתות, נגד המינויים המושחתים ונגד המינויים הפוליטיים, ואני מציע לשר התשתיות הלאומיות למנות את חותני - את אבי אשתי - לדירקטור. האם החוק שלך מתייחס לזה? 
       
גדעון סער (הליכוד):
       
       לא, החוק לא עוסק בזה.
       
יוסף פריצקי (צל"ש - ציונות, ליברליות ושוויון):
       
       אני פשוט רוצה לדעת מה להצביע. שתי שאלות נוספות לי אליך, אדוני: האם החוק שלך עוסק בהענקת כרטיסי טיסה לחו"ל לחברי אופוזיציה במפלגה? 
       
גדעון סער (הליכוד):
       
       לא, אדוני. 
       
יוסף פריצקי (צל"ש - ציונות, ליברליות ושוויון):
       
       גם את הנושא הזה רציתי לברר, כי אנחנו נגד השחיתות. אני רוצה להבין - זה חשוב מאוד. 
       
גלעד ארדן (הליכוד):
       
       - - - 
       
יוסף פריצקי (צל"ש - ציונות, ליברליות ושוויון):
       
       שאלה אחת אחרונה, שכבר עסקנו בה: אני מבקש שיושב-ראש המזכירות - הגוף האקזקוטיבי של המפלגה - יהיה חבר במליאת רשות השידור, כי זה נגד שחיתות. אני מביא אנשים נאורים. תבין, כשאנחנו - סליחה, אני עדיין רגיל לזה - כשממנים בשינוי, זה לא מינוי, זה להביא אנשים נאורים. אצלכם - ממנים. כאן זאת הארה. אם כן, כשאני מביא אדם נאור כזה, האם החוק שלך עוסק בכך?
       
גדעון סער (הליכוד):
       
       - - - 
       
יוסף פריצקי (צל"ש - ציונות, ליברליות ושוויון):
       
       אם כך, אני אצביע בעדו. תודה רבה. 
       
היו"ר חמי דורון:
       
       תודה רבה לחבר הכנסת פריצקי. חבר הכנסת יולי אדלשטיין, בבקשה. 
       
צבי הנדל (האיחוד הלאומי - ישראל ביתנו):
       
       - - - 
       
היו"ר חמי דורון:
       
       חבר הכנסת פריצקי מנצל את העובדה שממקומי כאן אינני יכול להשיב לו. 
       
יוסף פריצקי (צל"ש - ציונות, ליברליות ושוויון):
       
       שמישהו יחליף אותו.
       
אברהם רביץ (דגל התורה):
       
       יש שמועה שאתה חבר שלו. 
       
יוסף פריצקי (צל"ש - ציונות, ליברליות ושוויון):
       
       למה אדוני מעליב את היושב-ראש? מילא אותי.
       
היו"ר חמי דורון:
       
       חבר הכנסת רביץ, אני לא אחראי לשמועות מטופשות. 
       
צבי הנדל (האיחוד הלאומי - ישראל ביתנו):
       
       - - - 
       
היו"ר חמי דורון:
       
       חבר הכנסת הנדל, אתה מפריע כעת לחבר הכנסת אדלשטיין. 
       
יולי-יואל אדלשטיין (הליכוד):
       
       אדוני היושב-ראש, חברי חברי הכנסת - אין שרים, כנראה כולם בודקים את ההשתייכות המפלגתית של העוזרים. אני עליתי לכאן על מנת להציג וידוי קטן. את השחיתות שלי אני מזכיר היום: כשנתמניתי לשר הקליטה - אפילו לא הייתי אז חבר הליכוד; הייתי חבר במפלגה שלא כתבו מאמרי מערכת על השחיתות שבה; ברוך השם, זו היתה מפלגה קטנה, ביתית ונקייה, שלא זכתה לפרסומים האלה - מיניתי צוות עוזרים, כמו כל שר, במסגרת התקשי"ר. זאת היתה הפעם היחידה – ואני מקווה שגם האחרונה – שבה כיכבתי בדוח מבקר המדינה. מה נכתב בדוח מבקר המדינה? נכתב לגבי היועץ הבכיר שלי, שמדובר באדם שהוא אכן ראוי על-פי כל הכישורים - הוא היה בעל תואר שלישי, בעל תואר דוקטור - ושהוא בעל ניסיון מוכח בתחום קליטת העלייה וניהל גופים גדולים בתחום קליטת העלייה. הפגם שנמצא בו, כפי שצוין שחור על גבי לבן, הוא שבעבר הוא היה בכיר במפלגתו של השר. 
       
       הייתי אז שר צעיר ועדיין לוחמני, וניסיתי לרדוף אחר הצדק. לכל מי שפניתי, נתקלתי בקיר. אמרו לי: מה אתה רוצה? זה כתוב בדוח, כנראה באמת יש בעיה. אני מודה שחיכיתי מאז שתעלה הצעת חוק מן הסוג שמציעים לנו היום, כי על השאלה הרטורית שלי - שאלתי את כל מי שהיה מוכן לשמוע אם עלי לחפש דווקא במרצ עוזרים ויועצים, ואין לי שום דבר נגד מרצ - לא נעניתי. 
       
       לכן אני רוצה לומר לחברי חברי הכנסת: אני מבין את הלעג ואת ההזדמנות לרוץ אל המיקרופון ולהסביר עד כמה כולם מושחתים ונותנים שוחד פוליטי. כפי שאמר חבר הכנסת אפרים סנה, כמדומני, זה אך טבעי שמחפשים למנות למשרות אמון בלשכת השר, ולא למשרות בשירות המדינה, אנשים שגם ליוו בעבר את מי שהתמנה לתפקיד באופן פוליטי - כמובן, רק אנשים ראויים, בעלי כישורים ובעלי כל הנתונים וההשכלה. אין בכך כל פסול, וטוב שחבר הכנסת גדעון סער עושה בעניין הזה צדק שהיה ראוי לעשותו מזמן. 
       
היו"ר חמי דורון:
       
       תודה רבה לחבר הכנסת אדלשטיין. חבר הכנסת יעקב מרגי, בבקשה. אחריו - חבר הכנסת עמרם מצנע. 
       
טלב אלסאנע (רע"ם):
       
       איך התנהלה המדינה במשך 50 שנה בלי החוק הזה?
       
יולי-יואל אדלשטיין (הליכוד):
       
       - - - 
       
יעקב מרגי (ש"ס):
       
       אדוני היושב-ראש, חברי חברי הכנסת, כידוע לכם, אין לנו מרכז מפלגה, ואני לא חושד בוועדת-בן-דרור או בוועדת-רביבי שתנהג בנו באיזו מידת הבנה ביחס לרקע הלימודי, לשנים שהשקענו בהשכלה התורנית. עם זאת, חברי גדעון סער, אני אתמוך היום בחוק, כיוון שבהצבעתי היום אני עומד להתנגד לצביעות. זה לא ייתכן - כל המדינה בוערת, השחיתות חוגגת, ואנחנו הולכים להיתפס לעלה התאנה של חברי מרכז הליכוד. 
       
       שמעתם את ההתפארות של חבר הכנסת זנדברג - הם לא ימנו עוזר פרלמנטרי, אבל הם כן ימנו אדם לתפקיד בכיר כמנכ"ל או כראש אגף. אם כן, השחיתות באמת לא נמצאת באותן חמש-שש משרות אמון שצמודות לשר, והוא זקוק להן. בואו לא ניתמם. כולנו מכירים: אם הכול היה תקין ובאמת היינו רוצים לדקדק כדי שלא תהיה לזות שפתיים, היינו מונעים גם את זה. נבדוק היכן מתמנים בכירי האוצר לאחר שהם פורשים בתום תקופה דשנה וטובה באוצר, לאן הם הולכים. הייתי בודק למה מתמנים בגופים גדולים כמו מפעל הפיס, כמו חברות ממשלתיות, שבהם אנחנו נותנים שיקול דעת לוועדה לקבוע כישורים נוספים, נוסף על הזהות הפוליטית. 
       
       אם הצעת החוק תיפול, אני יודע מה יהיו הכותרות מחר בעיתון: מכה לשחיתות, ניצחון נגד השחיתות. אבל, בינינו, זאת צביעות. השחיתות לא נמצאת שם. בואו נבדוק איפה באמת יש קשר אמיץ וחזק בין הון לשלטון, יום-יום, שעה-שעה, ונראה איך דברים זזים ואיך החלטות הרות ממון וכבדות ממון מתקבלות. בזה לא נגאל את המדינה מהשחיתות. אני חושב שצריך לתמוך בהצעת החוק הזאת. 

היו"ר חמי דורון:
       
       תודה רבה. חבר הכנסת עמרם מצנע, בבקשה. 
       
אפרים סנה (העבודה - מימד - עם אחד):
       
       אחרון הדוברים. 

היו"ר חמי דורון:
       
       לא, חבר הכנסת גדעון סער יסכם את הדיון. 
       
עמרם מצנע (העבודה - מימד - עם אחד):
       
       מרוח הדברים אני מבין שיהיה לא פופולרי לומר את מה שאני אומר, אבל אני רוצה לומר לך, מכובדי היושב בראש, ולמציעי ההחלטה – גדעון סער, אני מבין שחבר הכנסת איתן כבל פרש מהיותו מציע ההצעה – שאני חושב שהחוק הזה אינו ראוי. 
       
גדעון סער (הליכוד):
       
       הוא לא הודיע את זה מעל דוכן הכנסת. 
       
עמרם מצנע (העבודה - מימד - עם אחד):
       
       אני חושב שהחוק הזה אינו ראוי. אני חושב שהעיקרון שהאנשים ששייכים לגוף הבוחר אינם צריכים להיות בתפקיד ביצועי בשכר במשרד ממשלתי, הוא נכון, ולא משנה שתפקידם הוא להיות עוזר פוליטי או שהרקע שהם באים ממנו הוא רקע פוליטי. 
       
       אני רוצה לומר לכם: כולם מדברים על צביעות – אנחנו לא צריכים להיות קשובים לרחוב, לא צריכים להיות קשובים לאמצעי התקשורת, לא צריכים להקשיב למבקר המדינה, לא צריכים להקשיב לנציב שירות המדינה. אנחנו, חברי הכנסת, נחליט מה נכון, ונעשה למרות הכול.
       
       חברים, ברחוב הישראלי – לא נעים, אבל זאת האמת – כל אחד מחברי הכנסת הוא קודם כול מושחת, עד שהוכיח אחרת. בהחלטה שאנחנו הולכים לקבל היום, להמשיך את חקיקת החוק הזה, אנחנו תורמים לכך שיתפסו אותנו כאטומים לרחשי הציבור. 
       
       מה עשינו בזה? מה החשיבות הגדולה בכך שחבר המרכז יישאר כזה כאשר הוא מתמנה על-ידי איש פוליטי להיות עוזרו? שיתפטר מחברותו במרכז; מה קרה? הלוא המרכז לא עומד עליו. אבל עשינו משהו, שאולי הוא גם למראית עין, ואולי הוא גם קשור לאופן שבו רואים אותנו – אם נאמר: יהי מחננו טהור – גם מבפנים. יש בזה חשיבות. 
       
יחיאל חזן (הליכוד):
       
       זאת צביעות. מה שאתה מציע הוא צביעות. 

היו"ר חמי דורון:
        
       חבר הכנסת חזן. 
       
עמרם מצנע (העבודה - מימד - עם אחד):
       
       חשבתי שאתה רוצה לשאול אותי משהו. אמרתי שאני יודע שלא אהיה פופולרי. אני אומר לכם, אין בזה צורך. 
       
יוסף פריצקי (צל"ש - ציונות, ליברליות ושוויון):
       
       חבר הכנסת מצנע - - - 

היו"ר חמי דורון:
       
       אני מבקש לא לענות. 

עמרם מצנע (העבודה - מימד - עם אחד):
       
       על חשבון זמני. 

יוסף פריצקי (צל"ש - ציונות, ליברליות ושוויון):
       
       חבר הכנסת מצנע, בכנות – ואני מעריך אותך מאוד – עד כמה הצעתך נובעת מכך שבמפלגתך יש פריימריס ולא מרכז? או נשאל אחרת: אילו היה במפלגתך מרכז, האם היית אומר את אותם הדברים? בכנות. 
       
עמרם מצנע (העבודה - מימד - עם אחד):
       
       חבר הכנסת פריצקי, אני אומר לך שכן – הייתי אומר את דעתי גם במקרה הזה, כי אני אומר את דעתי גם כאשר היא לא מתקבלת. אבל לאחרונה חברי המרכז אצלנו בחרו את השרים, זאת אומרת שבכל זאת יש פה קשר מסוים. 
       
       אני רוצה לומר: זאת תהיה טעות אם נעביר את החוק הזה ולא נתרום את חלקנו לצורך הזה בהתמודדות עם השחיתות. לפעמים שחיתות היא לא שחיתות באופן פעיל ומעשי, אלא איך שהדברים נתפסים. על כן אצביע נגד החוק.
       
היו"ר חמי דורון:
       
       תודה רבה. חבר הכנסת גדעון סער, אתה רוצה לסכם? מוותר. 
       
       ובכן, אנחנו עוברים להצבעה. 
       
הצבעה מס' 4
       
בעד ההצעה להעביר את הצעת החוק לוועדה – 21
נגד – 5
נמנעים – אין
ההצעה להעביר את הצעת חוק שירות המדינה (סיוג פעילות מפלגתית ומגבית כספים) (תיקון מס' 4) 
(אי-תחולה על משרות אמון), התשס"ה-2005, לוועדת החוקה, חוק ומשפט נתקבלה. 

היו"ר חמי דורון:
       
       ובכן, 21 בעד, חמישה מתנגדים ואין נמנעים. אני קובע שהצעת חוק שירות המדינה (סיוג פעילות מפלגתית ומגבית כספים) (תיקון מס' 4) (אי-תחולה על משרות אמון), התשס"ה-2005, עברה בקריאה ראשונה, והוועדה המוסמכת לדון בהצעת החוק, לפי תקנון הכנסת, היא ועדת החוקה, חוק ומשפט. 



שאילות ותשובות

היו"ר חמי דורון:
       
       נעבור לשאילתות לשר הפנים. סגנית השר תענה על השאילתות. בבקשה, גברתי. ובכן, גברתי סגנית השר, השיבי בבקשה על שאילתא מס' 2740 של חבר הכנסת אליעזר זנדברג - לפרוטוקול. 

2740. תשלומי ארנונה על אדמת בניין במועצה האזורית מטה-בנימין
       
חבר הכנסת אליעזר זנדברג שאל את שר הפנים
       ביום כ"ו באדר ב' התשס"ה (6 באפריל 2005):
       
       נודע לי, כי במועצה האזורית מטה-בנימין תושבי חשמונאים ומנורה משלמים ארנונה על אדמת בניין, ואילו תושבי היישובים האחרים אינם משלמים.
       
       רצוני לשאול:
       
       1. האם הדבר נכון? 
       
       2. אם כן – מה הוא סכום הארנונה ששילמו תושבי חשמונאים ומנורה על אדמת בניין בשנים 2003 ו-2004?
       
       3. האם יחויבו גם יישובים אחרים בתשלום, ואם לא – מדוע?

תשובת סגנית שר הפנים רוחמה אברהם:	
(לא נקראה, נמסרה לפרוטוקול)
       
       1. כן, כי אלו שני היישובים היחידים בתחום המועצה היושבים על קרקעות פרטיות. שאר היישובים יושבים על קרקעות המדינה.
       
       2. סכום הארנונה ששילמו תושבי חשמונאים ומנורה – או בשמו החדש: כפר-האורנים – על אדמת בניין בשנת 2003 היה 525,885 ש"ח, ובשנת 2004 הוא היה 1,030,089 ש"ח.
       
       3. לא, כי אין אפשרות חוקית לגבות ארנונה מקרקעות המדינה באזור.
       
2749. פטור מארנונה לעמותות התנדבותיות
       
חבר הכנסת רן כהן שאל את שר הפנים
       ביום כ"א באדר א' התשס"ה (2 במרס 2005):
       
       בהתאם לתקנה חדשה של משרדך, בוטל הפטור הקבוע מארנונה לעמותות, ועתה שיעור הפטור המרבי הוא כ-76%. כך נאלצות עמותות התנדבותיות הפועלות, למשל, למען נזקקים, לשלם סכומים נכבדים בעבור הפעלת סניפים ברחבי הארץ. 
       
       רצוני לשאול:
       
       1. במה שונים מוסדות אלו מבתי-כנסת או מקוואות הפטורים מארנונה? 
       
       2. האם יוחזר הפטור המלא לעמותות התנדבותיות כדי לעודד את פעילותן, ואם לא – מדוע?
       
תשובת סגנית שר הפנים רוחמה אברהם:
(לא נקראה, נמסרה לפרוטוקול)
       
       1. ההוראות בדבר תשלום חלקי של ארנונה למוסדות שהיו פטורים מארנונה נקבעו בחקיקה ראשית של הכנסת, ולא בתקנות של שר הפנים, כפי שעולה מהאמור בשאילתא.
       
       ההוראות בדבר הטלת ארנונה חלקית כאמור נקבעו בחוק הסדרים במשק המדינה (תיקוני חקיקה להשגת יעדי התקציב והמדיניות הכלכלית לשנת הכספים 2003), התשס"ג-2002 - ספר החוקים 1882, התשס"ג, עמוד 150, להלן: חוק ההסדרים.
       
       בחוק ההסדרים האמור תוקנו הוראות פקודת מסי העירייה ומסי הממשלה (פיטורין), 1938, להלן – הפקודה, כך שלגבי רוב הנכסים הפטורים מארנונה, לפי סעיפים 5-4 לפקודה, תוטל ארנונה חלקית כמפורט בפקודה, ואילו לגבי מספר מסוים של נכסים, ובכללם בתי-כנסת, מקוואות ומוסדות חינוך מסוימים, קבע המחוקק פטור מלא מארנונה, הכול כמפורט בסעיף 5ג לפקודה.
       
       הנכסים הפטורים פטור מוחלט מארנונה מפורטים בסעיף 5ג(ה) לפקודה. לאחרונה, בחוק המדיניות הכלכלית לשנת הכספים 2005 (תיקוני חקיקה), התשס"ה-2005, נוסף לרשימת הנכסים הפטורים כליל מארנונה גם "מבנה המוחזק בידי תנועת נוער".
       
       2. לא יהיה נכון או ראוי ליזום פטור מלא מארנונה לעמותות התנדבותיות. העמותות מקבלות שירותים מהרשויות המקומיות, ואף שהארנונה היא מס, שאינו משולם תמורת שירות, כמו אגרה או היטל, היא מוטלת בזיקה לשירותים שהרשות המקומית מספקת, ויש הצדקה לכך שגם גופים מתנדבים, כמו נכסי המדינה, ישלמו ארנונה חלקית לרשות המקומית שהם נמצאים ופועלים בתחומה.
       
       כרקע לנושא זה אסביר בקצרה כדלקמן: כידוע, בפקודת מסי העירייה ומסי הממשלה (פיטורין), 1938, נקבע מספר רב של גופים ומוסדות הפטורים מארנונה. 	במשך עשרות שנים הטילו רשויות מקומיות בחוקי עזר על גופים אלה "אגרת הוצאות אשפה" בשיעור שליש מסכום הארנונה הכללית שהיה עליהם לשלם אלמלא הפטור. בשנת 2000 נתן בית-המשפט העליון, בבג"ץ 1816/97, מדינת ישראל נגד עיריית חיפה, פסק-דין עקרוני שלפיו יש לראות בחיוב ב"אגרת פינוי אשפה" בחוקי העזר, בשיעור שליש מהארנונה שהמחזיק היה חייב בה אלמלא הפטור, עקיפת הוראת הפטור מארנונה כללית שנקבעה כאמור בפקודה, ולפיכך פסל בית-המשפט את חוקיות החיוב באגרת אשפה בשיעור שליש מהארנונה כפי שנקבע בחוקי העזר; הוראות חוק עזר, שהוא בבחינת חקיקת משנה, אינן יכולות לסתור הוראות פקודה, שהיא בבחינת חקיקה ראשית. לאור פסק-דין זה תוקנו בחוק ההסדרים הוראות הפקודה, וכך נקבע מפורשות בחקיקה ראשית כי הוראות הפקודה יתוקנו כך שעל הגופים הפטורים מארנונה כללית תוטל ארנונה בשיעור חלקי.
       
       על-פי הוראות התיקון לפקודה, תוטל בשנת 2006 על הגופים הפטורים ארנונה בשיעור 33% - למעט גופים שחל עליהם פטור מוחלט מארנונה.
       	
       
2908. הלנת שכרם של עובדי עיריית טייבה
       
חבר הכנסת אחמד טיבי שאל את שר הפנים
       ביום כ"ו באדר ב' התשס"ה (6 באפריל 2005):
       
       זה כמה חודשים עובדי עיריית טייבה אינם מקבלים את משכורותיהם. 
       
       רצוני לשאול:
       
       1. האם הבעיה הזאת מוכרת למשרדך?
       
       2. מה ייעשה לפתרונה?
       
תשובת סגנית שר הפנים רוחמה אברהם:	
(לא נקראה, נמסרה לפרוטוקול)

	1. בעייתה של עיריית טייבה מוכרת למשרד הפנים, והיא נובעת, בין השאר, מבעיות תקציביות וניהוליות.

	2. לאור החלטת שר הפנים בנושא הבחירות, ובין השאר כדי לטפל בבעיה האמורה, מונה חשב מלווה ומקודמים מענקים לעירייה. לאחר מאמצים רבים התקבלה ב-28 ביוני המחאת זכות מהאוצר, שמאפשרת לעיריית טייבה לקבל את ההלוואה בגין עמידתה בתוכנית ההבראה. כל הפעולות הנדרשות בבנק אוצר השלטון המקומי נעשות בימים האחרונים, והן שיבטיחו כי כספי ההלוואה והמענקים שעוכבו במשרד הפנים יוזרמו לקופת העירייה ויאפשרו את תשלום המשכורות. לאחר שיוסדרו כל הנושאים בבנק, תתאפשר הזרמת הכספים וישולמו המשכורות.
       
2966. היישוב אלעד 
       
חבר הכנסת אליהו ישי שאל את שר הפנים
       ביום ט"ז באייר התשס"ה (25 במאי 2005):
       
       היישוב אלעד הולך ונבנה במהירות. פורסם כי משאבי המועצה המקומית, כפי שנמדדים במשרדי הממשלה, אינם מתאימים לגידול היישוב, ובתוך תקופה קצרה יסבלו תושביו מהעדר תשתיות, מבני חינוך ורווחה, כבישים וכו'. המועצה המקומית מבקשת להפוך את היישוב לעיר ולהכפיל את משאביו. 
       
       רצוני לשאול:
       
       1. האם הדברים נכונים? 
       
       2. אם כן – מה עושה משרדך בנושא?
       
תשובת סגנית שר הפנים רוחמה אברהם:	
(לא נקראה, נמסרה לפרוטוקול)
       
       1–2. על-פי נתוני הלשכה המרכזית לסטטיסטיקה מחודש דצמבר 2004, ביישוב אלעד מתגוררים כיום כ-22,000 נפש. היישוב תוכנן ליעד של כ-40,000 נפש - 7,200 יחידות דיור.
       
       בתמ"א 35 - תוכנית המיתאר הארצית לבנייה, פיתוח ושימור, המונחת לאישור על שולחן הממשלה - נמצא היישוב אלעד בתוך מרקם שמור משולב, המחייב זהירות רבה בהרחבתו אל השטחים הפתוחים הנמצאים בסביבתו. עם זאת, אלעד מסומן בתמ"א כיישוב לפיתוח מיוחד, משמע שהמועצה הארצית תוכל לקבוע את יעד האוכלוסייה העתידי בו בהתאם לצרכיו ולסביבתו המיוחדת.
       
       המורכבות שבאפשרויות הפיתוח של היישוב מוכרת לנו, ולכן תוכננה לראש המועצה המקומית פגישה עם מר שמאי אסיף, מנהל מינהל התכנון, ב-3 ביולי 2005. בישיבה זו פירטו נציגי היישוב אלעד את הסוגיות התכנוניות שהם מתמודדים עמן: מחסור בשטחים להרחבת היישוב, מחסור במבני ציבור ומחסור בשטחי תעסוקה שישמשו מקורות תעסוקה לתושבים ומקור ארנונה למועצה המקומית.
       
       בסיכום הישיבה נקבע, כי המועצה המקומית תגיש תוכנית כוללת של היישוב, ועל-פיה תגובש החלופה המיטבית. במסגרת התוכנית הכוללת ייבחנו צורכי היישוב, מיצוי שטחי הפיתוח שבתחומו והאפשרויות להרחבתו, מתוך התחשבות באיכויות הסביבתיות של השטחים הגובלים בו. עוד נקבע, כי בתוך כשישה שבועות תתקיים ישיבה בלשכת התכנון במחוז המרכז להמשך הבחינה התכנונית של הנושא וקידומו.
       
       
2968. תוכנית מיתאר ליישוב אל-פורעה בנגב
       
חבר הכנסת טלב אלסאנע שאל את שר הפנים
       ביום ט"ז באייר התשס"ה (25 במאי 2005):
       
       ביישוב אל-פורעה בנגב, שחיים בו יותר מ-3,000 בני-אדם, פועל בית-ספר יסודי שבו 1,180 תלמידים. למרות זאת טרם אושרה ליישוב זה תוכנית מיתאר, שתאפשר לתושבים לקבל היתר בנייה.
       
       רצוני לשאול:
       
       1. מדוע טרם אושרה תוכנית מיתאר ליישוב?
       
       2. מתי תאושר תוכנית המיתאר?
       
       3. היכן עומד ההליך התכנוני של היישוב?
       
       4. איזה פתרון מציע משרדך לתושבים? 
       
סגנית שר הפנים רוחמה אברהם:
       
       1–4. משרד הפנים מקדם תוכנית מיתאר מחוזית, 59/14/4, שמטרתה קביעת שני אזורים להקמת יישוב קבע לפזורה הבדואית: אל-פורעה ואבו-תלול.
       
       התוכנית עתידה לעלות לדיון בוועדה המחוזית מחוז הדרום ב-4 ביולי 2005, דהיינו היום. צפוי כי בדיון תמליץ הוועדה המחוזית למועצה הארצית להפקיד את התוכנית. בתוכנית כלול סמל להקמת יישוב פרברי.
       
       מתוקף תוכנית זו, ובמקביל להליך אישורה, החל מינהל התכנון במשרד הפנים בשלבי התארגנות לקראת הכנת תוכנית מיתאר מקומית ליישוב. התוכנית המקומית עתידה לתת פתרונות למגורים, לשטחי ציבור - ובכלל זה לבית-הספר היסודי הקיים - לתחבורה, לתעסוקה, לשטחים ירוקים, לתשתיות ולביוב וכו'.
       
היו"ר חמי דורון:
       
       שאלה נוספת. 
       
טלב אלסאנע (רע"ם):
       
       אדוני היושב-ראש, חברי הכנסת, כבוד סגנית השר, אני מברך על התשובה, אני חושב שיש בה משום בשורה על מתן פתרון לתושבים. השאלה הנשאלת היא, באיזו מידה יהיו התושבים מעורבים בתכנון היישוב שלהם, כי בסופו של דבר הם מי שאמורים לגור בו. לכן חשוב מאוד שהם יהיו שותפים, כדי שלא תהיה חזרה על טעויות שהיו בתכנון יישובים בעבר. שאלה נוספת היא, באיזו מידה יינקטו הליכים משפטיים נגד תושבי היישובים? כי בטרם אושרה תוכנית המיתאר, באין תוכנית מפורטת, הם אינם יכולים לקבל היתרי בנייה. אנשים רוצים לגור על-פי חוק. 

היו"ר חמי דורון:
       
       חבר הכנסת טלב אלסאנע, השאלה הנוספת שלך ארוכה יותר מהשאילתא. 

טלב אלסאנע (רע"ם):
       
       נכון, אני שם לב, אבל אני צריך להסביר את השאלה כדי שהיא תהיה ברורה. אני אקצר ואשאל: האם יש מקום להכריז על הקפאת ההליכים המשפטיים נגד תושבים בטענה של בנייה בלא היתר עד גמר הליכי התכנון והנפקת היתרי הבנייה? תודה רבה. 
       
סגנית שר הפנים רוחמה אברהם:
       
       אין ספק שהשאלה שלך, חבר הכנסת טלב אלסאנע, היא שאלה רצינית, ומן הראוי שאבדוק את הנושא במשרד. הרי לא היית רוצה שאשלוף תשובות מהמותן. חד-משמעית: במשרד הפנים יש מדיניות ברורה – להכין תוכניות מיתאר לכל היישובים הערביים. תשובה ראויה ומפורטת תינתן לך בהמשך. 

היו"ר חמי דורון:
       
       תודה רבה. שאילתא מס' 2740, של חבר הכנסת אליעזר זנדברג - בבקשה. עכשיו סגנית השר תענה לו. 
       
סגנית שר הפנים רוחמה אברהם:
       
       (קוראת את התשובה על שאילתא מס' 2740, ראה לעיל)
       
היו"ר חמי דורון:
       
       שאלה נוספת לחבר הכנסת זנדברג, בבקשה. 
       
אליעזר זנדברג (שינוי):
       
       אדוני היושב-ראש, גברתי סגנית השר, הדברים שאמרת הם נכונים מבחינה עובדתית, ובכל זאת אני רוצה להפנות את תשומת לבך לאבסורד שבעניין. הרי מדובר בשני יישובים יחידים במועצה גדולה, שמשלמים אותה אגרת אדמת בניין. כל יתר היישובים נבדלים בכך שהוקמו על אדמות מדינה. אבל, מה קורה כאן בעצם? אלה שקנו את הבתים במיטב כספם מן הממונה על הרכוש הנטוש, כמדומני, משלמים גם ארנונה. אלה שקיבלו את האדמה בחינם, לא משלמים, גם לא אותה. נדמה לי שיש כאן מצב בלתי סביר. אם אני לא טועה, מקור הטעות או הבעיה הוא בכך שרואים את יתר היישובים כיישובים שהם חלק מפעולותיו של כובש בשטח כבוש, או משהו דומה לזה, על-פי דינים בין-לאומיים. 
       
       ובכל זאת אני שואל את סגנית השר, כיצד אנחנו יכולים להביא את האיזון הנכון, שלפיו שני היישובים לא מממנים בלמעלה ממיליון שקלים בשנה – אלה הנתונים שמסרת לי כרגע, ואני מודה לך על כך – את הפעילויות של יישובים אחרים? נראה לי קצת לא הוגן גם לדרוש ממך לרכוש את הנכס וגם לממן מדי שנה פעילות שאחר, שקיבל את נכסו בחינם, פטור מלממן. 
       
סגנית שר הפנים רוחמה אברהם:
       
       אין ספק שזה חשוב מאוד לגבי התושבים עצמם, שהשקיעו את מיטב כספם. אבל אם בחוק כתוב שעל אותם תושבים שקנו את הקרקע כקרקע פרטית מוטלים תשלומים כאלה ואחרים, מן הראוי לשלם אותם. לגבי השינוי עצמו, אני מוכנה לבדוק במשרד אם דרוש שינוי חקיקה בעניין הזה או שזה מתוקף תקנות, ולהשיב לך בהמשך. 
       
היו"ר חמי דורון:
       
       תודה רבה. 
       
3038. מקרי טביעה בחופי הים התיכון
       
חבר הכנסת אילן שלגי שאל את שר הפנים
ביום א' בסיוון התשס"ה (8 ביוני 2005):
       
       עם פתיחת עונת הרחצה אירעו כמה מקרי טביעה בחופי הים התיכון.
       
       רצוני לשאול:
       
       1. כיצד מפקח משרדך על קיום כללי הבטיחות בחופי הרחצה?
       
       2. האם תקני המצילים, שעות עבודתם והציוד העומד לרשותם עומדים בדרישות ובתקנים?
       
       3. האם כל מקרה טביעה נחקר, ואם כן – על-ידי מי?
       
תשובת סגנית שר  הפנים רוחמה אברהם:
(לא נקראה, נמסרה לפרוטוקול)
       
       1. משרד הפנים מפקח על כללי הבטיחות בחופים באמצעות: א. המפקח הארצי לאתרי רחצה; ב. קציני מחוזות שזה תפקיד נוסף לתפקידם; ג. מועסקים שני פקחים זמניים בחופים לתקופת עונת הרחצה.
       
       2. תקני המצילים בתחנת ההצלה הם שלושה מצילים בכל תחנה, והרשויות המקומיות מתוגברות במציל  נוסף בחודשים יולי-אוגוסט. הציוד שעומד לרשות המצילים עומד בדרישות ובתקנים. 
       
       3. דוחות מקרי הטביעה בחופים מגיעים אלינו, אך לא כולם, למעט  המקרים שאירעו בשעות הלילה או במקומות שאינם מוכרזים. מקרי הטביעה אינם נחקרים כלל על-ידי משרד הפנים, והדיווח ניתן על-ידי המציל  עצמו  והרשות המקומית. משרד הפנים אינו מוסמך לחקור מקרי טביעה. הדוחות שמקבל משרד הפנים הם  לבדיקה בלבד, ורובם אינם מגיעים לידינו כלל. רוב הנתונים מתקבלים מהעיתונות. בעדכון החקיקה החדש משרד הפנים מתכוון לחייב את הרשויות בצו לחקור כל מקרה טביעה. 
       
       יש לציין, כי האמצעים הדרושים לנו כדי לפקח כנדרש על כללי הבטיחות בחופים חסרים ואינם נותנים מענה הולם.
       
3040. מטרדי ריח בראשון-לציון

חבר הכנסת דניאל בנלולו שאל את שר הפנים
       ביום א' בסיוון התשס"ה (8 ביוני 2005):
       
       פורסם, כי תושבי ראשון-לציון מתלוננים על ריחות חריפים העולים מהשפד"ן הקרוב לעיר וגורמים לפגיעה חמורה באיכות חייהם ולתופעות כגון קשיי נשימה, בחילות והקאות. עוד פורסם, כי הבטחתה של הנהלת השפד"ן להפחית משמעותית את המטרד לא קוימה.
       
       רצוני לשאול:
       
       1. האם התלונות מוצדקות? 
       
       2. אם כן – מדוע לא הופחת המטרד, כפי שהבטיחה הנהלת השפד"ן?
       
       3. האם יש תוכניות ארציות למניעת הישנות מקרים כאלו?
       
תשובת  סגנית  שר  הפנים  רוחמה  אברהם:
(לא נקראה, נמסרה לפרוטוקול)
       
       1-3. א. נושא מטרדי ריח מטופל על-ידי המשרד לאיכות הסביבה.
       
       ב. מבירור שערכה הממונה על מחוז תל-אביב של  משרד הפנים, הגברת גילה אורון, עם מנכ"ל  השפד"ן עולה כי: 1. בעקבות תלונות על ריחות מהשכונות המערביות בראשון-לציון, התקיימה במהלך  חודש פברואר ישיבה עם המשרד לאיכות הסביבה ונציגי ראשון-לציון ונקבעו בה תוכנית עבודה ולוח זמנים לביצוע כמה פרויקטים העלולים להוות מקורות ריח במפעל השפד"ן – פרוטוקול הישיבה  מתאריך 6 בפברואר 2005; 2. מסקר הריחות החוזר שערכה ד"ר רבקה קולטון בשפד"ן במהלך חודש מאי, למדנו כי בעקבות הפרויקטים שבוצעו, לרבות שיפוץ הפילטר הביולוגי, אין בשפד"ן מקורות ריח משמעותיים  שיגרמו למטרדי ריחות בראשון-לציון; 3. לאחרונה,  ב-16 במאי 2005,  נערך סיור במקום בהשתתפות נציגי ראשון-לציון, המשרד לאיכות הסביבה והאיגוד – פרוטוקול הסיור מתאריך 19 ביוני 2005. אציין כי במהלך הסיור לא דווח על מטרדי ריח; 4. הצגת תוצאות סקר הריחות החוזר שערכה ד"ר רבקה קולטון במפעל השפד"ן מתוכננת ליום 4 ביולי 2005. לישיבה זו הוזמנו המשרד לאיכות הסביבה, נציגי ראשון-לציון, "מקורות" והאיגוד. יש בידי מכתב האיגוד המפרט את דוח התקדמות הפרויקטים ותוצאות ראשוניות של סקר  הריחות; 5. אנשי האיגוד פועלים יחד עם ראשון-לציון והמשרד לאיכות הסביבה למנוע כל אפשרות לנידוף ריחות מהמפעל. 
       
       אנו מקווים כי כאשר יסתיימו עוד שני פרויקטים הנמצאים בשלבי תכנון או ביצוע - שיקום סיפון גינדי והקמת סככות לאזור הקדם-טיפול – לא יהווה השפד"ן מקור ריח לסביבה.
       
היו"ר חמי דורון:
       
       גברתי, אני מודה לך. 

       
הצעת חוק לתיקון פקודת העיריות (מס' 103) 
(צוות לתיקון ליקויים), התשס"ה-2005 
[רשומות (הצעות חוק, חוב' כ/84).]
(קריאה ראשונה)

היו"ר חמי דורון:
       
       אנחנו עוברים להצעת חוק לתיקון פקודת העיריות (מס' 103) (צוות לתיקון ליקויים), התשס"ה-2005. יציג את הצעת החוק חבר הכנסת יגאל יאסינוב. בבקשה. 
       
יגאל יאסינוב (שינוי):
       
       אדוני היושב-ראש, חברי חברי הכנסת, הצופים, אני גאה להביא היום לקריאה ראשונה את הצעת החוק שלי, שזוכה לתמיכה מכל סיעות הבית. אני רוצה לקרוא את רשימת חברי הכנסת שחתמו על ההצעה שלי, כי אני חושב שזה אחד מהדברים המעולים, שקיבלתי תמיכה מכל הבית. חברי הכנסת הם: מיכאל איתן, אלי אפללו, אורי אריאל, רוני בריזון, עזמי בשארה, זהבה גלאון, חמי דורון, אברהם הירשזון, נסים זאב, ג'מאל זחאלקה, יחיאל חזן, ואסל טאהא, אליעזר כהן, אמנון כהן, אתי לבני, אילן ליבוביץ, מיכאל מלכיאור, מלי פולישוק-בלוך, יאיר פרץ ואהוד רצאבי. 
       
       ההצעה נולדה כפרי של עבודה יחד עם ארגון מבקרי הפנים של רשויות מקומיות. האמת היא, שרבים מחברי המועצות – מועצות עיר, מועצות אזוריות, מועצות מקומיות – הביאו לידיעתי דבר אבסורדי. אני חושב שכולם יודעים שמבקר עירייה בודק את עבודת העירייה, את הפעילות ואת תפקודה של כל המערכת – גם מבקר המדינה עושה אותו דבר. כל שנה הם מפרסמים דוח שמגיע לדיון או שלא מגיע לדיון בוועדת ביקורת ברשות, ובעצם ראש העיר רוצה לטפל ולתקן. אם הוא לא רוצה, הוא לא עושה את זה. ברוב המקומות ראש העיר, ראש המועצה, כן מטפל בבעיות וכן נותן תשובה על השאלות שהמבקרים שואלים, אבל יש מקרים, מעטים אבל קיימים, שראשי ערים וראשי רשויות מתעלמים מהדוח. לוועדת הביקורת במקומות רבים אין שיניים והיא לא יכולה לעשות דבר נגד משהו שפוגע בטוהר המידות ויש בו ריח של שחיתות לפעמים. ואז מה קורה? שום דבר. בעוד שנה המבקר כותב דוח חדש, ושם הוא כותב: לפני ארבע שנים, לפני עשר שנים, כתבנו ולא קרה שום דבר. ואז שוב לא קורה שום דבר. 
       
       החוק קובע כמה שינויים. השינוי הראשון, שהוא מדבר לא רק על ראשי העיר, אלא גם על ראשי רשויות ומועצות מקומיות, שבחלק גדול מהן לא היתה עד עכשיו ביקורת. החוק שלי קובע, שתוך שלושה חודשים מהגשת הדוח, בכתב, ראש העיר חייב להביא לידיעת ועדת הביקורת וראשי העיר צו מינוי ועדה שתטפל בליקויים שהתגלו בדוח; הוועדה היא בראשות מנכ"ל העירייה, וכולה מקצועית. מטרתה להביא לחברי המועצה מידע שאומר איך הם מבצעים, מי אחראי לתיקון, מתי הם מתכוונים לעשות את זה, וכמובן לתת להם דיווח שוטף. וכן – והרי בלי זה הדבר לא שווה כלום – לטפל בליקויים ולתקן את המצב. כמובן, הוועדה תהיה חייבת לטפל בכל הליקויים במשך שנה. 
       
       מי שיגיד על דברים מסוימים שהם אינם ליקויים - מה יעשה ראש העיר? החוק נותן לראש העיר זכות, כמו שיש לו היום, להתנגד בכתב בקשר לליקויים כלשהם. אבל לא רק בכתב, אלא לנמק את ההתנגדות. ההתנגדות שלו תבוא לוועדת ביקורת, ובוועדת הביקורת, כמו שזה קיים היום, דנים אם מקבלים את התנגדותו או לא מקבלים אותה. זה חלק שכביכול נשאר מהחוק הקיים. 
       
       מה נותן החוק? אין לו עלות תקציבית, כי אותם חברי ועדה הם אותם בעלי תפקידים ברשות, שגם כך עובדים וגם כך זה חלק מעבודתם וחלק מתפקידם לטפל בבעיות ולתקן את הליקויים. דבר שני, ועדה לתיקון ליקויים היא בעצם כלי של ראש העיר, כדי לטפל ולתקן, והיא גם כלי של חברי המועצה, לרבות האופוזיציה, כדי לבדוק שהדבר נעשה. והיא גם - וזה הדבר הכי חשוב שאני רואה בחוק - אפשרות לתת שירות טוב לתושבים, וכמובן לתת להם מידע מה העירייה עושה ומה היא מקדמת. 
       
       עכשיו אני חייב להגיד, שברור שהוועדה מגבירה את החשיבות של עבודת המבקר, כי אם מבקר כותב דוח ולא עושים אתו כלום - אז מה, מה אתו? זה לא סוד שאני לא הייתי חבר מועצה כלשהי, מועצת העיר, מועצה מקומית. אני הייתי תושב כמו כולכם, הייתי תושב בכמה מקומות, וכתושב גם ראיתי כמה חשוב לי התיקון הזה; כמה חשוב לי שמה שגילה מבקר העירייה, העירייה כן תתקן. כי המינויים, בזבוז כספים ודברים אחרים פוגעים קודם כול בתושבים. 
       
       ולסיום אני רוצה לציין שאין פה חשיבות לאיזו מפלגה שייכים התושבים, לאיזה מגזר הם שייכים. העניין הוא פשוט - צריך לעשות הכול כדי לתת לתושבים את מה שמגיע להם. תודה רבה. 
       
היו"ר חמי דורון:

       תודה רבה. אנחנו נפנה לדיון. ראשון המתדיינים, חבר הכנסת משה גפני - אינו נמצא. חבר הכנסת  אחמד טיבי - אינו נמצא. חבר הכנסת איוב קרא - אינו נמצא. חבר הכנסת צבי הנדל - אינו נמצא. חבר הכנסת עמרם מצנע - אינו נמצא. חבר הכנסת נסים זאב נמצא גם נמצא. אחריו - חבר הכנסת אליעזר זנדברג, אחריו - חבר הכנסת עבד-אלמאלכ דהאמשה, אחריו - חבר הכנסת טלב אלסאנע, אם יהיה, ובכך נסיים את הדיון. 
        
נסים זאב (ש"ס):
       
       אדוני היושב בראש, אני בהחלט חושב שההצעה טובה, אבל אמר חבר הכנסת יאסינוב שהוא לא היה חבר מועצה, ואני מאמין לו. כי הצעת חוק כזאת יכול להביא מי שמאמין, שיש לו איזו אשליה שהוועדה הזאת יהיו לה איזה שיניים בשביל לטפל בבעיות. אז אני רוצה לומר לך, בוא נאמר שיש ליקויים בנושא התכנון והבנייה, בקבלת ההחלטות של הוועדה - מה תעשה הוועדה הזאת? בכך צריך יועץ משפטי של ועדת התכנון להנחות את הוועדה, וכן בכל נושא ובכל תחום. 
       
       גם לא בהכרח זה לא נושא שיש בו עלויות. אם יש בעיה בתברואה בעיר ויש בעיה בניקיון העיר וצריך תגבור של משאיות, של פחי זבל או "צפרדעים", לא בהכרח ביקורת מהסוג הזה לא מחייבת שיהיו עלויות נוספות. 
       
       אבל, אני חושב בהחלט שתפקידה של ועדת הביקורת הוא לעקוב אחר הביצוע ושדברים בהחלט יתוקנו בהמשך, ואין צורך בוועדה נוספת. אבל אם הוועדה הנוספת קרובה לראש העירייה, וראש העירייה יש לו השפעה מיוחדת על אותה ועדה, שהם אנשי מקצוע, ובאמת הוא ייתן להם סמכויות וגם תקציבים - אבל אני רוצה לומר לך, שיכול להיות מצב שהוועדה הזאת לא תעשה שום דבר, כי לא תהיה לה יכולת לעשות, ואם לא יהיה לה גיבוי גם של כל חברי המועצה, זה לא רק שראש העיר ממנה, כי לא תמיד השינויים תלויים רק בראש העירייה, לפעמים הליקויים יכולים להיות במחלקה משפטית ובמחלקות אחרות, ולדעתי, מי שהוא הממונה הישיר צריך להסיק את המסקנות והוא צריך אולי לשנות את המדיניות בנושאים כאלה ואחרים.  
       
היו"ר חמי דורון:
       
       תודה רבה. חבר הכנסת אליעזר זנדברג, בבקשה. 
       
אליעזר זנדברג (שינוי):
       
       אדוני היושב-ראש, רבותי חברי הכנסת, אני מברך את חבר הכנסת יאסינוב על היוזמה ואת כל אותם חברי כנסת שהצטרפו אליו. 
       
       שאלה אחת - אני מניח שהדבר הזה ילובן בהמשך, מן הסתם: הסמכות לנהל את הוועדה הזאת הופקדה בידי מזכיר העיר, כמדומני. השאלה היא, האם זה האדם הנכון לנהל אותה, ועד כמה אנחנו עלולים להיות במצב שבו נהלים או יוזמות או פעולות שעושה מנכ"ל עירייה, או אולי גופים אחרים, כמו ועדות חשובות של העירייה - לא יכולות להיות בסתירה, ומי קובע אז? כי למעשה נקבעת כאן - - - 
       
יגאל יאסינוב (שינוי):
       
       ועדת הביקורת. 
       
אליעזר זנדברג (שינוי):
       
       ועדת ביקורת מבקרת, אני לא חושב שהיא יכולה לקחת חלק במערכת הפעילות - - - 
       
יגאל יאסינוב (שינוי):
       
       זו תהיה ועדה מקצועית שחייבת לבצע. 
       
אליעזר זנדברג (שינוי):
       
       כן, אבל שוב, זה לא רק ביצוע. פה מדובר גם על ביצוע, וכמדומני, אין לי כאן לשון החוק, הוא נשאר ליד כיסאי על השולחן, אבל כמדומני שגם יש כאן מצבים שבהם יש דיווח, יש הפקת לקחים. הפקת לקחים זה מן הסתם קביעת נהלים חדשים. לכן, לדעתי צריך לבחון את הסוגיה ולא להיות במצב שבו גוף או ועדה שנועדה לבצע פעולה מסוימת קובעת נהלים והוראות שהם בעצם תפקידו של מישהו אחר. 
       
       אני מברך אותך על ההצעה ומאחל לך בהצלחה. 
       
היו"ר חמי דורון:
       
       תודה רבה. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, ההצעה היא חיובית בעיקרה, אבל נדמה לי שיש בה גם מין סתירה פנימית או ליקויים, שמן הסתם יתוקנו אולי בוועדה. אני רק מסתכל ורואה שבראש הוועדה יעמוד מזכיר העירייה, כפי שכתוב בדברי ההסבר, וחברי הוועדה ימונו מתוך עובדי העירייה. הרי על מה הביקורת? איפה השחיתות, חבר הכנסת יאסינוב? היא בתוך העירייה. מי גרם לזה? בין היתר אנשים שנמצאים שם זה גם העובדים, גם המזכיר, גם אולי ראש העיר עצמו, ואלה יבואו ליישם את המסקנות ואת הביקורת, ואלה יוציאו לנו את הערמונים מהאש; אלה יעשו את המלאכה? 
       
       אני מבין, אתה אולי הגבלת את זה לעובדי העירייה מפני שאתה לא רוצה לשלם כסף; אולי במועצה אמרו לך: רגע, אם זה יהיה ועדת ביקורת וועדת יישום חיצונית, אז האנשים ירצו שכר והאוצר לא מוכן לשלם, וכדי לפתור את הבעיה אמרת, ממילא הם מקבלים משכורת כעובדי העירייה, ולכן נמנה אותם כוועדה שתיישם את הביקורת. 
       
       שוב, אני אומר, בכיוון הכללי החוק הוא חיובי. אנחנו נגד שחיתות, אנחנו בעד ביקורת, אנחנו בעד יישום מסקנות של מבקר המדינה או של מבקר השלטון המקומי, ובכלל, ההצעה טובה. אבל נדמה לי שהכלים שבחרת והדרך שבה היא מוצעת לנו עכשיו לוקים בחסר במידה רבה, ואני לא יודע אם היא תענה על המטרה. 
       
       בכל אופן, אני לא אתנגד להצעה, אני אצביע בעד. תודה רבה, אדוני היושב-ראש. 
       
היו"ר חמי דורון:
       
       תודה רבה. חבר הכנסת עמרם מצנע, בבקשה. אחרון המתדיינים, חבר הכנסת טלב אלסאנע, אם ייכנס, ניתן גם לו את רשות הדיבור. 
        
עמרם מצנע (העבודה - מימד - עם אחד):
       
       אדוני היושב-ראש, חבר הכנסת יאסינוב יודע את דעתי, ומה שאני אומר הוא לא שום פגיעה אישית. אני פשוט חושב שהחוק הזה ממש מיותר. חברי כנסת נתקפים בבולמוס לחוקק חוקים, ומצאו שתחום הרשויות המקומיות, השלטון המקומי, הוא תחום נוח. הרבה מאוד חוקים שלא עולים כסף, לממשלה לא אכפת, ומחוקקים חוקים, והתוצאה היא שחלק גדול מהחוקים האלה הופך אחר כך לביקורת משרד הפנים, לעוד הערה על העירייה למה היא לא עשתה א', ב', ג'. 
       
       אותו דבר זה ועדת חובה בתחום איכות הסביבה, ועדת חובה בתחום החינוך, שלא הצלחתי לעצור וזה עבר פה בקריאה שנייה ושלישית, ואני אומר לכם, תבדקו אותי, בעוד שנה כאשר יבדקו ברשויות המקומיות מי הקימה את הוועדה וכמה ועדות פעלו, אתם תראו שב-90% מהמקומות לא הקימו, וב-10% שהקימו הוועדות לא פועלות. 
       
       ממה נפשך? כאשר מבקר העירייה עושה ביקורת, הוא מגיש אותה קודם כול לראש העיר. ועדה לענייני ביקורת, על-פי החוק, על-פי הנהלים הקיימים, מקבלת את הדוח, ועל-פי לוח זמנים מוכתב, מקבלת מראש העיר, שעשה עבודה באמצעות הצוות שלו, את ההערות וההתייחסות של ראש העיר לביקורת.  

יגאל יאסינוב (שינוי):
       
       בזה זה נגמר.  
       
עמרם מצנע (העבודה - מימד - עם אחד):
       
       תסלח לי. גם אם זה נגמר, אתה לא תכפה על ראש העיר שום ועדה מעובדי העירייה שתעשה את מה שהוא לא היה עושה אלמלא היה החוק.
       
       הוועדה לענייני ביקורת מגישה למועצת העיר את דוח הביקורת, עם ההמלצות שלה. מול זה יש גם המלצת ראש העיר. דרך אגב, מועצת העיר, כשהיא מצביעה, לא חייבת להצביע שהיא מקבלת את כל המלצות מבקר העירייה. ראש העיר יכול להגיד: ההמלצה הזאת לא מקובלת עלי. אם בהצבעה חברי מועצת העיר אכן תומכים בעמדה של ראש העיר, של האדמיניסטרציה - אז זה הסיכום, לא מה שכתב מבקר העירייה, כי לפעמים יש לו המלצות, שאני אומר: אני לא מקבל אותן, או שאני בשנתיים-שלוש שנים הקרובות לא יכול לבצע אותן, נעמוד על הראש, ננפנף ברגליים.

יגאל יאסינוב (שינוי):
       
       אבל כשהיא קיבלה - - -

עמרם מצנע (העבודה - מימד - עם אחד):
       
       הוועדה לענייני ביקורת צריכה גם במועצת העיר - וגם בעצמה, היא לא צריכה את מועצת העיר - לנהל מעקב אחרי הביצוע. היא יכולה לזמן את המנכ"ל, היא יכולה לזמן את ראש העיר, היא יכולה לזמן את מי שהיא רוצה, ולקבל דוח על הביצוע. 
       
       אני הסברתי את זה גם בוועדה. זה חוק שאין לו משמעות, אני אומר לך. אין לו משמעות, חוץ מזה שיהיה עוד חוק בספר החוקים, שברוב המקומות לא יבצעו אותו, כי לא יקימו ועדה לצורך דבר כזה או אחר, כשבעצם זה מחובתו של ראש העיר.
       
       ועדה לענייני ביקורת, גם היום - על-פי תיקון שעשתה בזמנו יהודית נאות, זיכרונה לברכה - יש תיקון שהוועדה לענייני ביקורת יכולה גם היא להשפיע על הנושאים לביקורת. 
       
       אני בכלל חושב שצריך לעשות תיקון בחוק מבקר העירייה, ואני גם מנסה למצוא את הזמן להתעסק בזה, אבל לא בתחום הזה, בתחומים אחרים: לוח זמנים מחייב, ביקורות חוזרות, מעקב אחר תיקון ליקויים, אבל אני חושב - מכובדי, ידידי, חבר הכנסת יאסינוב - שהחוק הזה מיותר. תודה.

היו"ר חמי דורון:
       
       תודה רבה. 
       
       אנחנו נפנה להצבעה. ובכן, אנחנו מצביעים בקריאה ראשונה על הצעת חוק לתיקון פקודת העיריות (מס' 103) (צוות לתיקון ליקויים), התשס"ה-2005. נא להצביע.

הצבעה מס' 5

בעד ההצעה להעביר את הצעת החוק לוועדה - 3
נגד - 1
נמנעים - 2
ההצעה להעביר את הצעת חוק לתיקון פקודת העיריות (מס' 103) 
(צוות לתיקון ליקויים), התשס"ה-2005, לוועדת הפנים ואיכות הסביבה נתקבלה.

יצחק כהן (ש"ס):
       
       סליחה, אדוני - - - בטעות הצביע במקום של חבר הכנסת יאיר פרץ. 

היו"ר חמי דורון:
       
       ובכן, שלושה בעד, מתנגד אחד, שני נמנעים. אני קובע שהצעת החוק עברה בקריאה ראשונה, והיא תעבור לוועדת הפנים ואיכות הסביבה. 
       
       בכך תם למעשה סדר-היום. חברי הכנסת, תם סדר-היום. הישיבה הבאה - מחר, יום שלישי, כ"ח בסיוון התשס"ה, 5 ביולי 2005, בשעה 16:00. ישיבה זו נעולה.
       

הישיבה ננעלה בשעה 20:03.
       
     
עמוד 105 מתוך 105

