    תוכן העניינים
מסמכים שהונחו על שולחן הכנסת	4
מזכיר הכנסת אריה האן:	5
נאומים בני דקה	5
איוב קרא (הליכוד):	5
אברהם רביץ (יהדות התורה):	6
מוחמד ברכה (חד"ש-תע"ל):	6
מל פולישוק-בלוך (שינוי):	6
רוחמה אברהם (הליכוד):	7
אריה אלדד (האיחוד הלאומי - ישראל ביתנו):	7
מאיר פרוש (יהדות התורה):	8
עבד-אלמאלכ דהאמשה (רע"ם):	9
יולי-יואל אדלשטיין (הליכוד):	9
ואסל טאהא (בל"ד):	9
רוני בריזון (שינוי):	10
ישראל אייכלר (יהדות התורה):	10
צבי הנדל (האיחוד הלאומי - ישראל ביתנו):	11
ג'מאל זחאלקה (בל"ד):	11
אהוד רצאבי (שינוי):	12
טלב אלסאנע (רע"ם):	13
אליעזר כהן (האיחוד הלאומי - ישראל ביתנו):	13
עזמי בשארה (בל"ד):	14
אורי יהודה אריאל (האיחוד הלאומי - ישראל ביתנו):	14
עסאם מח'ול (חד"ש-תע"ל):	15
אתי לבני (שינוי):	15
אחמד טיבי (חד"ש-תע"ל):	17
הצעות לסדר-היום ציון יום האיידס הבין-לאומי	17
אילן ליבוביץ (שינוי):	18
עבד-אלמאלכ דהאמשה (רע"ם):	21
עבד-אלמאלכ דהאמשה (רע"ם):	23
דברי ברכה של יושב-ראש הכנסת לראש ממשלת אסטוניה	24
הצעות לסדר-היום ציון יום האיידס הבין-לאומי	24
שר הבריאות דני נוה:	25
שר הבריאות דני נוה:	26
עסאם מח'ול (חד"ש-תע"ל):	29
הצעת חוק המדיניות הכלכלית לשנת הכספים 2004  (תיקוני חקיקה) (תיקון מס' 2), התשס"ה-2004	30
רוחמה אברהם (בשם ועדת הכספים):	30
פרסום ממצאי דוח העוני של הביטוח הלאומי לשנת 2003	32
מיכאל נודלמן (האיחוד הלאומי - ישראל ביתנו):	33
חיים אורון (יחד):	35
עסאם מח'ול (חד"ש-תע"ל):	38
שאול יהלום (מפד"ל):	42
ג'מאל זחאלקה (בל"ד):	44
ג'מאל זחאלקה (בל"ד):	44
ישראל אייכלר (יהדות התורה):	45
איוב קרא (הליכוד):	49
משה גפני (יהדות התורה):	50
אריה אלדד (האיחוד הלאומי - ישראל ביתנו):	54
עבד-אלמאלכ דהאמשה (רע"ם):	55
מוחמד ברכה (חד"ש-תע"ל):	57
עזמי בשארה (בל"ד):	58
יצחק כהן (ש"ס):	60
ואסל טאהא (בל"ד):	62
טלב אלסאנע (רע"ם):	63
נסים זאב (ש"ס):	66
יעקב ליצמן (יהדות התורה):	67
שאילתות ותשובות	68
2009. פסק-הדין בתיק "ציון אמבולנס בע"מ"	68
2062. נטישת תינוק בעל מום בבית-החולים "סורוקה"	70
2063. שאלון מגן-דוד-אדום לתורמי דם	71
2102. העברת תחנות טיפת-החלב לקופות-החולים	72
2126. איסור עישון במקומות ציבוריים	73
2132. סגירת בתי-הספר לסיעוד	74
2155. בדיקות לגילוי שחפת לתלמידי בתי-ספר תיכוניים	76
2158. זמינות רופאים בסניף קופת-החולים הכללית ביפו	76
2175, 2186. מות פגים מזיהום בבית-החולים "סורוקה"	77
2198. רכישת תומכנים מסוג "סייפר"	78
2232. מפעל להעשרה לימודית של סטודנטים לרפואה	79
שר הבריאות דני נוה:	79
1595. קציבת עונשם של מחבלים רוצחים	80
2120. ביקורי חיילים במקומות הקדושים לנצרות ולאסלאם	81
2121. ביקורי חיילים בקברי צדיקים	82
2122. מתן פטור משירות לסרבנים ושירות ספורטאים בצה"ל	83
2153. עיכוב חולת סרטן במחסום ארז	84
2200. יציאת פלסטינים ללימודים בחוץ-לארץ	85
2253. הקמת שכונת נוף-השרון באלפי-מנשה	85
2282. הדחת חייל מתפקידו בשל דבריו על מות יאסר ערפאת	86
הצעת חוק שירות ביטחון (הגבלות קריאה לשירות  מילואים של קצין - הוראת שעה) (תיקון מס' 3), התשס"ה-2004	88
סגן שר הביטחון זאב בוים:	88
אורי יהודה אריאל (האיחוד הלאומי - ישראל ביתנו):	89
איוב קרא (הליכוד):	90
נסים זאב (ש"ס):	91
הצעת חוק הביטוח הלאומי (תיקון מס' 78) (אי-תשלום גמלאות  בשל פשע שבוצע מתוך מניע לאומני), התשס"ה-2004	92
אריה אלדד (האיחוד הלאומי - ישראל ביתנו):	92
איוב קרא (הליכוד):	93
אורי יהודה אריאל (האיחוד הלאומי - ישראל ביתנו):	94
עסאם מח'ול (חד"ש-תע"ל):	95
מסמכים שהונחו על שולחן הכנסת	96
סגנית מזכיר הכנסת ירדנה מלר-הורוביץ:	96
הצעת חוק הביטוח הלאומי (תיקון מס' 78) (אי-תשלום גמלאות  בשל פשע שבוצע מתוך מניע לאומני), התשס"ה-2004	96
נסים זאב (ש"ס):	97
    
       

       
       
       
       חוברת ח'
       ישיבה קפ"ט
       
       
       
       
       
       
       
       
       
       
       
       
       
       
       
       
       
       
       
       
       
       
       
       
הישיבה המאה-ושמונים-ותשע של הכנסת השש-עשרה
יום שלישי, י"ז בכסליו התשס"ה (30 בנובמבר 2004)
ירושלים, הכנסת, שעה 16:02

       
מסמכים שהונחו על שולחן הכנסת
       
היו"ר ראובן ריבלין:
       
       גברתי ורבותי חברי הכנסת, היום יום שלישי, י"ז בכסליו התשס"ה, 30 בחודש נובמבר 2004 למניינם. אני מתכבד לפתוח את ישיבת הכנסת. 
       
       הודעה למזכיר הכנסת, בבקשה.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונח היום על שולחן הכנסת נוסח הסיכום שנחתם בין סיעת יהדות התורה לבין משרד האוצר בעניין תקציב המדינה לשנת 2005. תודה.
       
היו"ר ראובן ריבלין:
       
       תודה רבה.

       
נאומים בני דקה
       
היו"ר ראובן ריבלין:
       
       חברי הכנסת, אני מבקש מכם ללחוץ על כפתור ההצבעה על מנת לאפשר לי לקבוע את הדוברים. ראשון הדוברים הוא חבר הכנסת איוב קרא, בבקשה.
       
איוב קרא (הליכוד):
       
       אדוני היושב-ראש, חברי חברי הכנסת, מחר ייכנס לתוקפו חוק האוסר והמגביל קטינים בקניית סיגריות בכל מקום. אני חושב שהצעת החוק הזאת מביאה בשורה חשובה מאוד לבני-הנוער בישראל. זו הצעת חוק שלי שעברה - והצטרף אלי גם משרד הבריאות - שאוסרת, חד-משמעית, למכור סיגריות למי שהוא מתחת לגיל 18. אני מקווה שגם הצעת חוק המגבילה הצבת מכונות למכירת סיגריות במקומות ציבוריים, והיא מגבילה רק למקומות מסוימים, תעבור מהר ככל האפשר, כדי שנשמור על בריאות ילדינו, ונביא לכך שמהערוץ הזה לא יגיעו למצב שיעשנו סמים קלים ואחר כך קשים. בכך נבשר בשורה חשובה לצעירי מדינת ישראל. תודה.
       
היו"ר ראובן ריבלין:
       
       תודה.  חבר הכנסת אברהם רביץ, בבקשה. אחריו - חבר הכנסת מוחמד ברכה.
       
אברהם רביץ (יהדות התורה):
       
       אדוני היושב-ראש, חברי הכנסת, אני רוצה לדבר על בית-חולים שבמיוחד יקר לשנינו ולאחרים גם כן, בית-החולים "ביקור חולים". כידוע, היתה תקופה דמיונית שקראו לה big brother is watching. התבשרתי על-ידי עובדות של בית-החולים "ביקור חולים", שהכניסו מצלמות סתר לחדרי העבודה שלהן על מנת לראות אם הן קמות באמצע העבודה ואם הן יוצאות לרגע. אני חושב שזהו סוג של אלימות נגד נשים מהגרועים ביותר, ואני מוחה על כך. מאוד אשמח אם הכנסת תוכל לשלוח להן מכתב ולשאול אותן שאלות בכיוון הזה.
       
היו"ר ראובן ריבלין:
       
       אני מציע שאדוני גם ישאל שאלה בעל-פה, כדי שהשר ישיב תשובה. תודה רבה. חבר הכנסת מוחמד ברכה, בבקשה. אחריו – חברת הכנסת פולישוק-בלוך.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, ביום ראשון הייתי בביקור בעכו, ובין השאר ביקרתי את עובדי מכבי-האש שמקיימים שם עיצומים. הכסף המגיע להם, או שהוא לא מועבר על-ידי משרד הפנים, או שהוא מועבר לעירייה ונבלע בגירעון. היום שולם חלק מהתשלום, אבל לא ייתכן מצב שעובדים שעובדים בעבודה כל כך חשובה של חילוץ, הצלה וכיבוי יהיו בלי משכורת ותמיד ימתחו אותם. 
       
       אתמול קיבלה הכנסת הצעת חוק חשובה מאוד של חבר הכנסת אזולאי, שהופכת את שירותי החילוץ והכיבוי לשירות ממלכתי שכפוף למשרד הפנים ישירות, ללא המתווך המוניציפלי. אני חושב שזה חשוב, אבל עד שהחוק הזה יקרום עור וגידים, יש מקום לקרוא למשרד הפנים למלא את חובתו כלפי השירות החשוב הזה, לכלל הכבאים במדינת ישראל. תודה רבה.
       
היו"ר ראובן ריבלין:
       
       תודה רבה.  חברת הכנסת מלי פולישוק-בלוך, בבקשה. אחריה - חברת הכנסת אברהם.
       
מל פולישוק-בלוך (שינוי):
       
       אדוני היושב-ראש, שמעתי הבוקר ואמש את השר ישראל כץ בהתקפתו היומית חסרת השחר ושלוחת הרסן על אנשי שינוי. שמעתי את נציגה הבכיר של מפלגת השלטון מדבר כנגד שינוי הסקטוריאלית, שרוצה, רחמנא ליצלן, שבמדינת ישראל תפרח התרבות, ירבו הסטודנטים, יתפתח המחקר ויצמח המשק. הרהרתי לעצמי: האם חבריו של ישראל כץ בליכוד אינם צרכני תרבות? האם חברי הליכוד וילדיהם אינם לומדים באוניברסיטאות? האם רק חברי שינוי נמצאים שם? 
       
       אדוני היושב-ראש, כידוע לך, כאשר התלוננתי פעם על כך שחברי ליכוד מנותקים  מהמדע, נאלצתי, ובצדק, להתנצל על כך. האם לא כדאי שגם ישראל כץ יתנצל בפני חבריו?
       
היו"ר ראובן ריבלין:
       
       תודה רבה.  חברת הכנסת רוחמה אברהם, בבקשה. אחריה - חבר הכנסת אלדד.
       
רוחמה אברהם (הליכוד):
       
       אדוני היושב-ראש, חברי וחברתי חברת הכנסת, תושבי גבול הצפון בסכנה. בקריית-שמונה, במטולה, ברמת-הגולן ובכל היישובים באזור פועלת ניידת טיפול נמרץ אחת. הזנקת הניידת הזאת לאירוע במקום אחד משתקת לגמרי את היכולת של מגן-דוד-אדום לטפל באירועים אחרים. במצב הזה כל תאונת דרכים, כל תאונת עבודה, או חלילה מטח "קטיושות", עלולים להסתיים באובדן חיי אדם. 
       
       בפגישה שהתקיימה היום בלשכתי בנוכחות ראשי הערים ונציגי מד"א, משרד הבריאות ומשרד האוצר, הובהרה לנציגי האוצר חומרת המצב. אדוני היושב-ראש, מדובר בחיי אדם, ופתרון הבעיה כולה כרוך בעלות זניחה במונחי תקציב, של 3 מיליוני שקלים בלבד. אני קוראת למשרד האוצר למצוא את המקורות למימון פעילותו התקינה של מגן-דוד-אדום בגבול הצפון ולמנוע מאזרחים לאבד לחינם את יקיריהם.
       
היו"ר ראובן ריבלין:
       
       תודה רבה. חבר הכנסת אריה אלדד, בבקשה. אחריו - חבר הכנסת פרוש.
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, היום קראנו ב"הארץ" את דיווחו של זאב שיף, כי ראש המועצה לביטחון לאומי לא הורשה להשתתף בדיון שערך ראש הממשלה על עמדת ישראל אחרי מות ערפאת. 
       
       כשאמר גיורא איילנד לפני כמה חודשים כי ראש הממשלה הטיל על המועצה להיות קבלן הביצוע של ההתנתקות, שאלתי אותו אם כשהוא מקבל עליו את המשימה אין הוא מודה, בעצם, שהמועצה מיותרת. גוף חשיבה ותכנון לאומי לא יכול להיות גוף ביצוע. 
       
       איילנד, שאם לא היה מזדהה עם התוכנית לא היה חייב לקבל עליו את המשימה, ידע שהוא מועל בהגדרת ייעודה של המועצה, ולפיכך הוא לא רשאי להיעלב או להיות מופתע שלא צריכים אותו או את עצותיו בענייני ביטחון לאומי. הקבלן - שילך לעקור ולא יפריע לקברניט שיודע מה הוא רוצה. רק שיהיה זמין ונגיש כשראש הממשלה ירצה להאשים מישהו כאשר הכול יתפוצץ לנו בפנים.
       
היו"ר ראובן ריבלין:
       
       כל מה שאמרו לו - שהוא לא הוזמן.  
       
       חבר הכנסת מאיר פרוש, בבקשה. אחריו - חבר הכנסת דהאמשה, שכל פעם מתנגד ולכן אני לא מוצא אותו ברשימה. עכשיו זמנו של חבר הכנסת פרוש. הרשימה סגורה. אחרון המבקשים היה חבר הכנסת אחמד טיבי.
       
מאיר פרוש (יהדות התורה):

       אדוני היושב-ראש, אתמול, כאשר המליאה עסקה באחד הנושאים החשובים ביותר בקדנציה הזאת, ומדובר בצירופו של חבר הכנסת בריילובסקי להיות שר בממשלת ישראל, עסקנו בעניין הזה, ומאחר שהיה לי קצת זמן יצאתי גם למזנון וראיתי תוכנית טלוויזיה. 
       
       אני רוצה לומר לכנסת, שפניתי היום למבקר המדינה, שיחקור על השחיתות שקורית על-ידי שרי שינוי. שם בכתבה מתברר לנו, ששרי שינוי - והיושב-ראש של מפלגת שינוי טען שאצלם אין מינויים פוליטיים. במקום שיעסקו שם במינויים פוליטיים עד ערב שבת, כאשר יצאו מהמשרדים, והולנדר יחפש את האנשים שהתמנו על-ידי שרי שינוי, אני מבקש היום שמבקר המדינה יתחיל לחקור מה קורה בכל המשרדים ששינוי היו שם ואם אין שחיתות. ודאי, לפי הכתבה של אתמול, יש הרבה שחיתות שם.
       
       אגב, איפה השר בריילובסקי?
       
היו"ר ראובן ריבלין:

       חבר הכנסת פרוש, אדוני לא רמז שהולנדר הוא מחלל שבת, חלילה.

מאיר פרוש (יהדות התורה):
       
       עד שבת.

היו"ר ראובן ריבלין:
       
       עד שבת.
       
       בבקשה, חבר הכנסת עבד-אלמאלכ דהאמשה, ואחריו - חבר הכנסת אדלשטיין.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, ביום שישי, 26 בנובמבר, בשעה 23:30, נרצח בעיר העתיקה בעכו בלאל אחמד עיסא בן ה-24. זהו הנרצח מספר 16 בעיר עכו בשנתיים האחרונות, ועד עכשיו המשטרה לא תפסה אף רוצח, ולא פתחה אף תיק, ולא הענישה אף אדם.
       
       אנחנו מכירים שרשרת רציחות כזאת שהיתה בלוד, ואז, כאשר טיל, בטעות או שלא בטעות, אני לא יודע, נורה אל השכונה היהודית, פתאום המשטרה התחילה לגלות חיים ופעלה ושמה קץ. האם,  חס וחלילה, צריך לרצוח עוד אנשים או שיירצח גם יהודי בעכו כדי שהמשטרה תתחיל לתפוס את האשמים ולשים קץ לשרשרת הזאת? תודה.

היו"ר ראובן ריבלין:
       
       תודה רבה. חבר הכנסת יולי אדלשטיין, ואחריו - חבר הכנסת טאהא.
       
יולי-יואל אדלשטיין (הליכוד):
       
       תודה רבה, אדוני היושב-ראש. אתמול, בפתיחת דיוני הכנסת השבוע, ציינה חברת הכנסת אברהם את העובדה העצובה, שכבר מלאו 19 שנה להיותו של האסיר יונתן פולארד בכלא האמריקני. אתמול במסגרת התשובות על שאילתות ענה השר המקשר, שראש הממשלה מטפל ומודע ורוצה לשחרר את יונתן פולארד. אבל העובדה היא מאוד עצובה: כבר השנה ה-20 הולכת ויונתן פולארד עדיין בכלאו, ולא הממשלה ולא הכנסת ולא העם היושב בציון - לא הצלחנו להביא לשחרורו. 
       
       אני קורא לכולנו בפעם המי-יודע-כמה לעשות את המקסימום על מנת לגמור את הפרשה העגומה הזאת. תודה.

היו"ר ראובן ריבלין:
       
       תודה לחבר הכנסת אדלשטיין. חבר הכנסת ואסל טאהא, בבקשה. אחריו - חבר הכנסת בריזון.
       
ואסל טאהא (בל"ד):
       
       אדוני היושב-ראש, חברי הכנסת, אזרחי הגליל המערבי חשופים יותר מהתושבים בכל האזורים לזיהום בגלל התעשיות הרעילות וגם בגלל התעשיות השונות במפרץ חיפה. לפעמים, ימים כלילות הם נחנקים מהגזים הנפלטים מהתעשיות, והמשרד לאיכות הסביבה לא מקשה על בניית מקומות כמו משרפות, כמו מחצבות, לא מקשה על התעשייה הזאת, הוא מקל. לאחרונה הוא אישר גם בניית משרפה בין אעבלין לתמרה, שלשם העביר גם את המחצבה, שמקשה בחלקיקיה את הנשימה באזור על התושבים, על הילדים. מחלות רבות התפשטו שם. המשרפה הזאת נועדה לשרוף אשפה ביתית, אבל נבנית לפי תעשייה וטכנולוגיה מתקדמת, ואולי יכניסו לשם אשפה לא רק ביתית, אלא גם רדיואקטיבית.
       
היו"ר ראובן ריבלין:
       
       תודה רבה. חבר הכנסת רוני בריזון, ואחריו - חבר הכנסת אייכלר.
       
רוני בריזון (שינוי):
       
       אדוני היושב-ראש, חברי חברי הכנסת, מנהג נאה יש בבית הזה, שאחרי שחבר כנסת חדש מצהיר את הצהרת האמונים שלו ונושא את נאומו הראשון, מי שעולה לדוכן אחריו מברך אותו. לדאבוני, אין מנהג כזה לגבי מינויים של שרים לממשלה, שגם הם, כידוע, מצהירים את הצהרת האמונים שלהם בבית הזה. 
       
       על כן אני רוצה לנצל את ההזדמנות ולחדש חידוש ולברך את חבר הכנסת, שר המדע, פרופסור ויקטור בריילובסקי, על שהצהיר אתמול כאן את הצהרת האמונים שלו ומונה לשר המדע של ממשלת ישראל. אין הזמן מספיק כדי לשיר את שבחיו - אסיר ציון, לוחם חופש, פרופסור באוניברסיטה בתל-אביב. אני מאחל לו הצלחה רבה בכל אשר ילך ובכל אשר יעשה, תהא תקופת כהונתו ארוכה או קצרה ככל שתהיה.

היו"ר ראובן ריבלין:
       
       תודה רבה לחבר הכנסת בריזון. בבקשה, חבר הכנסת ישראל אייכלר, ואחריו - חבר הכנסת הנדל.

ישראל אייכלר (יהדות התורה):
       
       אדוני היושב-ראש, לשם שינוי לא אעסוק בדקה זו בביטויים האנטישמיים של שרי שינוי, לפיד ושלגי. אבקש לעסוק בקורבנות ממשלת שינוי, ואלה לקוחות הבנקים, שהם בעיקר בני המעמד הבינוני ומעלה. 
       
       להזכירכם, הבנקים ברובם בשליטת הממשלה, והיא המרוויחה על חשבון הלקוחות. רווחי הבנקים בתשעת החודשים האחרונים עולים על 4 מיליארדים ו-100 מיליון ש"ח. רוב הרווח, כבר פורסם, מעמלות הבנקים ולא מעסקאות. בעולם מקובל שרווחי העמלות הם כ-10% מהרווח הכולל של הבנק, ו-90% הם מעסקאות בנקאיות שונות. למה שבמדינת ישראל הבנקים יתעשרו על חשבון העמלות של אנשים עמלים? הגיע הזמן להפסיק עם השערורייה הזאת. תודה רבה.
       
היו"ר ראובן ריבלין:
       
       תודה רבה לחבר הכנסת אייכלר. חבר הכנסת צבי הנדל, ואחריו - חבר הכנסת זחאלקה.

צבי הנדל (האיחוד הלאומי - ישראל ביתנו):
       
       מכובדי היושב בראש, לפני שבועות מספר עמדתי על הבמה והסברתי איזו רשעות, אולי מלה אחרת, שדיברו על עוטף-עזה, על היישובים, הקיבוצים, שדרות וכו', שצריך להעניק להם תוספת כספית על מנת שיוכלו להתמודד עם הקשיים, ואיך באורח מדהים, אולי לא מדהים, יישובי גוש-קטיף לא נכללו שם, כאילו שם לא צריכים פסיכולוגים לילדים ושם אין פצצות מרגמה וטילים. 
       
       היום נדהמתי לשמוע מראש המועצה שלי, שאחרי שוועדת הכספים אישרה העברה תקציבית למשרד הפנים, על מנת לשלם בגין המצב הביטחוני לרשויות המקומיות ביישובי יש"ע, הוא החליט על דעת עצמו שגוש-קטיף לא יקבל תקציב מהסכום הזה, מסכום שיועד לכך.
       
       אני לא יודע מה המניעים שלו, אבל אני מעריך שאם היתה ממשלה אחת בעולם שהיתה מתנהגת עם היהודים כפי שהממשלה הזאת מתנהגת עם גוש-קטיף, היא היתה מקבלת כותרת מאוד לא מחמיאה.

היו"ר ראובן ריבלין:
       
       תודה לחבר הכנסת הנדל. בבקשה, חבר הכנסת ג'מאל זחאלקה, ואחריו - חבר הכנסת רצאבי.

ג'מאל זחאלקה (בל"ד):
       
       כבוד היושב-ראש, רבותי חברי הכנסת, שלשום החליטה הממשלה על תוכנית חירום לחיסול אתר הפסולת הנוזלית ברמת-חובב. שוב בתוכנית הזאת מתעלמים לגמרי מהתושבים הערבים בנגב שגרים בסביבה של רמת-חובב, כפי שהתעלמו מהם בסקר הרפואי האחרון, ורק אחרי מחאות, אף  שהם ביקשו את הסקר - היה צריך להילחם חודשים רבים עד שכללו אותם בסקר. 
       
       שוב על המפה אין תושבים ערבים, ולא הביאו אותם בחשבון. חוץ מזה, התוכנית עצמה נקראת תוכנית חירום, כי בג"ץ החליט שצריך תוכנית חירום, אבל אין בה שום חידוש. היא אותה תוכנית של המשרד לאיכות הסביבה, ללא שום חידושים, רק השם, הכותרת שונתה לתוכנית חירום. תודה.
       
היו"ר ראובן ריבלין:
       
       תודה רבה לחבר הכנסת זחאלקה. חבר הכנסת אהוד רצאבי, ואחריו - חבר הכנסת טלב אלסאנע. בבקשה.

אהוד רצאבי (שינוי):
       
       אדוני היושב-ראש, חברי הכנסת, בסבך הבעיות הפוליטיות שכחנו כי אתמול היה אחד הימים היותר-חשובים במדינת ישראל, כ"ט בנובמבר, היום שבו הוכרז על הקמת מדינה יהודית. 
       
       ולעצם הנאום בן הדקה. רבותי, שופט נרצח בידי עבריינים, חיילים מצטלמים עם גופות מחבלים, חיילים במחסום דורשים מאזרח פלסטיני לנגן בכינור, מפקד פלוגה מוודא הריגת ילדה פלסטינית בת 13, מפקדים עורכים לאירוע הזה תחקיר שקרי, פעוטה בת ארבע נאנסת באכזריות ביישוב ליד נתניה, צעיר נדקר במועדון לילה בהרצלייה רק משום שדרך בטעות על רגלה של ידידת החשוד בדקירה, בת 17 דקרה את חברתה בת ה-19 כי השפילה אותה באוטובוס, צעיר נרצח ביריות בסמטאות עכו העתיקה, אלימות במגרשי הכדורגל. זה לקט נבחר ממה שחווינו בתקופה האחרונה. לצערי הרב, יש לכך עוד דוגמאות רבות. 
       
       רבותי חברי הכנסת, משהו רע עובר על החברה הישראלית. הריקבון החברתי מתפשט במהירות. אנחנו כתמיד מגנים את התופעות, אך אין בכך די. צריך לחזק את גורמי האכיפה. האם מישהו חשב על כך בממשלה, במסגרת יעדי התקציב לשנת 2005?
       
היו"ר ראובן ריבלין:
       
       תודה. אלה נאומים בני דקה, אז לתת פחות דוגמאות. 
       
קולט אביטל (העבודה-מימד):
       
       זה כ"ט בנובמבר. 

היו"ר ראובן ריבלין:
       
       אדוני מבין שדקה היא דקה. 

אחמד טיבי (חד"ש-תע"ל):
       
       אדוני היושב-ראש, כנראה זה לא מספיק - - -
       
היו"ר ראובן ריבלין:
       
       חבר הכנסת טלב אלסאנע. 
       
טלב אלסאנע (רע"ם):
       
       אדוני היושב-ראש, חברי הכנסת, אנחנו נותנים את דעתנו תמיד לקורבנות של מעשי העבריינות של עבריינים או לתוצאות של פשעי פושעים, אבל לא נותנים את דעתנו לקורבנות של מדיניות הממשלה. בשבוע שעבר, באחד היישובים הלא-מוכרים – כידוע לך, יש במדינת ישראל עד היום 70,000 תושבים אזרחי המדינה שמתגוררים ב-40 יישובים שאינם זוכים להכרה ושלא מקבלים שום שירות - ילד בן 17 נכה מרותק לכיסא גלגלים נשרף למוות. האמבולנס שהזמינו לא הגיע בזמן, כיוון שאין כבישי גישה. זה אחד הקורבנות של מדיניות האפליה של ממשלת ישראל. תודה רבה. 
       
היו"ר ראובן ריבלין:
       
       תודה לחבר הכנסת טלב אלסאנע. חבר הכנסת אליעזר כהן, ואחריו - חבר הכנסת בשארה. 
       
אליעזר כהן (האיחוד הלאומי - ישראל ביתנו):
       
       אדוני היושב-ראש, רבותי חברי הכנסת, שני מנהיגים הסתלקו מכס מנהיגותם בעת האחרונה במזרח התיכון. האחד, לאחר שיגלח את זקנו, אנחנו נגלה במשפט ציבורי מה הוא עשה. אני יכול לתת לכם כותרת אחת. במלחמת אירן-עירק נהרגו כל שנה 100,000 איש. בשמונה שנות מלחמה נהרגו 800,000 איש. המנהיג הזה אחראי בפועלו למיליון אנשים שאיבדו את חייהם. הוא יישפט. 
       
       מנהיג אחר שלא יישפט ולא יצליח לגלח את זקנו, אחראי רק למותם של כמה אלפים. בעירק מנהיגים משטר דמוקרטי. יש דיווחים מהשבועות האחרונים על שיפור עצום בכלכלה שלה. אני מקווה שהעם האחר, שאיבד את מנהיגו שהוביל אותו עד עכשיו לאבדון, יתעשת וילך בדרכה של עירק. 

אחמד טיבי (חד"ש-תע"ל):
       
       אבל הטובים לטיס.  
       
היו"ר ראובן ריבלין:
       
       חבר הכנסת טיבי, אדוני רוצה עכשיו לדבר? אבל עכשיו זמנו של חבר הכנסת בשארה. 
       
אליעזר כהן (האיחוד הלאומי - ישראל ביתנו):
       
       יש לי 28,000 שעות טיסה. לך לראיס שלך. 
       
היו"ר ראובן ריבלין:
       
       חבר הכנסת טיבי וחבר הכנסת כהן, אני גם לא נמצא כיושב-ראש הדירקטוריון של רשות שדות התעופה פה. 
       
אליעזר כהן (האיחוד הלאומי - ישראל ביתנו):
       
       שילך לראיס שלו, אם הוא לא רוצה לשמוע אותי. 
       
היו"ר ראובן ריבלין:
       
       בזה הרגע נסתיים הוויכוח. חבר הכנסת עזמי בשארה, בבקשה. 
       
עזמי בשארה (בל"ד):
       
       אדוני היושב-ראש, במסגרת "עונת עכו" – כולם דיברו היום על עכו – אני הייתי בביקור שם בבתי-ספר. נדבר על זה בוועדת החינוך והתרבות. יש דבר אחד שאני רוצה להזכיר לכנסת. נסגר מרכז "הגליל" בעכו, שהיה מקלט לנערות במצוקה. המרכז הזה נמצא בין בתי-הספר. המרכז הזה עכשיו נטוש כמובן, והפך חממה ומקלט לנרקומנים. הייתי בין בתי-הספר. זאת ממש כמעט קריית-חינוך. בתי-הספר דחוסים, ויש צפיפות. ראיתי ילדים מציצים מהחלונות כדי לראות את הנרקומנים. 
       
       אדוני היושב-ראש, אני פונה למשרד הרווחה, או למי שאחראי לבניין הזה, שהיה מקלט לנערות במצוקה והפך למקום נטוש המשמש נרקומנים בין בתי-הספר. או שיאכלסו אותו, או שימסרו אותו לבתי-הספר שם, כי יש שם צפיפות נוראית. יש בית-ספר אחד עם 800 תלמידים, כאשר החצר היא על קומות, ולידם בניין נטוש מלא נרקומנים. תודה רבה, אדוני. 
       
היו"ר ראובן ריבלין:
       
       תודה רבה. חבר הכנסת אורי אריאל, ואחריו - חבר הכנסת מח'ול. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, יש שיא שלא נכנס לספר השיאים, וזה מספר פצצות המרגמה שירדו בחבל-עזה, סדר גודל של 5,000. אני לא מדייק, כי יש מספרים שונים, זה סופר ככה וזה ככה. בכל מקרה, זה הכיוון. 
       
       מערכת הביטחון, צה"ל והאחרים עושים מאמצים, אבל לא די בכך. אם לא תהיה הנחיה ברורה, חד-משמעית, של ראש הממשלה ושל שר הביטחון לצה"ל למגר את התופעה הזאת בכל דרך, גם אם ייפגעו אזרחים שאינם מעורבים בלחימה, אבל מבתיהם או מחצרותיהם יורים - וזה המצב כרגע - התופעה הזאת תימשך. האחריות היא על שר הביטחון ועל ראש הממשלה, ויפה שעה אחת קודם. תודה. 
       
היו"ר ראובן ריבלין:
       
       תודה לחבר הכנסת אריאל. חבר הכנסת עסאם מח'ול, בבקשה. אחריו - חברת הכנסת אתי לבני, ויסיים - חבר הכנסת אחמד טיבי. 
       
עסאם מח'ול (חד"ש-תע"ל):
       
       אדוני היושב-ראש, בפברואר 2004 יזמתי דיון בוועדת הפנים ואיכות הסביבה בעניין הצפות ביישובים ובכפרים פקיעין, ראמה ומוסמוס ובעיר צפת. נקבע בדיוני הוועדה, שהיישובים האלה סובלים מבעיות כרוניות קשות של הצפות וסחף עקב הגשמים, דבר שגורם להרס של מבנים ותשתיות, לאובדן רכוש ולסכנה לחיי אדם שנה אחרי שנה.
       
       הוחלט להקים ועדה בין-משרדית של מנכ"לים שתטפל בעניין הזה, בהשתתפות מנכ"לים של משרדי התשתיות, הפנים, הבינוי והשיכון, האוצר והחקלאות. הערמה הזאת שיש בידי היא של התכתבויות ביני לבין יושב-ראש הוועדה, ובין יושב-ראש הוועדה לבין מנכ"ל משרד ראש הממשלה, אבל עד היום שום דבר לא זז בעניין הזה. כבר התחילו גשמים בשנה הזאת, ההצפות כבר בפתח, ואנחנו עוד נשלם מחיר כבד של הרס תשתיות, של הרס בתים, של הרס מבנים, ועדיין הממשלה לא זזה. מישהו צריך לנער את הממשלה, שהיא תכבד ותבצע את החלטות הוועדות והחלטות הכנסת. 
       
היו"ר ראובן ריבלין:
       
       תודה רבה. חברת הכנסת אתי לבני, ואחריה יסיים חבר הכנסת אחמד טיבי. 
       
אתי לבני (שינוי):
       
       אדוני היושב-ראש, חברותי וחברי חברי הכנסת, אני רוצה לנצל את הדקה הזאת כדי לברך את עורכת-הדין סמדר גרוס, בתו של השר לשעבר פרופסור אבנר שאקי. היא התמנתה ליושבת-ראש המועצה הדתית בכפר-סבא. 
       
       אני רוצה לגנות באותה דקה את שני הרבנים הראשיים של כפר-סבא ואת מנהיגי הציבור הדתי, שהכריזו חרם על המינוי הזה, שהודיעו שלא ישתפו פעולה עמה, ובכלל מגיבים תגובה מאוד אגרסיבית על הנושא הזה. 
       
       הגיע הזמן שגם הרבנים וגם הציבור הדתי יתרגלו לראות אשה בראשות הגופים האלה שנותנים שירותי דת לחילונים ולדתיים בתפקידים אדמיניסטרטיביים, וילמדו לדבר אל נשים ולראות שגם נשים יכולות לתת את כל השירותים ולמלא את כל התפקידים, בין שזה בעולם הדתי ובין שזה בעולם החילוני. 
       
היו"ר ראובן ריבלין:
       
       חברת הכנסת לבני, נדמה לי שהאשה שדיברת עליה היא אורתודוקסית. 
       
אתי לבני (שינוי):
       
       בוודאי, היא בתו של הרב שאקי. זה לא שהיא לא חרדית או לא דתית. רק העובדה שהיא אשה. הבעיה היא שהיא אשה. 
       
היו"ר ראובן ריבלין:
       
       הבן שלי לא מחויב להיות כמוני. אני ברוך השם כמעט כמו אבא שלי. נדמה לי שאין איסור בהלכה. 
       
רוני בריזון (שינוי):
       
       מועצה דתית זה משהו הלכתי?
       
אתי לבני (שינוי):
       
       לא חשוב, נשים פסולות. 
       
היו"ר ראובן ריבלין:
       
       נדמה לי. אם יש אנשים שלא רוצים את הדת ונהיים ראשי הדת, זה דבר בעייתי. 
       
מל פולישוק-בלוך (שינוי):
       
       - - -
       
היו"ר ראובן ריבלין:
       
       אנחנו סיימנו את נושא הדת היהודית, ואנחנו מאפשרים לחבר הכנסת טיבי לדבר על מה שהוא רוצה. בבקשה. 
       
אחמד טיבי (חד"ש-תע"ל):
       
       תודה, אדוני. בהמשך למה שאמר חבר הכנסת רצאבי, שדיבר על האלימות בחברה הישראלית, לפני יומיים שני אזרחים ערבים מאחד מכפרי המשולש, אדוני היושב-ראש - - -
       
היו"ר ראובן ריבלין:
       
       רבותי, מי שלא רוצה לשמוע נאומים בני דקה אינו מחויב להיות פה. חבר הכנסת אחמד טיבי עכשיו מדבר, איש לא יפריע לו. 
       
אחמד טיבי (חד"ש-תע"ל):
       
       שני אזרחים ערבים מאחד מכפרי המשולש הגיעו לבני-ברק, למקום העבודה שלהם באחד הבניינים. תוך כדי חנייה הגיעה ניידת למקום, ביקשה מהם להזדהות, ערכה חיפוש ברכב, התפתח ויכוח, ותוך דקות הגיעו למקום עשרות שוטרים, שש-שבע ניידות. התוצאה - שני האזרחים הערבים נמצאים בבית-חולים, אחד עדיין מאושפז, השני שוחרר אתמול עם חבלות קשות. בסוף, שני האזרחים הערבים, אדוני, קיבלו דוח תנועה על זה שהם לא צייתו לשוטר בזמן נסיעה לאחור. 
       
       שוחחתי עם מפקד מחוז תל-אביב, אבל בהמשך למה שאמר חבר הכנסת רצאבי, אולי גם אלימות המשטרה צריכה להסתיים פעם אחת ולתמיד.
       
היו"ר ראובן ריבלין:
       
       אני מאוד מודה לחבר הכנסת טיבי. רבותי חברי הכנסת, תמו להיום הנאומים בני דקה. השתתפו היום 26 חברי כנסת, וב-30 דקות חסר דקה סיימנו את כל הנאומים, כך שרוב רובם של החברים דיברו דקה, ואפילו  פחות, ומסרו את המסר שהיה בדעתם למסור.
       

הצעות לסדר-היום
ציון יום האיידס הבין-לאומי

היו"ר ראובן ריבלין:
       
       רבותי חברי הכנסת, אנחנו עוברים להמשך סדר-היום. היום נציין את יום האיידס הבין-לאומי בהצעות לסדר-היום – מס' 5003 ו-5087 - של חברי הכנסת אילן ליבוביץ ועבד-אלמאלכ דהאמשה.
       
       ברשותכם, הייתי מבקש לפתוח ולומר, רבותי חברי הכנסת, חבר הכנסת ד"ר אחמד טיבי, מדובר באיידס, מכה שהעולם כולו צריך להתמודד אתה ומחויב במלחמה טוטלית. נכון לשנה זו, במדינת ישראל חיים יותר מ-4,000 חולי איידס ונשאים, אבל בעולם הגדול המציאות קשה יותר. מול המספר הנורא של 25 מיליון נגועים באיידס ביבשת אפריקה אין להישאר אדישים, שהרי בעולם החופשי, בעולם הפתוח, עולם כשלנו, צרות המדינות השכנות יכול שתהיינה מחר צרתך שלך, והוכחה לכך היא שמרבית הנשאים  בישראל נדבקו מחוץ לגבולותיה. 
       
       האנושות חייבת לרסן את מגפת האיידס. בצד התרופות החלקיות, שעדיין יקרות מאוד והן מעבר להישג ידם של רבים, ואף יעילותן עדיין לא הוכחה, יש לפעול בשדה החינוך ובתקשורת לאימוץ גישה חברתית חדשה. את ההסברה והחינוך המיני, אדוני שר הבריאות, יש להרחיב ולהתחיל מוקדם יותר בכל המסגרות החינוכיות. על החברה להפנים כי חולי האיידס אינם מצורעים, חלילה. הם עשויים להיות אנשים מהשכונה או חברים של ילדינו.   
       
       מחלת האיידס עדיין חשוכת מרפא והרופאים חסרי אונים מולה. כאשר תינוקות נדבקים במחלה, הזוועה גדולה כפליים. עלינו לטפל במכה זו מוקדם ככל האפשר במיטב התרופות ובעיקר על-ידי חינוכן של נשים צעירות כיצד להימנע מההדבקה. 
       
       מאחר שבאופק הקרוב לא נראה סיכוי להדביר את המגפה, כל שבידינו הוא לפעול בכל העוצמה בשדה החינוך והמניעה. אדוני שר הבריאות, הנמצא כאן אתנו היום, הכנסת מתאחדת היום בתביעה להבטיח תקציב מתאים למלחמה באיידס ובהתפשטותו. זו שאלה של פיקוח נפש. זו שאלה של אחריות כבדה, אחריות לחיי אדם, שהרי כל המציל נפש אחת כאילו קיים עולם מלא, כנאמר בסנהדרין.
       
       אני מתכבד להזמין את חבר הכנסת אילן ליבוביץ להציע הצעה לסדר-היום, ואחריו - חבר הכנסת עבד-אלמאלכ דהאמשה. ישיב שר הבריאות.
       
אילן ליבוביץ (שינוי):
       
       אדוני היושב-ראש, שר הבריאות, חברות וחברי הכנסת, זו השנה השנייה שהכנסת מציינת ביוזמתי את יום האיידס הבין-לאומי ושבוע המודעות לאיידס. בפתח הדברים אני רוצה להודות ליושבי-ראש הוועדות השונות אשר דנו במהלך הבוקר בנושאים שונים הקשורים למחלה בישראל: ועדת החינוך, אשר קיימה דיון בנושא ההסברה בנוגע לאיידס במערכת החינוך; ועדת העבודה, הרווחה והבריאות, אשר דנה בנושא הטיפול התרופתי לחולי האיידס ובצורך בהקמת בתי מחסה נוספים עבור חולי האיידס; ועדת הפנים, אשר דנה בפעם השנייה השנה בנושא מצבם של האסירים נשאי וחולי האיידס; והוועדה לבחינת בעיית העובדים הזרים, אשר דנה בנושא העובדים הזרים נשאי האיידס והטיפול בהם. 
       
       בפתח הדברים אני רוצה גם להודות לאלה שעזרו לארגן את היום הזה, בראשם לאורי, לזהבה, ולאנשי הוועד למלחמה באיידס בראשותו של היושב-ראש והמנהל החדש של הוועד, ד"ר גדעון הירש, שיושב כאן ביציע האורחים. 
       
       כפי שאמרת, אדוני היושב-ראש, על-פי נתוני משרד הבריאות יש כיום בעולם כ-40 מיליון נשאים. בישראל כ-4,300 חולים ונשאי איידס. על-פי נתוני משרד הבריאות, בשנה האחרונה אובחנו עד כה 238 אנשים כנושאים את הנגיף ו-22 נפטרו מהמחלה.
       
       הבעיה המרכזית של מחלת האיידס היתה ונשארה הסברה ומודעות. המחלה מלווה בעולם כולו, וגם בישראל, בבורות מבישה. היא מלווה בתוויות שליליות חסרות כל בסיס, ולעתים חולי ונשאי האיידס עדיין סובלים מיחס מחפיר של החברה, מוסדות הרפואה והשלטון. עלינו להילחם בבורות. כל עוד לא נשכיל לשנות את היחס של החברה לחולי האיידס, לא נוכל לרפא אותם, כי חלק מתהליך ההבראה הוא השילוב של הנשא או החולה בחברה. אני רוצה לקוות כי הדיונים שלנו כאן בוועדות, הציון של הנושא בדיון מיוחד במליאה,  מהווים חלק מהמאמץ לשנות את היחס כלפי מחלת האיידס.
       
       עם זאת, אדוני היושב-ראש, חשוב לדעת כי היום במרבית מדינות העולם הגיעו לכלל הבנה, כי כדי למנוע את התפשטות המחלה, כדי למנוע את ההידבקות, יש צורך בהסברה יעילה. בארץ, לצערי, אנחנו עדיין רחוקים מההבנה ומההטמעה של העניין. 
       
       אני אקח לדוגמה את משרד החינוך. לצערי, המשרד אינו  משקיע די, אם בכלל, בהסברה אפקטיבית בנושא האיידס. קשה לי לומר שהפצת עלון, שמתעכבת כבר שנה, בקרב התלמידים היא בדיוק הסברה בנושא האיידס. קשה לי גם לומר שיכולה להיות הסברה אפקטיבית כאשר אנחנו מבקשים מהמורה להיסטוריה ללמד את התלמידים בנושא האיידס. בנושא הזה צריך שיהיה מישהו שידבר אל התלמידים בגובה העיניים, מישהו קרוב לגילם, שמדבר בשפה שלהם, שמדבר באותם מושגים שהתלמידים מדברים בהם, כי בסופו של דבר אנחנו  מדברים אל בני נוער שנמצאים בתחילת הפעילות המינית שלהם והם שונים בתכלית השינוי מאותם מורים, לעתים מבוגרים, שנדרשים לדבר אליהם בשפה שאינם מבינים, או שאולי לא נוח להם לדבר אליהם באותה שפה.
       
       לצערי, גם משרד הבריאות לא עושה די בתחום המניעה. קמפיין פרסומי של שבועיים בשנה מסביב לשבוע המודעות לאיידס אין בו די. מניעה אפקטיבית אינה יכולה להתבסס על הסברה כה מועטה. צריך לזכור שכמו במאבק בתאונות הדרכים, כאשר אנו טוענים כי אדם צריך לזכור בכל פעם שהוא נכנס לרכבו את הסכנה ולהיות מודע לצורך לנהוג בזהירות, כך גם במאבק למניעת התפשטות המחלה יש צורך בהסברה שתכניס למודעות הציבור את הצורך במניעה בכל פעם שמקיימים יחסי מין.
       
       בעיה נוספת, אדוני היושב-ראש, אדוני השר, הינה בהכללת התרופות המרכיבות את קוקטייל התרופות לחולי ונשאי איידס בסל הבריאות. הסל אינו מאפשר את הכנסת כל התרופות החדשות, ובכך אנחנו דנים למוות חלק מהחולים. קופות-החולים אינן שמחות להירתם ולסייע לכל חולה שתרופה מסוימת הפסיקה להיות אפקטיבית עבורו והתרופה החדשה שתהיה אפקטיבית עבורו לא נכללת בסל התרופות. בכך הן מגבירות את התסכול ואת הסיכון לאותם חולים. אני מכיר את הבעייתיות של סל התרופות ומודע לה, וברור שאי-אפשר להכניס בכל שנה את כל התרופות החדשות או את כל התרופות מצילות החיים לסל הבריאות בגלל השמיכה הקצרה, אדוני שר הבריאות, אך חשוב שבכל פעם שאנחנו מדברים בנושא הזה, נזכיר גם את התרופות לאיידס. אם השנה יש חמש או שש תרופות שאנחנו מבקשים להכניס לסל ובסופו של דבר ייכנסו שתיים או שלוש, גם בכך יהיה כדי לפתור בעיה או מצוקה של מספר לא קטן של חולים.
       
       היחס למחלה מתבטא גם בדרכים נוספות. השנה החולפת היתה קשה לנאבקים במחלה. לצערנו, הוועד למלחמה באיידס, שמאוגד כעמותה והוא גוף התנדבותי קהילתי, נקלע למצוקה כלכלית, בדומה למשק הישראלי כולו. הוועד מתקשה לגייס תרומות, שכן גופים ציבוריים ומסחריים נרתעים מלהזדהות באופן פומבי וישיר עם המחלה. מצוקה זו הביאה השנה את הוועד לסף סגירה. אם בעבר פעל הוועד למלחמה באיידס בכמה סניפים, הרי שבמהלך השנה החולפת נסגרו סניפים וצומצמה הפעילות. חלק מהפעולות הופסקו כתוצאה מהעדר מקורות מימון ומתנדבים ועובדים נאלצו להפסיק את פעילותם. 
       
       יאמרו, אדוני היושב-ראש: נו, אז מה? יש הרבה מאוד גופים ועמותות שנקלעו למצוקה כספית וסגרו את שעריהם. הבעיה היא, שאם הוועד למלחמה באיידס יסגור את שעריו, מדינת ישראל תימצא בבעיה חמורה. בשנת 2003 ערך הוועד למעלה מ-540 סדנאות הסברה שהשתתפו בהן למעלה מ-30,000 משתתפים. מי יעביר סדנאות הסברה בנושא האיידס בבתי-הספר, בבתי-החולים, בבתי-הסוהר ובמקומות אחרים? מי ייתן תמיכה נפשית, חברתית ורגשית, ובמידת הצורך, כשאפשר, גם חומרית לנשאים? בשנת 2003 נערכו למעלה מ-2,800 בדיקות אנונימיות על-ידי הוועד. מי יבצע בדיקות איידס אנונימיות אם לא יהיה ועד? למעלה מ-2,000 פניות לקו הפתוח בשנת 2003, סיוע ותמיכה לחולים ולנשאים במסגרות שונות. מי יפעיל את הקו הפתוח, המאפשר קבלת מידע באופן אנונימי בנושא האיידס בפרט ומחלות מין בכלל? גם 40 עובדים זרים, אדוני היושב-ראש, קיבלו סיוע מהוועד במהלך שנת 2003, ועוד לא פירטתי את כל הנוטלים חלק בפרויקטים לסיוע פרטני ולתמיכה חברתית.
       
       אדוני שר הבריאות, אדוני היושב-ראש, אני חושב שלמדינת ישראל יש אינטרס בהמשך קיומו של הוועד למלחמה באיידס. הוועד עוסק בנושאים ובמטלות שללא קיומו היו נאלצים משרדי הממשלה לבצע אותם, ובראש ובראשונה משרד הבריאות. יש לזכור כי גם היום משרד הבריאות, ולעתים גם משרד החינוך, רוכשים שירותים מהוועד, אולם מדובר בהסכמים על-פי מכרזים לפרויקטים ספציפיים, כאשר גם התמורה בגין ביצוע פרויקטים אלו לא תמיד מגיעה במועד. 
       
       כדי לאפשר את המשך תפקודו של הוועד אנחנו לא נדרשים לסכומי כסף גדולים. מדובר במיליון עד 2 מיליוני שקלים בשנה, שיאפשרו לוועד למלחמה באיידס לתפקד באופן שוטף, ללא חשש מסגירה. פניתי בעניין הזה לשר הבריאות, ואני יודע שהוא מוכן ומזומן לסייע לוועד, אך כידוע  השמיכה קצרה, ובמשרד הבריאות היא קצרה עוד יותר. פניתי בעניין גם למשרד האוצר, ואני מקווה שהקריאה מעל הבימה היום, וגם קריאתך, אדוני היושב-ראש, יסייעו לכך שיימצאו הסכומים ותימצא הדרך, במסגרת הדיונים הקרובים על תקציב המדינה, להבטיח את המשך תפקודו ופעולתו של הוועד למלחמה באיידס. תודה. 


היו"ר ראובן ריבלין:
       
       אני מאוד מודה לחבר הכנסת אילן ליבוביץ, ומתכבד להזמין את חבר הכנסת עבד-אלמאלכ דהאמשה לומר דברים בקשר ליום האיידס הבין-לאומי, ולאחר מכן נשמע את השר.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, מחלת האיידס היא יחסית חדשה, התגלתה לפני כ-25 שנים. טיבה של מחלה זו שהיא פוגעת במערכת החיסון ומשאירה את הגוף חסר הגנה. יש אומרים שמקור המחלה בקופים, והיא פרצה לראשונה באפריקה ולאחר מכן הגיעה גם לכל שאר חלקי העולם. כידוע, המחלה עוברת בעיקר כתוצאה ממגע דם בדם וממגעים מיניים בין בני-אדם, בין שאלה מגעים הטרוסקסואליים רגילים ובין שאלה מעשים גם שלא כדרך הטבע; חלק נכבד מדרכי המעבר של הנגיף הזה נגרם גם על-ידי משתמשי סמים, שדוקרים את עצמם באותם מזרקים, ולא שמים לב. 
       
       אני חושב שאין להקל ראש במחלה, ואם עיקר המחלה ועיקר הקורבנות הם באפריקה עד היום הזה, זה לא פוטר אותנו וזה לא פוטר אף אחד מאחריותו להדברת הנגיף ולמלחמה במחלה הזאת. 
       
       יש להילחם בה, לעניות דעתי, בשני מישורים. המישור הראשון והעיקרי הוא המישור המניעתי, שבו תוסבר לאנשים חומרת המחלה, באופן שינסו להתרחק ממנה. אינני בוחל תוך כדי הסברה זו גם בהסברת דרכי המגע בין בני-אדם בכלל, דרכי המגע המותרות והראויות והנכונות, בפרט כאשר הבחירה בדרכים האלה עוזרת לצמצם את הנגע ואת ההידבקות במחלה.
       
       המישור השני מתרכז בעיקר באלה שכבר נפל בגורלם לשאת את הנגיף או לחלות במחלה, הוא המישור הטיפולי. וכאן מוזמנת הממשלה – כל ממשלה באשר היא - לגייס את הסכומים והמשאבים הדרושים כדי לשים למחלה הזאת קץ או לצמצם את רעתה במידת האפשר. 
       
       בלי להאריך, אני רוצה לציין כדי שמאזינינו יבינו: מדובר ב-30 מיליון נשאים של המחלה בעולם כולו, מהם 25 מיליון באפריקה בלבד. בשנה שעברה נדבקו במחלה כ-5 מיליוני בני-אדם, מהם 3 מיליונים באפריקה בלבד, ונפטרו מאותה מחלה כ-3 מיליוני בני-אדם, מהם 2.2 מיליונים באפריקה בלבד, מה שמראה שעיקר התפרצות המחלה הוא באפריקה, והדברים לא צריכים פרשנות. 
       
       ברשותך, אדוני היושב-ראש, אני רוצה לומר משפט אחד לאדוני שר הבריאות. זכור לי שבשנה שעברה פנתה עמותה מהמגזר הערבי, שייחדה את כל מאמציה ואת כל משאביה למלחמה במחלת האיידס, והיא ממש בימים האלה בשנה שעברה השתדלה, וזעקתה הגיעה גם אלינו, ופניתי גם אליך לאפשר את התקצוב המינימלי הדרוש כדי שעמותה זו תמשיך לפעול.
       
היו"ר ראובן ריבלין:
       
       זו עמותה כלל-ארצית או - - -?
       
עבד-אלמאלכ דהאמשה (רע"ם):
       
       היא התייחדה במגזר הערבי, כלל-ארצי. השנה לא שמעתי ממנה - - - 
       
היו"ר ראובן ריבלין:
       
       לפני שנה נתנו פרס לעמותה באום-אל-פחם, שעוסקת בסיוע לנכים נפגעי שיתוק מוחין.
       
עבד-אלמאלכ דהאמשה (רע"ם):
       
       אני מדבר על העמותה שנלחמה באיידס. השנה לא שמעתי ממנה, ואני מאוד חושש וחרד שהעמותה כבר איננה קיימת, ולכן לא השמיעה קול ולא ביקשה. אני מבקש שאדוני השר אכן יתייחס לעניין בכלל, כמובן – המחלה היא מחלה שפוגעת בכולם, וחייבים להילחם בה באשר היא, אבל לתת משנה התחשבות ותשומת לב לאותה מחלה במגזר הערבי. אותה עמותה – להחיות אותה אם היא עדיין בגסיסה או אפשר עוד לעזור לה להילחם במחלה. 
       
היו"ר ראובן ריבלין:
       
       אתה רוצה לשאת דברים למגזר הערבי?
       
עבד-אלמאלכ דהאמשה (רע"ם):
       
       כן, ברשותך. אעשה את זה בקצרה.
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. הנושא היום הוא מחלת האיידס. מחלה זו הורסת את המערכת החיסונית של האדם ומביאה לקריסתה. החולה שנחשף לכל סוגי החיידקים אינו מסוגל להגן על עצמו, והוא נפטר לאחר תקופה קצרה, בת שבע שנים בממוצע, שבה קונן החיידק בגופו. חיידק האיידס עובר באמצעות מגע בדם, בדרך של פצעים, מגע ישיר, או יחסי מין חוקיים, או לא חוקיים, של כל הנושא מחלה זו. 
       
       לפי הסטטיסטיקה, יותר ממחצית מחולי האיידס נפגעו במחלה זו לאחר קיום מגעים מיניים, כשאחד מבני הזוג, שנפגע במחלה, העביר אותה לזולתו. קרוב לרבע מהנפגעים במחלה, חלו בה לאחר קיום יחסים הומוסקסואליים ומגעים מיניים שלא כדרך הטבע ושאינם נתפסים על הדעת. שאר החולים נפגעו בדרכים מגוונות ובהן סמים ומחטים נגועות.
       
       כיום יש בעולם 38 מיליון חולי איידס, ומרביתם, 25 מיליון איש, נמצאים באפריקה. בשנה שעברה נפגעו במחלה 5 מיליוני אנשים, ומהם, באפריקה לבדה, 3 מיליונים. בנוסף, בשנה שעברה תועדו 3 מיליונים של מקרי מוות כתוצאה ממחלה זו, כשבאפריקה לבדה מתו 2 מיליונים ו-200,000 איש. 
       
       יש להיאבק במחלה זו, וניתן להיאבק בה בשתי דרכים חשובות. הראשונה שבהן היא באמצעות התגוננות והסברה. האנשים הנתונים בסיכון להיפגע במחלה זו, חס וחלילה, צריכים לשמור על בריאותם ועל יחסיהם המיניים, ולהיות יראים מהבורא. עליהם להימנע מלהיחשף למצב זה. הדרך השנייה היא, כמובן, בהקצאת תקציבים הולמים לחולים אלה, כדי שיקבלו טיפול, שבתורו יביא להפחתה דרסטית במספר החולים ולצמצום ממדי התופעה. ניתן למגר מגפה זו אם יוקצו לה בפועל תקציבים הולמים ואם היא תזכה לטיפול נאות. 
       
       פניתי לשר הבריאות, וציינתי שבשנה שעברה פנתה אלינו עמותה ללא כוונות רווח, שפעלה במגזר הערבי, לקידום דרכי ההתגוננות ממחלה זו ולעידוד התושבים להיאבק בה. ביקשנו מהמשרד להקצות תקציבים למטרה זו. מצער שעמותה זו לא פנתה אלינו השנה, וחוששני שהיא התפרקה, או שאינה יכולה למלא את תפקידה בשל אי-הקצאת התקציבים עבורה. 
       
       כמו כן, פניתי בקריאה נוספת לשר הבריאות, להקצות את התקציבים למאבק במגפה זו בכלל ובמגזר הערבי בפרט, וזאת באמצעות עמותה מיוחדת, או עמותות שיבצעו חובה זו, ובייחוד במגזר הערבי. תודה.)
       
       
דברי ברכה של יושב-ראש הכנסת לראש ממשלת אסטוניה
       
היו"ר ראובן ריבלין:
       
       חברי הכנסת, אדוני השר, אני רוצה לקדם בברכה את ראש ממשלת אסטוניה יוהאן פארטס  ואת פמלייתו. 
       
       אני מודה להם על ביקורם כאן ומקווה כי לאחר המפגש עם הדמוקרטיה שלנו במדינתנו החיה  בצל טרור הם יהיו לנו לעזר במערכה הדיפלומטית, הן במסגרת האיחוד האירופי שאליו הצטרפו לא מזמן  והן בכלל. 
       
       אדוני השר, חברי הכנסת, אי-אפשר שלא להזכיר גם בעת הזאת, בביקור ראש הממשלה אסטוני בכנסת ישראל, את גורלם של יהודי אסטוניה. 1,000 יהודים נרצחו על אדמת אסטוניה, ולצערנו, גם בין האסטונים היו  מי שנתנו ידם לרצח אחינו. 
       
       אני רוצה לברך אותך,  אישי ראש הממשלה מר  יוהאן פארטס, על עמדתך הראויה שעצרה את בניית וחנוכת האנדרטאות לחיילי ה"וואפן אס.אס." האסטוני בארצך. אין כבוד לעמך בהקמת מצבת זיכרון  בדמותם של לוחמים אסטונים במדי אס.אס. 
       
       אני מבקש לשוב ולברך אותך ואת העם באסטוניה על הדרך החדשה שאתם צועדים בה. אני מקווה שנהדק את שיתוף הפעולה בין המדינות לטובת שני העמים ולמען הצדק ההיסטורי. ברוכים הבאים לישראל.  
       
              Welcome to Jerusalem, to the Knesset, shrine of democracy of Israel. Welcome Mr. Prime Minister.
       
       
הצעות לסדר-היום
ציון יום האיידס הבין-לאומי
       
היו"ר ראובן ריבלין:
       
       אני  מתכבד להזמין את כבוד שר הבריאות לבוא ולהשיב על הצעות לסדר-היום לרגל ציון יום המלחמה באיידס הבין-לאומי. בבקשה, כבוד שר הבריאות דני נוה. 
       
       חברת הכנסת רוחמה אברהם, ואזיר אל-סחה פירושו שר הבריאות. מוחארבת אל-איידס זה המלחמה באיידס. 
       
רוחמה אברהם (הליכוד):

       בסדר, אני שמחה שזה רק חלק קטן - - -
       
שר הבריאות דני נוה:
       
       אדוני היושב-ראש, חברי חברי הכנסת, קודם כול אני רוצה להודות לך, יושב-ראש הכנסת, שהעמדת את האפשרות הזאת לקיים את הדיון כאן היום בנושא החשוב הזה, ולחבר הכנסת ליבוביץ, שכמו אשתקד גם השנה יזם את העלאת הנושא החשוב. אני יודע שוועדות הכנסת עסקו בכך היום במשך שעות רבות. 
       
       החדשות הרעות מתחום המלחמה העולמית באיידס הן, שבמהלך שנת 2004, כמו שנדמה לי נאמר פה, נדבקו כ-5 מיליוני איש ברחבי העולם במחלה וכ-3 מיליוני איש מתו מהמחלה. בסך הכול חיים היום ברחבי העולם כ-39.5 מיליון בני-אדם עם נגיף האיידס. אצלנו, כאן בארץ, כ-4,300 בני-אדם חיים עם הנגיף, מתוכם כ-300 חולים במחלה. זה החלק שאני רוצה להדגיש אותו כמובן כחלק מהחדשות הרעות בתחום ההתמודדות שלנו עם מחלת האיידס מבחינת הנתונים בעולם ובארץ. 
       
       החדשות שצריכות יותר לעודד אותנו כבני-אדם, כבני-אנוש, וכמובן גם כאן בישראל, הן העובדה שיותר ויותר אנשים מצליחים לשרוד את המחלה במשך שנים רבות. שיעור התמותה מהמחלה בישראל ובעולם המערבי הולך ויורד, וזה בראש ובראשונה כמובן כתוצאה מהטכנולוגיות הרפואיות, מהתרופות החדשות שמיתוספות; ואני אתייחס כמובן בהמשך גם לתרופות החדשות שעדיין לא נמצאות בסל הבריאות שלנו.  
       
       במדינת ישראל, נכון להיום, לפי הנתונים שאנחנו יודעים עליהם ברגע זה, בשנת 2004 נפטרו 22 בני-אדם. אבל אני אומר כאן, המספר הוא יותר גדול. המספר הוא יותר גדול, משום שהדיווחים על התמותה מהמחלה בשנת 2004, שעדיין לא הסתיימה, ייוודעו לנו סופית רק בעוד חודשים מספר.  
       
       כדי להילחם במחלה הזאת, כדי להוריד עוד יותר את שיעורי התמותה מהאיידס, צריך בסופו של דבר פעילות הסברתית-חינוכית קודם כול, פעילות הסברתית-חינוכית שמתחילה וצריכה להתחיל כמובן אצל בני- הנוער שלנו בבתי-הספר, פעילות חינוכית-הסברתית נכונה שיכולה במקרים רבים מאוד למנוע הידבקות במחלה. במרבית המקרים שבהם בארץ נדבקים אנשים במחלה - ואני אומר כאן בסוגריים, שמחצית מאותם אנשים בארץ שנדבקו במחלה בשנה האחרונה נדבקו בחו"ל ובאו עם הנגיף לכאן, מחציתם נדבקו בארץ,  אבל גם מי שנדבק כאן, אני מניח שבמרבית המקרים עם מודעות וזהירות מתאימות ניתן היה גם במקרים האלה למנוע את ההידבקות בנגיף, למנוע את המחלה וההתמודדות הקשה עם המחלה.
       
       השלב הראשון ללא ספק הוא כל הקטע שנוגע להסברה, לחינוך ולמודעות. אני יכול לומר, שאנחנו במשרד הבריאות - - -
       
היו"ר ראובן ריבלין:
       
       ברשותך, כבוד השר, אני אתחלף, כי אני צריך לקבל את ראש ממשלת אסטוניה בלשכתי. 
       
שר הבריאות דני נוה:
       
       חשבתי שבתור ואזיר אל-סחה אוכל לומר כמה מלים בערבית. 
       
היו"ר ראובן ריבלין.
       
       אני יודע שאדוני בקיא בערבית לעילא ולעילא. אני מבקש רק לומר, שגם אם חברי הכנסת יבקשו להסתפק בתשובת השר, אני התרתי לחבר הכנסת מח'ול  הצעה אחרת, כדי שהוא יוכל להביע את דבריו. 
       
שר הבריאות דני נוה:
       
       אדוני היושב-ראש, חברי הכנסת, הנושא  הראשון שעליו דיברתי, שהוא בעל חשיבות רבה מאוד, הוא כמובן נושא החינוך, נושא ההסברה והגברת המודעות. כבכל שנה גם השנה מתקיים קמפיין למניעת הדבקה ב-HIV  לקראת יום האיידס הבין-לאומי, והמסר המרכזי שאנחנו מנסים להעביר באמצעות הקמפיין הזה, ואני מניח שהנושא עלה גם בדיונים שונים שהתקיימו כאן בכנסת, זה השימוש בקונדום בעת קיום יחסי מין. כי צריך להזכיר, שבניגוד לסטיגמות שאפיינו גם בעבר, יש לא מעט הדבקה במחלת האיידס מקיום יחסים הטרוסקסואליים. הנושא של שימוש בקונדום בעת קיום יחסי מין הוא נושא חינוכי-הסברתי ראשון במעלה, שבוודאי משמש כמרכיב מרכזי במערך ההסברה והחינוך שאנחנו מקיימים בכל ימות השנה, וכמובן גם לקראת היום הבין-לאומי שאנחנו מציינים מחר.
       
       הדבר השני שמפעיל משרד הבריאות הוא מערך של אבחון מוקדם, שנעשה חינם ובאופן חסוי, ומשרד הבריאות מממן בעצם לכלל תושבי ישראל את הבדיקה לגילוי HIV בכמה מרכזים שהוא מפעיל. אני כאן רק יכול לחזור שוב ולפנות לכל מי שחושש או חושד, הדברים האלה נעשים בצורה דיסקרטית, ללא חשש שיתגלו. לכן, אני חושב שיש חשיבות רבה מאוד שאנשים אכן יבואו להיבדק. הנתונים מצביעים על כך ש-200,000 איש מבצעים את הבדיקות האלה מדי שנה. משרד הבריאות מממן את הבדיקות האלה במקרים של תרומות דם ובמקרים של מועמדים להשתלות איברים או תרומות איברים. מעבר לכך, יש ציבור רחב שמבצע את הבדיקות האלה, ואנחנו מעודדים ונמשיך לעודד את קיומן של הבדיקות האלה.
       
       משרד הבריאות מפעיל קו טלפוני פתוח לשאלות של כלל האוכלוסייה בנושא איידס, באמצעות הוועד. אני רוצה לומר בקשר לדברים שאמר פה חבר הכנסת ליבוביץ, שאני בהחלט מעריך את הפעילות שעושה הוועד, ואני אעשה כל שביכולתי כדי לסייע לפעילות הוועד. כמו שנאמר פה, השמיכה מאוד קצרה. אני לא אפרט פה נציגי אילו גופים ואילו מחלות היו אצלי היום במשרד. ודאי שפה מדובר בפעילות חשובה, שמסייעת לנו להציל חיים, ואני אעשה כל מה שאני יכול לעשות כדי לעזור בכך, אם באמצעות המשאבים המדולדלים שלנו במשרד ואם באמצעות השגת משאבים נוספים לטובת העניין.
       
       רציתי לומר גם מלה בנוגע לפעילויות נוספות שאנחנו עושים במסגרת מערכת הבריאות. אנחנו מממנים את הטיפולים לחולי האיידס. עד שנת 2003, כל התרופות שהיו קיימות באותה עת היו חלק מסל הבריאות שלנו. במסגרת הזאת, הקוקטייל זמין בארץ לכל אזרח. הוא מרוכז בשבעה מרכזי איידס שממוקמים ברחבי הארץ. 
       
       היום נשים הרות שחסרות ביטוח רפואי או ילדים נשאי איידס שאינם אזרחי ישראל זכאים לטיפול הזה כמו כל אחד אחר, אף שהם אינם בעלי ביטוח רפואי ואינם אזרחי ישראל. אני לא בטוח שיש מדינות רבות בעולם שעושות את זה. אנחנו גם מקיימים פעילות בשיתוף הרשות למלחמה בסמים. זה פרויקט מיוחד, שנועד לראות איך אנחנו יכולים לצמצם את ההידבקות של משתמשים בסמים בהזרקה ורידית. גם כאן מדובר בשאלה של תקציב. אנחנו רוצים לעשות מאמץ להרחיב את הפרויקט הזה הכולל נדבקים מהזרקת סמים תוך-ורידית, ואני מקווה שנמצא את המשאבים הנחוצים כדי להרחיב אותו. 
       
       אנחנו מפעילים גם פרויקטים ייחודיים לקבוצות של עולים, כדי להגביר את המודעות, להגביר את החינוך, וגם כדי לסייע באמצעות אנשים מתוך הקהילה. יש לנו מתאמים מתוך הקהילה, על מנת שהם יוכלו להדריך וללוות נשאים וחולים. אני חושב שהפעולה הזאת היא אחת הפעולות החשובות שאנחנו עושים בתחום הזה, ואני מקווה מאוד שנוכל להרחיב אותה. אנחנו נמצאים בסך הכול במצב סביר מבחינת האתגר שאנחנו מתמודדים אתו מול קבוצות העולים.   
       
       הבעיה העיקרית שאנחנו מתמודדים אתה, ונגעו בזה קודם, היא נושא התרופות. יש היום שבע תרופות שאינן כלולות בסל והן מועמדות להיכנס לסל הבריאות שלנו. התקציבים המועטים שעמדו לרשות עדכון הסל בשנתיים האחרונות, 20 מיליון שקלים בשנת 2003 ו-40 מיליון שקלים בשנת 2004, לא אפשרו הכנסת תרופות חדשות לחולי איידס לסל הבריאות שלנו. השנה סיכמתי עם שר האוצר על תוספת תקציב של 140 מיליון שקלים לסל הבריאות שלנו. 
       
       אני מאוד מקווה שוועדת הסל תוכל למצוא את הדרך, אבל אני לא יכול להבטיח. אני לא יכול להבטיח, כי המציאות היא מציאות קשה עוד יותר. יש היום מאות תרופות שנמצאות ברשימת המתנה להיכלל בסל הבריאות שלנו. אותם 140 מיליון שקלים הם פי-3.5 מהשנה שעברה, אבל זה עדיין לא אותו סכום שיכול לאפשר לנו להכניס את כל התרופות שהיינו רוצים להכניס לסל התרופות שלנו. 
       
       אין לי ספק שהוועדה תדון גם בשבע התרופות האלה בראש פתוח ובצורה רצינית. אני מאוד מקווה, אם כי אני לא יכול להבטיח - כי אני היום לא במעמד שבו אני יכול להבטיח את ההבטחה הזאת, שכן ועדת הסל רק החלה בדיונים שלה לקראת סל התרופות של 2005 - שנוכל לבשר בשורות גם בעניין הזה.
       
       יש דבר נוסף שאיננו תרופה, שאנחנו מאוד מקווים שנוכל גם אותו להכניס לסל, וזו טכנולוגיה של בדיקה מסוימת לעמידות לתרופות. אנחנו מבצעים אותה גם היום, אבל לא בהיקף מלא. הבדיקה הזאת מאפשרת לנו, באותם מקרים שבהם אנשים לא מגיבים לתרופות מסוימות, לאתר ולהתאים להם את התרופות המתאימות. הבדיקה הזאת חשובה, והיא מועמדת להיכנס לסל. זו טכנולוגיה חשובה בעיני. 
       
       אשר לנושא שהעלה חבר הכנסת דהאמשה, שאינו נמצא כרגע במליאה, אני יכול לומר, שאני לא יודע מה קורה עם העמותה הזאת. אם יש בידו פרטים, היכן הדברים עומדים מבחינת העמותה הזאת, אני בוודאי מוכן לבדוק ולראות מה ניתן לעשות בעניין הזה. 
       
       אדוני היושב-ראש, חברי חברי הכנסת, אני מודה שוב על הדיון כאן. אנחנו מנהלים ביחד מערכה חשובה מאוד, מצילת חיים, בנושא המלחמה במחלת האיידס. עם כל הבשורות הטובות שיש והטכנולוגיות המתקדמות שיש, שאליהן התייחסתי קודם לכן, אין ספק שיש דבר אחד שצריך להזהיר מפניו: העובדה שמחלת האיידס איננה אותה מחלה שהיתה לפני כמה שנים, שאז אם היינו שומעים שמישהו חולה באיידס, היה ברור שאפשר להתחיל לספור את הימים שנשארו לו לחיות; העובדה שהיום, בזכות התרופות, הקוקטייל ותרופות חדשות, אפשר לחיות שנים רבות עם המחלה - אסור שזה יגרום לקלות ראש, בקבוצות סיכון במיוחד, ובכלל, בכל מה שנוגע לסכנת ההידבקות במחלה. אסור שנגיע למצב, שהתחושה תהיה שניתן לקחת סיכון, כי יש תרופות היום וניתן לחיות עם זה. ברוך השם שיש תרופות, אבל עדיין הסכנות הן גדולות, ואני חושב שהמודעות חייבת להיות מאוד גבוהה, ואסור לסמוך על כך שיש תרופות שיכולות בסופו של דבר לסייע לחולה או למי שנדבק להתמודד עם המחלה. אני חושב שזה מסר חשוב מאוד, שצריך להביע אותו גם כאן בהזדמנות הזאת.
       
       אדוני היושב-ראש, חברי חברי הכנסת, אני מודה על הדיון שהתקיים כאן בנושא הזה, ואני משוכנע שנוכל להמשיך ולפעול יחד למען המטרה האנושית החשובה הזאת. חבר הכנסת ליבוביץ, האם אתה רוצה שיהיה דיון המשך בוועדה או שאתה מסתפק בדיון כאן?


אילן ליבוביץ (שינוי):
       
       זה חלק מההבנות שלנו.
       
שר הבריאות דני נוה:
       
       אז אני חושב שאפשר להסתפק בדיון כאן במליאה, לאור מה שאמר חבר הכנסת ליבוביץ. 

היו"ר משה כחלון:
       
       תודה רבה. אף שאנחנו מסתפקים בתשובות השר, יושב-ראש הכנסת אישר לחבר הכנסת להציע הצעה אחרת, באופן חריג. 
       
עסאם מח'ול (חד"ש-תע"ל):
       
       אדוני היושב-ראש, אדוני השר, אני רוצה להעלות שתי נקודות בעניין הזה. לפני כחצי שנה פנה אלי עומר, שהוא יושב-ראש העמותה שאתה דיברת עליה, אדוני השר. הוא מקבל טיפול כבר כמה שנים וגופו פיתח התנגדות לטיפול. היה ידוע שיש קוקטייל שאפשר לייבא אותו מארצות-הברית ולהציל את חייו, כאשר האפשרות השנייה היא שהוא ימות. אני פניתי לשר וללשכתו, וקיבלתי את התשובה באיחור, וכבר סידרו לאותו אדם תרומה. התשובה של השר היתה, שאין להם דרך לעזור. אני חושב שאי-אפשר לזנוח אנשים שעומדים בין חיים למוות, בלי לאפשר להם את השימוש בקוקטייל הזה שיציל את חייהם.  
       
       אנחנו חייבים לראות את הבעיה של האיידס בקונטקסט העולמי, בפן נוסף. אנחנו מדברים על ארץ כמו דרום-אפריקה, שבה רבע מהאוכלוסייה היא נשאית איידס. אנחנו מדברים על 10 מיליונים או יותר שהם נשאי איידס. הקוקטיילים שמיוצרים בעולם המערבי הם קוקטיילים לעשירים. הם פותרים את הבעיות של העשירים. אני חושב שהגיע הזמן לנהל מערכה על מנת לייצר תרופות וקוקטיילים שיוכלו לענות על הצרכים של עשרות מיליוני אנשים שצריכים את התרופה הזאת. 
       
       אני יודע שבקובה פיתחו קוקטייל כזה והם מפיצים את זה בזול לארצות באפריקה ובאמריקה הלטינית. אני חושב שצריך לנהל מערכה על הזכות לתרופה זולה, תרופה שיכולים לעמוד בה אותם אנשים שחולים במחלה הנוראה הזאת. תודה רבה.
       
היו"ר משה כחלון:
       
       תודה רבה. 

עבד-אלמאלכ דהאמשה (רע"ם):
       
       אדוני היושב-ראש, חברי הסתפק  בתשובת השר?
       
היו"ר משה כחלון:
       
       כן. הסתפק בתשובת השר. 
       
עבד-אלמאלכ דהאמשה (רע"ם):
       
       אז גם אני מסתפק.
       
היו"ר משה כחלון:
       
       אז לפרוטוקול, שגם חבר הכנסת דהאמשה מסתפק בתשובת השר, כמציע.  תודה רבה. 
       

הצעת חוק המדיניות הכלכלית לשנת הכספים 2004 
(תיקוני חקיקה) (תיקון מס' 2), התשס"ה-2004
[מס' מ/64; "דברי הכנסת", חוב' ה', עמ'  ; מושב שני, חוב' ג', עמ'  ; חוב' י"ב, עמ'  ; נספחות.]
(קריאה שנייה וקריאה שלישית)
       
היו"ר משה כחלון:

       אנחנו ממשיכים בסדר-היום: הצעת חוק המדיניות הכלכלית לשנת הכספים 2004 (תיקוני חקיקה) (תיקון מס' 2), התשס"ה-2004, קריאה שנייה ושלישית. תציג את הצעת החוק חברת הכנסת רוחמה אברהם, בשם יושב-ראש ועדת הכספים. בבקשה, חברת הכנסת אברהם. 
       
רוחמה אברהם (בשם ועדת הכספים):
       
       אדוני היושב-ראש, חברי חברי הכנסת, אני מתכבדת להביא לקריאה שנייה ולקריאה שלישית את הצעת חוק המדיניות הכלכלית לשנת הכספים 2004 (תיקוני חקיקה) (תיקון מס' 2), התשס"ה-2004. הצעת החוק פוצלה לפי סעיף 121 לתקנון הכנסת  - סעיף 80 להצעת חוק המדיניות הכלכלית לשנת הכספים 2004. 
       
       על-פי חוק התוכנית להבראת כלכלת ישראל, מעסיק חייב בהיטל בשיעור של 8% מסך כל ההכנסה של עובד זר, ששילם בשנת המס. בהצעת החוק שלפניכם מוצע לקבוע, כי ההיטל האמור לא יוטל לגבי עובדים זרים בעלי מומחיות מיוחדת, ולפיכך, על-פי הצעת החוק, לא יוטל היטל לגבי עובד זר שהוא עיתונאי חוץ או ספורטאי חוץ. וכך לגבי עובד זר אשר מרוויח שכר השווה לפעמיים השכר הממוצע במשק לפחות. 
       
       מוצע לקבוע, כי התיקון ייכנס לתוקפו באופן רטרואקטיבי מיום 1 ביוני 2003, שהוא מועד כניסתו לתוקף של תשלום ההיטל על-פי חוק התוכנית להבראת כלכלת ישראל. מדובר בהקלה חשובה למעסיקים, ואני מבקשת לאשר את הצעת החוק בנוסח הוועדה בקריאה השנייה ובקריאה השלישית. תודה רבה, אדוני היושב-ראש.
       
היו"ר משה כחלון:
       
       תודה רבה. אנחנו ניגשים להצבעה על חוק המדיניות הכלכלית לשנת הכספים 2004 (תיקוני חקיקה) (תיקון מס' 2).
       
רן כהן (יחד):
       
       - - -
       
היו"ר משה כחלון:
       
       אנחנו מתחילים בהצבעה. אנחנו מצביעים על סעיפים 1 ו-2 בקריאה שנייה. ההצבעה החלה. לחוק אין הסתייגויות. 
       
הצבעה מס' 2
       
בעד סעיפים 1-2 - 13
נגד - 1
נמנעים – אין
סעיפים 1-2 נתקבלו. 
       
היו"ר משה כחלון:
       
       13 בעד, מתנגד אחד, בלא נמנעים – חוק המדיניות הכלכלית לשנת הכספים 2004 (תיקוני חקיקה) (תיקון מס' 2) עבר בקריאה שנייה. 
       
       כעת אנחנו עוברים לקריאה שלישית - על כל החוק. 
       
הצבעה מס' 3
       
בעד החוק – 13
נגד – 1
נמנעים – אין
חוק המדיניות הכלכלית לשנת הכספים 2004 (תיקוני חקיקה) (תיקון מס' 2), התשס"ה-2004, נתקבל.
       
היו"ר משה כחלון:
       
       13 בעד, מתנגד אחד, ללא נמנעים. חוק המדיניות הכלכלית לשנת הכספים 2004 (תיקוני חקיקה) (תיקון מס' 2), התשס"ה-2004, עבר בקריאה שלישית. תודה רבה. 
       
       
פרסום ממצאי דוח העוני של הביטוח הלאומי לשנת 2003
       [על-פי סעיף 86(א) לתקנון הכנסת.]
 
היו"ר משה כחלון:
       
       אנחנו ממשיכים בסדר-היום: פרסום ממצאי דוח העוני של הביטוח הלאומי לשנת 2003 – דיון על-פי סעיף 86(א) לתקנון הכנסת. יפתח את הדיון חבר הכנסת חיים אורון. הוא אינו נוכח באולם. אנחנו נעבור לחבר הכנסת מיכאל נודלמן, ראשון הדוברים. אחריו - חבר הכנסת עסאם מח'ול. 
       
קריאה:
       
       הנה, הוא הגיע. 
       
היו"ר משה כחלון:
       
       הוא ידבר אחריו. אחרי חבר הכנסת נודלמן ידבר חבר הכנסת אורון, ואחריו - חבר הכנסת מח'ול. 
       
חיים אורון (יחד):
       
       אדוני היושב-ראש, אני פותח. עשר דקות.
       
היו"ר משה כחלון:
       
       אתה פותח עשר דקות, אבל אתה צריך להיות כאן כדי לפתוח עשר דקות. חבר הכנסת נודלמן, שלוש דקות. 
       
מיכאל נודלמן (האיחוד הלאומי - ישראל ביתנו):
       
       שלוש או חמש?
       
היו"ר משה כחלון:
       
       אתה המציע? אז חמש דקות. המציעים חמש והדוברים שלוש. הפותח עשר, אבל - - - 
       
מיכאל נודלמן (האיחוד הלאומי - ישראל ביתנו):
       
       אדוני היושב-ראש, חבל שאין פה שרים. זה לא אכפת להם. 
       
רן כהן (יחד):
       
       אדוני היושב-ראש, אולי, ברשותך, אולי באמת יכניסו לדוחות שלנו את שמות הדוברים, אז לא נשאל כל הזמן. 
       
מיכאל נודלמן (האיחוד הלאומי - ישראל ביתנו):
       
       נו, בסדר. אני פה עומד בזמן שלי. 
       
רן כהן (יחד):
       
       אתה בסדר גמור. 
       
היו"ר משה כחלון:
       
       אדוני, אתה תתחיל, עכשיו הזמן להתחיל. 
       
מיכאל נודלמן (האיחוד הלאומי - ישראל ביתנו):
       
       אדוני היושב-ראש, דוח העוני לשנת 2003 לא הפתיע אף אחד, וכל מי שאמר שהמספרים המזעזעים של הדוח באו בהפתעה, משקר לעצמו. שנת 2003 היתה שנה קשה גם מבחינה כלכלית וגם מבחינה סוציאלית-חברתית. המיתון במשק והגזירות בקצבאות גרמו לזינוק במספר העניים. זה היה צפוי. היה צפוי שיגדל בכמה אחוזים שיעור הקשישים העניים עקב הקטנת הקצבאות, עקב הקטנת הסיוע בדיור ובשכר דירה, ורק עצם העובדה שהמדינה עשתה כסף על חשבון אזרחיה חסרי האונים, גזרה מהמינימום שמקבלים הקשישים - זו בושה וחרפה. ואני מקווה שלא נראה מצב כזה בעתיד. 
       
       כמו כן היה צפוי שכל המשפחות המגדלות יותר משלושה ילדים ומתפרנסות מהקצבאות של המוסד לביטוח לאומי לא יצאו ממעגל העוני, ורובן לא יזוזו כדי לחפש מקור לפרנסה ולא יתחילו לעבוד. הסיבות לכך ברורות. רמת האבטלה בארץ גבוהה, ורוב האנשים שמדובר עליהם לא קיבלו השכלה מקצועית ואת רוב הזמן הם מקדישים למשפחותיהם. 
       
       אנו מבינים שחלק מהאוכלוסייה, אנשים שנפגעו מסגירת מקומות עבודה, יסתדרו עם הזמן. אבל חלק גדול נפגעו מהקיצוצים בקצבאות. ותראו מה קורה: בגלל מדיניות הרווחה הישראלית נוצרה בארצנו שכבה סוציאלית שלמה שבה אזרחים בעלי כושר עבודה מעדיפים להתפרנס מקצבאות, להתפרנס בזכות ילדיהם. ומה שהכי חמור זה שהילדים יירשו את העוני של הוריהם ואת האופי של חייהם.  
       
       תראו מה קורה היום, רבותי חברי הכנסת. כל אדם מבוגר חמישי וכל ילד שלישי בארץ חיים מתחת לקו העוני. הילדים העניים משלמים בעוני על התנהגות הוריהם. הם עניים כי הוריהם לא חשבו לנכון לקבל השכלה רלוונטית ולצאת לעבודה. 
       
       אך לא רק האזרחים אשמים בתופעה, אלא גם המדינה. המדינה מעודדת את אותם אזרחים להישאר בבית על-ידי חלוקה נדיבה – זה היה קודם – של הקצבאות למשפחותיהם. והיום אנו, האשמים, חייבים לשנות את מדיניות הרווחה. חייבים לעשות כך שאותם ילדים עניים, שמספרם עומד היום על 660,000, לא ילכו בדרך של הוריהם. אנו חייבים לעשות את זה גם מטעמי המלחמה בעוני וגם מטעמי ההתחשבות בעתיד של הילדים האלה. כי בעתיד אותם ילדים עלולים להפוך לכוח עצום, בהיותם חסרי עבודה ועסק, חסרי פרנסה, עניים ואומללים. 
       
       עלינו לשנות בצורה הדרגתית את מדיניות הרווחה. לא לעשות את זה מהיום למחר, אלא להפעיל תוכנית ארוכת טווח. המדינה חייבת לעבור למתכון שעל-פיו הכספים והתקציבים יושקעו לא במשפחות, אלא בגידול הילדים. חייבים להקים גני-ילדים ובתי-ספר עם יום לימוד ארוך, שבהם ילדים יקבלו חינוך והשכלה מקצועית הולמים, אוכל חם ובריא, ויעבירו את זמנם הפנוי. צריך לפתח ולתמרץ תעשייה ופתיחת עסקים חדשים, כדי לתת עבודה לכל מי שמעוניין לעבוד. לעשות כך שלמשפחות מאותה שכבה ענייה מרובת הילדים יהיה סיכוי לבחור בין חיים של אנשים עובדים לבין חיי משפחה המתפרנסת על חשבון הילדים - להשוות ולקבל החלטה.

	התוכנית הזאת תועיל גם למשפחות החד-הוריות. בשנת 2003 שיעור העוני בשכבה הזאת עלה לכ-28%. קיצוצים בקצבאותיהן לא יעזרו להן לצאת ממעגל העוני שבו הן נמצאות היום. המדינה מפקידה מיליוני שקלים לקורסים ולהשתלמויות למשפחות חד-הוריות, כדי שיוכלו למצוא עבודה ולהביא פרנסה הביתה, אבל מה יעשו כל האנשים האלה לאחר סיום הקורס? איפה יעבדו כשהם יסיימו לימודים? מה הם יעשו עם הילדים שלהם, ואיפה יהיו הילדים שלהם?
       
       כולי תקווה שהממשלה תנקוט את צעדים הנכונים ותשנה את מדיניות הרווחה לטובת הילדים ולטובת העתיד שלהם. תודה.
       
היו"ר משה כחלון:
       
       תודה רבה, אדוני. חבר הכנסת חיים אורון – עשר דקות. לאחר מכן – חבר הכנסת מח'ול, אחריו – חבר הכנסת יהלום, ואחריו – חבר הכנסת זחאלקה.
       
חיים אורון (יחד):
       
       אדוני היושב-ראש, אנחנו כבר מורגלים לפער בין חשיבות נושא הדיון ובין הנוכחות, גם של חברי הכנסת וגם של הממשלה. לאנשי מפלגת העבודה יש לפחות סיבה, כי יש להם היום ישיבת מרכז מאוד חשובה, אבל איפה כל האגף השני של הבית? זה כנראה חלק מהמציאות.
       
       אדוני היושב-ראש, מדי שנה אנחנו מקבלים את דוח העוני של הביטוח הלאומי, או בשמו הרשמי "ממדי העוני ואי-השוויון בהתחלקות ההכנסות במשק הישראלי", והנושא מעסיק את הציבור הישראלי יומיים-שלושה, והשיירה ממשיכה, והכלבים אפילו לא נובחים.
       
       אדוני היושב-ראש, חשוב לראות את התמונה הזאת במגמה שלה. אני יודע ששר האוצר עולה לדוכן כל הזמן, ומבחינתו העולם התחיל לפני שנה ושמונה חודשים, כשהוא נעשה שר האוצר. המגמה העיקרית המסתמנת בחמש השנים האחרונות היא גידול האוכלוסייה שנמצאת מתחת לקו העוני ב-35%. מספר הילדים שנמצאים מתחת לקו העוני גדל ב-50%. זה לא אירוע של שנה אחת, זו לא תופעה של משבר חד-פעמי, זה תהליך מתמשך. או שפועלים נגדו ומשנים את המגמה, או שמתחברים אליו ומזינים את המגמה הזאת.
       
       אדוני היושב-ראש, היות שעכשיו אתה הנציג היחיד באולם הזה של הקואליציה או של הממשלה, אני אומר לך שמדיניות הממשלה מזינה את המגמה הזאת, ובידיעה. לא בטעות, בידיעה. המגמה הזאת הוחרפה בשנה האחרונה, ובשנה האחרונה עקומת הגידול עלתה יותר מאשר בשנים הקודמות, כאשר שני תהליכים מרכזיים חברו יחד ופעלו באותו כיוון: האבטלה הגוברת במשק הישראלי מחד גיסא ושחיקתה של רשת הביטחון, תשלומי העברה, מאידך גיסא. שניהם פועלים לאותו כיוון. אין פה מנגנון מאזן, אין פה מנגנון ששינה כיוון.
       
       שר האוצר מעמיד במרכז מדיניותו - והוא חזר על הנאום הזה גם אתמול בכנסת כאשר הוא נשא נאום על משולש ברמודה. יש לו משולש ברמודה; תמיד הוא בטוח שאם יש דימוי, הוא ייתפס. כנראה בקורסים לתקשורת יש משולש ברמודה. משולש ברמודה הזה הוא ביצה נוראית, הוא מקום שציבורים גדולים מאוד, קרוב ל-1.5 מיליון בני-אדם, מתקשים לחיות בו. 
       
       הוא מדבר על שני מרכיבים: המרכיב האחד, תלכו לעבוד ולא לחיות מקצבאות; והאויב השני הגדול הוא תשלומי העברה.
       
       אדוני היושב-ראש, חברי הכנסת, אם לא היו תשלומי העברה, המספר שאנחנו מדברים עליו היה גדל ב-50%. 43% מהציבור שהשתכר מתחת לקו העוני נחלץ מהמקום הזה בגין תשלומי העברה. אם אתה מסתכל על המספרים, והם כולם מופיעים בחוברת, לפני אותן קצבאות ילדים וקצבאות הבטחת הכנסה וקצבאות נכות וכן הלאה - המספרים היו גדלים עוד בכ-50%. אם מדברים על 650,000 ילדים מתחת לקו העוני, לפני תשלומי העברה נמצאים עוד 200,000 ילדים. 
       
       כשמדברים על תשלומי העברה, החטא גדול במיוחד. כי מה עושים אתם? שוחקים אותם. מה המשמעות של שחיקתם? הרי הוא בא ואומר שיש מישהו שלא צריך לקבל קצבה, שילך לעבוד. אבל שחקו את הקצבה של מי שזכאי לה. אלה הסכומים הגדולים. שחקו את הקצבאות ב-7.5% בשנה הזאת. 
       
       בואו נראה את חברי הכנסת כששוחקים להם את השכר ב-7.5%. בואו נראה ציבור עובדים ששוחקים לו את השכר ב-7.5%.
       
יוסי שריד (יחד):
       
       זה לא דומה.
       
חיים אורון (יחד):
       
       ממי אתה שוחק? אתה שוחק מאותם אנשים שכשאתה שוחק להם את הקצבה, יש פחות תרופות, יש פחות אוכל, יש פחות חימום, יש פחות בריאות.
       
היו"ר משה כחלון:
       
       גם כשאתה שוחק מ-10,000 זה לא כמו שאתה שוחק מ-2,800.
       
חיים אורון (יחד):
       
       נכון. לכן, חברי הכנסת, אם היו אומרים: מנענו ממך קצבה כי לא מגיעה לך, אני יכול להיות בעד, אני יכול להיות נגד; אבל למי שמגיעה קצבה, כי לא מנעת ממנו, למה אתה שוחק לו אותה? מהקשיש, מהנכה, מהילד. זה לבה של המדיניות. 
       
       באים ואומרים לנו: תלכו לעבוד, לא קצבאות. הרי הדוח הזה מרסק את הטיעון הזה מכול וכול. יש 366,000 בתי אב שהם מתחת לקו העוני. מתוך אותם 366,000 - 84,000 הם קשישים. לאיזו עבודה הם ילכו? לאן הם ילכו לעבוד כאילו שיש עבודה? כששוחקים את קצבת הזיקנה או הבטחת הכנסה של הזקן, לא אומרים לו: לך לעבוד, פשוט פוגעים בו.
       
       ושאף אחד לא יגיד שהוא לא ידע, כי הדברים האלה נאמרו בכנסת לפני שנה ולפני שנתיים – שאי-הצמדת הקצבאות ושחיקתן, משמעותה פגיעה במי שזכאים להן בדין. שוב יביאו לנו סיפור על אותו אחד שהגיע לביטוח הלאומי ב"וולבו"; אני מכיר את כל הסיפורים הללו. 84,000 קשישים מתחת לקו העוני, אין להם אלטרנטיבה של עבודה.
       
       אבל חמור עוד יותר - מתוך אותן 366,000 משפחות עניות, 140,000 עובדים, אדוני היושב-ראש. 140,000 - מדובר במשפחות שבהן ראש המשפחה עובד; הוא קם בשש או בשבע בבוקר, הלך למלאכת יומו, והשתכר פחות מכפי שהוא קו העוני, שהוא מאוד מאוד נמוך.
       
       אני לא יודע כמה מחברי הכנסת קראו את המסמך שחילק מרכז המידע של הכנסת על קו העוני. הם מציעים שם שני פרמטרים, שהם גבוהים מהפרמטר של הביטוח הלאומי - ואז המספרים היו גדולים יותר. אבל בואו ניקח את הפרמטרים של הביטוח הלאומי: 144,000 מתוך 360,000 – עובדים. אז מה זה הקשקוש של שר האוצר: תלכו לעבוד? הם עובדים. אם לא היו תשלומי העברה, המספר הזה של המשפחות היה כמעט מוכפל.
       
       אם כן, שני היסודות שעליהם מטיף וחוזר ומטיף שר האוצר – גם בנושא תשלומי ההעברה וגם בנושא "תלכו לעבוד" – ולא היה לי די זמן כדי לדבר על איך נראה שוק העבודה הישראלי ומה קורה עם שכר המינימום.
       
       אני רוצה לציין נקודה נוספת, ולא אגזול את זמנם של חברי הכנסת. יש מסמך של משרד האוצר בנושא שכר המינימום. חבר הכנסת שריד, לא יצא לך לקרוא אותו.
       
יוסי שריד (יחד):
       
       למה אתה פוגע בי?
       
חיים אורון (יחד):
       
       להיפך, אני אומר זאת לכבודך. 
       
       המסמך הוא כביכול ויכוח עם העמדה שלפיה צריך להעלות את שכר המינימום. במסמך הזה נאמר מפורשות, שהמנגנון הנכון שיפעל במשק לצורך הגמשת שוק העבודה – תמיד יש מלים יפות כאלה – הוא ביטול שכר המינימום. תארו לעצמכם מה היה קורה בקבוצה הזאת של אותם 140,000 איש אם היתה מתקבלת עמדתו הרשמית של האוצר - וזוהי העמדה הרשמית - ששכר המינימום צריך להתבטל. 
       
יוסי שריד (יחד):
       
       אבל לא ממלאים את החוק בלאו הכי.
       
חיים אורון (יחד):
       
       כאשר ממשלה מפעילה ביחד ובמודע, לאורך שנים, שני כלים ששניהם פועלים לאותו כיוון, אי-אפשר להתפלא ואי-אפשר לשאול למה התהליך הזה ממשיך ומחריף. אני אומר לחברי הכנסת – למי שקרא את דוח ולמי שלא קרא את הדוח – כאן כבר כתוב שחור על גבי לבן: הנתונים מ-2004, כאשר יתפרסמו ב-2005, צפויים להיות קשים יותר מהנתונים הללו - כותב המוסד לביטוח לאומי בלשון די נקייה. אל תבואו ותגידו – לא ידענו, לא ראינו, לא שמענו. התקציב שאולי יעבור מחר בקריאה ראשונה, ובעוד כחודש בקריאה שלישית, יהיה ציון דרך נוסף משמעותי מאוד לדוח עוני חמור יותר אפילו מדוח העוני הנוכחי. 
       
היו"ר משה כחלון:
       
       תודה רבה. חבר הכנסת אורון הציג את הנושא: פרסום ממצאי דוח העוני. תשובת הממשלה וההצבעה יהיו במועד מאוחר יותר. 
       
       חבר הכנסת עסאם מח'ול, בבקשה.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, יש אמירה שאני לא מצליח להשתחרר ממנה בכל פעם שמדברים כאן על דוח העוני, שנה אחרי שנה, אמירה של קומיקאי ערבי, שאומר: טעיתי. חשבתי שבכל פעם שמתעשר איש נוסף, מספר העניים פוחת באחד. והנה מתברר שבכל פעם שמתעשר אדם אחד, עשירון אחד או מאיון אחד - מיתוספים עשרות אלפי עניים למעגל העוני. 
       
       אני מנסה לשאול בכל זאת אם מדיניות הדחיפה לעוני, מתחת לקו העוני – חברה שרוב האוכלוסייה בה מצטופפת סביב קו העוני; אנחנו מדברים על אלו שנקבע לגביהם שהם מתחת לקו העוני, 1.5 מיליון נפשות במדינת ישראל, אבל איפה שאר האוכלוסייה הישראלית? הם מצטופפים מסביב לקו העוני – לפעמים קצת יותר למעלה, יותר למטה, אבל שם נמצא הלחץ.
       
יוסי שריד (יחד):
       
       זה קו המשווה.
       
עסאם מח'ול (חד"ש-תע"ל):
       
       אנחנו מדברים על כך שהמתקפה הזאת – של הדחיפה מתחת לקו העוני ולהצטופפות מסביב לקו העוני - היא הפעם לא רק על-ידי פגיעה במקבלי הקצבאות, באלו שאין להם, באלו שאינם עובדים ובאלו שכבר פגעו בהם במשך שלוש השנים האחרונות, ויצרו מנגנונים כדי לייצר מחדש את הפגיעה בהם שנה אחר שנה ולייצר את העוני הזה מחדש שנה אחרי שנה, מנגנונים של רפרודוקציה של העוני. הפעם אנחנו מדברים על פגיעה באנשים שהסתדרו עד עכשיו; אנחנו מדברים על אנשים שבשנה שעברה לא נחשבו מתחת לקו העוני או מסביב לו. חלקם נחשבו לשכבות מעמד הביניים, ונדמה לי שיש כאן מפלגה שחרתה על דגלה, והיא מרימה את הדגל הזה מאז נכנסה לממשלה - - -
       
יוסי שריד (יחד):
       
       איזו מפלגה?
       
עסאם מח'ול (חד"ש-תע"ל):
       
       לשם שינוי – זאת שינוי.
       
יוסי שריד (יחד):
       
       הם לא דאגו להם?
       
עסאם מח'ול (חד"ש-תע"ל):
       
       כן, הם קשקשו.
       
       אנחנו מדברים על מדיניות שפוגעת, ועוד תאכל כל חלקה טובה. היא עוד תאכל באותם אנשים שעדיין אינם מתחת לקו העוני.
       
ג'מאל זחאלקה (בל"ד):
       
       תאכל או תזלול?
       
עסאם מח'ול (חד"ש-תע"ל):
       
       דיבר חבר הכנסת אורון על הנושא של "ילכו לעבוד" ועל תרבות העבודה במקום תרבות קצבאות. אז אנחנו מדברים על 40% מבין העניים שנמצאים היום מתחת לקו העוני והם אנשים עובדים. אנחנו מדברים על קרוב ל-611,000 נפשות מתוך 1.5 מיליון נפשות שהם עובדים - שכירים בשכר שלא עולה על 1,900 ש"ח לחודש. אז זה לא בדיוק שאנשים לא הולכים לעבודה. 
       
       השאלה השנייה היא: איזו עבודה מציעים להם? שר האוצר מתגאה בנושא העובדים הזרים. איך הוא מוכיח שהוא הצליח? הנה, יש פחות עובדים זרים, והישראלים נקראים לבוא ולקבל את העבודה של העובדים הזרים. במה מדובר? מדובר בתהליך שהוא היה מודע לו מראש. 
       
       אומנם מפחיתים, תוקפים ורודפים בצורה אגרסיבית ובלתי אנושית את העובדים הזרים, אבל בעצם הם הופכים את העובדים הישראלים לעובדים זרים. הם מביאים את העובדים הישראלים, שעבדו עד עכשיו כעובדים מאורגנים, כעובדים שיש להם זכויות וכעובדים שצוברים זכויות על-ידי הוותק שלהם – מוציאים אותם ממעגל העבודה בשלב הראשון, בעשור הקודם, הופכים אותם למובטלים כרונית בצורה מבנית, ועכשיו מביאים אותם על ארבע כדי לעבוד בתנאים שהם לא היו יכולים לעבוד בהם ואסור היה שהם יעבדו בהם. למה? כי הם מעבירים בסופו של דבר את הרווחים מהכיסים של נפגעי הפעילות הזאת לכיסים של אותו מאיון עליון, שהופך עשיר יותר ויותר.
       
       אני חושב שהציבור צריך להבין את מה שקורה. אלה לא דברים שקורים והממשלה לא מצליחה לעצור אותם. זו לא חריגה מהמדיניות או פגיעה במדיניות. זו המדיניות. זה לא במדיניות של ממשלת ישראל היום, זו המהות של המדיניות הזאת.
       
היו"ר משה כחלון:
       
       חבר הכנסת מח'ול, אני  מבקש לסיים.
       
עסאם מח'ול (חד"ש-תע"ל):
       
       אנחנו מדברים על מצב שבו 50% מהאוכלוסייה הערבית נמצאים מתחת לקו העוני. 60% מהילדים הערבים נמצאים מתחת לקו העוני. כאשר יש חפיפה בין המצב הסוציו-אקונומי המחפיר, המשברי הזה מתחת לקו העוני, שיש בו כל ההשפלות שבעולם, לבין השייכות הלאומית, זו לא רק שאלה חברתית, אלא זו הופכת להיות שאלה של מהות הדמוקרטיה הישראלית. אני חושב שזה צריך להזעיק לא רק את הערבים, את האוכלוסייה הערבית, אלא את כל החברה הישראלית. אלה יהיו הפנים האמיתיות של החברה הישראלית.
       
       אדוני היושב-ראש, ברשותך, אני רוצה להוסיף אלמנט אחד. הבעיה עם כל המדיניות הזאת היא שהיא מייצרת מנגנונים לטווח ארוך. כלומר, מה שהסביר חבר הכנסת אורון כאן זה שבהחלטות על פגיעה בקצבאות של זקנים, ילדים וכו', שנעשו כבר בשנה שעברה, בשנה שלפניה ובשנה שלפניה - אנחנו עוד נאכל את החצץ קדימה עוד שנתיים-שלוש שנים. כלומר, זה לא נגמר. אנחנו הולכים למצב עוד יותר גרוע במובן הזה. 
       
       אבל, מעבר לזה, זו מדיניות שמייצרת מחדש את מדיניות האפליה על בסיס לאומי. אתן את הדוגמה הבאה לגבי תחולת העוני על-פי נתוני הביטוח הלאומי בשנת 2002. בשנת 2002 תחולת העוני בשלוש קבוצות היתה כדלקמן: בקרב ערבים - 55.6%, בקרב חד-הוריות - 56%, ובקרב עולים מחבר העמים - 44.9%. זו תחולת העוני לפני התערבות המדינה והמנגנונים של כספי ההעברה ותקציבי ההעברה. מה היה המצב אחרי התערבות המדינה? תחולת העוני היתה כך: בקרב משפחות ערביות - 44.7%, שזה כמעט דומה למה שהיה, לעומת 22.2% בקרב חד-הוריות, שהיו לפני כן 56%, ו-17% בקרב עולים, שם זה היה 44.9%. כלומר, כאשר המדינה, הממשלה, מחליטה להתערב ולאזן, היא מאזנת על-ידי יצירת עוד פער על בסיס לאומי ועל בסיס פגיעה גזענית בחלק מהציבור בגלל שייכותו הלאומית. אדוני, תודה רבה.
       
היו"ר משה כחלון:
       
       תודה רבה.  חבר הכנסת שאול יהלום, בבקשה. מישהו מוכן להעיר אותו?
       
שאול יהלום (מפד"ל):
       
       אדוני, מה זה?
       
היו"ר משה כחלון:
       
       אתה לא הגבת. איך אתה מציע?
       
שאול יהלום (מפד"ל):
       
       אדוני קורא ואני עולה לבמה.
       
היו"ר משה כחלון:
       
       אדוני קרא לך.
       
קריאה:
       
       - - -
       
היו"ר משה כחלון:
       
       אחריו - חברי הכנסת ג'מאל זחאלקה, אמנון כהן ודוד לוי.
       
שאול יהלום (מפד"ל):
       
       אדוני היושב-ראש, חברי הכנסת, ראשית, יושבת ביציע משלחת של ועדת העבודה, הרווחה והבריאות מרוסיה. הם באו לבקר במדינתנו. אדוני היושב-ראש, ברשותך, אני מברך אותם בבואם למדינתנו כאורחים.
       
       לעצם הנושא, כל אחד שעומד כאן ודאי וודאי לא יכול לדבר על הנושא בגאווה אלא בבושה; בושה שמדינת ישראל, שהיא מדינה דמוקרטית ויהודית, שערכי היהדות שעומדים בבסיסה הם ערכים של "ואהבת לרעך כמוך", ערכי שוויון וערכי כבוד האדם, משנה לשנה פוגשת את דוח העוני, ודוח העוני, בממצאיו, קשה יותר משנה לשנה. 
       
       אנחנו רואים ויודעים לא רק שמספר העניים גדל משנה לשנה, אלא גם מספר העשירים גדל משנה לשנה. זה אומר שזה לא רק עניין העניים, אלא הפער בין העניים לעשירים במגמת התרחבות, הפער גדל. כשפער גדל, הוא יותר מסוכן. אם יש עוני, יש מדינות עניות, וודאי שגם על ארצנו ועל עמנו ועל עמים נוספים עוברות שעות קשות של עוני. אבל, כאשר אתה נמצא במצב של פער שהולך וגדל, הפער נכנס כקרע בתוך החברה, כנחש בתוך החברה, והוא מגיע למצב שיכול להגיע לידי התפוצצות, כאשר יום אחד יגידו אנשים אוהבי השוויון או אנשים הנפגעים מהפער: כך איננו יכולים להמשיך ולחיות.
       
       אדוני היושב-ראש, כאשר יש פער, השאלה היא באמת איך לטפל בו ואיך לטפל בעוני. קודם כול, הגישה שמדבר עליה שר האוצר, בדבר צמיחה כלכלית, היא לכאורה גישה נכונה. הוא אומר: אינני רוצה שאנשים יחיו מחסד ומתשלומי העברה. אני רוצה ליצור מצב של צמיחה כלכלית. אני רוצה ליצור מצב שיהיו כאן יותר יוזמות ויותר מפעלים. הצמיחה עצמה תביא בחיקה עוד ועוד מקומות עבודה, וכך אנשים יעבדו יותר ולכל אחד יהיה מקום עבודה. הצמיחה תעלה את התל"ג לנפש, ונעלה את רמת החיים. 
       
       זה יפה וטוב, אלא שצריך להביא בחשבון שאם הצמיחה הכלכלית איננה הולכת במקביל לצמיחה חברתית, והיא הולכת במהירות, כאשר אנו משאירים מאחורינו את הפער בלתי פתור, הרי שגם נגיע לחברה שאיננה חברה שאוהבת את עצמה, חברה שלמה ומושלמת, וכפי שאמרתי, בסופו של דבר גם לא נפתור את הבעיות, כי בראש ובראשונה אסור שמטרתנו תהיה רק צמיחה כלכלית.
       
       אתן כמה דוגמאות במסגרת הזמן. אם אנחנו רוצים לסגור את הפער, התהליך הכי חשוב לסגירת הפער הוא תחום החינוך. אין כמו תחום החינוך להיות תחום המוביליות. אם אנשים עניים ירכשו השכלה - הרי בדרך כלל העוני בא משום שהוריהם חסרי השכלה - ואם בניהם ירכשו השכלה נכונה, הם יוכלו לקבל עבודה הרבה יותר מכניסה ויוכלו לבנות בית ברמה הרבה יותר גבוהה, ברמת חיים הרבה יותר גבוהה, והם ובניהם בעתיד גם יגיעו ודאי להישגים יותר טובים. לכן, אנחנו צריכים לדאוג שדווקא תחום החינוך יהיה נגיש לעניים, לחלשים ולכל אלה שצריכים ליצור בעזרתו צינור מוביליות כלפי השכבות היותר גבוהות. 
       
       מה עושה הממשלה שלנו? בדיוק ההיפך. היא באה ואומרת: רצינו ליצור הנגשה של תחום ההשכלה הגבוהה לכל אחד על-ידי הוזלה גדלה והולכת של שכר הלימוד - ונפתח סוגריים ונאמר, שגם כאשר הורידו את שכר הלימוד, לא הורידו אותו במכללות, ולכן הגיעו למצב שעדיין הבעיות הן בעיות. אבל נניח שגם זה היה מגיע. נניח שבסופו של דבר היו מגיעים גם לטיפול במכללות. 
       
       באה הממשלה ואומרת: עד כאן. מכאן ואילך אנחנו יוצרים מין ועדה חדשה, ועדת-ינאי, שהולכת לטפל. מה היא אומרת? נטפל בדיפרנציאציה. נכון שלא כל הסטודנטים צריכים לשלם אותו דבר ולא בכל המקצועות. 
       
       תמיד מוציאים מהכיס את השפן: רפואת שיניים. רפואת שיניים שעולה כל כך הרבה - איך אפשר שילמדו שם תלמידים ב-8,000-9,000 שקל? רפואת שיניים שמכניסה יותר מכל מקצוע אחר, נניח - הרי צריכים לשלם יותר כדי לרכוש אותה. ואני שואל, זה בדיוק העניין: אם נניח יקבעו שלימודי רפואת שיניים עולים 25,000 ש"ח, מי ילמד רפואת שיניים? רק העשירים. אז היום העשירים הם רופאי שיניים, ורק העשירים ישלחו את בניהם ללמוד רפואת שיניים. נמצאנו שאף עני לא ילך, אפילו אם ייתנו לו הלוואה, הוא לא יתחייב ל-25,000 כפול 4, 100,000 ש"ח להשלים, הוא יפחד מהלוואה כזאת, ממילא שוב ושוב אף עני לא יהיה רופא שיניים. האם הנצחנו את הפער? ודאי וודאי. וכך אפשר לתת דוגמאות מתחומים נוספים, אלא שסכינו של היושב-ראש מעלי, הוא חותך לי בנאום.
       
היו"ר משה כחלון:
       
       סכינו של הזמן, סכינו של השעון.
       
שאול יהלום (מפד"ל):
       
       אין לי ברירה אלא לעצור כאן ולומר: יש דרכים רבות שבהן נוכל לשפר את דרכי דוחות העוני הבאים, ובתנאי שהממשלה תציב לעצמה כיעד את הצמיחה החברתית במקביל לצמיחה הכלכלית. תודה רבה.
       
היו"ר משה כחלון:
       
       תודה, אדוני. חבר הכנסת ג'מאל זחאלקה, ואחריו - חבר הכנסת אמנון כהן וחבר הכנסת דוד לוי.
        
ג'מאל זחאלקה (בל"ד):
       
       כבוד היושב-ראש, רבותי חברי הכנסת, אני קורא מאמר קצר בעיתון "הארץ" ולבי נחמץ. ממש כואב הלב, ואני חושב שאדם רך לב היה מזיל דמעה על מר גורלם של הבנקים בארץ, שיצא שהם צריכים לפרסם את דוחות הרווח שלהם באותו יום שבו פורסמו - - -

עזמי בשארה (בל"ד):
       
       - - -
       
ג'מאל זחאלקה (בל"ד):
       
       - - - באותו יום שבו פורסמו דוחות על מצב העוני בארץ.

היו"ר משה כחלון:
       
       קיבלת תשובה מחבר הכנסת מח'ול. הוא אמר: אחד נהיה עשיר, אז הבנתי שמי שעני נהיה עשיר.
       
ג'מאל זחאלקה (בל"ד):
       
       בידיעה כתוב, שמנכ"ל הבנק נאלץ לדחות את הידיעה על רווחי הבנק שלו, לא באותו יום, כלומר הוא דחה את מסיבת העיתונאים למחרת היום, בשביל שלא יהיה בדיוק באותו יום. 
       
       לאורך כל המאמר הכותב בוכה, שיש מי שבאופן זדוני קושר בין דוחות העוני לבין רווחי הבנקים; מי שחושב שדוחות הבנקים על רווחים נאים הם מטרד. לכן הוא קורא לאנשים להבין שכך צריך להיות, שהבנקים צריכים להרוויח יותר, ואת דוחות העוני יש לשים בצד, ולא להסתכל על רווחי הבנקים בצרות עין. הבנקים בשנה הזאת, הוא אומר, הרווח שהציג בנק הפועלים בתשעת החודשים הראשונים של 2004 הוא 1.6 מיליארד ש"ח. זה המספר, כך גם היתה עלייה גדולה בבנק לאומי ובשאר הבנקים, והכותב מגלגל עיניים, מה הקשר בין רווחי הבנקים לבין דוח העוני. 
       
       אפילו מי שרוצה להתעלם מריבית הנשך של הבנקים, להתעלם מזה שהיו ימים שהם הציעו לאנשים הלוואות והשקעות שהתבררו כהשקעות שווא, ואנשים התרוששו בשביל הבנקים - אני לא חושב שהבנקים הם הגורם העיקרי למצב העוני בארץ, אבל קשר בין רווחי הבנקים להתרחבות ולהעמקת העוני יש ויש. קוראים לקשר הזה ביבי נתניהו, או מה שמסמל ביבי נתניהו, או המדיניות שמגדילה את רווחי הבנקים והעשירים בארץ ומרוששת את העניים, עושה אותם לעניים יותר - ולכן יש העמקה בעוני - ודוחפת את האנשים שלמזלם ישבו קצת מעל קו העוני הדמיוני, דוחפת אותם למטה, אל מתחת לקו העוני.
       
       המדיניות הזאת, ברור שהיא תראה רווחים נאים לבנקים ולחברות אחרות ולעשירון העליון, שבאופן מתמיד כשיש הורדת מסים, הוא נהנה מהורדת מסים ומהורדה בתשלומים לביטוח הלאומי ולמקומות אחרים, בעוד לאנשים העניים מקצצים או שוחקים את הקצבאות או מקצצים בהקלות במס, ואז בוודאי נראה עלייה בפערים ובמדד האי-שוויון, מין מצב שהשלימו אתו אנשים, אדוני היושב-ראש, מצב שהאי-שוויון בארץ הוא במקום הראשון בעולם.
       
       את זה עברנו, אך עכשיו פותחים פער משאר העולם בעניין האי-שוויון עם המדיניות שקיימת, כי כל הכלכלנים שקראתי או שמעתי אותם בתקופה האחרונה מסכימים, שדוח העוני הבא יהיה קשה יותר. כבר עכשיו - לא פורסם, כי ביבי נתניהו עמד כאן ואמר: אלה דוחות של 2003, ולא בכל התקופה הייתי שר האוצר, אבל כל הכלכלנים אומרים שבשנה הזאת המצב יהיה יותר קשה.
       
       אני רק רוצה, אדוני היושב-ראש, ברשותך, לקרוא לכנסת ולחברי הכנסת ולומר שאנחנו צריכים, חבר הכנסת אורון, להיאבק שבארץ יהיו יעדים חברתיים ולא רק יעדים כלכליים פיסקליים. בהרבה ארצות זה אומץ בהצלחה. הממד החברתי הוא תוצאה של המדיניות הכלכלית, והוא לא יעד שמושג. אנחנו צריכים להיאבק בעד יעדים להגברת התעסוקה, יעדים להורדת האבטלה, יעדים לצמצום העוני, ולא רק יעדים לצמיחה או לריבית.

חיים אורון (יחד):
       
       אנחנו מציעים כבר כמה שנים תיקון לחוק ההסדרים, שבו מופיעים - אחרי היעדים של האינפלציה - היעדים שאתה אומר.

ג'מאל זחאלקה (בל"ד):
       
       בדיוק. לכן אני אומר שצריך להמשיך את המאבק הזה ולא להרפות. תודה.
       
היו"ר משה כחלון:
       
       תודה רבה. חבר הכנסת אמנון כהן - אינו נוכח. חבר הכנסת דוד לוי - אינו נוכח. חבר הכנסת אלי בן-מנחם - אינו נוכח. חבר הכנסת אייכלר התחלף עם חבר הכנסת טל, בבקשה. אחריו - חבר הכנסת יעקב ליצמן. חבר הכנסת ישראל אייכלר, יש לך שלוש דקות.
       
ישראל אייכלר (יהדות התורה):
       
       אדוני היושב-ראש, חברי הכנסת, דוח העוני לא גילה כמעט לאף אזרח שום דבר, כי מי שחי בארץ יודע וחש את העוני גם אם הוא עצמו עשיר, גם אם הוא עצמו נוסע בג'יפ. בדרך כלל הג'יפ ממושכן לבנק והוא בעצמו בצרות. כשאני רואה מישהו נוסע בג'יפ ומנופף במפתחות אני חושב: הוא צריך להיות בעל רחמנות גדולה מאוד. כי כשאני מסתכל על אדם עני, אני יודע שהוא עני, אבל בשביל לדעת כמה עני וכמה מסובך בחובות בעל הג'יפ, צריך לדבר אתו הרבה זמן כדי לגלות את הסוד.
       
       אך השאלה אינה אם יש עניים וכמה עניים יש. השאלה היא עד כמה הממשלה והכנסת אשמות באותו עוני שנוצר במדינה הזאת, עד כמה הפעולות התקציביות של פקידי השלטון גורמות לאנשים לאבד את פרנסתם, לאבד את עסקיהם, להפסיד את כספם, שכל ההלוואות שהם לוקחים כדי להתפרנס – הם נעשקים בידי הבנקים, שגם הם בבעלות הממשלה; עד כמה התקציב שהוא 264 מיליארד ש"ח ועוד חצי מיליארד - ובמה מדברים בכל כלי התקשורת? על החצי של החצי מיליארד שאולי יינתן לשכבות החלשות ולציבור החרדי.
       
       למה זה קורה? קודם כול, זאת שיטה של האוצר המון המון שנים, כדי שאף אזרח לא ישאל לאן הולך הכסף של המסים שלנו. מישהו פעם אמר לי, ולא בדקתי את זה, שהתקציב של מדינת ישראל הוא כמו התקציב של ממשלת רוסיה. קשה לי להאמין, כי רוסיה היא מדינה עם עשרות מיליוני אנשים, ופה למדינה קטנה יש תקציב כזה ענק? זאת אומרת שהריכוזיות כל כך גדולה, שהממשלה אוחזת את רוב הכספים של האזרחים. 
       
       לא יאומן כי יסופר על מה הולך הכסף. יושבים פקידי ממשלה בכל משרד ומשרד ומנפחים הוצאות עוד ועוד ועוד, עד שהחשב הכללי החדש של האוצר אמר כשהוא נכנס - - -
       
חיים אורון (יחד):
       
       חבר הכנסת אייכלר, אין קשר בין מה שאתה אומר מעל לדוכן לבין החיים. אולי זאת לא בעיה, אבל זה מה שאתה אומר. 
       
ישראל אייכלר (יהדות התורה):
       
       אולי החיים שלך. 
       
חיים אורון (יחד):
       
       תקציב המדינה בישראל הוא בגודל של הממוצע האירופי, 40 וכמה אחוז מהתל"ג, וזה מה שקורה בעולם האירופי. יש ארצות עם פחות מזה, אתה צודק, אבל לא בתיאורים כאלה. 
       
ישראל אייכלר (יהדות התורה):
       
       אני דיברתי על ממשלת רוסיה, אתה גם דיברת על ממשלת רוסיה?
       
חיים אורון (יחד):
       
       אתה רוצה להיות כמו רוסיה? 
       
ישראל אייכלר (יהדות התורה):
       
       קודם כול, אנחנו מתקרבים מאוד לממשלת רוסיה עם הריכוזיות הזאת. 
       
חיים אורון (יחד):
       
       איזו ריכוזיות? 
       
ישראל אייכלר (יהדות התורה):
       
       איזו ריכוזיות? טוב, אני אתווכח אתך כשאני לא אהיה על הבמה. זה על חשבון זמני, הוויכוח הזה?
       
חיים אורון (יחד):
       
       מה אתם עושים היום בתקציב? כשאתם באים לקופה הציבורית, זה נקרא ריכוזיות, רק שאצלכם זה לשם שמים. מה הדיבורים האלה? 
       
ישראל אייכלר (יהדות התורה):
       
       אני אגיד לך מה הדיבורים. נדמה לי שאתה חי בקיבוץ, נכון?
       
חיים אורון (יחד):
       
       מה זה שייך? 
       
ישראל אייכלר (יהדות התורה):
       
       אני לא רוצה לתקוף את הקיבוצים, אבל מישהו פעם אמר לי, שאם היו מייבאים במטוסים פרטיים את החקלאות שאתם מייצרים היום, זה היה יותר זול מאשר להחזיק את הקיבוצים. 
       
חיים אורון (יחד):
       
       אתה ממשיך לקשקש. אין לך מושג על מה אתה מדבר. 
       
ישראל אייכלר (יהדות התורה):
       
       אל תתווכח אתי, אני לא בר-שיח שלך. אתה לא מאמין במה שאני מאמין. אני לא מאמין במה שאתה מאמין. אין לנו שום שייכות, אין לי שום קשר אתך, אל תתווכח אתי. 
       
חיים אורון (יחד):
       
       מה זה מאמין? אתה עומד ליד הדוכן ומקשקש שטויות. אתה אומר: אל תתווכח אתי?
       
ישראל אייכלר (יהדות התורה):
       
       אני לא מתווכח אתך, אתה לא בר-שיח שלי. אתה תתווכח עם עמיתיך. 
       
היו"ר  משה כחלון:
       
       חבר הכנסת אייכלר, יש לך דקה וחצי. אני מציע שתחזור לנושא. 
       
ישראל אייכלר (יהדות התורה):
       
       אז אני רוצה לחזור לעניין עצמו. אני רוצה לטעון, שפקידי השלטון עושים תקציב. החשב הכללי אמר, שכביש שצריך לעלות מיליון עולה 10 מיליון, ואף אחד מהאזרחים – ועל זה אני מתקומם, וזה הנושא של הנאום שלי, ואני לא מתחשבן עם הקיבוצים – לא שואל לאן הולך הכסף. כמעט אף חבר כנסת לא עובר על כל ספר התקציב, ואף אחד לא שואל איך זה נוצר. 
       
       פקידי האוצר עושים את ערפל הקרב סביב 200 מיליון השקל של החרדים - - -
       
חיים אורון (יחד):
       
       אני עובר על כל הספר, למה אתה אומר שאף אחד לא עובר?
       
ישראל אייכלר (יהדות התורה):
       
       הם עושים את זה בכוונה כדי שהאזרחים לא ישאלו. אני רוצה שכל אזרח יפתח את ספר התקציב, איזה סעיף שיבחר, ויתחיל לעקוב - ובכך הוא יעשה מעשה אזרחי גדול מאוד - איך נוצר התקציב הזה ולמה צריך להוציא את הכסף הזה, ואז תראו שיש המון המון כסף מבוזבז. על מה אין? על סל בריאות, על זקנים, על קשישים, כי יודעים אלה שמתקצבים ששם אפשר ללחוץ. אני לא רוצה להביא דוגמאות. 
       
       אני רוצה לומר משפט אחרון: נוצרה בזמן האחרון מערכת הסתה של שרי שינוי נגד הציבור החרדי, כי הם מריחים בחירות. אני רוצה להזהיר מעל במת הכנסת את שרי שינוי. דעו לכם, אנחנו במדינה דמוקרטית, זכותכם להגיד דברים וגם לנו זכות להגיד דברים, אבל אם אתם תגרמו לאיבה כזאת, לשנאה כזאת כפי שגרמתם לפני שלוש שנים, ויהודי חרדי לא יוכל ללכת ברחוב בלי שיצעקו לו דברי גנאי, גם אתם לא תוכלו לעבור ברחוב. ראו הוזהרתם. תודה. 
       
חיים אורון (יחד):
       
       אתה חגגת על זה, מה אתה בא בטענות?
       
היו"ר משה כחלון:

       תודה רבה, אדוני. חבר הכנסת יעקב ליצמן - אינו נוכח. חבר הכנסת גאלב מג'אדלה - אינו נוכח. חבר הכנסת מאיר פרוש - אינו נוכח. חבר הכנסת אורי יהודה אריאל - אינו נוכח. חבר הכנסת צבי הנדל - אינו נוכח. חבר הכנסת אברהם רביץ - אינו נוכח. חבר הכנסת אופיר פינס-פז - אינו נוכח. חבר הכנסת איוב קרא, בבקשה. 
       
איוב קרא (הליכוד):
       
       אדוני היושב-ראש, חברי חברי הכנסת, לבי קודם כול עם כל מי שחי מתחת לקו העוני, לבי עם הסובלים, ולבי גם עם אלה שנמצאים לא רחוק מכאן, ב"כיכר הלחם", ליד משרד האוצר. דוח העוני קשה, קשה מאוד, והוא עוד יותר קשה, מכיוון שכל שנה קשה מקודמתה, ואין איש שיודע להושיע בסוגיה הזאת, לצערי הרב. 
       
       קל לבקר כאשר אתה נמצא בצד הזה, ויותר קשה לעשות דברים כשאתה בצד ההוא. אין לי ספק שאם זה היה תלוי בבית הזה, כל אחד מאתנו היה עושה הכול כדי שזה לא יקרה. צריך צמיחה, ומדברים על צמיחה מאז התוכנית הכלכלית הנוכחית, אבל בד בבד לדעתי גם צריך צמיחה חברתית. אני מסכים עם קודמי שזה צריך להיות הכיוון, וכך אנחנו צריכים להסתכל על הדברים, אבל מה שרואים מהצד של הממשלה לא רואים מהצד הזה. הלוואי שלאלה שצועקים פה היה כיוון החשיבה שיכול לייעץ כיצד אפשר למגר את התופעה הזאת, שהיא בעצם אסון לחברה בכלל. 
       
       ראינו שהיו ממשלות וממשלות התחלפו, וכמו שאמרתי, כל שנה יש דוח עוני קשה. צריך לזכור שאנחנו מנהלים זה כמה שנים מדינה שהיא מדינה במלחמה. יש כאלה שחושבים שאולי אפשר גם לנהל מלחמה וגם להתנהל כאילו לא קרה דבר. במלחמה יש נפגעים, לצערי הרב, לא רק בנושא הביטחוני או המדיני, אלא גם במישור החברתי. הלוואי שזה לא היה קורה והיינו יושבים פה היום במצב של שלום ושל אווירה טובה באזור, אבל לא כך הם פני הדברים. יש כאלה שזה כנראה לא מעניין אותם. הם חושבים שאת הכול אפשר לנהל כאילו אין שעות קשות ומצב חירום. 
       
       אני רוצה להגיד לכם, שבשנת 2000 – ואני חוזר על זה כמה פעמים – כאשר קיבלנו את הממשלה, היה מצב קשה ביותר גם מבחינה חברתית וגם כמובן מבחינה ביטחונית. לא היה אפשר לעבור בכביש ואדי-עארה, לא היה אפשר אפילו להוציא אנשים לעבודה בחלק מהמקומות. אני ראיתי את ביבי נתניהו, שתקפו אותו קודמי. ראיתי באיזה מצב של אשראי היתה מדינת ישראל כשקיבל את תיק האוצר ובאיזה מצב היה השוק. השוק לא קלט עובד אחד. 
       
       אדוני היושב-ראש, צריך לדעת דבר אחד, שהמלחמה הזאת, ובמקביל כניסת מאות אלפי עובדים זרים בצורה בלתי ליגלית לשוק העבודה, הן דבר שאי-אפשר להתקדם אתו לכלכלה טובה. צריך למגר את תופעת העובדים הזרים, במיוחד הבלתי-חוקיים, וצריך לשאוף לשלום ולהרגעת האזור ממתחים. בלי שני הכיוונים הללו, בורח מפה הון עתק גם לרשות הפלסטינית, גם לסין וגם לכל העולם. אי-אפשר להבריא כלכלה כאשר כל יום צריך להוציא מיליונים או מאות מיליונים על הצבא ועל הביטחון כדי לשמר את המדינה הזאת. 
       
       לכן אני הייתי קורא מעל הבמה הזאת לעבור תקופה קשה זאת יחד, בלי לבקר, כי קל מאוד לבקר ולצעוק. היו חכמים בממשלה של ברק, וראינו שמלבד לסדר פה מקומות ישיבה לשמעון פרס, לשותפיו, והנגר שהעסיקו אותו פה, לא עשו דבר. 
       
היו"ר משה כחלון:
       
       תודה רבה. חבר הכנסת משה גפני, בבקשה. אחריו - חברי הכנסת אריה אלדד, עמרם מצנע, דניאל בנלולו, פריצקי, דהאמשה, אלון. 

חיים אורון (יחד):
       
       חבר הכנסת גפני, תסביר לנו מה אייכלר אמר. 

משה גפני (יהדות התורה):
       
       אדוני היושב-ראש, רבותי חברי הכנסת, חבר הכנסת חיים אורון, אמרתי במשא-ומתן שניהלו בקיץ וגם לאחרונה, שאנחנו סיעה מאוד אינטליגנטית, חוץ ממני. כל החברים אינטליגנטים ולכל אחד יש דעה אחרת, אבל בסוף, בניגוד לסיעות אחרות, אנחנו מצביעים כולנו יחד. יש הרבה רבנים, אבל בסופו של דבר אנחנו סיעה מאוחדת. לכל אחד הדעה שלו.
       
       אדוני היושב-ראש אני רוצה להקדים ולדבר על הסיטואציה שנקלענו אליה, ודווקא לא מנקודת ראות של אדם חרדי, אלא מנקודת ראות של אזרח רגיל במדינת ישראל. על הפרק עומדים כמה דברים גורליים, באמת חסרי תקדים. עומד הנושא של ההתנתקות - מי בעד ומי נגד, שהוא דבר גורלי, גם בנושא של חיי אדם. זה לא משחק או דיון בסעיף זניח. יש דיון על תקציב, התקציב שיש כאלה שטוענים שהוא מביא רפורמה בלתי רגילה למדינת ישראל ויש כאלה שטוענים שזה מוריד את האנשים אל מתחת לקו העוני, למצב חברתי בלתי נסבל, עם מעמדות שונים במדינה, וזה הופך להיות דבר חמור. ובחירות – נמאס לציבור כבר מבחירות. אני מייצג סיעה שאין לה בעיה עם בחירות, כל שבוע אנחנו יכולים ללכת לבחירות. לצערי, אין לנו בעיה עם העניין הזה, הלוואי שהיתה לנו בעיה שהיינו פורצים את המחסום שאנחנו מצויים בו עם חמישה-שישה מנדטים. לנו אין בעיה, אבל מה אומר האזרח הרגיל? למה שינוי הולכת לעוף מהקואליציה? על מה? למה? 
       
עזמי בשארה (בל"ד):
       
       אתה כועס שהיא יוצאת מהקואליציה?
       
משה גפני (יהדות התורה):
       
       לא, אני בעד. 
       
היו"ר משה כחלון:
       
       הוא עושה וידוא - אני לא רוצה להמשיך. 
       
משה גפני (יהדות התורה):
       
       אני בעד זה ששינוי לא היתה נכנסת לקואליציה. 
       
חיים אורון (יחד):
       
       הדגש היה על "לעוף". 
       
משה גפני (יהדות התורה):
       
       אני לא מדבר כחבר כנסת חרדי. משיחות שיש לי עם אנשים שאינם דתיים - - -
       
עזמי בשארה (בל"ד):
       
       יש לך שיחות כאלה?
       
משה גפני (יהדות התורה):
       
       יותר מאשר עם החרדים. אני מדבר עם אנשים, בתוך עמי אני יושב. על מה שינוי הולכת לפרוש? סיעת יהדות התורה חתמה הסכם על התקציב בלבד, כדי שהתקציב יעבור. מה ביקשנו בתקציב? הוא מונח על שולחן הכנסת. גני-ילדים – גננת בגן חרדי מקבלת, מעבר לקיצוץ שהיה בכל הגנים, 15% פחות במשכורת, רק משום שהיא חרדית. זה כך מ-1 בספטמבר. אמרנו במשא-ומתן: אנשי האוצר, תגידו אתם, מקצועית, מגיע או לא מגיע? אם תאמרו שלא מגיע, אנחנו לא נדרוש.
       
חיים אורון (יחד):
       
       גם "נעמת" וויצ"ו. 
       
משה גפני (יהדות התורה):
       
       גם "נעמת" וויצ"ו.
       
חיים אורון (יחד):
       
       אז זה לא בגלל החרדים. 
       
משה גפני (יהדות התורה):
       
       אמרתי פעם שאני מתנצל בפני הציבור הערבי במדינת ישראל שיש פה חרדים, כי בגלל זה דפקו את קצבאות הילדים. הרי עשו את זה בגלל החרדים ולא בגלל הערבים.
       
חיים אורון (יחד):

       היה שיתוף פעולה. מי ששונא חרדים, הרבה פעמים שונא גם ערבים. 
       
משה גפני (יהדות התורה):
       
       זה לא הרבה פעמים, זה תמיד. יש לנו דוגמה גם מהכנסת הנוכחית, אבל כמובן לא אדבר על זה. 
       
יצחק כהן (ש"ס):
       
       טומי לפיד, שר המשפטים. 
       
משה גפני (יהדות התורה):
       
       לא אדבר על זה.
       
יצחק כהן (ש"ס):
       
       הוא שונא אותך ואת החרדים. הוא גזען. 
       
משה גפני (יהדות התורה):
       
       מי זה טומי לפיד?
       
יצחק כהן (ש"ס):

       טומיסלב למפל. 
       
משה גפני (יהדות התורה):
       
       אבל מה שפגעו ב"נעמת" ובוויצ"ו, זה בגלל החרדים. אני אסביר לכולם, אדוני היושב-ראש, מה המשמעות שאומרים בית-ספר או גן לא רשמי - מתכוונים לחרדים, מכיוון שלחרדים אין אופציה אחרת. מי שהולך לגן כמו "נעמת" וויצ"ו יכול ללכת לגן ממלכתי רשמי. גן חרדי לא יכול להיות ברשמי. אין מציאות כזאת במדינת ישראל, אפשר להתווכח על זה. 
       
היו"ר משה כחלון:
       
       חבר הכנסת גפני, זה עבר מהר, אבל זמנך עבר. בכל מקרה תסיים, זה נושא חשוב. זה יותר חשוב מהתנתקות, תאמין לי.  
       
משה גפני (יהדות התורה):
       
       זה מה שביקשנו. אמרנו שהציבור החרדי צריך לשאת בקיצוצים, שלפי דעתי הם נוראים ואסור שהם יהיו, וסדרי העדיפויות של הממשלה ושר האוצר לא נכונים, אבל זאת ההחלטה. דבר אחד ברור, לא צריך להיפגע משום שהוא חרדי - - - 
       
עזמי בשארה (בל"ד):
       
       למה פתאום פקידי האוצר גילו הבנה לחרדיותם - - - 
       
משה גפני (יהדות התורה):
       
       אין לי זמן, אבל אני אעשה את זה טלגרפית. אתה לא רוצה שאני אדבר על גנים? אני אדבר על ביטוח תלמידים. בשנה שעברה הפסיקו את ביטוח תלמידי החינוך העצמאי ו"מעיין החינוך התורני", והילדים לא מבוטחים. ילדי החינוך הממלכתי והממלכתי-דתי מבוטחים וילדי החינוך העצמאי ו"מעיין החינוך התורני" לא מבוטחים. ביקשנו: את זה תחזירו, למה אנחנו שונים? הרי יש חוק יסודות התקציב, שצריך לפעול תקציבית ל"מעיין החינוך התורני" ולחינוך העצמאי בשווה כמו לכלל ילדי ישראל. דרישה לגיטימית? אלה הסעיפים - - - 
       
חיים אורון (יחד):
       
       יש גם אחרים.
       
משה גפני (יהדות התורה):
       
       הולכת שינוי ופורשת - לא פורשת, היא תעוף מהקואליציה, יעיפו אותה. דרך אגב, אמרתי פה, אדוני היושב-ראש, בנאום לפני כמה חודשים - - - 
       
עבד-אלמאלכ דהאמשה (רע"ם):
       
       הכול בזכותכם, גפני.
       
משה גפני (יהדות התורה):
       
       דרך אגב, הם לא יובילו, כיוון שאנחנו נוכיח שהם לא משנים במדינת ישראל כלום.
       
עזמי בשארה (בל"ד):
       
       אתם תלמדו אותם פוליטיקה - - - 
       
משה גפני (יהדות התורה):
       
       בעזרת השם, אבל שישלמו על זה, שלא יהיה בחינם. הם יעופו מהקואליציה מפני שהגננת החרדית לא תקבל 15% פחות. אין תוכנית התנתקות מבחינתם, העיקר שהגננת החרדית תמשיך לקבל 15% פחות. אני שואל אותך, אדוני היושב-ראש, זו מפלגה רצינית? תודה. 
       
היו"ר משה כחלון:
        
       תודה רבה. חבר הכנסת אריה אלדד, בבקשה. אחריו - חברי הכנסת מצנע, בנלולו, פריצקי, דהאמשה, אלון, ליבוביץ, שוחט, טיבי, ברכה ומגלי והבה. 

משה גפני (יהדות התורה):
       
       החברים שואלים, למה אין כאן חברי שינוי?
       
היו"ר משה כחלון:
       
       הם כנראה משקיפים בוועידה של מפלגת העבודה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, בעקבות פרסום דוח העוני ולקראת הדיון שלנו כאן היום, פרסם מרכז המחקר והמידע של הכנסת מסמך רקע כלכלי בנושא מדידת העוני בישראל. מול השיטה הנוהגת בישראל, שיטת מדידה יחסית המבוססת על הכנסות משק הבית, שנחשבת שיטה עקיפה, יש גם שיטה ישירה שמודדת את תנאי החיים, תנאי המגורים, גישה לשירותי חינוך, בריאות וכיוצא בזאת. נערכו גם מחקרים בנושאים החשובים הללו. משנה לשנה משתכללים המחקרים בתחום העוני. משנה לשנה דוחות העוני מפורטים ומתוחכמים יותר. משנה לשנה גובר העוני. משנה לשנה גדל המרחק בין האקדמיה של העוני  והעניים גופם, בין מקבלי ההחלטות המקרו-כלכליות ובין גודל הבושה ועוצם ההשפלה, תחתית המדרגה של הקיום. 
       
       קו העוני עובר היום ברמת הכנסה השווה לחשבונות הטלפונים הסלולריים שלנו, שאיננו משלמים בעצמנו. גם אם עקרונות המקרו-כלכלה של שר האוצר נכונים, אין בכך כדי להצדיק משיכת כתפיים של השלמה עם מצוקה, עם רעב, עם מחסור בתרופות והימנעות מקבלת טיפול רפואי. אסור לנו להשלים עם כלכלה ההולכת ומשתפרת ועוני ההולך ומעמיק, הולך ומתרחב. 
       
       אולי זה נכון שלא פותרים בעיות עוני על-ידי קצבאות, והמפתח הוא יציאה לעבודה, כל עבודה, אבל על מזבח העיקרון הזה מוקרבים גם אלה שאינם יכולים לצאת לעבודה, כאלה שעבדו כל חייהם וחיים בחרפה וצריכים לבחור בין תרופה ללחם, וגם כאלה שהם צעירים מכדי לעבוד, ופוטרים את המצוקה שלהם בהערה מתנשאת על חוסר האחריות של ההורים המולידים כל כך הרבה ילדים. 
       
       לכן, חברי הכנסת, אם נתעלם מסבל אנושי ונדבק בדוקטרינות מקרו-כלכליות, הרי גם כשירווח ונוכל כבר לדאוג לזקנים ולחלשים, לא נעשה כן, כי נתרגל לכך שעוני הוא משהו הנתון בוויכוח אקדמי בין שתי שיטות מדידה. 
       
היו"ר משה כחלון:
       
       תודה רבה. חברי הכנסת מצנע, בנלולו ופריצקי - אינם נוכחים. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, ממשלה שכרגיל איננה, חברי חברי הכנסת, קשה להחליט על מה לדבר. האם לדבר על המדיניות של הממשלה בכלל, אשר במכוון, במדיניות מכוונות, גורמת יותר עוני, או לדבר על התוצאות בשטח, או על הקיצוצים, או להתרכז גם במה שקורה במגזר הערבי, שהוא הרבה יותר עני מכלל האוכלוסייה, לפי כל הנתונים. אני בטוח שעם כל רוחב הלב של היושב-ראש, לא אוכל למנות את כל הנתונים שיש לי, אבל אני אתרכז רק בעיקר, ואני מקווה שאוכל להצביע על כולם. 
       
       אני שוב אומר, שהאחוז של האוכלוסייה הערבית בעוני הוא הרבה, מעל ומעבר, יותר מהאחוז שלה באוכלוסייה בכלל. אם כ-50% מהמשפחות הערביות הן מתחת לקו העוני, הרי השיעור הכללי באוכלוסייה הוא פחות משליש מהאחוז הזה. זאת אומרת, אם יש בתוך המשפחות העניות שלוש משפחות ערביות, אתה תמצא משפחה יהודית אחת שנמצאת באותו קו עוני. אחוז המשפחות הערביות בכלל הוא כשליש מכל המשפחות העניות בארץ, אף שהאחוז שלהם באוכלוסייה הוא כ-20%, אולי קצת פחות מ-20%, כמשפחות. אז 20% מהאוכלוסייה ו-33% מהעוני. 
       
       בשנת 2003 חיו כ-100,000 משפחות ערביות מתחת לקו העוני. זאת אומרת, כ-500,000 נפשות ערביות חיו מתחת לקו העוני, מתוכן 300,000 ילדים. 
       
       אנחנו יודעים שהקצבאות עוזרות להרבה משפחות לעלות מעל לקו, או להחזיק בצורה כלשהי את עצמן כמה שקרוב לממוצע או לקו העוני. תראו איך הקצבאות האלה פועלות בשני המגזרים. קצבאות הביטוח הלאומי מהוות 23% מכלל ההכנסה של כל משפחה ערבית בממוצע. במשפחות היהודיות זה 15% בלבד. כלומר, למשפחות היהודיות יש הרבה מקורות הכנסה, וסך כל הקצבאות לא מהוות גורם כל כך מכריע ופטאלי כדי להמשיך ולהחזיק את עצמן מעל לקו העוני. 
       
       מה שיותר מעניין הוא, שהמשפחות הערביות נמצאות עמוק עמוק מתחת לקו העוני, והן לא קרובות, כך שבעזרה מסוימת או עזרה קלה אפשר להעלות אותם אל הקו או לשחרר אותן מהסטיגמה הזאת שהן מתחת לקו העוני, בעוד הממוצע במשפחות היהודיות הוא הרבה הרבה יותר קל, וקל מאוד להעלותן מעל לקו העוני. 
       
       אדוני היושב-ראש, אני הייתי רוצה להתייחס לכמה נתונים בקצרה. אני הייתי רוצה לדבר על הממוצע של העוני בקרב המשפחות הערביות והיהודיות לפני ואחרי תשלום הקצבאות של הביטוח הלאומי והתשלומים שהממשלה מייעדת. אחוז המשפחות היהודיות שהן עניות לפני תשלום הקצבאות הוא 23.5%, וזה בשנת 1990. לאחר שהן מקבלות את הקצבאות, האחוז הזה יורד ל-13.2%. זאת אומרת, 60.6% מהמשפחות היהודיות עולות מייד מעל לקו העוני כשהן מקבלות את הקצבאות. במגזר הערבי הקו ההתחלתי הוא - 47.2% מהמשפחות הערביות הן עניות לפני שהן מקבלות קצבאות כלשהן. כאשר הן מקבלות את הקצבאות, האחוז הזה יורד ל-34.5%. זאת אומרת, זה עוזר בסך הכול ל-26.9%. 60% מהמשפחות היהודיות שמקבלות קצבאות עולות מעל לקו העוני, רק 26.9% מהמשפחות הערביות עולות. אלה הנתונים לשנת 1990. 
       
       אני לא אלאה את השומעים, וכמובן היושב-ראש לא יוכל לתת לי למנות את השנים שלאחר מכן לפי הטבלה, אני אומר רק משפט אחרון. אני אקח את שנת 2002, שהיא השנה האחרונה לפי הטבלה שנמצאת לפני. בשנת 2002 היו 30% מהמשפחות היהודיות מתחת לקו העוני לפני קבלת קצבאות. לאחר קבלת הקצבאות האחוז הזה ירד ל-14.8%. זאת אומרת, 45.6% מהמשפחות היהודיות עלו מעל לקו העוני כאשר קיבלו קצבאות. במשפחות הערביות, 55.6% היו מתחת לקו, וכאשר קיבלו את הקצבאות, 44.7% נשארו מתחת לקו. זאת אומרת, סך הכול העזרה היתה - 20% מהמשפחות הערביות עולות מעל לקו כשהן מקבלות קצבאות, ו-45.6% מהמשפחות היהודיות עולות כשהן מקבלות את הקצבאות. זה מראה כמה עמוק נמצאות המשפחות הערביות מתחת לקו העוני.  אני מודה לך, אדוני היושב-ראש. 
       
היו"ר משה כחלון:
       
       תודה רבה. חבר הכנסת בנימין אלון - אינו נוכח. חבר הכנסת אילן ליבוביץ - אינו נוכח. חבר הכנסת בייגה שוחט - אינו נוכח. חבר הכנסת אחמד טיבי - אינו נוכח. חבר הכנסת מוחמד ברכה, בבקשה. אחריו - חבר הכנסת מגלי והבה, חבר הכנסת דוד טל, חבר הכנסת עזמי בשארה, חבר הכנסת יצחק לוי, חבר הכנסת אבשלום וילן. אחריו - חבר הכנסת ואסל טאהא. 

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, לפני כמה ימים התפרסמו רווחי בנק הפועלים ברבעון האחרון, והיום התפרסמו רווחי כלל הבנקים בתשעת החודשים האחרונים. הבנקים הרוויחו יותר ב-75% לעומת התקופה המקבילה אשתקד. זאת אומרת, הרווח היה 4.1 מיליארדי שקלים. 
       
       שר האוצר מנסה להדוף את המחזות האיומים שמבצבצים מדוח העוני תוך מכירת לוקשים על אודות צמיחה, מעבר מקצבאות לעבודה וכל מיני שקרים שאין להם אחיזה במציאות. נכון שאפשר להצביע סטטיסטית על צמיחה מסוימת, שהיינו ב-1%- ועכשיו אנחנו קצת מעל לאפס. 
       
היו"ר משה כחלון:

       צמיחה בעוני. 
       
מוחמד ברכה (חד"ש-תע"ל):
       
       יש צמיחה בעוני, זה בטוח. 
       
       אבל הכסף שמתגלגל בתוך הכלכלה הישראלית הוא כסף שפשוט מתנקז לכיסים מאוד מאוד מסוימים, גם לבנקים, וגם לבעלי הון למיניהם. אחרת, אם זו צמיחה אמיתית, טבעית, שמשתתפים בה כל מגזרי האוכלוסייה, העובדים, ובעלי העסקים, ובנקים, אז מובן שהדברים היו באים לידי ביטוי לא רק בתחנה האחרונה של הכסף בבנק, אלא היו באים לידי ביטוי בדרך גם אצל העובדים. אבל הדברים לא קורים כך כשמדברים על תוספת של 100,000 אזרחים לאנשים שחיים מתחת לקו העוני, כשמדובר על 54% מהאזרחים הערבים שחיים מתחת לקו העוני, כשמדובר על 60% מהילדים הערבים שחיים מתחת לקו העוני. המספרים האלה הם כמובן המספרים הבוטים יותר. המספרים הכלל-ארציים הם פחות, אבל גם הם מספיק חמורים ונוקבים ומדכאים. 

       ההשוואה הזאת בין קצבאות לעבודה היא השוואה לא נכונה. הברירה העומדת בפני האנשים האלה היא בניגוד מוחלט למה שאומר שר האוצר. הקצבאות הן תחליף לרעב ולעוני ולא לתעסוקה. בסופו של דבר, תראו מי העניים - ילדים, גמלאים וערבים, שאין להם מקומות תעסוקה ועבודה. חבר הכנסת איציק כהן, זה לא שנותנים להם שני מגשים, במגש אחד נותנים קצבה ובמגש השני נותנים עבודה, והאנשים בוחרים דווקא בקצבה. המשוואה הזאת היא דמגוגית ומטעה. הקצבאות לא הומצאו כדי שיהיו תחליף לעבודה, אלא כדי שיהיו תחליף למצוקה. 
       
       ככל שמספר האנשים שמצטרפים למעגל העבודה גדול יותר, מטבע הדברים מספר מקבלי הקצבאות יכול לרדת. אבל, יש סוגי ציבור ומגזרים שאינם יכולים להיכנס למעגל העבודה, גם אם נוצף במקומות עבודה, כי הם לא אנשים שיכולים לעבוד. מי שיכול לעבוד, ביבי נתניהו ימציא לו עבודה, אבל מה יהיה עם מי שלא יכול לעבוד? מה יעשו לו? יהרגו אותו? 
       
       גם הנושא של תוספת תעסוקה הוא דבר שקרי. הוצגו לנו נתונים המתייחסים לאבטלה, והתבשרנו שהיתה ירידה מ-10.7% ל-10.5%. בחודש פברואר בשנה שעברה, כאשר ביבי נתניהו נכנס למשרד האוצר, הוא קיבל אחוז אבטלה כזה. הוא עדיין נמצא באותו מקום. כדי להדביק את הגידול הטבעי, צריך לארגן 1,700 מקומות עבודה בשבוע. איפה זה ואיפה אנחנו? זה כדי להדביק את הגידול הטבעי, את תוספת האנשים שמצטרפים לאוכלוסייה, ולא כדי לצמצם את מספר האנשים שכבר שקועים בתוך הסטטיסטיקה של האבטלה. 
       
       לכן, פרצופו של הדוח המדכא הזה כפרצופה של המדינה. חבל שמפלגות שמגדירות את עצמן כמפלגות שמאל, כמו מפלגת יחד, בחרו לשלוח חבל הצלה לממשלה כזאת. המפלגה הזאת הפנתה עורף לשכבות החלשות, הפנתה עורף לרעיון הצדק החברתי ולרעיון השמאל, והצטרפה לאותו מעגל של פס ייצור מצוקה שעושה הממשלה. תודה רבה. 

היו"ר משה כחלון:
       
       חבר הכנסת עזמי בשארה, בבקשה.
       
עזמי בשארה (בל"ד):
       
       אדוני היושב-ראש, חברי הכנסת, כבר נאמר היום כי זה לא עניין אקדמי, וכי הנתונים משתכללים ואנחנו כמעט שלא מספיקים לקרוא את כל הנתונים מכל הזוויות. יש מדד האי-שוויון לפי מדד ג'יני, מדד האי-שוויון לפי הכנסה פנויה, קו העוני לפי חציון, קו העוני לפי מדדים אבסולוטיים וכו'. מכל הפרספקטיבות, אני חושב ששפכו מספיק אור על השאלה האפלה הזאת של העוני. 
       
       לדעתי, בבית הזה אנחנו לא חלוקים על המידע. יכול להיות ששר האוצר יגיד שמדובר בחצי אחוז פחות או יותר וכי אנחנו מדברים על לפני או אחרי המיסוי. בגדול, אנחנו לא חלוקים על אינפורמציה, על עובדות. אנחנו חלוקים על השקפת עולם. זה לא עניין מדעי בכלל. לא יעמוד פה שר האוצר ויוכיח לנו שמעגל העוני התרחב או לא התרחב. זה לא עניין מדעי. יכול להיות שחברי הכנסת מעודכנים יותר או פחות, אבל זה לא משנה מבחינת העובדות. 
       
       לדעתי, כל המומחים יסכימו עם זה שפער העוני התרחב, שפער האי-שוויון התרחב, שמעגל העוני התרחב והוא כולל יותר אנשים, כאשר אנחנו מדברים על  1.4 מיליון איש מתחת לקו העוני. אנחנו מדברים על מיליון איש ואשה שעובדים בעבור משכורת מינימום של 3,300 שקלים. משכורת מינימום, זה עוני, אם אנחנו ניקח את מספר הילדים המתפרנסים ממשכורת מינימום.

       אדוני היושב-ראש, אנחנו חלוקים מבחינת השקפת העולם. יש חלק בבית הזה שמסכים שהכלכלה תנוע קדימה בלי להביא בחשבון את המחיר הסוציאלי של העניין. אנחנו חלוקים לגבי מדיניות המיסוי ואנחנו חלוקים לגבי הערך של חיי האדם. האם ערך חייהם של הילדים במשפחות העניות שווה בעיני פקידי האוצר את המאמץ של חשיבה על המחיר החברתי של המדיניות הכלכלית שלהם? 
       
       זה לא נכון שרק תאצ'ריזם יכול להניב או לתת תנופה לכלכלה. אחרי תאצ'ר היה צורך בבלייר, כדי שבאמת הכלכלה תעלה על קו צמיחה השווה לשאר מדינות אירופה המפותחות. אנחנו יודעים שיש גם מודל שבדי, ולא רק מודל תאצ'ריסטי, שלפיו לא מתעשרים יותר מדי, אבל כמעט שאין עניים. יש גם מודל צרפתי, שמואשם על-ידי התאצ'ריסטים בביורוקרטיה, אבל הוא מתפקד די טוב. כלכלת צרפת היא החמישית בעולם. יש בה מדיניות מיסוי הרבה יותר פרוגרסיבית ממדיניות המיסוי של ישראל, יש בה שירותים סוציאליים הרבה יותר מפותחים ויש בה פחות עוני ופחות אבטלה. מבחינתם של שר האוצר וחבריו - יש גם חברות גדולות גלובליות שמשתלבות במשק הגלובלי, אבל עם מדיניות חברתית שונה. 
       
       אנחנו חלוקים על השקפת העולם ולא רק על המכניזם הכלכלי. אנחנו חלוקים לגבי השאלה מה ערכו של השוויון, מה המחיר של מדיניות צמיחה, שהיא שלוחת רסן ומשחררת את הקפיטל וההון מכל רסן, לרבות ההישגים של האיגודים המקצועיים בעשרות השנים שקדמו.

	אדוני היושב-ראש, בעיית העוני במקרה של האוכלוסייה הערבית בישראל היא בעיית עוני מבנית. אנחנו לא יכולים להתעלם מהשאלה הזאת. האוכלוסייה הערבית בישראל כאילו איננה חלק מכל התהליך שפקידי האוצר מדברים עליו. כאשר מדברים על התפתחות מקרו, האוכלוסייה הערבית בישראל היא אוכלוסיית שוליים, שגם מתנהגת כלפי המרכז הישראלי הכלכלי, על בעיותיו של השוויון והאי-שוויון, כשוליים. העוני באוכלוסייה הערבית בישראל הוא עוני מבני. אי-אפשר לדבר על העוני במדינת ישראל ולכלול בו את האוכלוסייה הערבית, שמספר העניים בה הולך וגדל, כאשר אנחנו מדברים על התפתחות כלכלית ואפילו כאשר אנחנו מדברים על תנופה ועל הפחתת מיסוי לחברות הגדולות. כאשר אנחנו מדברים על אפשרויות להשקעות, אשר פוגעות באוכלוסייה הענייה במגזר היהודי, כיוון שזו מדינה של קפיטליזם ברברי, לגמרי ללא כל ריסון, גם זה לא חל על האוכלוסייה הערבית, כי אין הון ואין השקעות בכלל באוכלוסייה הערבית. העוני שם הוא ממש מבני.

       מדיניות הצמיחה, אשר מיטיבה עם ההון במדינת ישראל, אפילו בזה האוכלוסייה הערבית לא כלולה כי אין הון ערבי, אין עשירון עליון ואפילו אין לך שלושת העשירונים העליונים במגזר הערבי, זה פשוט לא קיים בשבילו. לכן, אתה מדבר, אדוני היושב-ראש, על שכונות עוני, על סלאמס, על סביבה של מרכזים עירוניים שיש להם בעיה מעמדית של עוני, כאשר האוכלוסייה הערבית היא ממש השוליים של כל הדבר הזה. 
       
       לדעתי, הכנסת צריכה לקיים על זה דיון, אולי אוסיף את האוכלוסייה החרדית, להגיד: העוני המבני באוכלוסייה הערבית והחרדית, כי הוא ממש מבני, והוא לא חלק מכל התהליכים שאנחנו מדברים עליהם. צריך להקדיש לזה, אדוני, דיון מיוחד. תודה רבה.
       
היו"ר מוחמד ברכה:
       
       תודה. חבר הכנסת יצחק לוי. חבר הכנסת וילן. חבר הכנסת ואסל טאהא, בבקשה. 
       
יצחק כהן (ש"ס):
       
       מתי אני?
       
היו"ר מוחמד ברכה:
       
       בין הנוכחים, חבר הכנסת נסים זאב לפניך. אתה ממהר, חבר הכנסת כהן? חבר הכנסת איציק כהן, נעשה החלפה מעכשיו. חבר הכנסת ואסל טאהא ידבר אחר כך. בבקשה, חבר הכנסת יצחק כהן.
       
יצחק כהן (ש"ס):
       
       אדוני היושב-ראש, תודה לך, תודה לחברי ואסל טאהא. אנחנו שומעים פה נאומים של חברינו חברי הכנסת שנותנים עצות לממשלה לגבי מצב העניים בישראל. אני חושב שהבעיה היא הרבה יותר עמוקה, המצב הוא הרבה יותר חמור - חבל שאין פה אף אחד מנציגי הממשלה, אני מקווה שמישהו מאזין לנו – מכיוון שאין בעיה כלכלית למדינת ישראל לפתור את הבעיה של 1.5 מיליון עניים, ואין לה בעיה לפתור את הביזיון הזה, ש-30% מאוכלוסיית הילדים שלה נמצאים מתחת לקו העוני. 
       
       מורי ורבותי, אין דבר כזה בכל העולם, אפילו במדינות העולם השלישי. לא יכול להיות דבר כזה, וכל זה נובע ממדיניות מכוונת של ממשלה, שבתוכה היו אלמנטים מושחתים, כמו הטיפוסים האלה, המאוסים, משינוי, שהאג'נדה של שנאת האדם, שנאת הילד, שנאת השונה - הכניסו ממשלה שלמה לתוך בועה, לא ראו שום דבר ממה שמתרחש מחוץ לבועה, כלום. איזה פרצוף יש לחברי הממשלה הזאת להסתובב כשדוח כזה מתפרסם בארץ, ואני מניח שגם בעולם, ש-22.4% מהאוכלוסייה הבוגרת הם עניים, 31% מאוכלוסיית הילדים הם עניים. הלוא זו בושה וחרפה. בשביל מה צריך ממשלה בכלל? בשביל מה צריך אותם בכלל? 
       
       כותב סמנכ"ל הביטוח הלאומי, נתן גרינברג, שהביאו לממשלה הצעה חלופית, חבר הכנסת הרב נסים זאב. הם רצו קיצוץ של 2 מיליארדי שקלים מקצבאות הילדים, הביטוח הלאומי אמר: אנחנו מבינים שיש מצב כלכלי קשה, צריכים לקצץ בתשלומי ההעברה, הקיצוץ של 2 מיליארדי שקלים אנחנו מסכימים לו, רק יש לנו הצעה אחרת, הצעה יותר אנושית, עם יותר חמלה. במקום לקצץ כמו שאתם רוצים לקצץ, אנחנו מציעים לכם שאותם 2 מיליארדים יהיו קיצוץ רוחבי ושווה לכל הילדים, לכל המשפחות. ההצעה הזאת של המוסד לביטוח לאומי היתה אמורה להביא אף היא לקיצוץ של 2 מיליארדים, היו מקבלים את 2 המיליארדים. אבל מה, זה לא היה פוגע במשפחות הגדולות. תוכנית זו בבסיסה גם לא פרצה מסגרות תקציביות, התוכנית יכלה גם להביא לקיצוץ מדורג וצודק במערכת קצבאות הילדים. 
       
       אבל כבוד שר הרווחה – זה עוד אלמנט שהיה שם - זבולון אורלב, מהמפד"ל, דתיים לאומיים, לא רצה אפילו לשמוע, ככה כותב סמנכ"ל הביטוח הלאומי. למה? הוא ושינוי חברו. לא לחינם הלך הזרזיר אצל האורלב, התחברו יחד הזרזיר והעורב - - - 
       
עזמי בשארה (בל"ד):
       
       מי הזרזיר ומי העורב?
       
יצחק כהן (ש"ס):
       
       הזרזיר זה טומיסלב למפל והעורב זה אורלב, מה הבעיה, תעשה אנלוגיה פשוטה. חברו יחד לפגוע באוכלוסייה של 31%. וכי מה קרה פתאום? פתאום 31% מאוכלוסיית הילדים נעשו רעבים? מה, היתה פה רעידת אדמה? לא, כמו שאמר חבר הכנסת עזמי בשארה, זה עוני מובנה, מכוון, אין לו שום קשר לפתרון בעיות כלכליות. תאמינו לי, הייתי שם, הייתי סגן שר האוצר. אין לזה שום קשר לפתרון הבעיות הכלכליות. 
       
       מדברים, כמו הביטוח הלאומי, על אותה מעטפת תקציבית, על אותו קיצוץ, רק יותר אנושי, עם יותר חמלה. אל תפגעו במשפחות ברוכות הילדים, אל תפגעו בעניים. אתה  לוקח, אדוני שר האוצר, נכה ואומר לו: תתחיל לרוץ מרתון. אלא שהוא לא יכול לרוץ, הוא נכה, הוא לא יכול לרוץ מרתון. לא, אתה תרוץ מרתון.
       
היו"ר מוחמד ברכה:
       
       כן, זו נקודה חזקה לסיים, תודה.
       
יצחק כהן (ש"ס):
       
       אדוני היושב-ראש, אני מדבר מתוך קירות הלב. ממשלה שלא לוקחת אחריות לדוח כזה, זאת ממשלה לא לגיטימית, וטוב שיש שינויים. ביממה האחרונה שומעים על כמה שינויים טובים, למשל שהגזענים האלה נזרקים החוצה מהממשלה הזאת, וגם, לשמחתי, המפד"ל מצאה את עצמה מחוץ לקונסנזוס. יהי רצון שיתחילו לבוא לפה, סביב השולחן הזה של הממשלה, אנשים עם קצת יותר רגישות, יותר חמלה, ייקחו אחריות לדוח העוני הזה ונתחיל לראות כלכלה שמבריאה את המשק הישראלי, וזה אפשרי, עם טיפול, עם נטילת אחריות לגבי מיליון וחצי עניים ו-680,000 ילדים. 
       
       זה יעלה ביוקר למדינה אם היא לא תטפל בזה מייד עכשיו, זה יחזור אליה כבומרנג. הילדים האלה לא רק שלא יתרמו לחברה בישראל, אלא חלילה יהיו במצבים הרבה יותר קיצוניים, הרבה יותר קשים. תודה רבה, אדוני היושב-ראש.
       
היו"ר מוחמד ברכה:
       
       תודה. חבר הכנסת ואסל טאהא, ואחריו - חבר הכנסת טלב אלסאנע. חבר הכנסת יצחק לוי לא נמצא, חבר הכנסת אבשלום וילן לא נמצא, חבר הכנסת ואסל טאהא אחריהם. בבקשה.
       
ואסל טאהא (בל"ד):
       
       אדוני היושב-ראש, חברי הכנסת, דוח העוני שהתפרסם מצביע על הרעה במצב השכבות החלשות, זקנים, ילדים, המשפחות ברוכות הילדים, במיוחד משפחות ערביות וחרדיות. מיליון וחצי רעבים במדינת ישראל, בתוכם 650,000 ילד. ההרעה במצב השכבות החלשות נבעה מהפחתת קצבאות הביטוח הלאומי בתקציב 2003, ולכן יכול להיות שהמצב גם יהיה רע יותר ב-2004. בדוח שיתפרסם בעתיד נגלה עוד אלפים ורבבות שיצטרפו למעגלי העוני. זה הוסיף 80,000 איש שחיים מתחת לקו העוני. 
       
       מכאן שבישראל, כל חמישה ישראלים - אחד מהם עני. אחד מכל חמישה ישראלים זה אחוז מאוד גבוה, שמצביע על מדיניות כלכלית כושלת ומכוונת נגד סקטורים מסוימים במדינה הזאת. אדוני היושב-ראש, חברי הכנסת, 50% מהעניים הם מהמגזר הערבי. 50% מהילדים העניים הם גם מהמגזר הערבי, אפילו 60%.
       
       אדוני היושב-ראש, זאת מדיניות מכוונת, ואני שמעתי אתמול את תשובתו של שר האוצר בנימין נתניהו, כשהוא אמר: כן, הוא מודה שיש עוני. הוא מודה שהמצב קשה. והוא גם הצהיר שהוא מוכן לעשות צעדים על מנת לפתור את בעיית האבטלה של הנשים במגזר הערבי. הוא הצהיר על מנת לכבוש כותרת, לרצות, אבל במהותו של דבר הוא לא עושה כלום. אני שואל: איפה הוא יעסיק את הנשים שהוא מציע לעזור להן? באזורי התעשייה שבנויים בסקטור הערבי? בבתי-המלאכה שנסגרים יום-יום? במתפרות שעוברות אל מחוץ לגבול? איפה יעסיק את הנשים?
       
       אדוני היושב-ראש, אלו רק הצהרות, והוא זורה חול בעיניים. הקצבאות שנפגעו פגעו לרוב, אדוני היושב-ראש, במגזר הערבי - אם זה ברשויות, אם זה בילדים, אם זה גם במשפחות חד-הוריות. 
       
       לכן, רציתי להדגיש שהמדיניות הטיפשית הזאת, שאף אחד לא הזכיר אותה היום – לא שמעתי מאף נואם שמדיניות הכיבוש והוצאות היתר, החזקת עם ושליטה בעם שלם, מרוששת לא רק את העם הנשלט והנכבש, היא גם מרוששת את השכבות החלשות, את העם בישראל, את האזרחים בישראל. כל שנה נוספים רבבות למעגלי העוני. 
       
       לכן, אדוני היושב-ראש, יש להילחם בתקציב 2005. יש לעשות כל מאמץ על מנת להכשילו. ואם לאו, אז נאכל כולנו ביחד את הדייסה של שרון ונתניהו. 
       
היו"ר מוחמד ברכה:
       
       תודה, חבר הכנסת ואסל טאהא. חבר הכנסת יאסינוב - לא נמצא. חבר הכנסת טלב אלסאנע. אחריו - חבר הכנסת נסים זאב, ואחריו - חבר הכנסת ליצמן. אם הוא יהיה, יהיה אחרון הדוברים. 
       
טלב אלסאנע (רע"ם):
       
       אדוני היושב-ראש, חברי הכנסת, קו העוני הוא קו חוסר הבושה של הממשלה, או קו האטימות של המדיניות הכלכלית-החברתית שהממשלה הזאת מובילה. ובמדיניות של העוני שמאמצת הממשלה – כי זו מדיניות, לדעתי, זה לא עניין של חוסר מדיניות - יש חשיבות גם לעניין של הגזע, גם לעניין של המין, גם לעניין של איפה אתה מתגורר וגם לעניין של צבע העור שלך. העוני בקרב נשים גדול יותר מהעוני בקרב גברים, העוני בקרב שחורים גבוה יותר מהעוני בקרב הלבנים, העוני בקרב הערבים גבוה יותר מהעוני בקרב היהודים, והעוני בפריפריה, ביישובים המרוחקים, הרבה גבוה יותר מאשר ביישובים שבמרכז המדינה. לעוני במדינת ישראל יש זהות לאומית, יש לו צבע, ויש לו חלוקה גיאוגרפית מבחינת המיקום. הוא לא מקרי. 
       
       ואחרי המספרים שאנחנו שומעים - - -
       
עבד-אלמאלכ דהאמשה (רע"ם):
       
       - - - 
       
עזמי בשארה (בל"ד):
       
       יש לו גם זהות מעמדית, אני חושב.
       
טלב אלסאנע (רע"ם):
       
       אני חושב שלגבי האוכלוסייה הערבית העוני הוא לא זהות מעמדית. אני חושב שלגבי המגזר היהודי הוא אומנם זהות מעמדית, אבל לגבי המגזר הערבי יש לו הזהות הלאומית, והתחרות איננה כל כך מעמדית. 
       
עזמי בשארה (בל"ד):
       
       כן, בסדר.
       
טלב אלסאנע (רע"ם):
       
       העניין של המספרים שאנחנו שומעים - יותר ממיליון ו-400,000 נפשות - 20% מהמשפחות בישראל, 30% מהילדים – המספרים, אנחנו מתייחסים אליהם כאל מספרים יבשים, אבל מאחורי כל נתון כזה יש אדם, יש ילד, יש משפחה. משפחות שלא הצליחו להכין את הבתים שלהן לחורף, אין להם חלונות ואין להם חימום בבית. אנשים שלא יכולים לצאת לעבודה ולפרנס את משפחתם בכבוד, לקנות תרופות לילדיהם החולים, אנשים שמאבדים את כבודם האישי והמשפחתי, בעיניהם ובעיני משפחתם, משפחות שמתפרקות ואנשים שמתגרשים, וילדים שנזרקים לרחובות. המצב הוא מזעזע, ואנחנו עוברים על זה כנתון סטטיסטי ומתייחסים אל הנתון הזה כמו שמתייחסים למזג האוויר, שאפשר לדבר עליו ואי-אפשר להשפיע עליו, או לא ניתן לשנות אותו. 
       
       יש כאן פשע ויש כאן פושע. יש כאן אשמה ויש כאן נאשם. והאשמה הזאת מוטלת על הממשלה האחראית, וזו אחריותה. אילו רצתה, היתה משנה את המדיניות הזאת על-ידי שינוי סדר העדיפויות. אי-אפשר לקצץ בחינוך ולהגיד שהחינוך בעדיפות. ואי-אפשר להעלות את רמת החיים ואיכות החיים ולתת יותר הזדמנויות בלי להשקיע בחינוך. בתקופה של הממשלה הזאת היו יותר מ-15 פעמים קיצוצים בתקציבי מערכת החינוך. 


היו"ר מוחמד ברכה:
       
       כמה? 
       
טלב אלסאנע (רע"ם):
       
       15 פעמים. 
       
היו"ר מוחמד ברכה:
       
       17.
       
טלב אלסאנע (רע"ם):
       
       אני ואתה חברים בוועדה. אתה מתקן אותי, ואני מקבל את התיקון. 17 פעמים שתקנו. אז באיזו עדיפות נמצא החינוך? איך אפשר להתמודד עם העוני ללא יצירת מקורות תעסוקה? 
       
היו"ר מוחמד ברכה:
       
       17 פעמים מאז שהשרה לבנת במשרד החינוך. זאת אומרת, מאז מרס 2004. 
       
טלב אלסאנע (רע"ם):
       
       בתקופת הממשלה הזאת וקודמתה. מאז ששרון עלה.
       
היו"ר מוחמד ברכה:
       
       כן. מאז שרון. 
       
טלב אלסאנע (רע"ם):
       
       איך אפשר להתמודד מול העוני ללא יצירת מקורות תעסוקה? פשוט מאוד, אין אפשרות כזאת. אין אפשרות לדרוש מהאנשים לעבוד כשלא מספקים להם עבודה. ובמגזר הערבי יצרו באופן מכוון את התלות הכלכלית. אין תעסוקה, אין תעשייה, יש רק אבטלה, יש עוני ויש רעב. וביישובים הערביים הבדואיים בנגב המצב יותר חמור, כאשר לא רק היישובים הלא-מוכרים, אדוני היושב-ראש, גם היישובים המוכרים תופסים את המקום הראשון מבחינת שיעורי האבטלה והעוני. 
       
היו"ר מוחמד ברכה:
       
       לסיים בבקשה.
       
טלב אלסאנע (רע"ם):
       
       ולכן, לדעתי, הדוח הזה של המוסד לביטוח לאומי, יש להתייחס אליו כאל פסק-דין מרשיע את הממשלה הזאת באחריותה למצב המביש הזה של משפחות, ילדים, מאות אלפי ילדים שחיים מתחת לקו העוני, שחיים ללא תקווה וללא עתיד, אם לא תשתנה המדיניות הפושעת הזאת. תודה רבה. 
       
היו"ר מוחמד ברכה:
       
       תודה, חבר הכנסת טלב אלסאנע. חבר הכנסת נסים זאב, בבקשה. אחריו - אחרון הדוברים, חבר הכנסת יעקב ליצמן.
       
נסים זאב (ש"ס):
       
       אדוני היושב-ראש, כנסת נכבדה, הפסוק אומר: "נתון תתן לו ולא ירע לבבך בתתך לו". איך יכול להיות שאדם נותן צדקה ויש לו רוע לב? אם הוא נותן, סימן שהוא נדיב לב. הממשלה הזאת נותנת, ואומרת שהיא נותנת, אבל הרוע מעביר אותה על דעתה. 1.5 מיליון אנשים עניים, רעבים, חיים בישראל מאז תוכנית הצמיחה של הממשלה הכושלת. מאותה צמיחה צמחו רק בשנה האחרונה עוד 100,000 אנשים עניים, שבהם 40,000 ילדים. ממש אסון חברתי. 
       
       לקחו את הלחם מהבית, מהפה של הילדים, פתחו מפעלי הזנה, מפעלי הזנחה. הרי מה זה המפעלים האלה, רבותי? דורשים מההורים בפועל להשתתף במחצית מהעלויות - וגם מהרשויות המקומיות - ובעצם אותם הורים שאין להם כסף לשלם, אין להם גם כסף לתת לבית-הספר. הם לא יכולים לשלם. והמנה בבית-הספר הרי היא כפולה. המחיר הוא כפול. אדם שמביא את האוכל הביתה, העלויות הן יותר זולות. 
       
       1.4 מיליון עניים ואולי 1.5 מיליון, בהם 660,000 ילדים רעבים. שר האוצר ממשיך להתל באותן משפחות. מה יש לשר האוצר כל פעם לומר? מה הוא אומר? הדרך היחידה לטפל בעוני היא לעודד כמה שיותר אנשים לצאת לעבוד. הוא אומר: תצאו לעבוד. לאן? כאשר מפעלים רבים, עשרות אלפי מפעלים נסגרו, מפעלים קטנים ומפעלים גדולים, לאן ילכו אותם מובטלים?
       
       אפילו באילת – היינו בסיור שם לפני כשבועיים – ראש העיר אמר שהוא רוצה לפטר 110 עובדים, והממשלה מכריחה אותו, כי אלה התנאים. הוא אומר שהוא ביקש שיעבירו לו רק את הכסף של הפיטורים. הוא אומר שהוא כבר פיטר 70 עובדים, והוא רוצה לפטר עוד, אבל לא נותנים לו את הכסף כדי לשלם לאותם מפוטרים את הפיצויים שלהם. הוא שואל: אז מה, לזרוק אותם הביתה? מצד אחד לא מאפשרים לו לפטר, מצד שני אומרים לו שהוא חייב לפטר.
       
       אדוני היושב-ראש, שר האוצר אומר שאין עוני באותן משפחות, כאשר בני הזוג הולכים לעבוד. מה קורה במשפחות חד-הוריות כשרק אחד עובד ויש לו כמה ילדים? מה קורה עם אותן משפחות חד-הוריות? 
       
       שכחנו גם כן ש-40% מאותם עניים הם אנשים עובדים ואינם יכולים להביא את שכר המינימום, כאשר השכר הוא 3,335 שקלים. אם 40% מהעניים הם אנשים עובדים, המשמעות היא שיש כאן מדיניות כושלת של הממשלה הזאת. אנחנו עומדים על פי תהום, במצב שאחריתו מי ישורנה. 
       
       אדוני היושב-ראש, המוסד לביטוח לאומי התחנן לממשלה הזאת לקצץ 2 מיליארדי שקלים בקיצוץ רוחבי ושווה של 3%, שיהיה שווה לכולם, שיקוצץ מכל הילדים ומכל המשפחות, הוא הסכים. הביטוח לאומי אמר: אתה צריך את 2 המיליארדים, אני מוכן לוותר על 2 מיליארדים, אבל אל תיקח את זה מסעיף אחד של משפחות ברוכות ילדים, אל תיקח את הלחם מהפה של הילדים האלה. ממשלה אכזרית, שאינה מרחמת על אותם ילדים עניים, לא ראויה להמשיך ולכהן.
       

היו"ר מיכאל נודלמן:
       
       חבר הכנסת יעקב ליצמן.
       
יעקב ליצמן (יהדות התורה):
       
       אדוני היושב-ראש, אדוני השר, כנסת נכבדה, דוח העוני לא הפתיע אף אחד, אבל לצערנו זה מה שאנחנו קוראים "אלטע זאכן", זה לא אקטואלי, זה דבר ישן – מדובר על 2003. אם היו מוציאים היום דוח חדש, המצב היה פי כמה יותר גרוע.
       
       אני רוצה להתייחס לנושא הזה מכיוון אחר. אנחנו, ביהדות התורה, בימים האחרונים הגענו להסכם עם לשכת ראש הממשלה ומשרד האוצר על תמיכה בתקציב תמורת החזר גזירות וקיצוצים סקטוריאליים, שנגעו אך ורק לציבור החרדי. אבל, לצערנו שר המשפטים לא יכול לבלוע את זה שמחזירים את מה שפגעו, במיוחד בציבור החרדי. גם ראש הממשלה הודה בזה בסיעת הליכוד השבוע. הוא אמר שפגעו בציבור הזה הרבה יותר משפגעו באחרים. 
       
       אני רוצה להזכיר, שכל פעם בכנסת שמדובר על שר הפנים שמעיד על עצמו שהוא אנטישמי - הוא אומר את זה: מותר להיות אנטישמי, ולא שמעתי שהוא חזר בו - הם לא יכולים לבלוע שנקבל חזרה את מה שלקחו מאתנו. 
       
       שר המשפטים אמר שאנחנו רוצים קניידלך. אני מקווה מאוד שהוא יאכל את הכובע שלו בימים הקרובים – הוא יתפטר. אני לא כל כך אופטימי.
       
שר הבריאות דני נוה:


       אתם תאכלו קניידלך, והוא יאכל - - -
       
יעקב ליצמן (יהדות התורה):
       
       אני לא כל כך אופטימי כמו כולם שהוא מתכוון לעזוב. בסך הכול אני לא רואה שמישהו מוריד דמעה, חוץ מאחד – שר האוצר. שר האוצר קרא לו אתמול מעל במת הכנסת: חזור הביתה, שיחזור בו מההתפטרות. אני רוצה להגיד לשר האוצר: אדוני, אני מבקש שגם אתה תחזור הביתה. אתה מתרחק בתקופה האחרונה, בקדנציה הנוכחית, מהציבור החרדי. פגעת בהם בקצבאות ילדים. זה שאתה רוצה להתחבר לשינוי, לא יעשה לך טוב בציבור החרדי, וזה בלשון המעטה. אני מבקש ממך ואני אומר לך: תעזוב את שינוי, אל תקרא להם לחזור הביתה, ואז תעשה טוב גם לעצמך, גם למדינה וגם לציבור הכללי. תודה רבה.
       
היו"ר מיכאל נודלמן:
       
       תודה. חברי הכנסת, רשימת הדוברים בנושא דוח העוני נגמרה. העמדה של הממשלה, הצעות סיכום של הסיעות והצבעה - במועד אחר.
       
יעקב ליצמן (יהדות התורה):

       
       מחר?

היו"ר מיכאל נודלמן:
       
       אני לא יודע מתי. במועד אחר.

       
שאילתות ותשובות

היו"ר מיכאל נודלמן:
       
       אנחנו עוברים לשאלות ותשובות. שר הבריאות ישיב על השאילתות הבאות. בבקשה. שאילתא מס' 2009 – לפרוטוקול.
       
2009. פסק-הדין בתיק "ציון אמבולנס בע"מ"
       
חבר הכנסת משה כחלון שאל את שר הבריאות
       ביום י"ז באב התשס"ד (4 באוגוסט 2004):
       
       בהמשך לפסק-הדין של בית-המשפט המחוזי בירושלים מ-2 ביוני 2004 בתיק "ציון אמבולנס  בע"מ", ניתנו לחברה הנ"ל ולמשרד הבריאות הוראות למילוי דרישות עבור חידוש רשיון העסק שהוסר מהחברה. על-פי טענותיהם, בכוונתם למלא את הוראות בית-משפט ולשתף פעולה עם משרדך.
       
       רצוני לשאול:
       
       האם משרדך ממלא אחר הנחיות בית-המשפט לבחינת חידוש רשיון העיסוק של החברה?
       
תשובת שר הבריאות דני נוה:
(לא נקראה, נמסרה לפרוטוקול)
       
       ביום 2 ביוני 2004 ניתן פסק-דין בעתירה שהוגשה על-ידי חברת "ציון אמבולנס". בשולי פסק-הדין נקבע, כי על משרד הבריאות להעניק רשיון לעותרים אם יעמדו בקריטריונים הנדרשים. 
       
       אולם, עיקר הדיון בפסק-הדין נסב סביב שאלת חוקיות הנוהל שלפיו משרד הבריאות מפעיל את משטר רישוי האמבולנסים. בעניין זה הגיע בית-המשפט, לעניות דעתנו, להחלטות שאנו חולקים עליהן ואשר מהותן היא ביטול הנוהל הקיים, למעט השארת סמכויות מצומצמות מאוד בידי משרד הבריאות.
       
       לאור העובדה שמדובר בתחום כה רגיש וחיוני של העברת חולים במצוקה רפואית, והסמכויות שהותיר בית-המשפט לתקופת הביניים אינן מספקות הגנה ראויה על בריאות הציבור ואף מסכנות אותה, ולמעשה הותיר בית-המשפט את תחום רישוי האמבולנסים פרוץ לחלוטין, הגישה המדינה ערעור על פסק-הדין, לרבות בקשה לעיכוב ביצוע פסק-הדין. מצ"ב הבקשה לעיכוב ביצוע
       
       הדיון בבקשה לעיכוב הביצוע נקבע ליום 8 באוגוסט 2004, ואכן בית-המשפט העליון נעתר לבקשת עיכוב הביצוע ולא העניק רשיון לעותרים, וזאת עד שהחברה תעמוד בכל התנאים הנדרשים כפי שנקבעו על-ידי השופט. מצ"ב ההחלטה. בקשת עיכוב הביצוע היא הסיבה היחידה ואין בלתה לכך שהוראות פסק-הדין לא בוצעו. 
       
       למעשה, ניתן לומר כי החלטת השופט שלא להעניק את הרשיון בשלב זה לחברה היא אסמכתה לנכונות עמדת משרד הבריאות שלא להעניק לחברה את הרשיון כל עוד החברה אינה ממלאת את התנאים הנדרשים.
       
היו"ר ראובן ריבלין:
       
       שאילתא מס' 2062, של חבר הכנסת יעקב מרגי – אינו נוכח; לפרוטוקול.
       
2062. נטישת תינוק בעל מום בבית-החולים "סורוקה"
       
חבר הכנסת יעקב מרגי שאל את שר הבריאות
       ביום ה' בחשוון התשס"ה (20 באוקטובר 2004):
       
       פורסם שננטש תינוק בעל מום שנולד בבית-החולים "סורוקה" בבאר-שבע. הוריו טוענים שבנם הוחלף בתינוק אחר.
       
       רצוני לשאול:
       
       1. האם הידיעות נכונות? 
       
       2. אם כן - כיצד מתמודד משרדך עם המקרה?
       
       3. האם היו מקרים דומים בעבר, ואם כן – כיצד טופלו?
       
       4. האם נבדקה טענת החלפת התינוק?

תשובת שר הבריאות דני נוה:
(לא נקראה, נמסרה לפרוטוקול)
       
       1. בבית-החולים "סורוקה" מאושפז תינוק בעל מום. אולם הוא לא ננטש על-ידי הוריו. אנו מקווים שהתינוק יועבר לטיפול הוריו בהקדם.
       
      2. למשרד הבריאות אין כל תפקיד באירוע זה. לפיכך, אין צורך בהתמודדות של המשרד עם המקרה.
       
       3. היו בעבר מקרים שהורים נטשו תינוקות בבית-חולים בגלל מחלת התינוק. המקרים טופלו על-ידי צוות בית-החולים ושירותי הרווחה.
       
       4. מאחר שלא היתה פנייה למשרד הבריאות - משרד הבריאות, כאמור, לא בדק אירוע זה. למיטב ידיעתנו, לא היתה החלפת תינוק.
        
היו"ר מיכאל נודלמן:
       
       שאילתא מס' 2063, של חבר הכנסת רשף חן – אינו נוכח; לפרוטוקול.
       
2063. שאלון מגן-דוד-אדום לתורמי דם
       
חבר הכנסת רשף חן שאל את שר הבריאות
       ביום ה' בחשוון התשס"ה (20 באוקטובר 2004):
       
       בשאלון מגן-דוד-אדום לתורמי הדם הופיעה עד לא מזמן שאלה העוסקת בנטייה מינית. כעת נשאל: "האם קיימתם יחסי מין לא מוגנים בין גברים בחצי השנה האחרונה?"
       
       רצוני לשאול:
       
       1. במה שונה הנוסח החדש?
       
       2. האם ישונה הטופס כך שתורמי דם לא יישאלו בנושא נטייתם המינית? 
       
תשובת שר הבריאות דני נוה:
(לא נקראה, נמסרה לפרוטוקול)
       
       1. ככלל השאלה: "האם קיימתם יחסי מין לא מוגנים בין גברים בחצי השנה האחרונה?" לא הופיעה בשאלון הישן ואינה מופיעה בשאלון החדש. מובאים לידיעת התורמים מצבים רפואיים שבהם אין אפשרות להשתמש במנה שתרמו לעירוי.
       
        בשאלון הקודם נוסח ההודעה היה: "קיימת יחסים הומוסקסואליים". בעקבות פניות גורמים שונים לשינוי הנוסח, נדון הנושא בישיבת הוועדה המייעצת למשרד הבריאות בנושא רפואת עירויים, וחברי הוועדה אישרו הכנסת שינוי בסעיף כך שייכתב: "קיום יחסי מין בין גברים, מאז 1977". 
       
        2. תורמי הדם אינם נשאלים בנושא נטיותיהם המיניות. לפיכך אין ולא היתה שום דרישה מהתורם לציין בשאלון אם הוא מקיים יחסי מין עם גבר אחר. התורמים מתבקשים לציין, במקום המתאים בשאלון, שהם מבקשים שלא ייעשה שימוש בדם שתרמו לעירוי אם חל עליהם אחד מהמצבים שעלולים להוות סיכון למקבל הדם. זאת במפורש ללא הצורך לציין או להצהיר באיזה מצב מדובר. לוט שאלון התורם. מדובר במעשה אחראי ובוגר מצד תורמי הדם – באופן המקובל בעולם כולו.
       		
היו"ר מיכאל נודלמן:
       
       שאילתא מס' 2102, של חבר הכנסת יצחק הרצוג – אינו נוכח; לפרוטוקול. 
       
2102. העברת תחנות טיפת-החלב לקופות-החולים 
       
חבר הכנסת יצחק הרצוג שאל את שר הבריאות
       ביום י"ב בחשוון התשס"ה (27 באוקטובר 2004):
       
       בתקציב המדינה ל-2005 שאישרה הממשלה, מועברים 50 מיליון ש"ח כל שנה במשך שלוש שנים לקופות-החולים להפעלת תחנות טיפת-חלב ולסגירת השירות שבאחריות משרד הבריאות, וזאת כחלק מ"ניסוי".
       
       רצוני לשאול:
       
       1. האם משרדך תומך בהעברת תחנות טיפת-חלב לקופות-החולים?
       
       2. מה היא עמדתם של צוותים מקצועיים במשרדך?
       
       3. האם ה"פיילוט" אין משמעותו העברה בפועל של השירות לקופות-החולים?
       
תשובת שר הבריאות דני נוה:
(לא נקראה, נמסרה לפרוטוקול)
       
       1-2. משרד הבריאות תומך בהמשך מתן שירותי טיפות-החלב ושירותי בריאות לתלמיד על-ידי משרד הבריאות. עמדה זו מנעה את סגירת שירותי בריאות התלמיד ואת העברת טיפות-החלב לקופות-החולים לאורך השנים.
       
       לצערנו, נפגע שירות זה בשנתיים האחרונות בשל הגזירות הכלכליות בכמה  היבטים: בוצע בו קיצוץ תקציבי, מדי שנה מקוצצים התקנים באחוזים בודדים, וקוצצו כרגע התקציב והמשרות של שירותי בריאות לתלמיד. לנוכח ההקפאה הכוללת בקליטת כוח-אדם בשירות המדינה, לא ניתן היה לגייס אנשי צוות בריאות או מינהל במקום עובד שיצא לגמלאות או פרש, ולא כל שכן אין שיפוי בעלייה בכוח-אדם על-פי גידול אוכלוסייה.
       
       3. לאור מצב זה, הוחלט על ביצוע פיילוט למתן השירות על-ידי קופות-החולים בכ-20 רשויות. על הקופות יהיה לעמוד בסטנדרטים גבוהים, שייקבעו על-ידי שירותי בריאות הציבור תוך פיקוח צמוד. בכוונתנו לעמוד על המשמר ולהבטיח כי שירות זה לא ייפגע, ואם כן – יוחזר המצב לקדמותו. הבטחת משרד האוצר היא שעד שלא יסתיים הפיילוט לא ייפגע השירות המונע הניתן על-ידי משרד הבריאות, ולהיפך, התקציב שייחסך מהעברת השירות לקופות-החולים יושקע בעיבוי השירות בטיפות-החלב ובשירותי בריאות לתלמיד.
       
       לסיכום, מדובר בפיילוט בלבד, שבמסגרתו ייבחן אופן מתן השירות בכמה יישובים על-ידי קופות-החולים. 
       
היו"ר מיכאל נודלמן:
       
       שאילתא מס' 2126, של חבר הכנסת אילן ליבוביץ – אינו נוכח; לפרוטוקול.

2126. איסור עישון במקומות ציבוריים
       
חבר הכנסת אילן ליבוביץ שאל את שר הבריאות
       ביום י"ב בחשוון התשס"ה (27 באוקטובר 2004):
       
       על אף קיומו של חוק האוסר זאת, תופעת העישון במקומות ציבוריים ממשיכה להתקיים. 
       
       רצוני לשאול:
       
       1. האם משרד הבריאות מפעיל יחידה לאכיפת החוק? 
       
       2. אילו אמצעים נוספים נוקט משרד הבריאות לשם כך?
       
       3. האם קיימים נתונים לגבי העישון במקומות ציבוריים, ואם כן – מה הם?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. האכיפה אינה באחריות משרד הבריאות אלא באחריות הרשויות המקומיות והמשטרה.
       
       2. א. הנהלת המשרד, בשיתוף עם השלטון המקומי, מינו ועדה המורכבת מנציגי משרד הבריאות, השלטון המקומי, האגודה למלחמה בסרטן ונציגי רשויות מקומיות, כדי להמליץ על דרכי אכיפה. הוועדה ממשיכה בעבודתה; ב. משרד הבריאות, על שלוחותיו השונות, מטפל בפניות הציבור בנושא האכיפה ופונה אל הגורמים האחראים בכל מקרה ומקרה בבקשה לפעול בנושא האכיפה.
       
       3. לא נעשה סקר על עישון במקומות ציבוריים, אולם נעשו שני סקרים מקיפים, עם מכון "דחף", על ידע ועמדות הציבור בנושא; הראשון ב-2001, לפני שנכנס החוק לתוקפו, והשני ב-2002, שנה אחרי שנכנס החוק לתוקפו. יש לנו תמונת מצב על הנעשה בשטח מתוך הפניות המגיעות למשרד וכתוצאה מעבודתנו המשותפת עם כל הגורמים המעורבים במאבק בעישון.
       
היו"ר ראובן ריבלין:
       
       שאילתא מס' 2132, של חבר הכנסת אריה אלדד, בנושא: סגירת בתי-הספר לסיעוד. בבקשה.
       
2132. סגירת בתי-הספר לסיעוד
       
חבר הכנסת אריה אלדד שאל את שר הבריאות
       ביום י"ב בחשוון התשס"ה (27 באוקטובר 2004):
       
       ב-15 באוגוסט 2004 נתקבלה החלטת ממשלה מס' 2481, המורה על סגירת בתי-הספר לסיעוד. נטען, כי החלטה זו תוביל למחסור שנתי של כ-1,000 אחיות בשנה במערך הסיעוד.
       
       רצוני לשאול:
       
       כיצד יוכשרו ויוסמכו אחיות?
       
שר הבריאות דני נוה:
       
       ההכשרה של האחיות בישראל מתבצעת בעיקרה בבתי-ספר לסיעוד שליד בתי-החולים. מרבית ההכשרה נעשית במסגרת בתי-ספר שמעניקים תואר בוגרת בית-ספר לסיעוד, ללא תואר אקדמי. מדובר ב-917 תלמידים. יש גם תלמידים, אבל בעיקר תלמידות. חלק מבתי-הספר מסונפים לאוניברסיטאות, וקיימת גם הכשרה של אחיות באוניברסיטה, כאשר הלימודים הקליניים מתבצעים בבתי-החולים.
       
       לאחרונה היה דיון בנושא בתי-הספר האקדמיים לסיעוד. הלימודים באוניברסיטאות ממומנים על-ידי שכר לימוד של הסטודנטים, תקציב הוועדה לתכנון ולתקצוב של המועצה להשכלה גבוהה, שמתקצבת את האוניברסיטאות בהתאם למספר הסטודנטים שלומדים בכל שנה, ותקציב המדינה, שמממן את ההכשרה בבתי-הספר לסיעוד שליד בתי-החולים. למעשה, כתוצאה מכך נוצר כפל תקצוב ממשלתי עבור הסטודנטים האלה, גם במסגרת הוות"ת, שזה מסלול אחד, ומהצד השני - התקצוב דרך משרד הבריאות.
       
       על מנת למנוע כפל תקצוב זה החליטה הממשלה ב-15 באוגוסט 2004 להעביר את ההכשרה לאוניברסיטה באופן מדורג, במשך שלוש שנים, מבתי-הספר האקדמיים לסיעוד שליד בתי-החולים אל האוניברסיטאות, בתל-אביב ובירושלים, ולהפסיק את המימון הממשלתי של בתי-הספר האלה.
       
       אבל היתה מוטרדות רבה מאוד לגבי עתידם של בתי-הספר האלה והכשרת האחיות. חברת הכנסת אילנה כהן, שלא נמצאת כאן הערב, היתה בוודאי פעילה מאוד בנושא הזה, ומצאה אצלי אוזן קשבת. התקיים משא-ומתן שהתנהל בין הסתדרות האחיות, משרד האוצר ומשרד הבריאות, ולפני כחודש, ביום 14 באוקטובר 2004, נחתם הסכם בין משרד הבריאות לבין משרד האוצר לגבי ביטול כפל התקצוב של בתי-הספר האקדמיים לסיעוד.
       		
       עם זאת, בהתאם לסיכום נקבע, בין היתר, כי בשנים 2005-2007 יימשכו הלימודים במסלולי ההכשרה הגנריים בבתי-הספר לסיעוד של משרד הבריאות המסונפים לאוניברסטאות במתכונת שהיתה נהוגה בשנים האחרונות. 
       
       נקבע בסיכום, כי ינוהל משא-ומתן עם האוניברסיטאות על העברת תקציב מהאוניברסיטאות לבתי-הספר לסיעוד עבור שירותי הלימוד הניתנים לתלמידים בבתי-הספר שליד בתי-החולים.
       
       יוקם צוות מקצועי במשרד הבריאות שיבחן במהלך השנים 2005–2008 את האופן הראוי להכשרת אחיות אקדמאיות ואחרות, תוך מעקב אחרי מספר הלומדים במסלולים האקדמיים ואופן הכשרת כוח-אדם סיעודי. 
       
       עוד נקבע בסיכום זה, כי סעיף 7 להחלטת הממשלה - שאליה התייחסתי קודם - יוקפא. במהלך תקופת ההקפאה למשך חודשיים, ינוהל משא-ומתן עם האוניברסיטאות – שלא היו צד לסיכום שהזכרתי לפני רגע – בנושא העברת השתתפותן של האוניברסיטאות במימון הפעלת התוכניות האקדמיות, שאליהן התייחסתי קודם. במקרה שבו המשא-ומתן הזה עם האוניברסיטאות לא יצליח, ייבחנו צעדים אחרים לפתרון בעיית כפל התקצוב. להערכתי, הוסר בכך האיום שהיה קיים של סגירת בתי-הספר האקדמיים לסיעוד.
       
היו"ר מיכאל נודלמן:
       
       שאלה נוספת? אין. שאילתא מס' 2155, של חבר הכנסת אלי אפללו - איננו נוכח.
       
שר הבריאות דני נוה:
       
       זוהי הזדמנות לאחל לו שוב מעל במה זו החלמה מלאה ומהירה בשם כולנו. 
       
2155. בדיקות לגילוי שחפת לתלמידי בתי-ספר תיכוניים
       
חבר הכנסת אלי אפללו שאל את שר הבריאות
       ביום י"ט בחשוון התשס"ה (3 בנובמבר 2004):
       
       פורסם ב"ידיעות אחרונות" ב-25 באוקטובר 2004, כי משרד הבריאות הפסיק לבצע בדיקות לגילוי שחפת לתלמידי התיכון.
       
       רצוני לשאול:
       
       1. האם הידיעה נכונה, ואם כן – מדוע?
       
       2. אילו צעדים יינקטו למניעת סכנת הידבקות בקרב התלמידים?
       
תשובת שר הבריאות דני נוה:
(לא נקראה, נמסרה לפרוטוקול)
       
       1. הידיעה שפורסמה לגבי הפסקת בדיקות גילוי השחפת לתלמידי תיכון אינה נכונה. הוחלט להמשיך בבדיקות אלו, ולהתמקד בתלמידים מאוכלוסיות בסיכון יתר, וזאת מהנימוקים הבאים: א. המלצות בין-לאומיות הגורסות כי יש להתמקד בתלמידים שמוצאם ממדינות אנדמיות לשחפת ולא לבצע בדיקות "מנטו" לכלל התלמידים; ב. צמצום משמעותי במשאבים העומדים לרשות שירותי בריאות התלמיד שביצעו את הבדיקות בפועל.
       
       2. בדיקת "מנטו" בקרב תלמידי כיתות ז' היא אחד הכלים למניעת סכנת הידבקות בקרב התלמידים, בתנאי שכלי זה ילווה במאמצים לשכנוע הורי התלמידים המתגלים עם "מנטו" חיובי ללקיחת טיפול מניעתי למשך שישה חודשים. דווקא ההתמקדות באוכלוסיות סיכון תאפשר להעלות את יעילות בדיקה זו. במקביל, עיקר הפעילות למניעת סכנת הידבקות היא ביישום התוכנית הלאומית למיגור השחפת, שהחלה לפעול ב-1997, המתרכזת באיתור מוקדם של חולי שחפת ומגעיהם לטיפול באמצעות תרופות בשיטת ההשגחה הישירה.
       
2158. זמינות רופאים בסניף קופת-החולים הכללית ביפו
       
חברת הכנסת נעמי בלומנטל שאלה את שר הבריאות
       ביום י"ט בחשוון התשס"ה (3 בנובמבר 2004):
       
       נודע לי, כי בסניף קופת-החולים הכללית ביפו קיים חוסר בזמינות של רופאים מומחים, כגון בתחומי אורתופדיה, עור ועיניים, והדבר גורם לעיכובים ארוכים בקביעת תור לפונים, אשר רבים מהם קשישים המתקשים בניידות.
       
       רצוני לשאול:
       
       1. האם נכונים הדברים?
       
       2. אם כן – כיצד תיפתר בעיה זאת?
       
תשובת שר הבריאות דני נוה:
(לא נקראה, נמסרה לפרוטוקול) 
       
       1. אכן הדברים נכונים. הפנייה נבדקה מול הנהלת "שירותי בריאות כללית" ונמצא כי זמן ההמתנה לקבלת שירותי אורתופדיה ועיניים ביפו עומד על כחודש, ולרפואת עור - כ-20 יום. יצוין שמקרים המוגדרים דחופים על-ידי רופא המשפחה מקבלים עדיפות, וזמן ההמתנה הוא קצר עד מיידי.
       
       2. התארכות התורים נובעת מצירוף של לחץ פונים לאחר תקופת החגים ופרישת כמה רופאים במחוז. על-פי הנמסר לנו, הנהלת "שירותי בריאות כללית" פועלת לגייס רופאים מתאימים ובכך לקצר את זמן ההמתנה באופן משמעותי.
       
2175, 2186. מות פגים מזיהום בבית-החולים "סורוקה"
       
חבר הכנסת אברהם הירשזון שאל את שר הבריאות
       ביום כ"ו בחשוון התשס"ה (10 בנובמבר 2004):
       
       שני פגים נפטרו וארבעה נפגעו בפגייה של המרכז הרפואי "סורוקה" בבאר-שבע בתקופת הקיץ, מזיהום שנגרם כתוצאה מחבישת כובעי צמר שהגנו על ראשיהם.
       
       רצוני לשאול:
       
       אילו מסקנות הסיק משרדך ממקרים אלה ומה נעשה בנדון?
       
       
חבר הכנסת יעקב מרגי שאל את שר הבריאות
       ביום כ"ו בחשוון התשס"ה (10 בנובמבר 2004):
       
       פורסם, כי שני פגים מתו וארבעה נפגעו קשה מזיהום בכובעי הצמר שהיו בשימוש בפגייה בבית-החולים "סורוקה".
       
       רצוני לשאול:
       
       1. האם הפרטים נכונים?
       
       2. האם גם בבתי-חולים אחרים השתמשו בכובעים כאלו?
       
       3. מה הסיק משרדך מפרשה זו?
       
תשובת שר הבריאות דני נוה:
(לא נקראה, נמסרה לפרוטוקול)
       
       עקב התפרצות זיהומי קנדידה בפגייה בבית-החולים "סורוקה" נפטרו שלושה תינוקות.
       
       אין למשרד מידע על סוגי הכובעים המשמשים את הפגיות בבתי-החולים. 
       
       יש לציין שמקור הזיהום בפגייה נמצא בתא מרכך הכביסה בתוך מכונת הכביסה.
       
       משרד הבריאות קיבל דיווח על המקרה מהנהלת בית-החולים "סורוקה" ומקבל עדכונים ביישום ההחלטות האופרטיביות להתמודדות עם המקרה. מדובר במקרה חריג ביותר. המשרד פועל להגביר את המאמץ המערכתי למניעת זיהומים בבתי-החולים.
       
2198. רכישת תומכנים מסוג "סייפר"
       
חבר הכנסת אליהו ישי שאל את שר הבריאות
       ביום כ"ו בחשוון התשס"ה (10 בנובמבר 2004):
       
       בפנייה שהתקבלה בלשכתי הפרלמנטרית ובפרסום באתר Ynet נטען, כי חולי לב העוברים צנתור נאלצים לרכוש תומכן יקר מסוג "סייפר". עוד נטען, כי היבואן מעניק לבית-החולים תומכן אחד חינם לכל ארבעה תומכנים שחולים רוכשים מאותו בית-חולים.
       
       רצוני לשאול:
       
       האם נבדקו הטענות ונמצאו מוצדקות?
       
תשובת שר הבריאות דני נוה:
(לא נקראה, נמסרה לפרוטוקול)
       
       אכן, תומכן מסוג "סייפר" אינו בסל, ומטופלים המבקשים לקבלו נאלצים לשלם עבורו.
     
       במשרד הבריאות לא התקבלה תלונה על מתן תומכנים חינם לבתי-החולים. אם תתקבל תלונה ספציפית, היא תיבדק כמקובל.
       
2232. מפעל להעשרה לימודית של סטודנטים לרפואה
       
חבר הכנסת שלמה בניזרי שאל את שר הבריאות
       ביום ד' בכסליו התשס"ה (17 בנובמבר 2004):
       
       נודע לי, כי גורם אקדמי מעוניין לייסד מסגרות להעשרת הסטודנטים הלומדים רפואה בכל הקשור לאתיקה רפואית, אתיקה והלכה, מורשת ישראל ועוד, וכי הסטודנטים השותפים יקבלו מלגה מיוחדת.
       
       רצוני לשאול:
       
       1. האם קיים במשרדך מקור תקציבי לסייע למפעל כזה?
       
       2. האם יוקצו משאבים לבתי-חולים שיפעלו מסגרות אלו?
       
       3. האם תיבחן הוספת קריטריון לעניין זה בסעיף תמיכות?
       
תשובת שר הבריאות דני נוה:
(לא נקראה, נמסרה לפרוטוקול)
       
       למשרד הבריאות אין מקור תקציבי לסיוע למסגרת העשרה המתוארת לעיל. לפיכך, אנו נאלצים להשיב בשלילה על כל סעיפי השאילתא.
       
היו"ר מיכאל נודלמן:
       
       תודה רבה לשר הבריאות.
       
שר הבריאות דני נוה:
       
       בנושא הזה אני רק יכול להצטרף למחאה שהובעה כאן גם על-ידי שרת החינוך. אני ביטלתי פגישות במשרדי, והובטח לי על-ידי מזכיר הכנסת - מזכיר הכנסת מר אריה האן, אתה זוכר את שיחתנו לפני כשעתיים? השעה כבר 19:15. אני ביטלתי דיונים ופגישות במשרדי כדי לענות על שאילתות, ופרט לאחד שנמצא כאן, חבר הכנסת פרופסור אריה אלדד, אף אחד מחברי הכנסת שהיו אמורים להקשיב לתשובות לא נמצא. אז אני ביטלתי דיונים חשובים במשרד הבריאות, ונשארתי כאן לשעה שהיא מאוחרת בהרבה מהשעה לפי התכנון שהיה אמור להיות בלוח הזמנים שלי. חבל שחברי הכנסת לא מתייחסים באותה רצינות לשאילתות שהם עצמם מגישים. 
       
אריה אלדד (האיחוד הלאומי - ישראל ביתנו):
       
       הערה אחת בעניין הזה: אנחנו באמת לא יודעים עד לצהרי אותו יום שנקבל באותו יום תשובה. אם היה איזה מנגנון שהיה יכול להודיע לנו שהיום תינתן תשובה, אני בטוח שהנוכחות היתה טובה יותר.
       
שר הבריאות דני נוה:
       
       אני משוכנע שאפשר אולי לשפר, אבל הלוואי שהייתי משוכנע כמוך, חבר הכנסת אלדד, שזה מה שהיה פותר את הבעיה. יכול להיות שכל מוסד השאילתות מהסוג הזה צריך להיבחן מחדש על-ידי יושב-ראש הכנסת ונשיאות הכנסת. נראה לי שבצורה הזאת כבר אבד כלח על המוסד הזה, שקיים כבר הרבה מאוד שנים. יש מוסד של שאילתות בכתב, ויכול להיות שצריך ליצור מוסד של שאילתות בכתב בלבד, ולהרחיב מעט את השאילתות בעל-פה, כפי שנהוג בימי רביעי בשעה 11:00. אבל זהו דבר שצריך לשקול אותו, לדעתי, כי המוסד הרגיל של השאילתות, כפי שאנחנו עושים עכשיו, והריטואל הזה שבו הציבור צופה בנו - מול כנסת ריקה ושר שמעביר שאילתות לפרוטוקול - לא מוסיף כבוד לא לכנסת ולא לחברי הכנסת. 
       
היו"ר מיכאל נודלמן:
       
       אני חושב שאנחנו צריכים לדון בנושא הזה בנשיאות.
       
       אדוני סגן שר הביטחון, בבקשה. 
       
       
1595. קציבת עונשם של מחבלים רוצחים
       
חבר הכנסת אורי יהודה אריאל שאל את שר הביטחון
       ביום כ' בסיוון התשס"ד (9 ביוני 2004):
       
       ב"ידיעות אחרונות" מ-18 במאי 2004 פורסם, כי החלת לקצוב עונשם של מחבלים רוצחים. למחבל המבצע פיגוע יהיה מעט מה להפסיד אם ידע כי הוא עשוי להשתחרר בחייו.
       
       רצוני לשאול:
       
       כיצד ישפיע הדבר על ביטחון ישראל?
       
סגן שר הביטחון זאב בוים:
       
       אדוני היושב-ראש, חבר הכנסת אורי יהודה אריאל, לגבי מדיניות קציבת עונש של מחבלים: בשוקלו את עמדתו בשאלת קציבת עונשם של אסירים ביטחוניים, עומדים לנגד עיניו של שר הביטחון מכלול השיקולים הרלוונטיים לעניין, לרבות חוות דעת גורמי הביטחון, המודיעין והכליאה. שר הביטחון שוקל כל מקרה לגופו ובוחן את מהות העבירה שבה הורשע הנידון, את חומרת המעשים, את גילו של האסיר בעת ביצוע המעשים ובעת שחרורו הצפוי אם ייקצב עונשו, ואת הסכנות הנשקפות מפניו לפי חוות דעתם של גורמי הביטחון. מכלול השיקולים מהווים מצע להחלטתו של שר הביטחון, וכאמור, כל מקרה נבחן לגופו.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, אדוני סגן השר, תודה על התשובה. אני אשאל שאלה שייתכן שאין ברשותך הנתונים להשיב עליה: 1. האם אתה יודע אם יש מחבלים כאלה, שכבר שוחררו מהכלא? 2. האם נקצב זמנו של ברגותי? 3. האם אתה יכול למסור עכשיו – או בהמשך, מכיוון שהשאלות לא נשאלו קודם – כמה אסירים נקצב עונשם?
       
סגן שר הביטחון זאב בוים:
       
       למיטב ידיעתי, זמנו של ברגותי לא נקצב עד כה. בכלל, עניין הקציבה, למיטב ידיעתי – שוב, אני אומר את הדברים בזהירות – צריך לחלוף איזה פרק זמן עד שמתחילים לבחון בכלל את סוגיית קציבת העונש. אני לא חושב שמרואן ברגותי הגיע למצב כזה. 
       
       לגבי שתי השאלות הנוספות, האם יש כבר מחבלים ששוחררו בעקבות קציבת עונשם וכמה בסך הכול נקצב עונשם – אני אבדוק ואענה לך על כך בכתב.
       
2120. ביקורי חיילים במקומות הקדושים לנצרות ולאסלאם
       
חבר הכנסת יצחק וקנין שאל את שר הביטחון
       ביום י"ב בחשוון התשס"ה (27 באוקטובר 2004):
       
       רצוני לשאול:
       
       1. האם צה"ל מארגן מיוזמתו, באמצעות חיל חינוך או בכל אמצעי אחר, סיורי חיילים במקומות הקדושים לנצרות או לאסלאם?
       
       2. האם צה"ל נענה לבקשות חיילים לערוך סיורים כאלה?
       
       3. האם נערכו סיורים כאלו?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. חיל החינוך והנוער עורך סיורים לחיילי צה"ל ברחבי הארץ במגוון אתרים ונושאים. חלק מסיורים אלו - למשל, בסדרות חינוך - מגיעים למקומות הקדושים ליהדות או לבני דתות אחרות.
       
       ביקורים אלו מתמקדים בנושאים של סובלנות, פלורליזם ודו-קיום. לדוגמה, ביקור בירושלים עשוי לכלול הסברים על הנצרות והאסלאם, וכן ביקור בכנסיות, כדי להבהיר את קדושתה של ירושלים עבור שלוש הדתות. מטרת פעילויות אלה לקדם את ההיכרות של חיילי צה"ל עם סביבתם.
       
       חשוב לציין, כי את הפעילות המדוברת עורכים גורמים צה"ליים, ואין בהם כל מוטיב של מיסיונריות. מעבר לכך, עיקר ההסברים נערכים מחוץ לאתרים, על מנת לכבד את רצונם של חיילים שאינם מעוניינים להיכנס למקומות המקודשים לבני דתות אחרות.
       
2121. ביקורי חיילים בקברי צדיקים
       
חבר הכנסת אליהו ישי שאל את שר הביטחון
       ביום י"ב בחשוון התשס"ה (27 באוקטובר 2004):
       
       בתשובתו על שאילתות בעניין ביקור חיילים בקברי צדיקים אמר סגן שר הביטחון, שמדובר היה ביוזמה ובקשה של חיילים, וכי מתכונת הסיור המדובר לא אושרה על-ידי מפקד כנף 4. 
       
       רצוני לשאול:
       
       1. מדוע לא אושר הסיור?
       
       2. האם ייזום הצבא ביקורים בקברי צדיקים, ואם לא – מדוע?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. מבדיקה שנערכה עולה, כי הרב בכנף 4 יזם סיור בקברי צדיקים, אשר תוכנן להיערך בחודש יוני 2004. כאשר הועלה הסיור לאישור, לא אושרה המתכונת הספציפית שנקבעה לו, כיוון שזו חרגה מפקודות הצבא, בפרט בכך שחיילים נדרשו לשלם כסף עבור הסיור בניגוד לפקודות.
       
       2. צה"ל אינו יוזם ביקורים בקברי צדיקים. ביקורים אלו מתבצעים באופן עצמאי על-ידי רבני היחידה כחלק משירותי הדת לחיילים דתיים. 
       
2122. מתן פטור משירות לסרבנים ושירות ספורטאים בצה"ל 
       
חבר הכנסת מאיר פרוש שאל את שר הביטחון
       ביום י"ב בחשוון התשס"ה (27 באוקטובר 2004):
       
       פורסם, כי שלטונות הצבא שחררו משירות את הסרבנים.
       
       רצוני לשאול:
       
       1. האם הידיעה נכונה?
       
       2. כמה סרבנים שוחררו מהשירות, ולפי איזה חוק או איזו תקנה?
       
       3. כמה ספורטאים מקבלים שחרור או דחייה מהשירות, והאם הם מנועים מלצאת את הארץ בתקופת הדחייה?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. חמשת החיילים אשר סירבו להתגייס לצבא מטעמים אידיאולוגיים-פוליטיים, הורשעו בגין סירובם פעמים מספר בדין משמעתי, ולאחר שעמדו בסירובם הוגש נגדם כתב אישום לבית-הדין הצבאי. החמישה הורשעו ונידונו לשנת מאסר כל אחד. עם תום ריצוי העונש, וכפי שמקובל לגבי כל חייל אשר מרצה תקופות ארוכות של כליאה במהלך שירותו, נבחן עניינם על-ידי גורמי המיון הצבאיים והוחלט כי הם אינם מתאימים, ואף אינם ראויים, לשרת בצה"ל. לפיכך, הוחלט לפטור אותם משירות.
       
       2. מספר הסרבנים ששוחררו - צה"ל אינו פוטר משירות בעילה של סרבנות לשרת, למעט מי שהוכר על-ידי גורמי הצבא כפציפיסט, וזאת בהתאם לפסיקת בג"ץ בנושא.
       
       3. ספורטאים אינם זכאים לפטור משירות ביטחון ולא לדחיית גיוס או שירות. ההכרה בספורטאים מצטיינים ניתנת להם על-פי קריטריונים ומכסות הקבועות מראש, בשיתוף משרד החינוך והתרבות, לקידום הספורט בישראל. הכרה זו אינה פוטרת את הספורטאים משירות, אלא מקנה להם תנאי שירות שיאפשרו את המשך התפתחותם בתחום הספורט שבו הוגדרו כמצטיינים. במסגרת תנאי השירות ניתנת להם אפשרות לצאת לחו"ל בזמן חופשה בלבד, או בתקופה שאינה נמנית בחודשי שירותם.
       
2153. עיכוב חולת סרטן במחסום ארז
       
חבר הכנסת אחמד טיבי שאל את שר הביטחון
       ביום י"ט בחשוון התשס"ה (3 בנובמבר 2004):
       
       נטען, כי חולת סרטן שהגיעה למחסום ארז ב-8 באוגוסט 2004, מצוידת באישור כניסה, בדרכה לבית-החולים "תל-השומר" לקבלת טיפולי הקרנה, עוכבה על-ידי החיילים במחסום מהשעה 06:00 עד השעה 14:30, הגיעה לבית-החולים בשעה 16:00, באיחור של שש שעות, במצב קשה ביותר, ונפטרה לאחר שלושה ימים.
       
       רצוני לשאול:
       
       1. האם נערכה חקירה בנושא, ואם כן – מה היו תוצאותיה?
       
       2. כיצד תימנע הישנות מקרים כגון אלה?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-2. בתאריך 8 באוגוסט 2004 נפתח טרמינל ארז בשעה 01:50 ליציאת פועלים וסוחרים לישראל. יש לציין, כי מעבר פועלים וסוחרים בשרוול הדרומי של המעבר מתבצע באופן אטי עקב הנחיות הבידוק הביטחוני.
       
       בשעה 07:05 מסרו הפלסטינים על לחץ גדול בשרוול זה, וכי הם אינם מצליחים להשתלט על הפועלים, שמנו כ-1,500 איש. בשעה 08:00 נמסר על כמה חולים אשר ממתינים בצד הפלסטיני כדי להיכנס לטיפולים בישראל, אך עקב הלחץ בשרוול לא ניתן להעבירם.
       
       עקב אירועי פח"ע שהתרחשו בעבר במעבר ארז, הוצבו אמצעי בידוק חדשים שהאטו את הליך הבידוק. חשוב לציין, שהעיכוב בהעברת החולים נבע מהלחץ והעומס שיצרו הפועלים בשרוול בעת המעבר. אם הפלסטינים היו נותנים עדיפות לחולים במיקום בשרוול, ניתן היה לטפל בהם בעדיפות על פני יתר האוכלוסייה.
       
       
2200. יציאת פלסטינים ללימודים בחוץ-לארץ
       
חבר הכנסת אחמד טיבי שאל את שר הביטחון
       ביום כ"ו בחשוון התשס"ה (10 בנובמבר 2004):
       
       בפניות רבות המתקבלות בלשכתי הפרלמנטרית נטען, כי רשויות הביטחון בישראל מונעות מסטודנטים פלסטינים לצאת ללימודים בחוץ-לארץ. 
       
       רצוני לשאול:
       
       1. האם נכון הדבר? 
       
       2. אם כן - האם תשונה מדיניות זו?
       
       3. האם משרדך יהיה מוכן לשקול מחדש את הבקשות שנדחו?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. ככלל, לא קיימת מדיניות למניעת יציאת סטודנטים פלסטינים ללימודים בחו"ל. עם זאת, בתקופה האחרונה הוגבלה על-ידי גורמי הביטחון יציאת פלסטינים גילאי 16-35 מרצועת-עזה לחו"ל, והנ"ל חויבו באבחון ביטחוני.
       
       אם עדיין קיימות בקשות כאמור, אשר נדחו על-ידי גורמי הביטחון, ניתן להעבירן בשנית לצורך בדיקה נוספת של גורמי הביטחון.
       
       
2253. הקמת שכונת נוף-השרון באלפי-מנשה
       
חבר הכנסת עמרם מצנע שאל את שר הביטחון
       ביום י"א בכסליו התשס"ה (24 בנובמבר 2004):
       
       בימים אלו מוקמת התנחלות חדשה בשם כסות – שכונת נוף-השרון באלפי-מנשה, תחת חסות היישוב נירית. מאחורי היזם עומדת הקרן על-יד מדרשת ארץ-ישראל בע"מ. תושבי נירית מתנגדים ליוזמה זו, מאחר שהשכונה היא מחוץ ל"קו הירוק".
       
       רצוני לשאול:
       
       1. מדוע מאושרת שכונה חדשה שתספח יישוב על כורחו אל מעבר ל"קו הירוק"?
       
       2. האם אושרה הקמת השכונה?
       
       3. האם תחושות תושבי נירית מובאות בחשבון כשיקול באישור או אי-אישור הקמת שכונה חדשה?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. בשל העובדה שעניתי לך לפני זמן לא רב על הצעה דחופה לסדר-היום באותו נושא, ברצוני להציע שתעיין בתשובתי המפורטת לסוגיה זו, כפי שנמסרה מעל בימת הכנסת ביום ד', 17 בנובמבר 2004. בשבועיים האחרונים לא חל שינוי בנתונים שהצגתי בתשובתי הקודמת.
       
2282. הדחת חייל מתפקידו בשל דבריו על מות יאסר ערפאת
       
חבר הכנסת אריה אלדד שאל את שר הביטחון
       ביום י"א בכסליו התשס"ה (24 בנובמבר 2004):
       
       פורסם ב-Ynet ב-16 בנובמבר 2004, כי חייל המשמש מדריך על תקן של קצין ננזף והודח על-ידי מפקדיו מאחר שאמר במסדר בפני חייליו: "ערפאת מת בשעה טובה".
       
       רצוני לשאול:
       
       1. האם הידיעות נכונות?
       
       2. אם כן – האם האמירה "ערפאת זיכרונו לברכה" כן לגיטימית?
       
סגן שר הביטחון זאב בוים:
       	
       אדוני היושב-ראש, חבר הכנסת פרופסור אריה אלדד, מדובר בחייל שיש לו בעיות קודמות של משמעת – בתחום הערכי. 
       
       סיפור המעשה הקונקרטי: במסגרת מסדר בוקר בבסיס בחר החייל, ששימש זמנית בתפקיד הדרכה, להביע אמירות בעייתיות בקשר למותו של יושב-ראש הרשות הפלסטינית. המפקדת של החייל הסבירה לו את חומרת התבטאותו ונזפה בו, אולם החייל חזר על אמירות דומות במסגרת פורום מטה שהתכנס בהמשך היום. בעקבות התנהלות זו שחזרה על עצמה, החליט מפקד הבה"ד שהחייל יחזור לשמש בתפקידו המקורי כעובד כללי, לאחר שהתרשם שהחייל לא הטמיע את משמעות היותו מפקד בהיבטים ערכיים וחינוכיים.
       
היו"ר מיכאל נודלמן:
       
       שאלה נוספת לחבר הכנסת אלדד. בבקשה.
       
אריה אלדד (האיחוד הלאומי - ישראל ביתנו):
       
       תודה לסגן השר. אני באמת לא מבין. האם יש איזה פסול שאדוני מוצא בהבעת שמחה על מותו של יאסר ערפאת? האם נדמה לאדוני שיש פסול ערכי מאיזה שהוא סוג בלהגיד: "ערפאת מת בשעה טובה"?
       
סגן שר הביטחון זאב בוים:
       
       חבר הכנסת אלדד, אם בזה היתה מתחילה ונגמרת האמירה בהתייחס למותו של ערפאת, אינני רואה בזה פסול. אבל הקטע הזה שאתה מדבר עליו הוא רק מקטע או קיטוע של התייחסויות נוספות למותו של ערפאת. יש לי פה הציטוט, ואני לא רוצה לומר אותו מעל במת הכנסת - -
       
אורי יהודה אריאל (האיחוד הלאומי - ישראל ביתנו):
       
       - - -
       
סגן שר הביטחון זאב בוים:
       
       - - מכיוון שאני באופן אישי גם סבור - אינני רוצה לצטט מכתובים שלנו לגבי איך הם מתייחסים ל"בנפול אויבינו", מה כן צריך לעשות ומה לא צריך לעשות, ונראה לי שזה לא רע שאנחנו נדבק בערכים היהודיים, המוסריים והערכיים האלה. על כל פנים, זה ודאי לא מה שעשה החייל. פעם אחת הוא הוסיף מלים שאני אומר שלא נכון להגיד אותן פה, ופעם שנייה - הוא גם חזר על הדבר הזה ביותר מאירוע אחד באותו יום. מכיוון שמדובר במועמד או באיזו מסגרת שבה נבחנים אנשים ביחס לאפשרות שהם יהיו מדריכים, הוחלט בהקשר זה ובנסיבות האלה שלא לאפשר לו להמשיך לעמוד בפני חניכים.
       
היו"ר מיכאל נודלמן:
       
       תודה.

       
הצעת חוק שירות ביטחון (הגבלות קריאה לשירות 
מילואים של קצין - הוראת שעה) (תיקון מס' 3), התשס"ה-2004 
       [רשומות (הצעות חוק, חוב' מ/139).]
(קריאה ראשונה)

היו"ר מיכאל נודלמן:
       
       אנחנו עוברים לנושא הבא: הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 3), התשס"ה-2004, קריאה ראשונה. יציג זאת סגן שר הביטחון זאב בוים.
       
נסים זאב (ש"ס):
       
       יש הצבעה היום או לא?
       
סגן שר הביטחון זאב בוים:
       
       אדוני היושב-ראש, חברי הכנסת, אני  מתכבד להביא לאישור מליאת הכנסת בקריאה ראשונה את הצעת חוק שירות ביטחון (הגבלות קריאה לשירות מילואים של קצין - הוראת שעה) (תיקון מס' 3), התשס"ה-2004.
       
       חוק שירות ביטחון [נוסח משולב], התשמ"ו-1986, קובע בסעיף 29ב(א) לאמור: "הגבלות קריאה: יוצא צבא, שמלאו לו ארבעים ואחת שנים, המשרת שירות מילואים ביחידה קרבית, כהגדרתה בפקודות הצבא, ואשר שירת שירות מילואים ביחידה כאמור תקופה כוללת של עשר שנים לפחות, לא ייקרא לשירות מילואים לצורך ביצוע תעסוקה מבצעית, אלא אם כן נתן הסכמתו לכך, או שהוא נמנה עם בעלי מקצועות ותפקידים חיוניים או שקיים בהם חוסר בכוח-אדם, כפי שקבע הרמטכ"ל באישור ועדת החוץ והביטחון של הכנסת".
       
       בעקבות המאורעות הביטחוניים בשנים האחרונות והגידול במשימות הביטחוניות המוטלות על צה"ל, נוצר בצבא מחסור בכוח-אדם, ובמיוחד בתפקידי קצונה ביחידות קרביות. כדי לענות על הצרכים המבצעיים של צה"ל ולאפשר לו להתמודד עם משימות הביטחון המוטלות עליו, נחקק בדצמבר 2001, כהוראת שעה לשנה, חוק שירות ביטחון (הגבלות קריאה לשירות  מילואים של קצין - הוראת שעה), התשס"ב-2001 – להלן: הוראת השעה - המאפשר גיוסם של קצינים במילואים המשרתים ביחידות קרביות לצורך ביצוע תעסוקה מבצעית גם אם מלאו להם 41 שנים, וזאת אם השתכנע הרמטכ"ל או מי שהוא הסמיך לכך כי קיימים טעמים המצדיקים זאת.
       
       בחודש מרס 2003 הוארכה הוראת השעה עד לסוף שנת 2003. כמו כן הוספה להוראת השעה הוראה שלפיה קצין כאמור, ששירת בשירות מילואים בתעסוקה מבצעית בתקופה שמיום 18 במאי 2003 עד יום 31 בדצמבר 2003, יהיה זכאי לתשלום מיוחד עבור היום השמיני לשירותו במילואים כאמור בשיעור של 400 שקל, ובעד כל יום נוסף עד ליום השירות ה-26 יהיה זכאי לתשלום מיוחד בשיעור של 133 שקל.
       
       בשלהי שנת 2003 הוארכה שוב הוראת השעה עד לסוף שנת 2004. כמו כן, ההוראות בדבר התשלום המיוחד הוחלו גם על שירות מילואים כאמור שבוצע במהלך שנת 2004.
       
       חברי הכנסת, בשל המצב הביטחוני השורר כיום במדינה, המחייב את הצבא גם כיום להיערכות שונה ומוגברת של מערך המילואים, מוצע להאריך בשנה את הוראת השעה. כמו כן מוצע להחיל את ההוראות בדבר התשלום המיוחד גם על שירות מילואים שיבוצע במהלך שנת 2005.
       
       אשר על כן, אני מבקש את אישור הכנסת להעברת הצעת החוק להכנה לקריאה שנייה ולקריאה שלישית בוועדת החוץ והביטחון.
       
היו"ר מיכאל נודלמן:
       
       תודה. חברי הכנסת, היום יש כינוס של מרכז מפלגת העבודה, ולכן אין חברי כנסת מהעבודה. כמו שאמר פה שר הבריאות, חלק מאלה ששאלו שאילתות הם גם שם במרכז. לכן אנחנו לא מצביעים היום על חוקים. תשובות והצבעות יהיו במועד אחר. 
       
       אבל, יש רשימת דוברים לקריאה ראשונה על החוק הזה, ואני צריך לקרוא אותה ואנחנו צריכים לדון. ראשון הדוברים בחוק הזה הוא חבר הכנסת מוחמד ברכה, והוא אינו נוכח. חבר הכנסת עסאם מח'ול - אינו נוכח. חבר הכנסת אחמד טיבי - אינו נוכח. חבר הכנסת משה גפני - אינו נוכח. חבר הכנסת ג'מאל זחאלקה - אינו נוכח.  חבר הכנסת אורי יהודה אריאל, בבקשה. אחריו - חברי הכנסת אילן ליבוביץ, מגלי והבה, איוב קרא ואברהם רביץ.
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ההצעה לתיקון בחוק שירות ביטחון היא הצעה שצריך לעשות בה שינוי ולא להאריכה בשנה, וזאת מהטעם הבא: מערכת הביטחון - ראוי להגיד מעל במה זו - עשתה ועושה מאמצים גדולים מאוד כדי להוריד את מספר ימי המילואים בכלל במערכת הביטחון גם בתקופה הקשה הזאת שבה משתולל הטרור. ואכן, אני חוזר ואומר שהיא ראויה להערכה על המאמצים האלה ובעיקר על התוצאות, כי בצד המאמצים יש גם תוצאה.
       
       דא עקא, שבמערכת של צה"ל אגף כוח-אדם, שעושה את העבודה, כבר היה אמור להביא לוועדת החוץ והביטחון הצעות נוספות כיצד לצמצם בשנת 2005 בצורה יותר משמעותית הבאת אנשי מילואים לצורך ביטחון שוטף. לא מדובר על אימונים, שהם דבר שעומד בפני עצמו, אלא מדובר כרגע על קריאה לקצינים מעל גיל 41, כפי שפירט סגן השר, לתעסוקה מבצעית, וגם זאת בעיקר במקצועות מסוימים, ואני מוסיף זאת ונדמה לי שזה לא נאמר. קרי, ההצעה היא באמת לא פתוחה לגמרי והיא במשורה, ויש בצדה גם תשלום כספי יוצא דופן. אף-על-פי-כן, ראוי לאשר את הדבר הזה, אם בכלל, רק לחצי שנה, כדי לזרז את מערכת הביטחון וצה"ל להביא תשובות, שלפי עניות דעתי קיימות ואפשריות, לצמצם, גם אם לא להוריד באופן מוחלט, את קריאתם של אנשים מבוגרים לבט"ש במילואים.
       
       הדבר הזה מחייב שינוי, כשם שאנחנו בוועדת החוץ והביטחון לחצנו על כלל עניין המילואים ולחצנו גם בעניין תקנות לשעת-חירום, והלחץ הועיל - התיקונים לחוק הוארכו, או החוק, הביאו את המערכת לעשות עבודה יותר מאומצת ויותר טובה לטובת כלל עם ישראל. אין פה עניין פוליטי בכלל - לא ימין ולא שמאל. לכן אני חושב שבמקרה הטוב ראוי להאריך את זה רק בחצי שנה. תודה.

היו"ר מיכאל נודלמן:
       
       תודה לחבר הכנסת אורי אריאל. חבר הכנסת אילן ליבוביץ - אינו נוכח. חבר הכנסת מגלי  והבה - אינו נוכח. חבר הכנסת איוב קרא, בבקשה. אחריו – חברי הכנסת אברהם רביץ, מאיר פרוש, יגאל יאסינוב, טלב אלסאנע, יוסף פריצקי, ישראל אייכלר, נסים זאב. 
       
איוב קרא (הליכוד):
       
       אדוני היושב-ראש, חברי חברי הכנסת, אני מאוד מעריך קודם כול את עבודתו של סגן שר הביטחון ותרומתו למערכת מאז נכנס לתפקידו. הצעת החוק הזאת בעיני מאוד מוערכת וראויה לגיבוי, אך אני רוצה לנצל את הבמה, כשאוזניו של סגן שר הביטחון קשובות, כדי לדבר על מה שקורה סביב הפרשה של המ"פ מגבעתי.
       
       אני רוצה לומר לכם, גם אתמול בערוץ-2 שוב ממשיכים את ה"עליהום" הזה, וכאשר הנושא נמצא בבית-המשפט ולא צריך לדבר עליו באופן עקרוני, ויש איסור פרסום על הפרשה, בכל זאת מגיעים לתקשורת ומטפטפים את כל המידע שבעולם כדי לפגוע בקצין שלא יכול להגן על עצמו ומחכה לבית-המשפט. איני יודע מי עומד אחרי ההדלפות האלה, איני יודע מה מטרתן של ההדלפות הללו. אני לא יודע אם בצה"ל מודעים לכל המצב המביך הזה, שבעצם כל מה שקרה בחקירת מצ"ח מודלף לתקשורת. יש קלטות שהועברו לערוץ-2, יש מצב אבסורדי שאני לא מכיר. גם אני הייתי קצין בצבא, ואני יודע שהיתה סודיות, היה דבר מוגבל, היה דבר בלתי מסווג, היו דברים, אבל לראות פרשה שקבע בית-המשפט איסור פרסום עליה, ובכל זאת אין פרט כמעט שאינו מדווח לאותם כתבים שרוצים לעשות סקופים ויש תחרות ביניהם - עד פה. מבחינתי זו ממש חציית הקו האדום בכל מה שקשור למערכת הצבאית. 
       
       ממילא מחר, כנראה, אני אעלה את הנושא הזה על סדר-יומה של הכנסת. אני לא ארחיב את הדיבור, אך אני מאמין שסגן שר הביטחון ייקח את הדברים האלה, והם ייבדקו עד מחר, עד שתיתנו לי את התשובה בקשר לכל הקונספציה של הפרשה הזאת. תודה רבה.

היו"ר מיכאל נודלמן:
       
       תודה. חבר הכנסת אברהם רביץ - אינו נוכח. חבר הכנסת מאיר פרוש - אינו נוכח. חבר הכנסת יגאל יאסינוב - אינו נוכח. חבר הכנסת טלב אלסאנע - אינו נוכח. חבר הכנסת יוסף פריצקי - אינו נוכח. חבר הכנסת ישראל אייכלר - אינו נוכח. חבר הכנסת נסים זאב, בבקשה.
       
נסים זאב (ש"ס):
       
       אדוני היושב בראש, כנסת נכבדה, אדוני סגן השר, אין ספק, כפי שאמר סגן השר, שהמצב הביטחוני השורר כיום במדינה מחייב היערכות מוגברת של מערך המילואים, לכן הדרישה להאריך את תקופת הצעת חוק שירות ביטחון ושירות מילואים של קצין בשנה אחת צודקת ומחייבת. אני חושב שגם לאחר השנה, אורי אריאל, תבוא דרישה נוספת, כפי שאנו מכירים את המערכת הזאת, כי אנו עדיין במצב חירום, אנו לא איש תחת גפנו ותחת תאנתו, לא הגענו לשלווה. אנו אולי חושבים שהגענו לתקופת ההתנתקות מעזה, אז אנחנו כבר עכשיו יכולים לחיות באיזו אופוריה של ביטחון, שהתפטרנו סוף-סוף ממיליון וחצי ערבים שאולי בפוטנציה שלהם - יכול להיות טרוריסטים. ברור שביחידות הקרביות הבעיה היא קשה יותר ויש צורך בביצוע תעסוקה מבצעית, לכן גם אם מלאו לאותו קצין 41 שנה, הוא עדיין יעיל וחשוב למערכת הצבאית.
       
       אני רק רוצה לשאול, אדוני סגן השר, מדוע בתוכנית הקיצוצים של משרד הביטחון לא מזמן דיברו על אלפי מפוטרים, ופיטרו בפועל, וביניהם עשרות רבות, אולי גם מאות, קצינים אנשי קבע. אני יודע מה המשמעות של הוצאת קצין, ובדרך כלל קצינים הם בעלי מקצועות חופשיים ואנשים שבאמת מצליחים בחיים האזרחיים. כי בדרך כלל, מי שהוא בדרגת קצונה הוא אינטיליגנט, הוא מצליח בחיים האזרחיים, ולקרוא לו למילואים זה קשה מאוד.
       
       השאלה, מבחינת התשלום וגם המאמץ של הבאת אדם מחיים אזרחיים ופתאום להכניס אותו לצבא - עד שהוא מתאקלם ונכנס, בכל זאת זה לוקח לו זמן. האם היה נכון להחזיק אותם אנשי קבע, אותם קצינים שהיו יכולים לתת מענה על הדרישות, ואולי זה ראוי להיות נדון בוועדת החוץ והביטחון, כפי שאמר אורי אריאל, שנצטרך לתת תשובות בוועדה הזאת.

היו"ר מיכאל נודלמן:
       
       חברי הכנסת, סיימנו את הדיון בקריאה הראשונה של הצעת חוק שירות ביטחון (הגבלות קריאה לשירות מילואים של קצין - הוראת שעה). כבר אמרתי – תשובה והצבעה במועד אחר.

       
הצעת חוק הביטוח הלאומי (תיקון מס' 78) (אי-תשלום גמלאות 
בשל פשע שבוצע מתוך מניע לאומני), התשס"ה-2004
       [רשומות (הצעות חוק, חוב' כ/56).]
(קריאה ראשונה)

היו"ר מיכאל נודלמן:
       
       עכשיו אנו עוברים להצעת חוק הביטוח הלאומי (תיקון מס' 78) (אי-תשלום גמלאות בשל פשע שבוצע מתוך מניע לאומני), התשס"ה-2004, של חבר הכנסת אריה אלדד - קריאה ראשונה. יציג את הצעת החוק חבר הכנסת אריה אלדד. אני אומר שוב - הצבעה במועד אחר.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, חוק הביטוח הלאומי והתיקונים שבוצעו בו כדי למנוע תשלום גמלאות למחבלים כבר קובע כי לא תשולם גמלה מטעם הביטוח הלאומי למי שהפך להיות זכאי לגמלה הזאת בזכות מעשה פשע לאומני שביצע, או ניסיון לביצוע מעשה כזה. דהיינו, אם רוצח מתאבד נהרג תוך ביצוע הפשע, ילדיו לא יזכו לקצבת שאירים, משפחתו לא תקבל מענק פטירה, ואם הרוצח הזה הוא רוצחת שילדה בשנה שקדמה לביצוע מעשה הפשע שלה, לא יזכו התינוק או התינוקת שלה לקבל את המענק המיוחד שמשלם הביטוח הלאומי לתינוק שאמו נפטרה בטרם מלאה לו שנה.
       
       מדינת ישראל, מטעמי צדק טבעי ומטעמי הרתעה, הבינה כי אינה יכולה להילחם ביד אחת בתופעה המפלצתית של מאות מחבלים רוצחים מתאבדים, וביד השנייה לשלם מענקים נדיבים ליורשיהם או לשאיריהם. ולפיכך, כשם שישראל הורסת בתי מחבלים, שזה סוג של ענישה משפחתית, הרתעתית, כך לגבי מחבלים רוצחים אזרחי ישראל - היא החילה את העיקרון הזה על מחבלים רוצחים אזרחי ישראל הזכאים לגמלאות הביטוח לאומי. 
       
       נותרו עוד כמה פרצות לסתום בתיקון הזה שבחוק הביטוח הלאומי. החוק היום מעניק מענק לימודים להורה יחיד בעד ילדו. אבל אני מבקש לתקן את החוק באופן כזה, שאם ההורה היחיד הפך להיות הורה יחיד, כלומר איבד את בן זוגו בעת שזה ביצע מעשה רצח לאומני ונהרג בשעת ביצועו, לא יהיה זה שנשאר בחיים זכאי לקבל גמלת לימודים לילדו. 
       
       התיקון השני שאני מציע בחוק בא לענות על מצב שבו מחבל ביצע מעשה רצח סתם, לא מעשה התאבדות תוך כדי רצח המוני, ונידון על מעשה הרצח שלו למאסר עולם, אבל מטעמים שונים, למשל בעסקת חילופין של מחבלים רוצחים תמורת אזרחים ישראלים או חיילים שנחטפו או גופות או חלקי גופות, אם במקרה שוחרר רוצח כזה, ולא מת בכלאו כפי שראוי לו מתוך שנידון למאסר עולם על רצח, אם אחד כזה מסתובב חי וחופשי בקרבנו, לא יהיה זכאי לגמלה מהביטוח הלאומי, קצבת זיקנה, למשל, שלא היה זכאי לה אם היה נשאר בכלא עד יום מותו, כפי שראוי לו. 
       
       יכול להיות שמן הראוי היה לקרוא לסעיף הזה בחוק "להוריד את שיבתו ביגון שאולה", אבל אנחנו נסתפק בנוסח היבש, האומר "נידון אדם למאסר עולם בשל עבירה לפי סעיף 300 לחוק העונשין, אשר בוצעה מתוך מניע לאומני - לא תשולם לו קצבה לפי סעיף ג' בפרק י"א". תודה רבה. 
       
היו"ר מיכאל נודלמן:
       
       תודה. חבר הכנסת ג'מאל זחאלקה - אינו נוכח. חבר הכנסת מוחמד ברכה - אינו נוכח. חבר הכנסת עסאם מח'ול - אינו נוכח. חבר הכנסת אחמד טיבי - אינו נוכח. חבר הכנסת איוב קרא. אחריו – חבר הכנסת אורי אריאל. 
       
איוב קרא (הליכוד):
       
       אדוני היושב-ראש, חברי חברי הכנסת, ראשית כול אני רוצה לברך את ידידי חבר הכנסת אריה אלדד על הצעת החוק האובייקטיבית, הנכונה לזמן הזה, במיוחד לאור המצב הקשה שאנחנו עוברים בשנים האחרונות סביב סוגיות כאלה, שבהן אנשים מקרבנו מנסים להביא את אירופה למזרח התיכון, כאילו אנחנו מנהלים משא-ומתן עם מלכת אנגליה או הולנד. כך אני מרגיש, כאילו הם לא מבינים שמדובר באויב אכזרי וקשה. 
       
       לא רק זה, הם נותנים לו טיפים. אני חושב שהצעת החוק הזאת, שבאה לתקן מצב מביך זה, ראויה להערכה. אני ראיתי מחבל בצומת נהרייה – אני גר לא רחוק משם – שהתפוצץ והרג המונים. הוא מאחד הכפרים בסביבה, והמשפחה שלו נהנתה מקצבה, עד שבאו ותיקנו את הדבר האבסורדי הזה. הדבר הזה לא יכול להימשך. אני חושב שאין מה לעשות, ברומא צריך להתנהג כרומאי, והקם להורגך השכם להורגו. אלה לא דברים שאנחנו ממציאים אותם, אלא ההיסטוריה והתורה המציאו אותם, כי זה כנראה משמים. 
       
       לפעמים אני רואה שהמדינה באמת נוהגת בהומניות. כאשר נהרגים בפיגועים סינים או תאילנדים, המדינה בדרך כלל מתחשבת באותם אנשים, גם אם הם עובדים בלתי ליגליים. אנחנו יודעים שמשכורתו הממוצעת של הסיני היא 60 דולר, ומדינת ישראל משלמת אלפי דולרים מדי חודש לאותן משפחות שגרות אי-שם במזרח הרחוק. זה נובע מהומניות ומרגישות, ובצדק. 
       
       אבל כשאתה יודע שמישהו בא להרוג אותך, לפגוע בך ולנצל אותך בצורה צינית אחר כך כדי להיטיב עם המשפחה שלו, כאשר הוא הולך לחפש את 72 הבתולות בגן-עדן, זה לא יכול להתקבל על הדעת וזה איננו נכון. אדוני היושב-ראש, צריך להתחיל להתנהג כמו שמתנהגים במזרח התיכון, להחזיק ביד אחת עלה של זית, אבל היד השנייה צריכה להיות חזקה ואיתנה, כדי להעביר את המסר, שפה שורדים החזקים. מי שחושב שעל-ידי הומניות או בדרך-ארץ נוכל להחזיק מעמד או לבשר טובות, חוטא למטרה. 
       
       לכן אני מחזק את ידיך, חבר הכנסת אריה אלדד. יישר כוח. אני מקווה שהצעת החוק תעבור. אנחנו נחזק אותה כולנו יחד בבית הזה. 
       
היו"ר מיכאל נודלמן:
       
       תודה רבה. חבר הכנסת אורי אריאל, בבקשה. אחריו, חבר הכנסת עסאם מח'ול – אתה הגעת קצת באיחור, אבל אני אאפשר לך לדבר. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, הצעת החוק עושה צדק לכולנו, וראוי פרופסור אריה אלדד ידידי לברכה. יפה תעשה הכנסת אם תאשר את החוק הזה בהקדם, אם אפשר לקדם אותו עוד השבוע, כי מי יודע, אדוני סגן שר הביטחון, אולי יש מישהו שעכשיו ממש חושב לעשות דבר נורא. אם הוא יכניס גם את זה לשיקוליו, אולי זה יעזור לו להתאפס ולצאת ממעגל המחבלים. 
       
       התפרסם אתמול סקר, שכ-50% מתושבי יש"ע הערבים רוצים לעזוב את אזורי יש"ע, ולא חשוב לאן. זו ידיעה משמחת כשלעצמה וראויה לאזכור ולעידוד. אני חושב שהתפקיד הזה של עידוד צריך להיות מוטל על מערכת הביטחון, שתוביל את הצוות שצריך לקום על-ידי הממשלה. פה מדובר על הגירה מרצון לאנשים שאכן רוצים לעזוב את האזור הזה. למה יימנע מהם הטוב? אם מערכת הביטחון תבקש שיוקם צוות ממשלתי בראשות משרדים נוספים שעוסקים בסוגיות האלה ויקלו נניח על מעברם בגשרי הירדן - מה שדי קשה היום, בוודאי להיכנס לישראל, וכך ראוי, אבל גם קשה קצת לצאת – תעודד אותם בכסף אפילו, תעודד אותם בכל צורה ובכל עניין. הרי בסך הכול הם לא חייבים לסבול פה מכמות קטנה של טרוריסטים שמפילים את חתתם על כל האזור. 
       
       הרי רוב התושבים אינם מחבלים. גם אם אינם מסכימים עם הדרך הציונית והם אינם חובבי ציון, ערביי שכם הם לא בהכרח מחבלים. יש שם קומץ, שבעידוד מנהיגים פה מישראל אולי אפילו משתוללים, מתפרעים, יורים, ובעקבות המעשים האלה רבים וטובים נענשים. כמובן הדבר פוגע גם באזרחי ישראל. 
       
       לכן אני רוצה להציע לשר הביטחון ולראש הממשלה להקים לאלתר צוות שיעודד הגירת ערבים מיש"ע לכל מקום שיחפצו. יש לדבר הזה עדיפות. צריך לתקצב אותו ולהוציא אותו אל הפועל. תודה. 
       
היו"ר מיכאל נודלמן:
       
       תודה. חבר הכנסת עסאם מח'ול, בבקשה. 
       
עסאם מח'ול (חד"ש-תע"ל):
       
       אדוני היושב-ראש, אני מודה לך. חברי הכנסת, חבר הכנסת אלדד לא מפסיק לחגוג על הדם ועל הקברים ועל המתים. זה מנהגו, כך הוא חי, כך הוא מזין את עצמו, כך הוא ממשיך. לפני שבועיים כאשר הוא רקד כאן, כמעט יצא מעורו  משמחה על מות ערפאת, והוא ממשיך - הצעתי אז לתרגם את נאומו לגרמנית והיה מי שכעס. 
       
       הוא קיבל אי-מייל, שבמקרה קיבלתי גם העתק ממנו, מבחורה שאינני מכיר בשם מיכל, אינני יודע מאיפה היא. היא כותבת לו כך: "אני כותבת לך מתוך זעזוע בעקבות ההתנהגות שלך אתמול בכנסת: מביכה, אכזרית ולא ראויה. אני בושה בך" -  היא אמרה לו – "לשמוח כשבן-אדם מת. אם יש טיפת הגינות בעורקיך, זה הזמן להתנצל על ההתנהגות הלא-אנושית והמבישה הזאת". כך כתבה לו. "הייתי חושבת שכאדם מבוגר וכחבר כנסת תדע לנהוג קצת איפוק וקצת יותר בייצוגיות. אתה לא נמצא בבית שלך" - היא כתבה לו – "שם אתה יכול להחצין את כל השמחה לאיד והרוע שכפי הנראה יש בך, אלא על במת הנואמים בכנסת ישראל. בושה וחרפה למקום, למעמד ולמדינה. מיכל". 

       אני חושב שהצעת החוק הזאת באה כחלק מתפיסת העולם החוגגת על הדם והחוגגת על המוות ועל הכאב של שני העמים בארץ הזאת. אני אומר, אדרבה, אם חבר הכנסת אלדד היה מוכן ללכת עד הסוף עם הצעת החוק שלו, כפי שהיא מנוסחת, שמי שביצע פשע והביא לרצח על רקע לאומני, לא משנה איזה לאום - אז אדרבה, בוא, בוא, נלך אתך. ניתן לך, רק כדי שתדע לאן אתה נופל. בספטמבר 2000 כוחות הכיבוש בשטחים הכבושים הרגו-רצחו 14 ילדים. באוקטובר 2000 - 29 ילדים. בנובמבר 2000 – 40 ילדים. בדצמבר 2000 - עשרה ילדים. בינואר 2001 – שני ילדים. בפברואר - ארבעה ילדים. אני אספור לך חודש אחר חודש ואז תשלם עבור זה. זה רצח על בסיס לאומני. אם אתה רוצה ללכת על זה, אדרבה, היד מושטת, אנחנו מרימים את הכפפה, כוחות השלום בשני העמים ירימו את הכפפה. 
       
       אבל אתה לא תעמוד בזה, כי אתה מגבה רצח מסוג מסוים, אתה מגבה פשעים לאומניים בכיוון אחד. אנחנו נאבקים נגד פשעים לאומניים מכל כיוון. זה ההבדל ביני לבינך. תודה רבה. 
       
היו"ר מיכאל נודלמן:
       
       תודה רבה. 

       
מסמכים שהונחו על שולחן הכנסת
       
היו"ר מיכאל נודלמן:
       
       הכרזה לסגנית מזכיר הכנסת.
       
סגנית מזכיר הכנסת ירדנה מלר-הורוביץ:
       
       ברשות יושב-ראש הישיבה, הנני מתכבדת להודיע, כי הונחו היום על שולחן הכנסת – 
       
       לקריאה שנייה ולקריאה שלישית: הצעת חוק הסדרת העיסוק בייעוץ השקעות ובניהול תיקי השקעות (תיקון מס' 7), התשס"ה-2004; הצעת חוק אנשי צבא דרום-לבנון ומשפחותיהם, התשס"ה-2004; הצעת חוק השקעות משותפות בנאמנות (תיקון מס' 9), התשס"ה-2004 - שהחזירה ועדת הכספים של הכנסת. תודה. 
       
היו"ר מיכאל נודלמן:
       
       תודה.

       
הצעת חוק הביטוח הלאומי (תיקון מס' 78) (אי-תשלום גמלאות 
בשל פשע שבוצע מתוך מניע לאומני), התשס"ה-2004 
(קריאה ראשונה)
       
היו"ר מיכאל נודלמן:
       
       חברי הכנסת ליבוביץ, והבה, רביץ, פרוש, גפני ויאסינוב - אינם נוכחים. חבר הכנסת נסים זאב, בבקשה. 

נסים זאב (ש"ס):
       
       אדוני היושב בראש, כנסת נכבדה, אני לא יודע מאיפה חבר הכנסת מח'ול לקח את המכתב הזה. יש הרבה מכתבים של טרוריסטים, של עוינים, של שונאי ישראל. אז גם אם הוא מצא את זה באינטרנט, לא ראוי לקרוא אותו מעל במת הכנסת. 
       
       מה בעצם חבר הכנסת אלדד בא לומר? שלא יכול להיות שהביטוח הלאומי יצטרך לשאת בהוצאות ולשלם גמלה לאותם טרוריסטים, לאותם אנשים  שבאו לפגוע ביהודים חפים מפשע, אותם רוצחים שבאו לרצוח  משפחות. אז מה אם הם ערבים ישראלים? רק כיוון שהם ישראלים הם זכאים לקבל את אותה גמלה? 
       
       הרי במערכת הביטחון מודאגים, אולי היום קצת פחות, כי ברוך השם הצליחו לבלום את הטרור באופן כללי, אבל כאשר היינו בשיא הטרור בארץ, היה שיתוף פעולה בין ערבים ישראלים לארגוני הטרור ול"חיזבאללה". היתה עלייה במאות אחוזים במקרים שבהם ערבים ישראלים היו מעורבים בפעולות טרור. כמעט שאין פיגוע שמבוצע בישראל שלא מוצאים בו סוג של סיוע. 
       
       אני רוצה להזכיר לכם כמה מקרים. המונית מיפו שהסיעה שני מחבלים מתאבדים בערב תשעה באב לרחוב נווה-שאנן בתל-אביב - השניים אמרו לו שהם הולכים לבצע פיגוע ואפילו הצביעו על התיק עם הפצצה, אבל למרות זאת הוא לא עשה דבר והוא הסיע אותם. זה במקרים הפחות חמורים. כך גם הסטודנטית בכרי, סטודנטית בת 27, נקשרה לפיגוע הקשה שהיה במירון. המחבל אמר לה לרדת תחנה אחת קודם, כדי שתציל את חייה, אבל היא לא עשתה שום דבר. היו שלושה ערבים ישראלים מכפר-מנדא, שגם הם פעלו תחת ארגון "הג'יהאד האסלאמי". 
       
       אני רוצה לקרוא בפניכם, אדוני היושב-ראש: תלמידים במכללה האסלאמית באום-אל-פחם הודו בחקירתם כי הצטיידו בסכינים וארבו בשתי הזדמנויות לחיילים סמוך לנהרייה. בשתי הפעמים הם נכשלו. אדוני היושב-ראש, כאשר אותם סטודנטים מוסתים והם שותפים לארגוני הטרור ומנסים לפגוע ביהודים ובסופו של דבר כוחות הביטחון מחסלים אותם, האם יעלה על הדעת שכיוון שעכשיו האשה של אחד מהם, האלמנה, תהיה זכאית לגמלה? לכן הצעת החוק היא הצעה חשובה, כי בשום מדינה בעולם לא היו נותנים זכויות למחבלים כאלה. 
       
       מבחינתנו צריך אפילו להפקיע את האזרחות של אותן משפחות. הלוואי שהממשלה היתה יכולה להציע חוק כזה. אדם שיושב במדינה והוא אזרח, הוא צריך לדעת שלאחר שהוא יילכד ישללו מכול וכול את אזרחותם של כל בני המשפחה. אם הוא היה יודע שהוא ישלם לא רק מחיר אישי, אלא גם משפחתי, הוא היה חושב פעמיים. כמו שאנחנו יודעים, כשצה"ל החליט לפגוע בבתי המחבלים ומחבל יודע שהוריו עלולים להיפגע, הוא יחשוב פעמיים, כי הוא לא חושב על עצמו בלבד, אלא על בני משפחתו. 
       
       לכן אני חושב שצריך להחמיר בנושא הזה ללא רחמים; "ורחמי רשעים אכזרי". 
       
היו"ר מיכאל נודלמן:
       
       תודה. חברי הכנסת, תם הדיון על הצעת חוק הביטוח הלאומי (תיקון מס' 78) (אי-תשלום גמלאות בשל פשע שבוצע מתוך מניע לאומני), התשס"ה-2004, של חבר הכנסת אריה אלדד. הצבעה במועד אחר.
       
       חברי הכנסת, תם סדר-היום. הישיבה הבאה תתקיים מחר, יום רביעי, י"ח בכסליו התשס"ה, 1 בדצמבר 2004, בשעה 11:00. ישיבת הכנסת נעולה. 
       
       
הישיבה ננעלה בשעה 20:00.
       
     
עמוד 98 מתוך 98

