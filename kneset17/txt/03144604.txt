    תוכן העניינים
שאילתות בעל-פה	7
192. שירותי הכבאות בחיפה	9
דוד אזולאי (ש"ס):	9
שר הפנים אברהם פורז:	9
דוד אזולאי (ש"ס):	13
עבד-אלמאלכ דהאמשה (רע"ם):	13
אופיר פינס-פז (העבודה-מימד):	14
שר הפנים אברהם פורז:	14
שר התחבורה מאיר שטרית:	19
191. דברי שר המשפטים בנושא ההתרעה שלא לבקר בסיני	19
יעקב ליצמן (יהדות התורה):	19
שר התחבורה מאיר שטרית:	20
יעקב ליצמן (יהדות התורה):	20
מוחמד ברכה (חד"ש-תע"ל):	21
טלב אלסאנע (רע"ם):	21
שר התחבורה מאיר שטרית:	22
שר התחבורה מאיר שטרית:	25
שר התחבורה מאיר שטרית:	25
188. פנסיה לנכים עובדי צה"ל ולשאירים של עובדי צה"ל	26
אפרים סנה (העבודה-מימד):	27
סגן שר הביטחון זאב בוים:	27
אפרים סנה (העבודה-מימד):	28
סגן שר הביטחון זאב בוים:	28
טלב אלסאנע (רע"ם):	28
סגן שר הביטחון זאב בוים:	29
193. פינוי מאחזים בלתי-חוקיים	30
גלעד ארדן (הליכוד):	30
סגן שר הביטחון זאב בוים:	31
גלעד ארדן (הליכוד):	32
סגן שר הביטחון זאב בוים:	32
גלעד ארדן (הליכוד):	33
אופיר פינס-פז (העבודה-מימד):	33
סגן שר הביטחון זאב בוים:	34
אופיר פינס-פז (העבודה-מימד):	34
אחמד טיבי (חד"ש-תע"ל):	35
סגן שר הביטחון זאב בוים:	36
189. סגירת הפגייה בבית-החולים "מאיר"	40
נסים דהן (ש"ס):	40
שר הבריאות דני נוה:	40
נסים דהן (ש"ס):	41
מאיר פרוש (יהדות התורה):	41
אחמד טיבי (חד"ש-תע"ל):	42
אריה אלדד (האיחוד הלאומי - ישראל ביתנו):	42
שר הבריאות דני נוה:	42
יורי שטרן (האיחוד הלאומי - ישראל ביתנו):	44
190. העברת תקציב לרדיו רק"ע	45
שר התעשייה, המסחר והתעסוקה אהוד אולמרט:	45
יורי שטרן (האיחוד הלאומי - ישראל ביתנו):	46
יולי-יואל אדלשטיין (הליכוד):	47
שר התעשייה, המסחר והתעסוקה אהוד אולמרט:	47
הצעת חוק לתיקון פקודת הרופאים (בחינות לסטאז'רים), התשס"ג-2003	48
אחמד טיבי (חד"ש-תע"ל):	48
שר הבריאות דני נוה:	51
מזכיר הכנסת אריה האן:	58
הצעת חוק המפלגות (תיקון - בחירת רשימות מועמדים לכנסת), התשס"ג-2003	63
אופיר פינס-פז (העבודה-מימד):	63
הצעת חוק המפלגות (תיקון - בחירות), התשס"ד-2004	67
חיים רמון (העבודה-מימד):	67
שר המשפטים יוסף לפיד:	70
מוחמד ברכה (חד"ש-תע"ל):	75
גדעון סער (הליכוד):	77
אופיר פינס-פז (העבודה-מימד):	81
חיים רמון (העבודה-מימד):	84
שמעון פרס (העבודה-מימד):	90
שר המשפטים יוסף לפיד:	92
הצעת חוק מבקר המדינה (תיקון - דוחות חסויים), התשס"ג-2003	93
רן כהן (יחד):	93
שר המשפטים יוסף לפיד:	94
הצעת חוק המדיניות הכלכלית לשנת הכספים 2004  (תיקוני חקיקה), התשס"ה-2004	95
אהוד יתום (הליכוד):	95
שר הפנים אברהם פורז:	96
חמי דורון (שינוי):	97
אהוד יתום (הליכוד):	100
הצעת חוק לתיקון פקודת העיריות  (ייצוג הולם לבני שני המינים), התשס"ד-2004	101
גדעון סער (הליכוד):	101
שר הפנים אברהם פורז:	102
הצעת חוק הספקת חשמל (הוראת שעה) (תיקון - הסכמת שר הפנים לפרסום רשימות מבנים), התשס"ד-2004	104
ניסן סלומינסקי (מפד"ל):	104
שר הפנים אברהם פורז:	105
עזמי בשארה (בל"ד):	105
יוסף פריצקי (שינוי):	106
יוסף פריצקי (שינוי):	106
ניסן סלומינסקי (מפד"ל):	107
הצעת חוק צער בעלי-חיים (הגנה על בעלי-חיים) (תיקון - נטישת חיות בית וזכות טיעון לארגון למען בעלי-חיים), התשס"ד-2004	108
יולי-יואל אדלשטיין (הליכוד):	108
שר החקלאות ופיתוח הכפר ישראל כץ:	110
הצעת חוק חינוך מיוחד (תיקון - חובת שימוע בוועדות השמה וערר), התשס"ד–2004	112
יגאל יאסינוב (שינוי):	112
מסמכים שהונחו על שולחן הכנסת	114
מזכיר הכנסת אריה האן:	114
הצעה לסדר-היום	114
הצורך בהקמת ועדת חקירה פרלמנטרית בנושא המשבר ברשויות המקומיות	114
רן כהן (יחד):	114
שר הפנים אברהם פורז:	117
רן כהן (יחד):	118
הצעות לסדר-היום	118
הפיגועים הרצחניים במלון "הילטון טאבה" ובחופי סיני	118
אופיר פינס-פז (העבודה-מימד):	118
רוני בר-און (הליכוד):	120
ניסן סלומינסקי (מפד"ל):	121
אבשלום וילן (יחד):	122
טלב אלסאנע (רע"ם):	123
רוני בריזון (שינוי):	125
מאיר פרוש (יהדות התורה):	126
יורי שטרן (האיחוד הלאומי - ישראל ביתנו):	128
נסים דהן (ש"ס):	129
סגן שר הביטחון זאב בוים:	132
מוחמד ברכה (חד"ש-תע"ל):	134
מוחמד ברכה (חד"ש-תע"ל):	135
נסים זאב (ש"ס):	136
גאלב מג'אדלה (העבודה-מימד):	137
עבד-אלמאלכ דהאמשה (רע"ם):	138
ואסל טאהא (בל"ד):	139
מגלי והבה (הליכוד):	139
שר המדע והטכנולוגיה אילן שלגי:	141
שאילתות ותשובות	142
1224. התנהלות מינהל מקרקעי ישראל בתיק נדל"ן	142
1664. חנויות ריקות בתחנה המרכזית החדשה בתל-אביב	143
1879. השמדת לחם על-ידי המאפיות	144
1880. מחירי מוצרי מזון בסיסיים בישראל	145
1992. אכיפת שכר מינימום לעובד עם מוגבלות	146
2020. תקנות הבטיחות בעבודה	147
2028. מכרז מינהל מקרקעי ישראל בשכונת מכוש בכרמיאל	148
2029. "עובדי קרינה" בישראל	149
2030. ויתור לחברת "עלית" על החזרת מענק	150
הצעות לסדר-היום	153
ירי ה"קסאם" על שדרות; פעילות צה"ל ברצועת-עזה וחקירת וידוא הריגת הנערה ברפיח	153
אחמד טיבי (חד"ש-תע"ל):	153
עזמי בשארה (בל"ד):	157
רשף חן (שינוי):	158
זהבה גלאון (יחד):	160
יצחק הרצוג (העבודה-מימד):	162
עבד-אלמאלכ דהאמשה (רע"ם):	163
אריה אלדד (האיחוד הלאומי - ישראל ביתנו):	165
יאיר פרץ (ש"ס):	168
יאיר פרץ (ש"ס):	170
סגן שר הביטחון זאב בוים:	171
איתן כבל (העבודה-מימד):	181
נסים זאב (ש"ס):	182
מוחמד ברכה (חד"ש-תע"ל):	183
טלב אלסאנע (רע"ם):	185
הצעה לסדר-היום	187
אכ"א פועל לשכנע בנות עולות מקווקז להתגייס לצה"ל	187
יצחק וקנין (ש"ס):	187
סגן שר הביטחון זאב בוים:	189
סגן שר הביטחון זאב בוים:	190
שאילתות ותשובות	190
951. הריגת אשה בשכם	190
1754. פעילות בתחום הדת בצבא	192
1767. השימוש בסמים בצה"ל	193
1795. מבני אזבסט בבסיסי צה"ל	194
1805. השימוש בסמים בצה"ל	196
יולי-יואל אדלשטיין (הליכוד):	197
סגן שר הביטחון זאב בוים:	197
1870. רכישת אמצעי מיגון ולחימה בחנויות אזרחיות	201
1888. התעללות חיילי צה"ל בפלסטינים במחסום חווארה	202
1889. חידוש החיפושים אחר החייל הנעדר גיא חבר	203
1891. מקבלי פטור משירות צבאי ומורים חיילים	204
1908. השארת היישובים נילי ונעלה מחוץ לגדר ההפרדה	206
1950. ידיעה על סיורים לקברי צדיקים מטעם צה"ל	207
הצעה לסדר-היום	209
דברי דב וייסגלס בנושא תוכנית ההתנתקות בריאיון לעיתון "הארץ"	209
מוחמד ברכה (חד"ש-תע"ל):	209
מגלי והבה (הליכוד):	211
אתי לבני (שינוי):	211
ג'מאל זחאלקה (בל"ד):	212
נסים זאב (ש"ס):	213
שר התחבורה מאיר שטרית:	215
עבד-אלמאלכ דהאמשה (רע"ם):	223
הצעה לסדר-היום	225
דוח עמותת "סיכוי"	225
גאלב מג'אדלה (העבודה-מימד):	226
שר התחבורה מאיר שטרית:	230
עבד-אלמאלכ דהאמשה (רע"ם):	234
מוחמד ברכה (חד"ש-תע"ל):	234
הצעה לסדר-היום	235
ההתנהלות במסוף גשר שיח'-חוסיין	235
ג'מאל זחאלקה (בל"ד):	236
שר התחבורה מאיר שטרית:	238
גאלב מג'אדלה (העבודה-מימד):	241
הצעה לסדר-היום	242
החלטת משרד החינוך על מעבר לחמישה ימי לימודים	242
יצחק לוי (מפד"ל):	242
שרת החינוך, התרבות והספורט לימור לבנת:	244
הצעה לסדר-היום	249
זכייתם של מדענים ישראלים בפרס נובל לכימיה	249
לאה נס (הליכוד):	249
לאה נס (הליכוד):	251
מיכאל נודלמן (האיחוד הלאומי - ישראל ביתנו):	251
חמי דורון (שינוי):	252
שר המדע והטכנולוגיה אילן שלגי:	254
עבד-אלמאלכ דהאמשה (רע"ם):	258
שאילתות ותשובות	258
שר המדע והטכנולוגיה אילן שלגי:	259
1954. רשת לאומית רחבת-פס	260
1955. בריחת מוחות	262
1956. פיתוח לוויינים ושיגורם	264
1957. מלגות "אשכול"	266
1958. קשרי המדע בין ישראל לעולם	267
1959. מעמדם של חברי הסגל הזוטר באוניברסיטאות	270
הצעה לסדר-היום	271
החשש לביטול אפשרות תפילה בחלק ממסגדי אל-אקצא וחראם אל-שריף בירושלים	271
עבד-אלמאלכ דהאמשה (רע"ם):	271
סגן השר לביטחון פנים יעקב אדרי:	277
הצעה לסדר-היום	282
כתובות נאצה בבתי-כנסת בירושלים ובתל-אביב	282
משולם נהרי (ש"ס):	282
סגן השר לביטחון פנים יעקב אדרי:	283
סגן השר לביטחון פנים יעקב אדרי:	286
סגן השר לביטחון פנים יעקב אדרי:	286
סגן השר לביטחון פנים יעקב אדרי:	286
סגן השר לביטחון פנים יעקב אדרי:	287
    
       

       חוברת א'
       ישיבה קס"ח
       
       
       

הישיבה המאה-ושישים-ושמונה של הכנסת השש-עשרה
יום רביעי, כ"ח בתשרי התשס"ה (13 באוקטובר 2004)
ירושלים, הכנסת, שעה 11:01

       
שאילתות בעל-פה
       
היו"ר ראובן ריבלין:
       
       רבותי חברי הכנסת - לצערי הרב, השרים עדיין אינם נמצאים כאן - היום יום רביעי, כ"ח בתשרי התשס"ה, 13 בחודש אוקטובר 2004. אני מתכבד לפתוח את ישיבת הכנסת כשעל סדר-היום שאילתות בעל-פה. 
       
       לפחות השואל הראשון והשואל השני נמצאים כאן, והשרים אינם נמצאים. אני רוצה להפנות את תשומת לב השרים לכך שבביקורו של מזכיר הכנסת בנורבגיה השנה, על-פי הזמנת הפרלמנט הנורבגי, התברר שאחרי ששר מאחר פעמיים לישיבת כנסת שהוא מחויב להשתתף בה מפאת סדר-היום, אחרי פעמיים ששר לא מופיע הפרלמנט יכול להסירו מתפקידו בהבעת אי-אמון אישית לגביו. כמובן שהעניין הוא שאנחנו לא נמצאים באירופה אלא כאן, במזרח התיכון. יש הבדלים.
       
יולי-יואל אדלשטיין (הליכוד):
       
       ברשותך, אפשר להגיש הצעת חוק כזאת?
       
היו"ר ראובן ריבלין:
       
       אדוני יכול לעשות זאת בתור סגן יושב-ראש הכנסת ואחד מהפעילים ביותר בוועדת הכנסת ובסדרי הכנסת. אני בטוח שהצעה כזאת תישמע בעניין רב ותזכה לתשומת לבם של חברי הכנסת. נדמה לי, שהיא אפילו תזכה ברוב.
       
       על כל פנים, חברי הכנסת, אנו פותחים את ישיבות הכנסת בזמן. לצערי ולמגינת לבי, המצב הוא כזה שהשרים חושבים שהם יכולים לאחר, וזה לא טוב. הנה, טוב שיושב-ראש ועדת הכנסת נכנס. רציתי לומר שבפרלמנט הנורבגי, כאשר שר מאחר פעמיים לישיבה שבה הוא מחויב להשתתף על-פי סדר-היום, הפרלמנט יכול לבקש להסירו מתפקידו לשעה או בכלל.
       
רוני בר-און (הליכוד):
       
       בפרלמנט היפני הוא צריך לבצע חראקירי.
       
היו"ר ראובן ריבלין:
       
       חלילה, אנחנו יותר קרובים לאירופה מאשר למזרח הרחוק, ואני לא בטוח שלגבי הפרלמנט היפני זה סטטוטורי. ייתכן שזה עניין של חינוך.
       
רוני בר-און (הליכוד):
       
       אולי זה לא סטטוטורי, אבל - - -

היו"ר ראובן ריבלין:
       
       על כל פנים, אם הייתי יכול, הייתי מייד ממנה את אחד מחברי הכנסת להשיב על השאלות ועל השאילתות הנמצאות על סדר-היום. חבר הכנסת דוד אזולאי, בבקשה.
       
דוד אזולאי (ש"ס):
       
       אדוני היושב-ראש, אם זה היה הפוך וחבר כנסת לא היה במליאה, יש סנקציה והוא פשוט מפסיד את השאילתא. לכן, אני חושב שמן הראוי למצוא גם סנקציה נגד אותו שר כפי שאדוני אמר. תודה.
       
היו"ר ראובן ריבלין:
       
       תודה רבה.
       
יעקב ליצמן (יהדות התורה):
       
       אדוני היושב-ראש, לצערי, אם ירחיקו את השרים, הם רק יגידו תודה רבה.
       
היו"ר ראובן ריבלין:
       
       אני מוכרח לציין שהשר המתאם, שהוא בדרך כלל מנאמני הבית, לא נמצא כאן, ולכן הוא לא יכול. על כל פנים, שר הפנים, אף שהתשובה הראשונה איננה תשובתו, כהרגלו הוא מגיע ומקדים לבוא מתוך כבוד מלא לפרלמנט ומתוך ידיעה שהוא כפרלמנטר ותיק לא היה מניח לשר אחר לפעול בלי שהוא ישאל אותו שאלות שהוא מבקש לשאול מבחינת עניין הציבור. הוא נמצא כאן. לכן, אני מבקש ששר הפנים ישיב על שאילתא בעל-פה מס' 192, של חבר הכנסת דוד אזולאי, בנושא: שירותי הכבאות בחיפה.
       
       אדוני, הסדרן הבכיר במליאת הכנסת, אני חושב שהשר יענה מהדוכן - זה הנוהג החדש - שכן הוא לא יכול לעמוד עם גבו לשואל. חבר הכנסת אזולאי, בבקשה.
       
192. שירותי הכבאות בחיפה
       
דוד אזולאי (ש"ס):
       
       הכבאים בחיפה הודיעו על נקיטת עיצומים עקב אי-תשלום שכר מאז ספטמבר. נודע לי שהרקע הוא חוב של הרשויות המקומיות בסך מיליוני שקלים, בעיקר של קריית-ים ודליית-אל-כרמל. 
       
       רצוני לשאול:
       
       1. כיצד יימנע המשך העיצומים?
       
       2. כיצד יוסדר החוב של הרשויות לשירותי הכבאות?
       
       3. אילו רשויות חייבות ואילו סכומים?
       
       4. האם הבעיה קיימת באזורים נוספים?
       
היו"ר ראובן ריבלין:
       
       תודה לחבר הכנסת אזולאי. אדוני ישב, והשר יענה, ולאחר מכן כמובן אדוני יוכל להרחיב, ואחריו - חברי הכנסת דהאמשה ופינס-פז.
       
שר הפנים אברהם פורז:
       
       אדוני היושב-ראש, חברי הכנסת, לשאלה מס' 1: העיצומים הוכרזו על-ידי ועד העובדים יחד עם מועצת פועלי חיפה. מניעתם היא חלק מתהליך מורכב של הסדרת בעיית איגודי הערים לכבאות. עם זאת, תקציב איגוד ערים לכבאות מושתת על העברות תקציביות מטעם המדינה ומטעם הרשויות המקומיות במשולב. כיום, לאור המשבר ברשויות המקומיות, מתברר כי רשויות מקומיות מסוימות אינן משלמות את חלקן באופן מלא ושוטף. על מנת לפתור את הבעיה האמורה וליתן בידי איגודי הערים לכבאות את היכולת לתפקד בשוטף, ובין היתר לשלם את שכר הכבאים, משרד הפנים טיפל בבעיה האמורה בשני אופנים: 1. קידום הקצבות המדינה לאיגודי ערים לכבאות ככל שניתן; 2. ביצוע קיזוז על-פי הליך פורמלי לפי החוק, ממענקי משרד הפנים המועברים לרשויות המקומיות, לטובת איגודי הערים. משרד הפנים עושה ככל אשר לאל ידו על מנת ששירותים חיוניים לא ייפגעו בעקבות מצבן של הרשויות המקומיות.
       
       2. הסדרת תשלומי הרשויות החברות באיגוד הערים לכבאות חיפה, התבצעה באמצעות קיזוזים שנעשו על-ידי משרד הפנים לטובת איגוד הערים לכבאות וגם איגודים אחרים. בחודש ספטמבר לא בוצעו הקיזוזים אולם משרדי נערך למצוא פתרון נאות לעניין.
       
       3. החוב בפועל הינו מעט מעל 12 מיליון שקל. הרשויות החייבות הן אלה: קריית-אתא, טירת-הכרמל, קריית-ים, קריית-טבעון, קריית-ביאליק, קריית-מוצקין, נשר, דליית-אל-כרמל--עוספיא, רכסים, עתלית—חוף-הכרמל. בסופו של דבר, התוצאה די עגומה. רק שתי רשויות מבין 13 הרשויות החברות באיגוד מעבירות את הכספים באופן סדיר.
       
       4. יש לנו בעיות נוספות באיגודי ערים נוספים: גליל עליון, גליל מערבי, בית-שמש, באר-שבע, בני-ברק וחולון. יש לנו כמעט בכולם. 
       
       אני רוצה לומר משהו על שירותי הכבאות בהרחבה. שירותי הכבאות אצלנו במצוקה רצינית ובמשבר חריף. בחלק גדול מהמקומות מדובר במחסור חמור מאוד בציוד. כשאתם מסתכלים על הכבאיות, תגלו בהרבה מקרים שמדובר ברכב מאוד ותיק, ישן, שגילו שנים רבות. הייתי אומר שחלק מכלי הרכב האלה היו צריכים להיות במוזיאון של כבאות, כי הם כמעט רכב אספנות. 
       
       אנחנו, באמצעות קרן היסוד, עורכים לאחרונה מגביות בחוץ-לארץ, ומשתדלים לקחת כסף מתורמים ולהעבירו לשירותי הכבאות. חשבנו שכשם שתורמים מוכנים לתת למגן-דוד-אדום אמבולנס ולרשום על הדופן שהוא נתרם, אנו יכולים למצוא פתרון דומה לבעיית שירותי הכיבוי וההצלה. בנוסף אנחנו בודקים בחוץ-לארץ אפשרות שגורמים שמוכנים לתרום ירכשו כבאיות משומשות ויעבירו אותן אלינו כמשומשות. יש מדינות שמצבן הכלכלי טוב ואחרי חמש-שש שנים מכונית כיבוי יוצאת לפנסיה. בשבילנו, אם היא אחרי חמש שנים מגיעה לארץ, היא רק בתחילת הדרך, והיא תוכל לשרת עוד תקופה ארוכה.
       
       בסך הכול, אני מאוד לא מרוצה מתפקוד שירותי הכבאות לא בגלל האנשים ורצון רע, אלא כיוון שהמבנה הוא מבנה לא טוב. ההצעה שלנו, שמתגבשת היום, היא להקים את זה כשירות ארצי, רשות ארצית לכבאות, שבמסגרתה באופן ארצי יינתן פתרון לבעיה. 
       
       אני לא רוצה להיכנס כרגע לבעיה, אבל בחלק מאיגודי הערים יש בעיה של שכר מאוד גבוה לכבאים ותיקים, ובחלק מהמקומות, כפי שצוין קודם, זו בעיה של הרשויות המקומיות.
       
       כאמור, אדוני היושב-ראש, אנחנו עושים מאמץ גדול כדי לסייע לכבאות, ובין היתר - וזה נאמר בתשובתי - אנחנו פשוט מקזזים מכספים שמגיעים לרשויות מקומיות מסוימות ומעבירים אותם ישר לאיגוד ערים לכבאות. אבל, כאשר מדובר בעירייה נטולת מענק שאנחנו לא מסבסדים אותה ולא מממנים אותה, היא כמובן יכולה לעשות - - -
       
היו"ר ראובן ריבלין:
       
       חברי הכנסת שם, אני לא יודע אם לקרוא להם סיעה א' או סיעה ב', אבל אני מבקש שקט; ודאי לא משא-ומתן בין הסיעות שם.
       
אהוד יתום (הליכוד):
       
       אנחנו באותה סיעה.
       
היו"ר ראובן ריבלין:
       
       זה בסדר.

אופיר פינס-פז (העבודה-מימד):
       
       אדוני היושב-ראש, באיזו סיעה אתה?
       
היו"ר ראובן ריבלין:
       
       אני יושב-ראש של כל הכנסת.
       
אלי אפללו (הליכוד):
       
       של כל הסיעות.
       
היו"ר ראובן ריבלין:
       
       אבל, יש לי דעה בהחלט מוצקה.
       
שר הפנים אברהם פורז:
       
       לפיכך, התמונה איננה ורודה. אבל, כפי שצוין פה, גם באיגודי ערים אחרים יש בעיות. רבותי, שתדעו: בכלל, השלטון המקומי במשבר. אפשר היה לגמור את המשבר בשלטון המקומי על-ידי הזרמה מסיבית של מיליארדי שקלים מקופת המדינה. אם היינו מזרימים עוד אילו 2 מיליארדי שקל לתקציב משרד הפנים, אפשר היה לפתור את הבעיות. לא היה צריך לבקש התייעלות מאף אחד. אולי אפשר היה לקלוט אפילו עוד עובדים מיותרים.
       
אופיר פינס-פז (העבודה-מימד):
       
       ביקשת 1.7 מיליארד שקל, ולא קיבלת.
       
שר הפנים אברהם פורז:
       
	אדוני, חבר הכנסת פינס-פז, אחרי מאמץ גדול ואחרי עימותים קשים שלנו עם שר האוצר, אנחנו מקבלים לתקציב משרד הפנים השנה הבאה תוספת של כ-850 מיליון שקל. אם אתה שואל אותי אם כתוצאה מזה הכול בסדר - לא, הכול לא בסדר. אם אתם שואלים אותי אם משבר השכר נפתר - לא, בקרוב הוא יתחדש. אגיד לכם למה הוא יתחדש. גם אם יש רשות מקומית מסוימת שנניח היה בה חוב שכר של שלושה חודשים ונניח שהעברנו את הכסף ושילמו על שלושת החודשים, אם הרשות לא מאוזנת ואין תוכנית הבראה זה חוזר על עצמו, כי שוב נהיה בור ונהיה חור.

היו"ר ראובן ריבלין:
       
       בור בלי תחתית.
       
שר הפנים אברהם פורז:
       
       נכון. לכן, אין פתרון זולת תוכניות הבראה ויישומן.
       
היו"ר ראובן ריבלין:
       
       אני מבקש מהשר להתרכז בשאילתא עצמה. אדוני יעמוד פה עכשיו, וידבר חבר הכנסת אזולאי. לא צריך לנחש שאדוני יוכל לומר את כל הדברים אחרי שהם ישאלו את השאלות הנוספות.
       
ואסל טאהא (בל"ד):
       
       מה לגבי עכו? מה לגבי עכו העתיקה, שהבטחת?
       
שר הפנים אברהם פורז:
       
       לא יודע מה עם עכו העתיקה.
       
היו"ר ראובן ריבלין:
       
       חבר הכנסת טאהא, יש פה פרוצדורה. רבותי, חבר הכנסת אזולאי, בבקשה תוכל להרחיב את שאלתך.
       
דוד אזולאי (ש"ס):
       
       אדוני היושב-ראש, השר אמר כאן שהמשבר בשלטון המקומי הולך ומחריף ולא רואים את הפתרון, ואנחנו כבר התרענו על כך לפני שנה, וכבר אז אמרתי לשר שהוא נרדם בשמירה כשקיצצו במשרדו והוא לא עשה דבר. ואז, הבטיחו לנו שמשבר השכר ברשויות המקומיות ייפתר. לצערי הרב, השר היום מודה ואומר שזה עוד לא נפתר. אני מתריע גם היום שהולך לקרות אותו דבר בשירותי הכבאות. אם היום לא נעמוד על המשמר ונדאג לכך שמשרד הפנים יעביר בצורה ישירה את חלקו לשירותי הכבאות במקום לרשויות ישירות - הרי אני מזהיר כאן ששירותי הכבאות שנמצאים במצב כספי קשה, המצב בהם ילך ויחמיר עד כדי קריסה, ואז שוב נעמוד כאן באי-אמון והקואליציה תגיד: למה אתם עוד פעם מגישים אי-אמון על שירותי הכבאות?

היו"ר ראובן ריבלין:
       
       שאלתך לשר היא: האם הנבואה האפוקליפטית שלך אכן עלולה להתגשם?
       
דוד אזולאי (ש"ס):
       
       אני חושש מזה, אכן, אדוני, במיוחד כשאינני סומך על הממשלה הזאת שהיא מדי פעם מבטיחה ולא מקיימת - אפילו שכר לעובדי הרשויות.
       
היו"ר ראובן ריבלין:
       
       חבר הכנסת אזולאי, כיבדתי את שאלתך ואישרתי אותה כשאלה, אבל אינני רוצה להרחיב את הדיון. זו לא הצעה לסדר-היום. פה מדובר בשאילתא. השר צריך לענות על נושאים אקטואליים מיידיים לפתרון מיידי. כמובן כל הבעיה - אי-אפשר להתעלם ממסגרתה. חבר הכנסת עבד-אלמאלכ דהאמשה, בבקשה. אחריו - חבר הכנסת אופיר פינס-פז.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, שאלתי היא לא בדיוק לגבי אותן רשויות ותחום הכבאות, אלא לגבי משבר ועניין שמחייב טיפול מיידי. אמרתי אתמול שחודש הרמדאן מגיע אלינו מחר ומחרתיים בוודאי, ויש כמה מאות עובדי רשויות מקומיות, במיוחד במגזר הערבי, שלא קיבלו משכורת - חלקם במשך חודשים וחלקם שנה ושנתיים. מה תעשה הממשלה בעניין, והאם היא נוקטת באמת צעדים כדי שהאנשים האלה יקבלו את משכורתם לרגל החג הגדול הזה והחודש שמחייב הוצאות מיוחדות.
       
היו"ר ראובן ריבלין:
       
       שאלה טובה וראויה. תודה רבה. חבר הכנסת פינס-פז, בבקשה.
       
אופיר פינס-פז (העבודה-מימד):
       
       קודם כול, אני רוצה להודות לחבר הכנסת דוד אזולאי על השאילתא. אני חושב שזה נושא ראוי ביותר. 
       
       שמעתי את תשובת השר. השר אומר שהתעוררו בעיות לנוכח המשבר ברשויות. קודם כול, הבעיות האלה כבר מלוות אותנו בשנים האחרונות, וביתר שאת בחודשים האחרונים. אדוני השר, השאלה שאני רוצה לשאול אותך היא: מדוע אתה לא רואה, במסגרת הפעילות המיניסטריאלית שלך, בקדנציה שלך, כיעד את פתרון המצב המבני הבלתי-אפשרי של הכבאות בישראל? זה מצב מתמשך קבוע בגלל מבנה מעוות של כשל מצד אחד במשרד הפנים ותלות מוחלטת ברשויות מקומיות שמתקיימות באופן בלתי אפשרי, ומי שנפגע זה שירותי הכבאות בישראל.
       
היו"ר ראובן ריבלין:
       
       תודה רבה. כבוד השר, בבקשה.
       
שר הפנים אברהם פורז:
       
       לשאלת חבר הכנסת אזולאי - המשבר ברשויות המקומיות הוא משבר שהשכר הוא רק סימפטום לו. לצערי הרב, חלק גדול מהרשויות המקומיות בישראל אינן מאוזנות, וגם לא יכולות להתאזן בתקציבים הנוכחיים של הממשלה. 
       
       עכשיו, אני אומר לכם בצורה הכי הגונה: אני לא תובע הגדלה והחזרה למצב שהיה לפני שנתיים ושלוש שנים, כי אם המדינה תמשיך לסבסד את השלטון המקומי באותן רמות כמו לפני שנתיים, שלוש שנים, לעולם לא תהיה שום התייעלות שם. אם יש פער בין רמת ההכנסות לרמת ההוצאות, אם עקב גבייה מאוד נמוכה של ארנונה, ואם עקב רמת הוצאות מאוד גדולה, והממשלה בעיניים עצומות ובלי שום רצון לייעל תמשיך להזרים כסף, לא תהיה התייעלות לעולם. לכן, אני לא באתי בטענה אל האוצר על כך שקיצצו, אלא אמרתי שקיצצו באופן דרסטי וחד מדי. 
       
       עכשיו, אחרי שהחזירו כ-850 מיליון שקל לשנה הבאה, אני מניח שאנחנו נהיה במצב הרבה יותר טוב מאשר בשנה הנוכחית. גם אפשר לומר את זה: כשהמדינה והמשק היו במצב קטסטרופלי לפני שנה וחצי, היה מקום לצעדים יותר דרסטיים. היום, כשהתחילה קצת צמיחה והכנסות המדינה קצת גדלו, אפשר טיפה להרחיב. לכן, אני מאוד מקווה שמאמצי ההבראה שלנו יעלו ויצליחו.
       
       חודש הרמדאן - אני רוצה לומר לך, שבעיני החגים האלה לא מעלים ולא מורידים. וזאת, גם אצל היהודים. בעיני, השלטון המקומי צריך לתפקד כל השנה.
       
דוד אזולאי (ש"ס):
       
       - - -
       
שר הפנים אברהם פורז:
       
       כשבאים ואומרים: למה לפני החג הם לא מקבלים משכורת? רגע, כשאין חג מותר לא לשלם משכורת? משכורת צריך לשלם.
       
עבד-אלמאלכ דהאמשה (רע"ם):
       
       - - - אתה מקבל משכורת.
       
שר הפנים אברהם פורז:
       
       משכורת צריך לשלם.
       
היו"ר ראובן ריבלין:
       
       בכל זאת, כבוד שר הפנים, יש אנשים שמייחסים לחג חשיבות. יש כאלה.
       
שר הפנים אברהם פורז:
       
       בסדר. מגיעה להם משכורת - - -
       
היו"ר ראובן ריבלין:
       
       יש כאלה שמייחסים, למשל אני.
       
דוד אזולאי (ש"ס):
       
       - - -
       
שר הפנים אברהם פורז:
       
       אדוני יושב-ראש הכנסת, חבר הכנסת ריבלין, תסכים אתי שאוי - -
       
היו"ר ראובן ריבלין:
       
       בעיקרון, אתה צודק.
       
שר הפנים אברהם פורז:
       
       - - למצב שרק לפני חגים אנחנו משלמים. מה זאת אומרת? כל השנה אנחנו לא משלמים ובא החג ומשלמים? מה זה?
       
היו"ר ראובן ריבלין:
       
       אדוני, למשל, אנחנו, בשירות המדינה, לפני החגים - - -
       
גלעד ארדן (הליכוד):
       
       - - -

שר הפנים אברהם פורז:
       
       דרך אגב - - - צריכים לעשות דיאטה, כי אוכלים יותר מדי.

היו"ר ראובן ריבלין:
       
       אנחנו בחגים מתחשבים באלה שכן רואים חשיבות בחג, ולמשל מקדימים משכורת.
       
שר הפנים אברהם פורז:
       
       לכן, אדוני היושב-ראש, בעיני שכר צריך להיות משולם כל השנה, לפני, אחרי ותוך כדי החג.
       
היו"ר ראובן ריבלין:
       
       מאה אחוז.
       
ישראל אייכלר (יהדות התורה):
       
       אין שום חשיבות לחג הזה.
       
שר הפנים אברהם פורז:
       
       דבר שני - לגבי הרשויות, חבר הכנסת דהאמשה, אני אומר לך בצער רב: הרשויות המקומיות הבעייתיות כרגע, שלא חתמו על תוכניות הבראה, רובן במגזר הערבי. למה? אני יכול - - -
       
דוד אזולאי (ש"ס):
       
       - - - ופתרת את הבעיה.
       
ואסל טאהא (בל"ד):
       
       חלק לא קיבלו. חלקן חתמו ולא קיבלו.
       
היו"ר ראובן ריבלין:
       
       רבותי, אין עכשיו דיון על המועצות המקומיות, אם כי זו שאלה מתבקשת. שאלתו של חבר הכנסת דהאמשה היתה חשובה.

שר הפנים אברהם פורז:
       
       בהתאם לחוק - - -

טלב אלסאנע (רע"ם):
       
       למה רוב הרשויות במגזר הערבי? זו השאלה.
       
היו"ר ראובן ריבלין:
       
       זו שאלה. תציע הצעה לדיון על עניין זה. אני חושב שבוועדה צריכים לדון על זה.
       
שר הפנים אברהם פורז:
       
       רבותי, יש שם מבנה מיוחד של חברה - למשל, אחוזי גבייה מאוד נמוכים במגזר הערבי.
       
טלב אלסאנע (רע"ם):
       
       למה?
       
שר הפנים אברהם פורז:
       
       למה? כי לא רוצים לשלם. גם אני לא רוצה לשלם ארנונה.
       
טלב אלסאנע (רע"ם):
       
       מה פתאום?
       
היו"ר ראובן ריבלין:
       
       חבר הכנסת אלסאנע. חבר הכנסת טאהא. כבוד השר, אני יודע שהנושא הזה חשוב. חבר הכנסת אלסאנע, תגיש בקשה לדיון דחוף, ואני אאשר אותו בוועדת הפנים. הרי מעל במת הכנסת אנחנו לא נוכל לקיים דיון ממצה על בעיית המועצות המקומיות במגזר הערבי ומדוע דווקא שם יש איזה כשל מינהלי או כשל תקציבי.
       
שר הפנים אברהם פורז:
       
       לא, יש גם אצל יהודים, אבל הבעיה היא בעיקרה במגזר הערבי.

היו"ר ראובן ריבלין:
       
       ברור. שם זה בצורה יותר - - -
       
שר הפנים אברהם פורז:
       
       בכל מקרה, רק רשויות מקומיות שחותמות על תוכנית הבראה - יש שם הגנה מפני עיקולים. החוק אומר את זה. זה החוק שאתם העברתם פה. אם אנחנו רוצים להעביר כסף לרשות שאין לה תוכנית הבראה, הכסף לא מגיע לעובדים, שכן העיקול תופס אותו הרבה קודם.
       
       לכן, הדרך היחידה האפשרית היא ללכת לעניין הזה של תוכניות ההבראה, וגם בבית-הדין לעבודה הודענו, שלגבי רשויות שלא חתמו על תוכניות הבראה, לא תהיה לנו ברירה אלא לעשות תוכנית הבראה כפויה. בעקבות תוכנית ההבראה הכפויה, אם היא לא מתבצעת - למשל, בתוכנית ההבראה אנחנו קובעים צמצום במנגנון, ואם הוא לא מתבצע - לא תהיה לנו ברירה, ואני מודיע את זה מראש, כדי שלא תהיה הפתעה לאף אחד: אין לי ברירה אלא למנות ועדות קרואות, ואני מאוד לא רוצה את זה. 
       
עבד-אלמאלכ דהאמשה (רע"ם):
       
       יש כאלה שיקבלו משכורת - - -
       
שר הפנים אברהם פורז:
       
       אני מאוד לא רוצה את זה. אני מעדיף שאותם ראשי רשויות שנבחרו באופן דמוקרטי יבינו שיש היום פרק חדש, צריך לגבות ארנונה מהתושבים, אין מה לעשות, הכסף לא עבורי ולא עבור חבר הכנסת ריבלין, הוא עבור התושבים של אותו מקום, וצריך לייעל את המערכת, לא לתת משכורות מיותרות, ואז אתה משרת את הציבור. 
       
       לגבי הצעתו של חבר הכנסת פינס - כפי שציינתי, אני לא יודע אם שמת לב, חבר הכנסת פינס, אנחנו רוצים להקים רשות ארצית לכבאות, במתכונת של משהו כמו משטרת ישראל. ממילא היום כל הכבאות ממומנת מכספי המדינה. המצב הזה שהכבאות סמוכה על שולחנן של הרשויות המקומיות - זה לא ניהול טוב, זה לא ניהול יעיל, ואנחנו רוצים לעשות את המהפך הזה ברוח המלצות ועדת-גינוסר. זה כמובן יעלה הרבה כסף. זה כמו כל תוכנית הבראה, כי יש חובות ויש בעיות פנסיה לגבי עובדים. זה מהלך מרחיק לכת, אבל בינינו - הקמת רשות כבאות ארצית היא הפתרון, ואנחנו הולכים לצעד הזה. אני מודה לכל השואלים. 
       
היו"ר ראובן ריבלין:
       
       בהחלט זאת בשורה, חבר הכנסת פינס, ועל הכותרות של ערוץ הכנסת זה כבר נאמר, אבל אני חושב שאדוני צריך לתת לזה תהודה. 
       
       כבוד שר התחבורה, הואיל ואנחנו יודעים עד כמה אתה רגיש לענייני הכנסת, אנחנו בטוחים שהיתה סיבה לכך שהתעכבת. 
       
שר התחבורה מאיר שטרית:
       
       השומרים בכניסה לכנסת עיכבו אותי. 
       
היו"ר ראובן ריבלין:
       
        אל תיתן להם לעכב אותך, יש לך חסינות מלאה להגיע בזמן. 
       
       ובכן, אנחנו חוזרים אליך, וכבוד שר התחבורה יענה על שאילתא של חבר הכנסת ליצמן, שאילתא בעל-פה בנושא ההתרעה שלא לבקר בסיני. הוא קורא את השאילתא כפי שהיא, ואדוני עונה עליה. אחר כך - שאלות נוספות. 
       
191. דברי שר המשפטים בנושא ההתרעה שלא לבקר בסיני
       
יעקב ליצמן (יהדות התורה):
       
       תודה, אדוני היושב-ראש. 
       
       השאילתא שלי היא: שר המשפטים השמיע בממשלה דברי ביקורת נגד ראש השב"כ והמטה ללוחמה בטרור על ההתרעה שלא לבקר בסיני, ואמר כי הדבר הפריע לחופשת החג של אלפי ישראלים. 
       
       ברצוני לשאול: 
       
       1. מה היא תגובתך על דברי שר המשפטים, שלדברי ראש השב"כ גרמו לזלזול מצד האזרחים בהתרעה? 
       
       2. האם יינקטו צעדים נגדו בעקבות הדברים? 
       
       השאלה שלי היא לראש הממשלה. 
       
היו"ר ראובן ריבלין:
       
       לא, לא - - - זה ברור כי הוא מייצג את ראש הממשלה. הוא מדבר לא בתור שר התחבורה, הוא מדבר בתור השר המתאם. 
       
שר התחבורה מאיר שטרית:
       
       אדוני היושב-ראש, אני מתכבד להשיב בשמו של ראש הממשלה על השאילתא של חבר הכנסת יעקב ליצמן: 
       
       1. דברי שר המשפטים בנושא ההתרעה שלא לבקר בסיני - השר לפיד הכחיש כי הביע זלזול בהתרעות של המטה ללוחמה בטרור. מכל מקום, אין לקשור את שאלתו של השר לפיד לראש השב"כ במהלך דיון בממשלה אחרי ראש השנה לזלזול שהופגן מצד אזרחים בהתרעות שפרסם המטה ללוחמה בטרור. חוסר ההיענות להתרעות איננו נחלת החודש האחרון. 
       
       2. לראש הממשלה אין כוונה לנקוט צעדים בעניין זה. 

היו"ר ראובן ריבלין:
       
       בבקשה. חבר הכנסת ליצמן ירחיב. חבר הכנסת אייכלר - כבר שניים נרשמו לפניך, אבל גם אם לא היו נרשמים, השואל הוא מסיעתך, ולכן העדיפות היא לשואל. 
       
יעקב ליצמן (יהדות התורה):
       
       אדוני השר, ברצוני להסב את תשומת לבך לציטוט של ראש השב"כ, שאמר כך: "לצערי היו גורמים" - אני מדבר ביחס לשר לפיד - "שזלזלו בהתרעה. הם מתחו עלינו ביקורת. אין ספק שזה השפיע גם על הציבור, שלא לקח את ההתרעה ברצינות". אני שואל: הרי אחרי הדברים האלה של ראש השב"כ, אבי דיכטר, נגד שר המשפטים, שהוא נקרא "שר בכיר", לא אצלי, אבל לפחות לגבי הציבור, נוכח זלזול כזה בחיי אדם, האם הוא לא צריך לתת את הדין כאן ולא צריך לפטר אותו? 
       
היו"ר ראובן ריבלין:
       
       הוא שר בכיר בדעת עם הבריות. בבקשה, חבר הכנסת מוחמד ברכה, ואחריו - חבר הכנסת טלב אלסאנע. בבקשה. 
       
מוחמד ברכה (חד"ש-תע"ל):
       
       אדוני היושב-ראש, אדוני השר, רבותי חברי הכנסת. בפיגוע בסיני, אני חושב שגם מצרים הוכנסה לתופת הזאת של פיגוע-פלישה-פלישה-פיגוע, וכו' וכו'. אני חושב שהתסריט הזה, למרבה הצער, וכמה שזה נשמע טרגי, יחזור על עצמו, כל עוד ממשיכים כוחות צה"ל לעשות מה שהם עושים בהרחבת המבצע בעזה. הדבר הזה, עד כמה שאני אגיד שזה לא מצדיק, ואי-אפשר לתרץ - הדבר הזה יגרור את השרשרת הזאת של עוד פיגוע, עוד פלישה ועוד הרחבה. 
       
       לא הגיע הזמן שגם ראש השב"כ, וגם ראש הממשלה וגם שר המשפטים ישימו את הראש שלהם בידיים ויגידו שהגיע הזמן להידבר עם ההנהגה הפלסטינית, ולהשתמש בשירותים הטובים שהמצרים מוכנים לתת, כדי לקדם את תהליך השלום, ולאו דווקא לדחוק את מצרים החוצה? דווקא כשבא שר החוץ של מצרים לרמאללה, ההודעה של מופז היתה – לגרש את ערפאת. עד מתי תמשיך ההתפלשות הזאת בדם של שני העמים? 
       
היו"ר ראובן ריבלין:
       
       חבר הכנסת ברכה מאשש את מה שאמר ראש הממשלה, שמי שעשו זאת היו טרוריסטים פלסטינים או בהשראה שלהם? כך אמר גם ראש הממשלה. 
       
       בבקשה, חבר הכנסת טלב אלאסנע. 
       
טלב אלסאנע (רע"ם):
       
       אדוני היושב-ראש, כבוד השר. אני רוצה לציין שבהקשר זה העמדה של ממשלת ישראל ובכלל כל התקשורת, שעושה "עליהום" נגד מצרים - לא מובנת, כאשר מצרים, כחלק מהעולם הערבי - כי העם במצרים לא חי בשווייץ, והוא ער למה שמתרחש, יש דעת קהל מצרית, ולמרות זאת הנשיא מובארק אפשר לכוחות ההצלה הישראליים להגיע לטאבה, הושיט יד, אף שזה מקומם, גם מבחינת המצרים, שיש להם דעת קהל אחרת. אז אין הערכה לעמדה הזאת של מצרים ויש התעלמות מהרגישות של הסוגיה. 
       
       השאלה שאני רוצה לשאול: מה מידת האחריות של מדינת ישראל, מדיניות ממשלת ישראל לסיכון ביטחונם של אזרחי מדינת ישראל - האם ממשלת ישראל, במדיניותה, מגבירה את ביטחונם, וראה דוגמת טאבה. 
       
היו"ר ראובן ריבלין:
       
       אתה שואל את השר אם מה שאתה אומר הוא נכון. 
       
שר התחבורה מאיר שטרית:
       
       אדוני היושב-ראש. לשאלתו של חבר הכנסת ליצמן - אני חושב שציינתי בתשובתי הראשונה לחבר הכנסת ליצמן שלראש הממשלה אין שום כוונה לנקוט צעדים בעניין זה, והוא לא מתכוון לפטר את השר לפיד או לנקוט נגדו פעולה. אגב, כמי שנכח בישיבת הממשלה ההיא - היה ויכוח, שלעתים גלש לפסים יותר חמים. מאחר שהשר לפיד התכחש לעניין הזה גם באופן ממשי - - - 
       
יעקב ליצמן (יהדות התורה):
       
       זה הופיע בפרוטוקול ישיבת הממשלה. 
       
שר התחבורה מאיר שטרית:
       
       אני אומר שהוא מתכחש - - 
       
יעקב ליצמן (יהדות התורה):
       
       הוא יכול להתכחש עד מחר. 
       
שר התחבורה מאיר שטרית:
       
       - - אבל יכול להיות שמודה ועוזב - ירוחם. לכן ראש הממשלה גם לא מתכוון לנקוט שום צעד נגד השר לפיד. 
       
יעקב ליצמן (יהדות התורה):
       
       זה לא האי-דיוק הראשון של שר המשפטים.
       
היו"ר ראובן ריבלין:
       
       זה לא דו-שיח. אדוני שאל, והוא עונה. 
       
שר התחבורה מאיר שטרית:
       
       בעניין הזה, כמובן, אני נמנה עם מי שחושבים שצריך לקבל ברצינות רבה את ההתרעות של מערכת הביטחון ולהתייחס אליהן בכל הרצינות הראויה. 
       
ישראל אייכלר (יהדות התורה):
       
       הוא גרם שהשב"כ לא פרסם בערב החג השני התרעות, כי הם פחדו מהתגובה של - - -
       
שר התחבורה מאיר שטרית:
       
       מערכת הביטחון איננה מוציאה התרעות שווא, סתם. היא מוציאה התרעות כשהיא חושבת שיש בסיס להן, וכמי שמקבל גם את ההתרעות האלה אני יכול לומר לך שניתנו התרעות והן היו חמורות. לצערי הרב הציבור לא נשמע להתרעות. גם עכשיו יש התרעות. 
       
יעקב ליצמן (יהדות התורה):
       
       הציבור נשמע להתרעות של טומי לפיד. 
       
שר התחבורה מאיר שטרית:
       
       אני לא חושב שהציבור נשמע להתרעות של טומי לפיד, כי אז היו לו 50 מנדטים. אבל הוא לא נשמע. אני חושב שהציבור נשמע לעצמו וחבל, ואני מציע לציבור שלא להתעלם מהתרעות של מערכת הביטחון. כשיש התרעה על מקומות מסוימים - עדיף להימנע מלבקר באותם מקומות שבהם יש התרעות של מערכת הביטחון, עד שהרוחות יירגעו. 
       
       לדברים של חבר הכנסת ברכה - - -
       
היו"ר ראובן ריבלין:
       
       מן הראוי שהוא יהיה באולם. 
       
שר התחבורה מאיר שטרית:
       
       אז אני לא אתייחס. 
       
היו"ר ראובן ריבלין:
       
       אי-אפשר לשאול שאלה - - - הנה חבר הכנסת ברכה. הוא נמצא, בבקשה. 
       
שר התחבורה מאיר שטרית:
       
       חבר הכנסת ברכה, אני רוצה לומר לך, שמדינת ישראל וראש הממשלה עצמו מאוד מוכנים למעורבות המצרית בניסיון לסייע בתהליך ההתנתקות בעזה. לא רק שהוא שוחח עם המצרים, אלא שנעשו המון פגישות, המון שיחות, מתוך רצון לקדם את כל האמצעים האפשריים, כי זה יהיה טוב למצרים, יהיה טוב לעזתים ויהיה טוב למדינת ישראל שיהיה שם שקט ושלום. המצרים, באמת, יש לציין, עושים ככל יכולתם, או לפחות התחילו לעשות צעדים קונקרטיים בניסיון לסייע בתהליך ההתנתקות. 
       
מוחמד ברכה (חד"ש-תע"ל):
       
       למה שעתיים אחרי ששר החוץ המצרי בא לרמאללה, מופז אומר שצריך לגרש את ערפאת? אם זה לא נקרא לכבד את השליחות המצרית - - -
       
שר התחבורה מאיר שטרית:
       
       אני אענה לך. כיוון שלצערי הרב, מסתבר שהאדם היחיד שעושה מאמץ לחבל בכל ניסיון מצד מצרים לעזור בתהליך ההתנתקות זה ערפאת - - -
       
מוחמד ברכה (חד"ש-תע"ל):
       
       אתה יודע שזה שקר. 
       
שר התחבורה מאיר שטרית:
       
       זה לא שקר. 
       
טלב אלסאנע (רע"ם):
       
       מה הייתם עושים בלי ערפאת? מה הייתם עושים? 
       
היו"ר ראובן ריבלין:
       
       חברי הכנסת ברכה וטלב אלסאנע. חבר הכנסת אלסאנע, אדוני ניצל את זכותו לשאול שאלה שהיתה הצהרה. זכותו, אמרתי לך שזו לא זכותך? לא באתי ונזפתי בך, חלילה. אדוני הרי שאל - האומנם. עכשיו הוא עונה לך, על האומנם שלך, מה האומנם שלו. זה הכול. 
       
שר התחבורה מאיר שטרית:
       
       ערפאת הוא מחבל, הוא מחבל גם באופי, אבל הוא מחבל בכל מאמץ מצרי להרגיע את הרוחות ואת השטח ולהכין את הרצועה להתנתקות. 
       
מוחמד ברכה (חד"ש-תע"ל):
       
       זה לא מה ששמעתי משר החוץ המצרי לפני כמה ימים. אל תהיה דובר שלו. 
       
שר התחבורה מאיר שטרית:
       
       אני אומר לך שערפאת מחבל בכל מאמץ - - - 
       
מוחמד ברכה (חד"ש-תע"ל):
       
       אני אומר לך שזה שקר. 
       
שר התחבורה מאיר שטרית:
       
       חבר הכנסת ברכה, אתה אומר, אבל אני אומר שערפאת מחבל בכל מאמץ. 
       
היו"ר ראובן ריבלין:
       
       חבר הכנסת ברכה, אתה שאלת אותו, לא הוא שאל אותך. 
       
שר התחבורה מאיר שטרית:
       
       ערפאת מחבל בכל מאמץ מצרי, וחבל. הרי ערפאת הביא אסון על העם שלו והוא לא מפסיק להביא אסון על העם שלו. 
       
       לגבי הטענה שכאילו הפיגוע בסיני נובע מפעולת צה"ל בעזה, חבר הכנסת ברכה, אתה יודע בדיוק כמוני למה צה"ל הלך לעזה אחרי שנמנע כל כך הרבה זמן בכל האינתיפאדה מלהיכנס ממש לעזה. למה הוא נכנס? מכיוון שהעזתים מעזה, כל הארגונים למיניהם שממומנים על-ידי ה"חיזבאללה" והטרור וערפאת, כל החבר'ה האלה לא מפסיקים לירות "קסאמים" על שדרות. מה אתה רוצה שיעשו? יש דרך אחת להפסיק את פעולת צה"ל - כאשר יהיה ברור שלא יהיה ירי "קסאמים" על שדרות. 
       
היו"ר ראובן ריבלין:
       
       אדוני סגן יושב-ראש הכנסת, חבר הכנסת ברכה, תפקיד השאילתות בעל-פה בעיקר לבקש מהשרים תשובות מיידיות על שאלות מיידיות. יש הצעות לסדר-יום לאחר מכן. 
       
שר התחבורה מאיר שטרית:
       
       אדוני היושב-ראש, דבר אחרון לומר, "אל-קאעידה" מנסה לפגוע בישראלים לא מהיום, גם לפני הפעולה של צה"ל בעזה. אני בטוח שימשיך גם אחריה. לאנשים האלה יש מטרות משלהם. אם זה היה תלוי בהם, הם היו מחסלים את המדינה הזאת לגמרי. אנשי "אל-קאעידה" פגעו אגב הפעם לא רק בישראל, הם פגעו במצרים, פגעו פגיעה חמורה בתיירות במצרים. זה בדיוק מה שהם רוצים. הם רוצים להשתלט גם על העולם הערבי ולעשות מהפכה חומייניסטית ופונדמנטליסטית שם בכל מקום. 

היו"ר ראובן ריבלין:
       
       אדוני השר, שני אזרחי ישראל מוסלמים נרצחו. 
       
שר התחבורה מאיר שטרית:
       
       נכון, ומצרים לא נהרגו? לכן, "אל-קאעידה" צריכה להיות מטרה של כל העולם, גם העולם הערבי, גם העולם הנוצרי וגם העולם היהודי, להילחם בחבורה הזאת, שהיא צמאת דם, להילחם בהם בכל חור וביחד, אז אולי יהיה שקט וטוב יותר לכולם בעולם. 
       
היו"ר ראובן ריבלין:
       
       אני מאוד מודה לשר המקשר, שענה בשם ראש הממשלה על שאילתת חבר הכנסת ליצמן. 
       
       סגן שר הביטחון ישיב על שאילתא בעל-פה של חבר הכנסת אפרים סנה בנושא: פנסיה לעובדי צה"ל ולאלמנות צה"ל. חבר הכנסת סנה, בבקשה. בשלב זה נא לקרוא את השאלה כפי שהיא, ולאחר שסגן השר, שבשבילי הוא שר, יענה, אנחנו נאפשר לך להרחיב, ולעוד שני חברי כנסת אם יבקשו.  
       

188. פנסיה לנכים עובדי צה"ל ולשאירים של עובדי צה"ל
       
אפרים סנה (העבודה-מימד):
       
       אדוני היושב-ראש, סגן השר, בימים אלה ממתינים כ-160 אזרחים עובדי צה"ל וכ-50 אלמנות צה"ל לקבלת קצבת פנסיה מלאה מ"מבטחים", המסרבת להעניקה להם. 
       
       רצוני לשאול: 
       
       כיצד ומתי יישב משרד הביטחון, מול "מבטחים", את בעיית הפנסיה המקיפה של קבוצה זו, אשר פרקליטות המדינה קבעה כי היא מגיעה לה בדין? 
       
היו"ר ראובן ריבלין:
       
       בבקשה, כבוד סגן השר ישיב. לאחר מכן ירחיב חבר הכנסת סנה. ואחריו - חבר הכנסת טלב אלסאנע. 
       
סגן שר הביטחון זאב בוים:
       
       אדוני היושב-ראש, חבר הכנסת אפרים סנה, חברי הכנסת, משרד הביטחון, ההסתדרות הכללית וקרן הפנסיה "מבטחים" חתמו בשנת 1966 על הסכם להסדרת פנסיה מקיפה לעובדי צה"ל, נכים ושאירים. הצדדים פעלו על-פי ההסכם הנ"ל במשך כ-38 שנים, עד שלאחרונה הועלו ספקות משפטיים באשר לתקפות ההסדר למתן פנסיה מקיפה כנ"ל. מאחורי זה, אני רק אוסיף, ש"מבטחים" מערערת על היקף הכספים שבמרוצת הזמן משרד הביטחון השקיע בקרן המיוחדת הזאת, בפנסיה המקיפה. 
       
       משרד הביטחון מצוי בעיצומו של בירור הסוגיה המשפטית. אולם, בינתיים, הואיל ו"מבטחים" הפסיקה לשלם את הפנסיות לנכים ולשאירים עובדי צה"ל, נכנס משרד הביטחון כשלב ביניים בנעלי "מבטחים" והוא משלם במקומה בכל חודש 11 מיליון שקלים כתשלומים לאוכלוסייה זו עד לגמר הבירור המשפטי ולהסדרת הנושא. רק כדי שיובן היקף האוכלוסייה, מדובר ב-3,100 איש, 1,981 מהם נכים ו-1,029 מהם שאירים. 
       
       קיימת בעיה לגבי נכים חדשים, הואיל ו"מבטחים" מסרבת לקיים לגביהם ועדות רפואיות לקביעת דרגת נכותם, שממנה נגזרים תשלומי הפנסיה שיש לשלם להם. כמו כן קיימת בעיה דומה לגבי הכרה בזכויותיהם של שאירים חדשים. בנושא זה מקיים המשרד עבודה מקיפה על מנת להסדיר פתרון ביניים, ולפיו הנכים ייבדקו על-ידי גורם רפואי שיוסכם עליו, על מנת לקבוע לעובדים דרגות נכות שמהן ייגזרו תשלומי פנסיית הנכות. כמו כן, יימצא הסדר גם של בעייתם של שאירי עובדים שנפטרו הזכאים לפנסיית שאירים. 
       
       לסיכום, חבר הכנסת סנה, אנו ערים למצוקה הקשה של אוכלוסייה זו. כפי שציינתי, הסכמנו לפיכך לשלם את תשלומי הפנסיה כשלב ביניים עד להסדרת הנושא, אולם קיימת חשיבות רבה להסדיר אותו באופן כזה שלא ייפגעו זכויותיהם של הזכאים לאחר שנושא הפנסיה הכולל יוסדר בהמשך בהיבט של רציפות הזכויות. 

היו"ר ראובן ריבלין:
       
       בבקשה, חבר הכנסת סנה, שאלה נוספת. אחריו - חבר הכנסת טלב אלסאנע. 
       
אפרים סנה (העבודה-מימד):
       
       אומר שאני מודע לכך שמשרד הביטחון משלם כרגע מקרן חירום מיוחדת, "קרן מצוקה". אבל יש 160 עובדי צה"ל ו-50 אלמנות שלא מקבלים עכשיו דבר, ולא מתקיימות הוועדות הרפואיות המשותפות למשרד ול"מבטחים". מתי תקיימו את הוועדות, מתי תגמרו להסדיר את זה? מדובר באנשים קשי-יום, גם כך הם במצוקה. מה לוח הזמנים שלכם, מתי תעשו את זה? 
       
סגן שר הביטחון זאב בוים:
       
       חבר הכנסת אפרים סנה בקיא בסוגית הנכים החדשים, מכיר אותה וגם צודק בדבריו. 

היו"ר ראובן ריבלין:
       
       סליחה. כבוד השר, אני מבקש סליחה, חבר הכנסת טלב אלסאנע יכול גם לשאול שאלה נוספת, ואדוני יענה לשניהם. 
       
טלב אלסאנע (רע"ם):
       
       אדוני היושב-ראש, כבוד השר, יש בעיה לגבי הגדרה של משרתים בצה"ל ועובדי צה"ל. לפעמים עובדי צה"ל מקיימים אותן חובות בדיוק, אלא שההגדרה שונה ואז הזכויות הנגזרות הן שונות וזה גורם לעוול וקיפוח לאותם אנשים שמוגדרים כעובדי צה"ל. 
       
       אבל, אני רוצה לשאול בנושא מאוד חשוב וחמור מאוד - האירועים האחרונים של ירי חיילי צה"ל, והקורבנות הם תלמידים ותלמידות פלסטינים. בכל פעם אנחנו שומעים שהאירוע הזה נבדק. מדוע בכלל יורים לכיוון בתי-הספר? מדוע לא מביאים בחשבון שילדים הם בדרכם לבית-הספר או בחזרה מבתי-הספר? מה אתם עושים כדי למנוע את המספר הגדול של פגיעות בילדים פלסטינים? תודה. 
       
היו"ר ראובן ריבלין:
       
       השאלה הזאת אינה נובעת מהנושא. חבר הכנסת טלב אלסאנע שאל שאלה, אם אדוני מוכן בדקה לענות על זה, אדוני יכול. 
       
סגן שר הביטחון זאב בוים:
       
       חבר הכנסת טלב אלסאנע, מכיוון שהשאלה שלך היא מתחום אחר לחלוטין, יש היום יותר מהצעה אחת לסדר-היום בעניין פעילות צה"ל, אתה יושב כמעט דרך קבע במליאה, בוודאי נוכל להתייחס לעניין הזה בתשובה על ההצעה. 
       
היו"ר ראובן ריבלין:
       
       חבר הכנסת דהאמשה, חברך לסיעה, הגיש הצעה לסדר-יום והיא התקבלה. היא תידון פה. 
       
סגן שר הביטחון זאב בוים:
       
       אני אתייחס בוודאי גם לשאלה הזאת שאתה מעלה כאן עכשיו. 
       
טלב אלסאנע (רע"ם):
       
       אני אשמח לשמוע את התשובה. 

סגן שר הביטחון זאב בוים:
       
       ואשר לשאלה הנוספת של חבר הכנסת אפרים סנה, אומר כך: קודם כול, במספרים: 135 ממתינים לוועדות רפואיות. אלה נכים חדשים. מתוכם 70 ממתינים בפעם הראשונה לוועדה. זאת אומרת, שעוד לא נקבעה להם לפני כן - הם עוד לא הוכרו כנכים. כרגע לאלה, ל-70 האלה, משלמים דמי מחלה. זאת אומרת: כעובדים, כאילו עבדו, משלמים להם דמי מחלה, ובדרך כלל כידוע דמי המחלה הם גבוהים משיעורי נכות שנקבעים, או פנסיית הנכות. 39 מהם נכותם הוכרה ומשלמים להם פנסיית נכות. 29 הם נכים מוכרים שמבקשים לחזור לוועדה הרפואית כדי לבחון אפשרות להגדלת אחוזי הנכות. 
       
היו"ר ראובן ריבלין:
       
       כל שישה חודשים הם יכולים לחזור. 
       
סגן שר הביטחון זאב בוים:
       
       ובשלב זה אין להם כתובת, אבל צריך לזכור שהם מקבלים את פנסיית הנכות שקיבלו עד עכשיו. 
       
       והאחרונות, 20 אלמנות שטרם הוכרו כשאירים, משלמים להן מקרן המצוקה שהוקמה למטרה הזאת. עד כאן. 
       
היו"ר ראובן ריבלין:
       
       תודה רבה. אני מודה. סגן השר - - -
       
אפרים סנה (העבודה-מימד):
       
       לא קיבלתי תשובה על שאלת כינוס הוועדות ולוח הזמנים. 
       
סגן שר הביטחון זאב בוים:
       
       אה. לגבי מתי - אתה צודק. אמרתי רק שהרעיון הוא באמת שהם ייבדקו על-ידי גורם רפואי עצמאי, ואני לא יכול להגיד לך עכשיו את לוח הזמנים. אני מבטיח לך שאני אבדוק ואתן לך תשובה. 

היו"ר ראובן ריבלין:
       
       אני מאוד מודה לסגן השר, אבל יישאר על מקומו, ויענה על שאילתא בעל-פה של חבר הכנסת גלעד ארדן, מס' 193, ואני מבקש לשמוע, בעניין פינוי המאחזים.
       
       חבר הכנסת אחמד טיבי וחבר הכנסת אופיר פינס-פז. 
       
193. פינוי מאחזים בלתי-חוקיים
       
גלעד ארדן (הליכוד):
       
       אדוני סגן השר, ממשלת ישראל החליטה ביום 25 במאי 2003, במסגרת ההסתייגויות למפת הדרכים, כי "לא תידון ההתיישבות באיו"ש והמאחזים הבלתי-חוקיים"; זו החלטה 292, סעיפים 1, 2 ו-9. 
       
       ברצוני לשאול: 
       
       1. מדוע לא יבוטלו כל צווי התיחום שהוצאו למאחזים לאור ההחלטה כי לכל היותר מדובר בהקפאה בלבד, והרי צו התיחום, כידוע לנו, משמעו הריסה מוחלטת - - -
       
אופיר פינס-פז (העבודה-מימד):
       
       רגע, רגע, רגע, זה לא כתוב פה.
       
היו"ר ראובן ריבלין:
       
       לא, לא, לא. חבר הכנסת ארדן - תודה לך על שהפנית את תשומת לבי - חבר הכנסת ארדן, הואיל ואדוני שואל, נדמה לי, בפעם הראשונה: אדוני, בשלב זה, קורא את השאלה.
       
גלעד ארדן (הליכוד):
       
       הבנתי את ההערה, אני מתנצל. אני אקרא. 
       
היו"ר ראובן ריבלין:
       
       בבקשה. אחרי כן, בסיבוב שני, אדוני יוכל להרחיב. 
       
גלעד ארדן (הליכוד):
       
       אני מודה לך, חבר הכנסת פינס. 
       
אופיר פינס-פז (העבודה-מימד):
       
       סתם הערה פרוצדורלית. 
       
היו"ר ראובן ריבלין:
       
       לא, לא. הוא העיר הערה נכונה. 
       
גלעד ארדן (הליכוד):
       
       הבנתי. חוסר ניסיון, חוסר ניסיון. 
       
רוני בר-און (הליכוד):
       
       פרוצדורלית אבל חברית.
       
היו"ר ראובן ריבלין:
       
       בבקשה, נא לקרוא את השאלה כמות שהיא. 
       
סגן שר הביטחון זאב בוים:
       
       פרוצדורלית אבל מכוונת. 
       
אופיר פינס-פז (העבודה-מימד):
       
       החברות בעבודה היא אחרת מהחברות בליכוד.
       
היו"ר ראובן ריבלין:
       
       רבותי, חברים יש רק ב"אגד". רבותי. בבקשה. 
       
גלעד ארדן (הליכוד):
       
       2. מדוע לא יבוטל צו התיחום למאחז נגוהות-מערב, מאחר שהמקום בהליכי אישור, וכבר אושרו בו שלושה מבנים, ולכן הוא לא עונה על הגדרת מאחז לא-חוקי? תודה. 

אופיר פינס-פז (העבודה-מימד):
       
       עוד פעם זייפת בנוסח, אבל לא נורא. 
       
היו"ר ראובן ריבלין:
       
       תודה. נא לשבת, חבר הכנסת ארדן. כבוד סגן השר ישיב.
       
סגן שר הביטחון זאב בוים:
       
       אדוני היושב-ראש, חבר הכנסת גלעד ארדן וחברי הכנסת, בתשובה על השאלות:
       
       1. הסוגיה המועלית בשאילתא הזאת הוכרעה בעתירה לבג"ץ, אשר נבחן בה תוקפם של צווי התיחום וההנחיה המדינית שמכוחם הם מוצעים. בעתירה זו, בג"ץ 548/04, נקבע כי החלטות הממשלה נותנות שיקול דעת נרחב לראש הממשלה ולשר הביטחון לפנות יישובים בודדים ומאפשרות להם להורות על פינוי מאחזים בלתי מורשים. בקשה לדיון נוסף בעניין נדחתה על-ידי בג"ץ. אני גם רוצה לציין - מעמדם המשפטי של צווי התיחום נבחן, בנוסף, בכמה עתירות פרטניות לבג"ץ, ונמצא כי צווים אלה הוצאו וניתנו כדין. 
       
       הוצאת צווי התיחום למאחזים הבלתי-מורשים הינה פועל יוצא של אכיפת החוק והסדר באיו"ש, ועולה בקנה אחד עם החלטות הממשלה בנושא. 
       
       2. תוקפו של צו התיחום שהוצא למאחז הבלתי-מורשה בנגוהות-מערב, נבחן במסגרת עתירה שהוגשה לבג"ץ ונפסק בה על-ידי שופטי בג"ץ כי אין מקום לביטולו. למען הסר ספק יובהר, כי אין הצו מתייחס למבנים מאושרים כדין המצויים במאחז זה - מדובר במשאבה, במחסן ובמבנה יביל. 
       
היו"ר ראובן ריבלין:
       
       בבקשה, חבר הכנסת ארדן.
       
גלעד ארדן (הליכוד):
       
       שאלתי הנוספת היא: אני לא תקפתי את החוקיות של צווי התיחום, אני שאלתי אם הם לא סותרים את החלטות הממשלה, שלא לעסוק כרגע בעניין של פינוי או הריסה של מאחזים בלתי חוקיים, אבל ספציפית לגבי נגוהות-מערב, כיוון שלא מדובר במאחז בלתי מורשה על-פי ההגדרה שלו, כיוון שמתוך חמישה מבנים שנמצאים בו, שלושה נבנו כחוק - הרי אם מחר תיבנה ברמת-אביב מרפסת באופן בלתי חוקי, הממשלה לא תהרוס את כל רמת-אביב בשל כך. ולכן, מדוע הממשלה מוצאת לנכון ללכת ולהרוס את כל המאחז הזה, שלא עונה על הגדרת מאחז בלתי מורשה? זו אדמת מדינה שמוחכרת להסתדרות הציונית העולמית, ואין שום סיבה להרוס אותו. תודה. 
       
אופיר פינס-פז (העבודה-מימד):
       
       מרפסת באופקים - - -
       
היו"ר ראובן ריבלין:
       
       תודה רבה. חבר הכנסת אופיר פינס, בבקשה. 
       
אופיר פינס-פז (העבודה-מימד):
       
       אדוני היושב-ראש. קודם כול, כשבא חבר כנסת מתוך הליכוד, גם משפטן על-פי השכלתו, ומנסה בעצם לחקור את הממשלה הכושלת הזאת, מדוע – את המעט שהיא עוד עושה בנושא המאחזים הבלתי-חוקיים, מדוע היא עושה את זה, זה מראה בדיוק באיזו פשיטת רגל מוסרית נמצאת תנועת הליכוד. 
       
יולי-יואל אדלשטיין (הליכוד):
       
       זה תפקידה של - - -
       
אופיר פינס-פז (העבודה-מימד):
       
       ובכל הכבוד, גם תשובתו של סגן שר הביטחון היתה תשובה של בית-מרקחת. מין תשובה כזאת, לקונית. 
       
היו"ר ראובן ריבלין:
       
       טוב, אדוני לא - - -
       
אופיר פינס-פז (העבודה-מימד):
       
       השאלה שאני שואל את סגן השר:
       
היו"ר ראובן ריבלין:
       
       או. או. 
       
אופיר פינס-פז (העבודה-מימד):
       
       מדוע אינכם מפנים את המאחזים הבלתי-חוקיים, ומדוע אתם בדרכים עקלקלות מוסיפים לבנות אותם בכספי מדינה, על-ידי שרים בממשלה, על-ידי פקידים שסרים למרותכם, אתם עושים - - 
       
סגן שר הביטחון זאב בוים:
       
       זאת שאלה או הצהרה, אדוני היושב-ראש? 
       
אופיר פינס-פז (העבודה-מימד):
       
       - - חוכא ואטלולא ממדינת ישראל.
       
היו"ר ראובן ריבלין:
       
       האומנם. זאת שאלתו. חבר הכנסת טיבי, בבקשה.
       
רוני בר-און (הליכוד):
       
	- - -

קולט אביטל (העבודה-מימד):
       
       דוח מבקר המדינה אומר את זה. - - -
       
היו"ר ראובן ריבלין:
       
       למה להוסיף? חברת הכנסת קולט אביטל, חבר הכנסת פינס היה מאוד ברור. הוא לא היה צריך אפילו סיוע מחבריו. 
       
קולט אביטל (העבודה-מימד):
       
       מה זה – האומנם? 
       
היו"ר ראובן ריבלין:
       
       השאלה. הוא צריך לשאול שאלה. זו שאלה נוספת. זו לא הרצאה של חבר הכנסת פינס בנושא המאחזים, עכשיו. 
       
       בבקשה, חבר הכנסת טיבי. כמובן, אדוני יש לו רק שאלה, ואנחנו נשמע אותה. 
       
אחמד טיבי (חד"ש-תע"ל):
       
       מכובדי סגן השר, שאלה עקרונית והיפותטית. נניח שחבר הכנסת או מנהל סיעתו מגיעים למחסום מכבים-רעות, ויש גישה ישירה לישראלים, ויש פנייה ימינה לנדרשי בדיקה. האם יעלה על הדעת, למשל, שחבר כנסת אחרי שהוא מזדהה – הוא ומנהל סיעתו – יגידו להם: אחמד, אתה במסלול השני? יכול להיות מצב היפותטי כזה, אדוני, והאם זה עולה בקנה אחד עם חוק חסינות חברי הכנסת?

היו"ר ראובן ריבלין:
       
       רק כיוון ששמו אחמד, כמובן. 
       
אחמד טיבי (חד"ש-תע"ל):
       
       לא, הוא אמר: אחמד, אנחנו מכירים אותך, אבל אתה במסלול השני. אתה חייב בידוק. יכול להיות מקרה היפותטי כזה, אדוני סגן השר?
       
גלעד ארדן (הליכוד):
       
אם אתה יועץ של ערפאת גם, אז אולי זה אפשרי.

אחמד טיבי (חד"ש-תע"ל):
       
אפילו להערות המטופשות של גלעד ארדן יש גבול. 

היו"ר ראובן ריבלין:
       
       לא, לא. נא לשבת, חבר הכנסת טיבי. 
       
אחמד טיבי (חד"ש-תע"ל):
       
       משפטן, משפטן, אמר עליו - - -
       
היו"ר ראובן ריבלין:
       
       חבר הכנסת טיבי, נא לשבת. חבר הכנסת ארדן, אין קריאות ביניים - - -
       
קריאות:
       
       - - -
       
נסים זאב (ש"ס):
       
- - -

היו"ר ראובן ריבלין:
       
       תודה רבה לך, חבר הכנסת נסים זאב. חבר הכנסת ארדן, השר משתוקק - - -
       
אחמד טיבי (חד"ש-תע"ל):
       
אתה מוציא שם רע - - -

היו"ר ראובן ריבלין:
       
       השר משתוקק לענות על שאלתך, יש שני חברים ששאלו - חבר הכנסת טיבי, תודה רבה. 
       
       אני רק רוצה לומר, שקיבלתי את תלונתו של חבר הכנסת טיבי והעברתי מכתב מפורט מטעם הכנסת לשר הביטחון, על מנת לקבל תשובה ברורה. כבר קיבלתי תשובה לא פורמלית, שהעניין בבירור, ואם אכן הוא כך, הדבר יתוקן מייד, ויש התנצלות מפורשת. תודה רבה. בבקשה. 
       
סגן שר הביטחון זאב בוים:
       
אחד לאחד. חבר הכנסת – אני לא רואה את חבר הכנסת גלעד ארדן עכשיו. 

היו"ר ראובן ריבלין:
       
       ארדן נמצא פה, מה זאת אומרת?
       
סגן שר הביטחון זאב בוים:
       
       כן, אבל אני לא רואה אותו. 
       

היו"ר ראובן ריבלין:
       
       יושב-ראש הקואליציה ויושב-ראש סיעת הליכוד, סיעה א' וסיעה ב' או שתיהן יחד, נמצא ומסתיר אותו. 
       
סגן שר הביטחון זאב בוים:
       
       תראה, אומנם חבר הכנסת אופיר פינס אמר שאני נותן תשובות שאני לא יודע איך הוא הגדיר אותן - -

היו"ר ראובן ריבלין:
       
       בית-מרקחת.

סגן שר הביטחון זאב בוים:
       
       - - משהו כזה. אבל בכל זאת, אני עדיין רוצה להישאר בבית-המרקחת הזה. בגדול, פעם אחת, אני מניח שאם הממשלה היתה נוקטת פה פעולות שהן סותרות את החוקיות של מבנה, של מרפסת, של יישוב, אז הבג"ץ לא היה נותן. פעם שנייה, אני מבקש להזכיר שאנחנו לא מדברים על כל נגוהות. אנחנו מדברים על שכונה מסוימת שנקראת נגוהות-מערב, וגם שם הדגשתי ששלושה בתים בתוך יתר המבנים הם כן חוקיים. אז לא הורידו את נגוהות - -

אופיר פינס-פז (העבודה-מימד):
       
       איך הם חוקיים?

סגן שר הביטחון זאב בוים:
       
       איך? זו שאלה שאני יכול לתת לך תשובה עליה - לא עכשיו, אבל אני אומר לך שהם חוקיים. הם אושרו על-ידי גורמים שמוסמכים על-פי חוק לתת אישורים.

אופיר פינס-פז (העבודה-מימד):
       
       חמור מאוד.

היו"ר ראובן ריבלין:
       
       כבוד סגן השר, נדמה לי ששר הביטחון הקודם, קודמך, נגע בעניין זה וכדאי להפנות אליו - - - נדמה לי שחבר הכנסת בן-אליעזר בשבתו כשר הביטחון נגע בשאלה הזאת.


סגן שר הביטחון זאב בוים:
       
       אני דייקתי בתשובה ואני חוזר עליה: הורידו או עומדים להוריד, והאישור שניתן והתיחום שנעשה הוא רק לגבי מבנים בלתי מורשים, והרי זו בדיוק ההגדרה שלהם, שהם לא חוקיים. לגבי השאלה על איזו קרקע הם יושבים וכו', מרכיבי החוקיות רבים, ואני לא בא לפרט כאן, אבל על-פי פרמטרים לא מעטים, בהם גם סטטוס הקרקע, נקבעה החוקיות או האי-חוקיות של יישוב.
       
       אשר לחבר הכנסת אופיר פינס - - -

אופיר פינס-פז (העבודה-מימד):
       
       עכשיו אתה יוצא מבית-המרקחת?
       
סגן שר הביטחון זאב בוים:
       
       כן, עכשיו אני יוצא מבית-המרקחת. פה צריך להפשיל את השרוולים, כמובן. חבר הכנסת אופיר פינס, אני לא רוצה להתנצח אתך. אני רק אומר לך שהסוגיה של סיפור היישובים, המאחזים הבלתי-מורשים, לא החלה בתקופת הממשלה הזאת. הייתי אומר, שהממשלה הזאת וגם קודמתה קיבלו ירושה לא פשוטה בעניין הזה מממשלות קודמות, לרבות ממשלות שבהן אנשי מפלגת העבודה מילאו תפקידים חשובים בכלל ובפרט - שר הביטחון היה איש מפלגת העבודה. אני מציע לך ללכת אל אותו שר ביטחון לשעבר, חבר הכנסת בן-אליעזר, פואד - - - 
       
אופיר פינס-פז (העבודה-מימד):
       
       שאלתי אותו והוא מכחיש בכל תוקף.

סגן שר הביטחון זאב בוים:
       
       בסדר. אז כשאנחנו נשב על כוס קפה במזנון בשש עיניים, נראה מה הוא אומר. אני אומר לך, שהבעיה איננה כל כך פשוטה, היא סבוכה. אבל אם אני עושה את המאזן, אני לא אוהב להשתבח בזה אבל אני מדבר בלשון עובדות, הממשלות שבראשן עמד אריאל שרון, שתי הממשלות האחרונות - כמה הוא טיפל וכמה מאחזים בלתי מורשים הוא הוריד לעומת ממשלות קודמות, אני מודיע לך ואני אראה לך את הסטטיסטיקה הזאת. הפעילות בעניין המאחזים הבלתי-מורשים בתקופת ממשלות אריאל שרון לאין שיעור יותר נחושה. יש כאלה שמצטערים על זה, יש כאלה שמברכים על כך. אני חושב שמאחזים בלתי מורשים צריך להוריד. אני חושב שגם הממשלה חושבת כך, והיא פועלת בהתאם. 
       
עבד-אלמאלכ דהאמשה (רע"ם):
       
       - - -
       
היו"ר ראובן ריבלין:
       
       זו שאלה פרטית, ושאלתו של אחמד טיבי תיבדק.
       
סגן שר הביטחון זאב בוים:
       
       לגבי שאלתו של חבר הכנסת אחמד טיבי: אני חושב שאם אנשי מחסום מזהים ומכירים, ובוודאי אם חבר הכנסת מזדהה, אני לא חושב שיש מקום לבעיה. צריך לתת לו לעבור, אין ויכוח, זה מתוקף מעמדו וחסינותו. אם קרה מקרה כזה, אני חושב שאתה צריך לבוא לכאן, ליושב-ראש הבית. 
       
       אני רוצה להגיד לך עוד הערה, שבכל זאת איכשהו קשורה: קורה לעתים, ואני הייתי עד ונוכח לכך, שחברי הכנסת במעמדם, בתפקידם לפעמים חורגים ועושים פעולות ומתנהגים שלא בהתאם למעמדם. היה מצופה מהם לעשות אחרת, ובכל זאת הם מתנהגים שלא כראוי. זה לא המקרה שאתה מדבר עליו, אבל בהזדמנות הזאת אני אומר, שגם כשיש לך חסינות כחבר הכנסת, זה מחייב התנהגות נאותה של חברי הכנסת.
       
היו"ר ראובן ריבלין:
       
       אבל, אדוני, למה למצוא הזדמנויות בשאילתות בעל-פה? כי ההזדמנויות תינתנה אחר כך לחברי הכנסת למכביר, ואנה אני בא, כיושב-ראש הכנסת? אבל, אדוני פרלמנטר בנשמתו, ולכן, גם חבר הכנסת אחמד טיבי וגם אני מבינים את הצורך הבלתי-ניתן לעצירה של פרלמנטר לומר את הדברים. אני מודה לסגן שר הביטחון.
       
       שר הבריאות ישיב על שאילתא בעל-פה של חבר הכנסת נסים דהן, אשר יקרא את השאלה בשלב ראשון. כבוד השר יעלה ויבוא.
       
189. סגירת הפגייה בבית-החולים "מאיר"

נסים דהן (ש"ס):
       
       כבוד היושב-ראש, אדוני השר, פורסם כי לאחרונה נסגרה הפגייה בבית-החולים "מאיר" בכפר-סבא. 
       
       רצוני לשאול: 
       
1. האם הידיעה נכונה? 

2. אם כן - מדוע נסגרה הפגייה? 

3. לאן הופנו הפגים שהיו מאושפזים בה? 

4. כמה פגיות פועלות בבתי-חולים בארץ? 
       

היו"ר ראובן ריבלין:
       
       תודה. כבוד השר, בבקשה.
       
שר הבריאות דני נוה:
       
       אדוני היושב-ראש, חבר הכנסת דהן, ראשית, הפגייה בבית-החולים "מאיר" בכפר-סבא לא נסגרה. לפני כעשרה ימים נתגלו שם שלושה יילודים עם מחלה זיהומית שנקראת "נק". וכתוצאה מכך נתקבלה החלטה שלא לקבל יילודים חדשים למחלקה עד שהעניין הזה יתברר. מאז, בכל הבדיקות שנעשו לא התגלו מקרים נוספים והפגייה ממשיכה לעבוד עם אותה יילודים שהיו שם עד לרגע שהתקבלה ההחלטה שלא לקבל יילודים חדשים. 
       
       מקור הזיהום עדיין לא התגלה. מה שאני מבין משיחות עם הרופאים שעוסקים בנושא הזה, שמדובר במחלה זיהומית די שכיחה שפוקדת כ-10% מהיילודים ששוקלים פחות מקילו וחצי, ולא מדובר באיזו מחלה נדירה. עם זאת, הוחלט לנקוט שם משנה זהירות ולא לקבל יילודים נוספים.
       
       בתשובה על השאלות הנוספות - לאן הופנו הפגים שהיו מאושפזים בה, כמו שאמרתי, הפגים נשארו שם והם לא הועברו משם, ולא נתקבלו פגים חדשים, למעט פג אחד או יילוד אחד שהועבר לבית-החולים "שניידר" בפתח-תקווה. 
       
       ובתשובה על שאלתך הרביעית, כפי שאדוני ודאי זוכר, זה לא השתנה מאז אדוני כיהן כשר הבריאות, יש בישראל כ-26 פגיות ברחבי הארץ.
       
היו"ר ראובן ריבלין:
       
       תודה. כבוד חבר הכנסת, השר לשעבר נסים דהן.
       
נסים דהן (ש"ס):
       
       אדוני היושב-ראש, כבוד השר, אני מאוד מודה על התשובה וההבהרה. בהזדמנות זאת, אפרופו פגיות, הייתי רוצה לשאול שאלה נוספת, ברשותך, כבוד השר. בזמנו פורסם, ואני יודע את זה גם מידיעה אישית, שעלות אחזקת פגייה היא אחת מהעלויות היקרות ביותר של מחלקות בבתי-חולים. הביטוח הלאומי יחד עם משרד הבריאות לא מכסים את כל עלויות הפגייה. במשרד הבריאות הוקמה ועדה שתבדוק את העלויות וכיצד ניתן להתמודד אתן. האם בהזדמנות זו כבוד השר יכול לבשר לנו אם הבעיה הזאת נפתרה, כיוון שלצערי, אדוני היושב-ראש, בגלל התקדמות הרפואה יש היום יותר ויותר פגים במדינת ישראל ובעולם בכלל.

היו"ר ראובן ריבלין:
       
       תודה לחבר הכנסת נסים דהן. עכשיו יש לנו שלושה שואלים, משום ששני רופאים הצביעו יחד, בו-זמנית, ולכן אתן לשלושה. ראשון השואלים הוא חבר הכנסת פרוש, בבקשה. אחריו - חברי הכנסת אחמד טיבי ואריה אלדד.
       
מאיר פרוש (יהדות התורה):
       
       אדוני היושב-ראש, מכובדי השר, אני בטוח שהשר, וידוע גם שהוא עושה ומפעיל את המשרד כמיטב יכולתו וראוי לציון ולשבח, אבל מכיוון שצריך לכבד את המוסד הזה של שאילתות בעל-פה, השר זוכר שלא אחת אני וחברי העלינו פה את הנושא של אלעד. יש שם יותר מ-500 לידות בחודש ויש תחנה אחת שהולכת להיסגר, כי האחיות שם לא מסוגלות לעמוד בעומס. אתמול קיבלתי קריאה מתושבי אלעד על כך שהאחות הראשית הולכת להתפטר. מאחר שצריכים לכבד את המוסד הזה של שאילתות בעל-פה, מהסיבה הזאת אנא ירשום השר לעצמו ויביא לנו תשובה מתי הולכים לפתור את הבעיה של טיפות-חלב.
       
       חלילה, אם יהיו מחלות, או חלילה אם ימותו כמה ילדים, זה יהיה הפתרון וזה מה שיגרום לכך שנזדעק כולנו?
       
היו"ר ראובן ריבלין:
       
       בשנה שעברה, בחוק ההסדרים, מנע השר בגופו את העברת החוק הזה, ואנחנו סייענו בידיו כמיטב יכולתנו. חבר הכנסת טיבי, בבקשה.
       
אחמד טיבי (חד"ש-תע"ל):
       
       כבוד השר, יש הודעות חוזרות ונשנות והחלטות על החלטות של המשרד לסגור טיפות-חלב במקומות שונים בארץ. השאלה היא אם זו החלטה של משרד הבריאות או של הרשות המקומית במקום. למשל, באזור ואדי-עארה, אום-אל-פחם, היה בטייבה, כמובן, יש בדרום. מה היא עמדת אדוני השר?
       
היו"ר ראובן ריבלין:
       
       תודה רבה לחבר הכנסת אחמד טיבי. חבר הכנסת אלדד, בבקשה.
       
אריה אלדד (האיחוד הלאומי - ישראל ביתנו):
       
       אדוני השר, אולי תוכל להתייחס במלה לידיעות שהתפרסמו אתמול לגבי חקירה שנפתחה בנושא תרופות לאנתרקס, ואם יש חשש שהתרופות הנמצאות היום בידי מדינת ישראל אינן בתוקף.
       
היו"ר ראובן ריבלין:
       
       בהחלט שאלה לגיטימית. בבקשה.

שר הבריאות דני נוה:
       
       ראשית לגבי הנושא של הפגיות, ושאלת ההמשך של חבר הכנסת הרב נסים דהן. אכן גיבשנו תוכנית במשרד לגבי הפגיות בארץ. הבעיה נובעת מזה שהפגיות בישראל, 26 במספר, פועלות לפי תקנים של כוח-אדם שנקבעו לפני שש שנים, וכתוצאה מכך נוצרת שם מצוקת כוח-אדם, שמקשה לא מעט. ציינת בצדק, חבר הכנסת דהן, אנחנו - נדמה לי - אלופי העולם במספר הפגים, וזה בעיקר כתוצאה מריבוי טיפולי IVF, טיפולי הפריה חוץ-גופית, שנערכים בישראל. סיכמנו, במסגרת הדיונים עם משרד האוצר ערב חוק התקציב שיובא לפה בקרוב, שנתחיל להפעיל כבר בשנת 2005 את התוכנית של הפגיות, וכבר ב-2005 בעזרת השם נתחיל לקדם את הסיוע, לפחות בכל הנוגע לכוח-האדם בפגיות, וגם קצת בנושא התשתיות בפגיות, כדי להקל את המצוקה שם. 
       
       חבר הכנסת פרוש, בנושא אלעד, אני מאוד מקווה שבקרוב יימצא לזה פתרון, ולא רק משום כבודה של הכנסת, אלא משום כבודם של הילדים הגרים באלעד והוריהם. 
       
       בכל הנוגע לטיפות-חלב בכלל, והעלה זאת גם חבר הכנסת טיבי, שאינו נמצא פה - - -
       
היו"ר ראובן ריבלין:
       
       חבר הכנסת טיבי, אדוני שומע את התשובה עם הגב. אני מבקש לכבד את השאלות שלכם.
       
שר הבריאות דני נוה:
       
       קודם כול יש פה עניין אחד עקרוני. אני התנגדתי ומנעתי, ואמשיך להתנגד למדיניות שאומרת שצריך לסגור את התחנות לאם ולילד שמופעלות על-ידי משרד הבריאות ולהעביר אותן כולן לקופות-החולים. אני מתנגד לזה, ומנעתי את זה גם בעבר. יש כבר היום כ-17% ממה שנקרא טיפות-חלב שהשירות שלהן ניתן במסגרת קופות-החולים. זה דבר שקיים כבר הרבה מאוד שנים. במקום מגורי, למשל, יש שירות שניתן על-ידי ארבע קופות.
       
אחמד טיבי (חד"ש-תע"ל):
       
       אף אחד לא יודע איפה אתה גר.
       
שר הבריאות דני נוה:
       
       בשוהם, כל טיפות-החלב מופעלות על-ידי קופות-החולים. יש שתי בעיות. האחת, יש טיפות-חלב שמופעלות בעיקר על-ידי השלטון המקומי, והבעיה חריפה במיוחד גם בערים גדולות כמו תל-אביב וירושלים, ויש לנו שם התדיינות שלמה כדי למנוע מצב שהעיריות ימשכו ידיהן מההפעלה של טיפות-החלב. אני לא מסכים לזה כמובן, ואנחנו מנסים למצוא פתרון. 
       
       נוסף על זה, יש הצעה במשרד האוצר ללכת לאיזה פיילוט, שמעבר לאותם 17% של טיפות-חלב שכבר הזכרתי, שמופעלות על-ידי קופות-החולים, שיהיו כמה מקומות נוספים בארץ, שבהם קופות-החולים תפעלנה טיפות-חלב. הדבר הזה צריך להיבחן בצורה מאוד זהירה, מאוד אחראית, לבדוק שבאמת הקופות באותם מקומות מסוגלות לתת את השירות הזה. זה צריך להיות עניין מאוד נקודתי, מאוד זהיר, ובכל מקרה מדובר בפיילוט; זה פיילוט שצריך להימשך כמה שנים בצורה מאוד מאוד זהירה. זו גם אחת הסוגיות, שבאופן לגיטימי תבוא לוועדת הכספים, כי זה חלק מהתוכנית הכלכלית שתובא לדיון בכנסת בעוד שבועות מספר.
       
       לגבי השאלה של חבר הכנסת פרופסור אלדד, אני חייב לומר, שמעבר למה שפורסם בתקשורת בנושא הזה, אין לי מידע. אני יודע שמתנהלת – לפי מה שפורסם בתקשורת – חקירה על רכש התרופה בזמן ההיערכות, שהיתה עוד לפני שנים מספר, למלחמת המפרץ של אז. אז גם לא הייתי במשרד, ולכן אני לא יודע בדיוק במה מדובר. אני לא בקיא בעניין הזה, ובכל מקרה אין לי מידע בנושא הזה מעבר למה שקיים ומדווח בתקשורת. חזקה היא שמדובר באנשי ציבור שעשו את מלאכתם נאמנה, ואני מקווה, בעזרת השם, שהדבר הזה אכן יתברר במהרה.
       
היו"ר ראובן ריבלין:
       
       אני מאוד מודה לשר על תשובותיו. כבוד שר התקשורת ישיב על שאילתא בעל-פה של חבר הכנסת יורי שטרן. כבוד השר הממונה על רשות השידור – בין שאר תפקידיו. בבקשה, חבר הכנסת שטרן. כבוד השר יעלה על הדוכן וישיב.
       
יורי שטרן (האיחוד הלאומי - ישראל ביתנו):
       
       כבוד היושב-ראש, בעוד השר עולה לדוכן, אני רוצה לפנות אליך ואל השר. בעוד השר נמצא בכנסת, מנהלת לשכתו עם העוזרים שלי משא-ומתן, וטוענת שהשר לא נמצא בכנסת, ולכן הם מבקשים לדחות את התשובה. 
       
היו"ר ראובן ריבלין:
       
       טוב, טוב, חבר הכנסת שטרן, אחרי זה אדוני יוכל להרחיב. כרגע אדוני ינהג לפי הפרוצדורה - - -
       
יורי שטרן (האיחוד הלאומי - ישראל ביתנו):
       
       אני מבקש את תשומת לבך ותשומת לבו של השר.
       
היו"ר ראובן ריבלין:
       
       אחרי זה אדוני יפנה אליו ויאמר. כרגע אדוני נמצא כאן בתוקף היותו בעל שאילתא בעל-פה שאושרה על-ידי הנשיאות, שזה דבר חשוב.
       
יורי שטרן (האיחוד הלאומי - ישראל ביתנו):
       
       זה בנושא השאילתא הזאת.
       
היו"ר ראובן ריבלין:
       
       כרגע אדוני רק קורא מה שכתוב בנייר. השר שומע, כי הוא קרא את השאילתא מראש.
       

190. העברת תקציב לרדיו רק"ע
       
יורי שטרן (האיחוד הלאומי - ישראל ביתנו):
       
       רדיו רק"ע נמצא בקשיים תקציביים. הדבר פוגע בעולים מרוסיה, שזה להם אחד מערוצי התקשורת העיקריים. נודע לי כי 4 מיליוני שקלים, שהועברו מהאוצר לרשות השידור, מיועדים אך ורק לרדיו רק"ע. 
       
       רצוני לשאול:
       
       1. האם משרדך מודע להעברת תקציב זה? 
       
       2. האם התקציב הועבר לרדיו רק"ע, ואם לא – מדוע?
       
היו"ר ראובן ריבלין:
       
       תודה רבה לחבר הכנסת שטרן. בבקשה, כבוד השר.
       
שר התעשייה, המסחר והתעסוקה אהוד אולמרט:
       
       אדוני היושב-ראש, חבר הכנסת הנכבד, אני לא יודע מה היה הצורך בהקדמה. היתה שאלה שלא היה ברור לנו, כיוון שמדובר בשאילתא בעל-פה, שהיא לא חלק מסדר-היום שמתואם מראש, והיות שהיו לנו אילוצי סדר-יום, שאלנו אם אפשר לעכב את התשובה או לדחות. משנאמר שלא, הופעתי כמתחייב מאחריותי כשר, על מנת להשיב על השאילתא. 
       
היו"ר ראובן ריבלין:
       
       ממלא-מקום ראש הממשלה הגיע עוד חצי שעה לפני כן.
       
שר התעשייה, המסחר והתעסוקה אהוד אולמרט:
       
       כן, כפי שמתחייב. שיניתי את סדר-היום, חשבתי שאם אפשר יהיה - אז עדיף, אבל משהתברר לי שלא - - - 
       
היו"ר ראובן ריבלין:
       
       שאילתא בעל-פה היא פרוצדורה חשובה, כי היא יכולה לתת תשובות - - -
       
שר התעשייה, המסחר והתעסוקה אהוד אולמרט:
       
       אני מאוד מכבד את זה, וגם חושב שהשאילתא חשובה. 
       
       אני רוצה לומר מלה על רדיו רק"ע. רדיו רק"ע הוא אחד מכלי הקשר החשובים ביותר עם אוכלוסייה רחבה מאוד במדינת ישראל, של למעלה ממיליון אזרחים ששפת הדיבור העיקרית שלהם היא רוסית. לזכותם ייאמר, שרבים מהם מדברים עברית, ולמדו עברית, אבל זה נכון ששפת הדיבור העיקרית שלהם, ושפת הקומוניקציה, בוודאי התקשורתית שלהם, היא בעיקרה רוסית, ולכן רדיו רק"ע חיוני עבורם. 
       
       הנחיתי את הנהלת רשות השידור עוד לפני שנה, שהעצמאות התפקודית המלאה של רדיו רק"ע תישמר, שהוא לא ימוזג ולא יצומצם ולא יכווץ בשום צורה שהיא, משום שהוא חיוני, וכך נמשיך לנהוג בו, כי הוא באמת אמצעי שידור חשוב ביותר. 
       
       אשר לשאלה הספציפית, לא ידוע לי על 4 מיליוני שקלים שהועברו, כי לא הועברו 4 מיליונים. ידוע לי על 2 מיליוני שקלים שהיו אמורים להיות מועברים על-ידי האוצר. לא עקבתי באופן יומיומי אחרי הביצוע - לפעמים אצל האוצר יש עיכובים - והנחיתי את הנהלת רשות השידור להבטיח ש-2 המיליונים הללו, שהיו מיועדים על-פי מה שנמסר לי מלכתחילה, יועברו רק לרדיו רק"ע. כלומר, שלא ינוצלו לשום ייעוד אחר במסגרת הפעילויות המגוונות של רשות השידור, אלא שייצבעו מראש לצורך הפעילות של רדיו רק"ע, וכך נעשה.
       
היו"ר ראובן ריבלין:
       
       שאלה נוספת לחבר הכנסת יורי שטרן, ואחריו – חבר הכנסת יולי אדלשטיין.
       
יורי שטרן (האיחוד הלאומי - ישראל ביתנו):
       
       כבוד השר, לפי מה שידוע לי, הכסף לא הועבר לרדיו רק"ע. מדובר בסכום שסוכם עליו עוד בחודש דצמבר אשתקד. נכון שהיה עיכוב בהעברתו ממשרד האוצר, אבל גם זה עניין שסודר כבר לפני כמה חודשים. לכן השאלה היא, למה הכסף לא עבר ומה תעשה באופן מיידי, כי הכסף מיועד ואתה שוב אישרת שמה שעובר לרדיו רק"ע, עובר לרדיו רק"ע. אילו צעדים תנקוט כדי שזה אכן יבוצע?
       
היו"ר ראובן ריבלין:
       
       אדוני ישמע גם את השאלה של חבר הכנסת יולי אדלשטיין. חבר הכנסת שטרן, אדוני יכול לשבת, כי אין לו עוד שאלה אחרי כן, זה לא דו-שיח. אדוני שאל את השאלה הנוספת, והוא יענה לו. 
       
יולי-יואל אדלשטיין (הליכוד):
       
       תודה רבה. 
       
       אדוני היושב-ראש, חברי חברי הכנסת, כבוד השר, שמחתי לשמוע את דברי ההערכה כלפי רדיו רק"ע. כאן אנחנו בוודאי מסכימים. 
       
       ציינת גם שהרדיו הזה משרת כמיליון עולים דוברי רוסית, ואולי אף יותר. מטבע הדברים, במצב כזה, הוא גם זוכה ללא מעט פרסומות. זכור לי עוד מתקופתי במשרד הקליטה, שלא הצלחנו אף פעם להסדיר את הנושא הזה, כלומר לתת לרדיו רק"ע אולי איזו עצמאות גם בגיוס פרסומות וגם ליהנות קצת מהתוצאה הכספית של שידור הפרסומות. 
       
       הרי המצב ידוע לך, שאם כבוד השר יערוך פעילות מאוד חשובה לעולים, כל התחנות יהיו שם, פרט לרדיו רק"ע, כי אין להם אפילו מושג של ניידת שידור או כתב בשטח. אין לזה אף פעם תקציבים. אולי השר יוכל להתערב בנדון ולגרום על-ידי כך גם לעצמאות כלכלית אמיתית של ערוץ חשוב זה. תודה רבה. 
       
היו"ר ראובן ריבלין:
       
       חבל שלא ידעתי את הארגומנט הזה, כי הוא חשוב ביותר. 
       
שר התעשייה, המסחר והתעסוקה אהוד אולמרט:
       
       אני רוצה להעיר שתי הערות. קודם כול, אני אוודא שאכן הכספים הועברו בפועל על-ידי משרד האוצר, ובעת ההעברה הם גם נצבעו לייעוד הזה, כי האוצר אמור להעביר כספים במסגרת התחשבנויות שונות עם רשות השידור. יכול להיות שהאוצר בדיעבד טוען: רגע, בין הסכומים האלה שהעברנו היו גם 2 מיליוני שקלים אלה. השאלה היא אם הם נצבעו, אם הם זוהו, אם הם אותרו, ואם כך, זה הופעל. אם כן, אנחנו ננקוט צעדים הדרושים כדי שהסכום גם יגיע ליעדו. 
       
       חבר הכנסת אדלשטיין העלה שאלה חשובה. השאלה הזאת כרוכה בהתנהלות של הנהלת רשות השידור. מטעמים שאין טעם לחזור עליהם, הם ברורים לכול בגלל המצב שבו אנחנו נמצאים כרגע מול הנהלת רשות השידור, אני מעדיף שלא להשיב על השאלה. תודה.
        
היו"ר ראובן ריבלין:
       
       תודה רבה. אני לא ידעתי את הארגומנט שאתה העלית. בהחלט נדמה לי שרדיו רק"ע מפרנס את רשות השידור הרבה יותר משהיא נותנת לרדיו רק"ע. בהחלט השר שמע את זה. 
       

הצעת חוק לתיקון פקודת הרופאים (בחינות לסטאז'רים), התשס"ג-2003
[הצעת חוק פ/536; נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום ועוברים לחקיקה של הצעות חוק פרטיות של חברי הכנסת. ראשון המציעים, חבר הכנסת אחמד טיבי – בבקשה, אדוני. הוא יעלה את הצעתו, הצעת חוק לתיקון פקודת הרופאים (בחינות לסטאז'רים), התשס"ג-2003, מטעם חברי הכנסת אחמד טיבי, מוחמד ברכה ועסאם מח'ול. 
       
אחמד טיבי (חד"ש-תע"ל):
       
       מכובדי היושב-ראש, רבותי חברי הכנסת, הצעת חוק לתיקון פקודת הרופאים (בחינות לסטאז'רים), התשס"ג-2003. 
       
אופיר פינס-פז (העבודה-מימד):
       
       מה אנחנו מצביעים?
       
אחמד טיבי (חד"ש-תע"ל):
       
       בדיוק, אני עומד להסביר את זה. אדוני חבר הכנסת פינס, פקודת הרופאים קובעת בסעיף 17ב, כי המבקש לעשות סטאז' כרופא חייב לעמוד בבחינות, וכי כל עניין הקשור בהן ייקבע בתקנות. לפי תקנות הרופאים (בחינות לקראת סטאז'), התשמ"ח-1988, הבחינה תיערך פעמיים בשנה. הפרדה של שישה חודשים בין בחינה לבחינה, להערכת ולדעת כמה נבחנים, מקשה מאוד על שינון ולימוד החומר. מוצע לקבוע כי הבחינה תיערך אחת לשלושה חודשים דווקא, ובכך לתת לנבחנים הזדמנויות נוספות לעבור את הבחינה מוקדם ככל האפשר. זה היה ציר אחד של ההצעה. 
       
       הציר השני - עוד קובעות התקנות כי ציון המגן בקורס מיוחד לתושבי ישראל יחושב בציון הבחינה, ואם נכשל המבקש, בציונה של בחינה אחת נוספת בלבד. מצב זה אינו מוצדק, מאחר שציון המגן משקף את הישגיו של המבקש דווקא בתקופת לימודיו, ועל כן ראוי כי ציון המגן יהיה תקף לגבי כל הבחינות שאליהן ניגש הנבחן. על כן מוצע לקבוע בפקודה, כי כל מי שהשתתף בקורס הכנה או בקורס מיוחד יהיה זכאי שבציון הבחינה יחושב ציון המגן, וזאת לא רק בבחינה הראשונה, כי אם בכל בחינה נוספת שייגש אליה. 
       
       רבותי חברי הכנסת, בפקודה אין סעיפים המבהירים לנבחן מה עליו לעשות במצב שבו ברצונו לערער על תוצאת הבחינה, למשל כמו לנבחנים ברפואת שיניים. שם יש הסדר מיוחד של ערעור. אין סיבה שהמערערים ברפואת שיניים, יהיה הדבר ברור ונהיר לגביהם, וברפואה כללית לא יהיה הדבר כך. אין הוראות בדבר האפשרות לקבל מידע על הבחינה שעשה. נושא זה ברור בתקנות לגבי רפואת שיניים, ומאחר שאין הצדקה לשוני מוצע להסדיר את הנושא בפקודת הרופאים ולקבוע, כי נבחן הרואה עצמו נפגע מהחלטת ועדת הבחינה, רשאי לערער בפני המנהל, אשר ימנה ועדת ערר על מנת שתחליט בערעור. עוד מוצע לקבוע, כי דיוני ועדת הבחינה וחומר הבחינה הם סודיים, אולם נבחן שנכשל רשאי לקבל מידע על התחום שבו הוא נכשל. 
       
       אדוני היושב-ראש, עשרות אם לא מאות רופאים הלומדים בחוץ-לארץ חוזרים ארצה ונדרשים לעשות בחינת סטאז'. רבים מהם עוברים את הבחינה. חלק גדול לא מצליח לעבור את הבחינה, לאחר מאמץ רב. אתם יודעים מה נדרש מבחינת הרופא, משפחתו והסביבה שלו? הוא משקיע לפחות שבע שנים - שש שנות לימוד ושנת סטאז' - כדי ללמוד. זה מאמץ פיזי, נפשי, משפחתי וחברתי. יש לעשות את האיזון הנדרש בין רמה מקצועית נאותה של הרופא – ואני נצמד לצורך הזה ברמה מקצועית נאותה – לאפשרות שיהיה צדק, גם מבחינת הערעור, ולאו דווקא להקשות ולהציב מכשולים בפני הרופאים הנבחנים בבחינת הסטאז'. 
       
       יש כאן ניסיון להשוות את מה שקורה ברפואה כללית עם מה שקורה בבחינות של רופאי שיניים. אין שום הצדקה לשוני. חברת הכנסת סולודקין, את מכירה את זה מניסיונך ומפניות רבות המגיעות אלייך, שיש מקום לתיקון הזה. אני שמח שעמיתי חבר הכנסת פרופסור אלדד, שהוא גם רופא, תומך בהצעה הזאת. 
       
       אני שמעתי שוועדת השרים לענייני חקיקה התנגדה בגלל עמדת שר הבריאות ומשרד הבריאות, שאומרים שמבחן כל שלושה חודשים זה יותר מדי. אדוני היושב-ראש, בנקודה הזאת אני מוכן לגלות גמישות ולבוא לקראת עמדתו של שר הבריאות בנושא הזה, אבל אולי יפתיע שר הבריאות ובאופן היסטורי יסכים פעם אחת – פעם אחת באופן היסטורי - לתמוך בהצעת חוק שאני מגיש, הצעת חוק מקצועית. אני חושב שזה יהיה צעד חשוב קדימה, גם לאנושות וגם למערכת הבריאות. אבל משום מה, משום מה, משרד הבריאות ממשיך להתנגד לכל הצעה מקצועית שלא רק אני מגיש, אלא גם אחרים מגישים כאן לכנסת, אדוני היושב-ראש. 
       
היו"ר ראובן ריבלין:
       
       אני לא הבנתי, הממשלה מסכימה לעיקרון, אבל לא לזמן?
       
אחמד טיבי (חד"ש-תע"ל):
       
       יש כעת שתי בחינות בשנה, כל שישה חודשים. אני מציע פה באחד הסעיפים - אחד מתוך ארבעה - שיהיו בחינות כל שלושה חודשים. נאמר לי על-ידי מכובדי שר המשפטים, שהעמדה של משרד הבריאות היא שזה יותר מדי, זה מקשה על המערכת. אני מוכן להיות גמיש בנקודה הזאת, ולהתחייב כאן שבנקודה הזאת אבוא לקראת משרד הבריאות, בתנאי ששאר הנקודות יתקבלו. יש הכנה לקריאה ראשונה, שנייה ושלישית בוועדת העבודה והרווחה, ושם ילובנו הדברים. זו הצעה טובה לפי כל קנה מידה. 
       
היו"ר ראובן ריבלין:
       
       אדוני אומר שבמקום פעמיים בשנה ארבע פעמים בשנה, ואתה מוכן להתפשר על שלוש פעמים בשנה. 
       
אחמד טיבי (חד"ש-תע"ל):
       
       אני מוכן לשלוש. 
       
היו"ר ראובן ריבלין:
       
       השאלה היא מה העיקרון. בחינות בלשכת עורכי-הדין עושים פעם בשנה, נדמה לי. 
       
אחמד טיבי (חד"ש-תע"ל):
       
       אתה יודע מה? אני מוכן אפילו לקבל את עמדת משרד הבריאות בנקודה של מספר החודשים, אבל יש נקודות אחרות. על מנת להצביע ולקבל את הצעת החוק הזאת ואת המחויבות שלי, אני אסכים בוועדת העבודה והרווחה. 
       
היו"ר ראובן ריבלין:
       
       כי אם אני הייתי מגיש הצעת חוק שיהיו בחינות בלשכת עורכי-הדין כל שלושה חודשים, שר המשפטים לא היה מתנגד כי קוראים לי רובי ריבלין, הוא היה מתנגד כי הוא חושב שזה לא טוב. 
       
אחמד טיבי (חד"ש-תע"ל):
       
       לא. לא אמרתי. לא הזכרתי את - - -

קריאה:
       
       - - -

היו"ר ראובן ריבלין:
       
       לא, כי פעמים, ההתייחסות היא - - - 

אחמד טיבי (חד"ש-תע"ל):
       
       פעמים. כבר היו דברים מעולם. 

היו"ר ראובן ריבלין:
       
       אבל פה, בעניין העקרוני - - -

אחמד טיבי (חד"ש-תע"ל):
       
       אבל פה זו הצעה של רופא, הצעה מקצועית לחלוטין, שנתמכת על-ידי אנשים מימין ומשמאל. 

היו"ר ראובן ריבלין:
       
       בהחלט. אמר אדוני לגבי רופאי השיניים ולגבי - - -

אחמד טיבי (חד"ש-תע"ל):
       
       רופאי השיניים, למשל גם בנקודות של ערעור - - -

היו"ר ראובן ריבלין:
       
       - - - ששמעתי מה שאמרת. 

אחמד טיבי (חד"ש-תע"ל):
       
       לא, לא. זו הצעה טובה ולכן אתה מוקסם ממנה, אדוני היושב-ראש. 

היו"ר ראובן ריבלין:
       
       תודה רבה. אני לא רואה סיבה, אלא אם כן ישכנע אותי השר מדוע לא. יש פה עניין מקצועי לחלוטין. 
       
       מייד בתום דבריו של השר ותשובתו של חבר הכנסת טיבי, אנחנו מצביעים. האם זה ברור לכל חלקי הבית? בבקשה.

שר הבריאות דני נוה:
       
       אדוני היושב-ראש, חברי חברי הכנסת, יש פה שאלה אחת שהיא שאלה מקצועית, ואני תיכף אגע לגופם של הדברים. יש פה שאלה אחרת, האם נושא מהסוג הזה צריך להיות מוסדר בחקיקה ראשית או בתקנות, כי גם יש דברים כאלה ואחרים שחבר הכנסת טיבי העלה - ואולי ראוי לבחון אותם - ואני מסופק אם צריך להסדיר אותם באמצעות חקיקה ראשית בכנסת. לשם כך יש תקנות, ויש גם תקנות שקיימות היום, שעל-פיהן מתבצעות הבחינות. 
       
       יש חוק שחבר הכנסת טיבי הזכיר אותו, פקודת הרופאים, ומכוחו שואבים את הכוח לאותן תקנות שעל-פיהן נקבעו הכללים לקיום הבחינות, אז כך שאני מסופק בכלל, אם יש הערות ספציפיות כאלה ואחרות שאפשר לתקן אותן בצורה קונסטרוקטיבית, האם צריך חקיקה ראשית. זה לפני שניכנס לגופו של עניין.

היו"ר ראובן ריבלין:
       
       כבוד השר, חבר כנסת יכול רק חקיקה ראשית. 

שר הבריאות דני נוה:
       
       לא, לא. אני מודע לזה. 

היו"ר ראובן ריבלין:
       
       אם למשל השר אומר לאחמד טיבי: תחזור בך מבקשתך, כי אני מתכוון לשקול את זה ולהתקין תקנות - זה בהחלט דבר - - -

שר הבריאות דני נוה:
       
       אז אני אגע לגופו של עניין ואומר מה אולי אפשר לעשות ומה לדעתי אין מקום לעשות. 
       
       קודם כול, לגבי הבחינות והבעיה שחבר הכנסת טיבי העלה - הבעיה שהוא העלה מתייחסת בעיקר לסטודנטים שלא למדו בארבעת בתי-הספר לרפואה שהם חלק מהמוסדות האקדמיים שקיימים במדינת ישראל, והיא נוגעת בעיקר לסטודנטים שלמדו רפואה בחוץ-לארץ. אחת הבעיות שיש לנו בישראל, אגב, היא פערים ברמה שנוצרים בין סטודנטים שמגיעים לכאן מחוץ-לארץ אחרי שהם למדו באוניברסיטאות בחוץ-לארץ, לבין סטודנטים שלמדו כאן באוניברסיטאות בארץ. בשורה התחתונה, הרי המטרה שלנו היא להבטיח שבסוף הרופאים שיטפלו בנו יהיו רופאים ברמה הטובה ביותר שאפשר, ולא שיהיו הבדלי רמה בין הרופאים שמסתובבים במחלקות בבתי-החולים או בקופות-החולים. איפה אתה קובע את אמת-המידה הזאת? קודם כול בבחינות, בתחנת המעבר למקצוע. ולכן, יש איזו מידה של הקפדה בנושא הזה.
       
       קודם כול, לגבי מספר מועדי הבחינות. אני רוצה להזכיר בהזדמנות הזאת, אדוני היושב-ראש, שבארצות-הברית למשל יש בחינה פעם אחת בשנה, לא פעמיים. פה מוצע להרחיב את זה אצלנו לארבע. בארצות-הברית - ואנחנו מתיימרים גם מבחינת רמת הרפואה בארץ, בצדק, להיות לא פחות טובים מרמת הרפואה שקיימת בה מבחינת הכשרתם של רופאים לפחות כאן בארץ - הבחינה מתקיימת אחת לשנה. זה לגבי מספר הבחינות. 
       
       אני רוצה לומר כבר עכשיו, שמבחינה סטטיסטית, יש איזו בעיה. יש מקרים שבהם - גם היום כשהבחינות מתקיימות פעמיים בשנה - סטודנטים שלמדו בחוץ-לארץ ניגשים לבחינה אין-ספור פעמים, כי אין מגבלה על מספר הפעמים שבהן אתה יכול לגשת לבחינה. יש אפילו מקרה קיצוני שהביאו בפני של אדם מסוים שניגש בפעם ה-22 לבחינה, ונכשל. 

רוני בר-און (הליכוד):
       
       גם את זה צריך לתקן. 

שר הבריאות דני נוה:
       
       יכול להיות, אבל כאן מוצע - - -

רוני בר-און (הליכוד):
       
       תאר לך שאחד שניגש 22 פעמים הצליח במקרה בפעם ה-23. אתה רוצה להיות מטופל שלו, אדוני השר? 

שר הבריאות דני נוה:
       
       ודאי שלא.

רוני בר-און (הליכוד):
       
       אני לא. 

קריאות:
       
       - - -

שר הבריאות דני נוה:
       
       ודאי שלא, וזה מעלה שאלות בכל מיני תחומים, כמו למשל, כמה פעמים - - -

היו"ר ראובן ריבלין:
       
       חבר הכנסת בר-און, אם אני הייתי נבחן 22 פעמים, בסוף הייתי יודע. 

שר הבריאות דני נוה:
       
	האם אתה רוצה לאפשר למשל לאדם שלא עבר טסט לרכב גם כן לעבור את הטסט בפעם ה-33? יש גם מקרים כאלה. 

	בכל אופן, אם ניגש חזרה לנושא עצמו - זה לגבי מספר הבחינות. אני חושב שמעבר מפעמיים לארבע אינו נחוץ. יש היום מספיק הזדמנויות לאנשים מבחינת מספר מועדי המעבר, ואני מבין שחבר הכנסת טיבי על העניין הזה מוכן לוותר. 

אחמד טיבי (חד"ש-תע"ל):
       
       - - -

שר הבריאות דני נוה:
       
       לגבי הדברים האחרים שחבר הכנסת טיבי העלה - - - 

גדעון סער (הליכוד):
       
       - - -

היו"ר ראובן ריבלין:
       
       הוא עונה לו מקצועית. 


גדעון סער (הליכוד):
       
       גם אני אמרתי מקצועית. 

שר הבריאות דני נוה:
       
       אני אשתדל לקצר, אבל בכל זאת אני חייב להתייחס - - -

היו"ר ראובן ריבלין:
       
       מאה אחוז, אבל הוא עונה לו לעניין. 

שר הבריאות דני נוה:
       
       אף שאני מבין שמבחינת יושב-ראש הקואליציה אנחנו ערוכים להצבעה, בכל זאת אני רוצה להשיב.

היו"ר ראובן ריבלין:
       
       ודאי, אדוני חייב להשיב. חייבים להשיב. 

שר הבריאות דני נוה:
       
       חייב להשיב. 
       
       קודם כול, לגבי הערעור על תוצאות הבחינה, מדובר בבחינה בכתב שהשאלות שלה נבחרות משאלות מבחן שמקובלות בעיקר בארצות-הברית ובאנגליה, והן מבוססות על ספרות רפואית. המבחן הוא רב-בחירה, ולכל נבחן ניתנת האפשרות לערער על תוצאות המבחן לאחר המבחן. נבחן שנכשל יכול לראות את הבחינה במטרה ללמוד משגיאותיו, כדי שיוכל לתקן את ידיעותיו, וגם כדי לערער לגבי תשובות על שאלות ספציפיות שהטעות העיקרית בהן יכולה לקרות נאמר בתרגום, כי בישראל אף שמי שעוסק ברפואה צריך לדעת לדבר עברית ברוב המקרים - בחלק מהמקרים ערבית או שפות אחרות - בגלל המורכבות של החברה הישראלית, הבחינות נערכות לא רק בעברית אלא במידת הצורך גם בערבית וגם באנגלית. 
       
       לגבי הנושא של טיב הבחינה - כמו שאמרתי, זו בחינה עיונית שנערכת בשיטה האמריקנית. התוצאות שלה נבדקות על-ידי קורא אופטי, כך שהערעור יכול להיות גם ערעור על דברים טכניים, והצעת החוק מציעה פה מנגנון שהוא מנגנון מסורבל בהקשר זה של סוג כזה של בחינה.
       
       לעניין הסודיות - ועדת הבחינה היא ועדה שמתנהלת באופן סודי ביותר, והעובדה היא שגם במסמך שנמסר לנבחן שעבר את הבחינה לא נמסר לו הציון, כדי שגם הגורמים הרלוונטיים האחרים לא ידעו בדיוק מהו הציון שהוא עבר בו, ואולי אם הוא קיבל ציון נמוך יחסית, שהדבר הזה לא יפריע לו כדי להוכיח את עצמו בהמשך הדרך כשהוא עוסק במקצוע הרפואה. הציון המדויק נמסר רק למי שלא עבר את המבחן. 
       
       לגבי הנושא של ההתייחסות לחומר ולשאלה הספציפית שנכשלת בה - לפי מה שמסרו לי, המידע הזה נמסר, אבל אם המידע הזה איננו נמסר, זה מסוג הדברים הספציפיים הקונקרטיים שאני מציע שאם הוא לא נמסר - שיימסר, והסידור של זה ייעשה במסגרת תיקון התקנות שמכוחן מתבצעות הבחינות היום, ולא לשם כך נלך למסלול הגדול של חקיקה ראשית. 
       
קריאה:
       
       - - -

שר הבריאות דני נוה:
       
       אין צורך לדעתי להסכמה בהצעה טרומית, כי אם יש דבר אחד קטן או שניים שצריך לתקן אותם בהקשר זה - אני פתוח לתקן אותם, אבל לא צריך ללכת למסלול של חקיקה ראשית עם שלוש קריאות. אני לוקח על עצמי במסגרת המשרד, ואני מוכן לשבת עם חבר הכנסת טיבי ולשמוע לגופו של עניין את הערותיו וגם ללמוד מהן, ואם יש דברים קונקרטיים ספציפיים לתקן אותם במסגרת תקנות ולא במסגרת חקיקה ראשית. 
       
       לכן, הממשלה מתנגדת להצעת החוק. 

אחמד טיבי (חד"ש-תע"ל):
       
       הצבעה, אדוני. 

היו"ר ראובן ריבלין:
       
       הצבעה, בבקשה. ובכן, רבותי חברי הכנסת, לא לרוץ. חלילה שמישהו ייפגע. לשבת בניחותא. 
       
       הוגשה בפני בקשה של למעלה מ-20 חברי כנסת - - - 

קריאות:
       
       - - -

היו"ר ראובן ריבלין:
       
       אנחנו עוברים להצבעה. הוגשה לפני חתימתם של למעלה מ-20 חברי כנסת, המבקשים הצבעה שמית. 

קריאות:
       
       - - -

היו"ר ראובן ריבלין:
       
       מה פתאום? פיתום ורעמסס. 

מוחמד ברכה (חד"ש-תע"ל):
       
       מי? מי?

היו"ר ראובן ריבלין:
       
       רבותי חברי הכנסת. 

דליה איציק (העבודה-מימד):
       
       בכל נושא תהיה עכשיו הצבעה שמית. 

קריאות:
       
       - - -

היו"ר ראובן ריבלין:
       
       זכותכם לבקש הצבעה בהתאם לתקנון. הכנסת תהיה פתוחה עד יום חמישי בשעה שתים-עשרה בלילה, כי אנחנו רוצים שחרית של יום שישי להתפלל בבית. אין שום בעיה, רבותי, לא לאיים. 
       
       אדוני המזכיר, אנחנו צריכים להיערך להצבעה אישית. אני מבקש מהמזכירות מרגע זה - בכל רגע ובכל זמן כשהכנסת פועלת ויש הצבעות - להיות נכונה להצבעה אישית. בבקשה. רבותי, אני לא משהה פה שום דבר. פשוט כדי שתהיה הצבעה אישית, אני צריך לקרוא גם לשני סגני מזכיר כנסת על מנת שיעשו רישום. 

נסים זאב (ש"ס):
       
       אפשר לבקש הצבעה חסויה, אדוני?

היו"ר ראובן ריבלין:
       
       הצבעה חסויה - במועצה, לא בכנסת. במועצה האקומנית יש הצבעות חסויות, פה בשום פנים ואופן לא. 

בנימין אלון (האיחוד הלאומי - ישראל ביתנו):
       
       אפשר רק לדעת מי ה-20?
     
היו"ר ראובן ריבלין:
       
       ה-20 הם חבר הכנסת גדעון סער, חברת הכנסת רוחמה אברהם, חבר הכנסת אדלשטיין, חבר הכנסת אפללו, חבר הכנסת ארדן, חברת הכנסת בלומנטל, חבר הכנסת בנלולו, חבר הכנסת בר-און, חברת הכנסת ענבל גבריאלי, חברי הכנסת גורלובסקי, גמליאל, הירשזון, והבה, חזן, יתום, כחלון, כץ, לוי, נס, סולודקין, קרא, שטייניץ ושרון. יש פה חברי כנסת מסיעה אחת או יותר.
       
       קראתי היום בעיתון, שיכול להיות שיש בליכוד שתי סיעות, מה קרה לכם. 
       
       רבותי, בבקשה. אדוני המזכיר, מוכן? נא להתחיל בהצבעה.
       
מזכיר הכנסת אריה האן:
(קורא בשמות חברי הכנסת)

       קולט אביטל	-	בעד
       רוחמה אברהם	-	נגד
       יולי-יואל אדלשטיין	-	אינו נוכח
       יעקב אדרי	-	נגד
       אהוד אולמרט	-	אינו נוכח
       חיים אורון	-	בעד
       זבולון אורלב	-	אינו נוכח
       דוד אזולאי	-	בעד
       ישראל אייכלר	-	בעד
       דליה איציק	-	בעד
       אפי איתם	-	אינו נוכח
       מיכאל איתן	-	אינו נוכח
       אריה אלדד	-	בעד
       בנימין אלון	-	בעד
       טלב אלסאנע	-	בעד
       אלי אפללו	-	אינו נוכח
       גלעד ארדן	-	נגד
       אורי יהודה אריאל	-	אינו נוכח
       זאב בוים	-	אינו נוכח
       נעמי בלומנטל	-	אינה נוכחת
       בנימין בן-אליעזר	-	בעד
       אלי בן-מנחם	-	בעד
       שלמה בניזרי	-	בעד
       דניאל בנלולו	-	אינו נוכח
       רוני בר-און	-	נגד
       רומן ברונפמן	-	בעד
       רוני בריזון	-	נגד
       ויקטור בריילובסקי	-	נגד
       מוחמד ברכה	-	בעד
       עזמי בשארה	-	בעד
       ענבל גבריאלי	-	נגד
       מיכאל גורלובסקי	-	אינו נוכח
       זהבה גלאון	-	בעד
       גילה גמליאל	-	נגד
       משה גפני	-	בעד
       עבד-אלמאלכ דהאמשה	-	בעד
       נסים דהן	-	אינו נוכח
       חמי דורון	-	נגד
       אברהם הירשזון	-	נגד
       צחי הנגבי	-	נגד
       צבי הנדל	-	בעד
       יצחק הרצוג	-	בעד
       מגלי והבה	-	אינו נוכח
       אבשלום וילן	-	בעד
       מתן וילנאי	-	בעד
       יצחק וקנין	-	בעד
       נסים זאב	-	בעד
       ג'מאל זחאלקה	-	בעד
       אליעזר זנדברג	-	נגד
       יחיאל חזן	-	אינו נוכח
       רשף חן	-	נגד
       ואסל טאהא	-	בעד
       אחמד טיבי	-	בעד
       דוד טל	-	אינו נוכח
       יגאל יאסינוב	-	נגד
       שאול יהלום	-	נגד
       אליהו ישי	-	אינו נוכח
       אהוד יתום	-	נגד
       דני יתום	-	בעד
       איתן כבל	-	בעד
       אילנה כהן	-	אינה נוכחת
       אליעזר כהן	-	בעד
       אמנון כהן	-	בעד
       יצחק כהן	-	אינו נוכח
       רן כהן	-	בעד
       משה כחלון	-	נגד
       חיים כץ	-	נגד
       ישראל כץ	-	נגד
       אתי לבני	-	נגד
       ציפי לבני	-	נגד
       לימור לבנת	-	נגד
       דוד לוי	-	אינו נוכח
       יצחק לוי	-	אינו נוכח
       אילן ליבוביץ	-	נגד
       יעקב ליצמן	-	בעד
       עוזי לנדאו	-	נגד
       יוסף לפיד	-	נגד
       גאלב מג'אדלה	-	בעד
       עסאם מח'ול	-	אינו נוכח
       מיכאל מלכיאור	-	בעד
       עמרם מצנע	-	בעד
       יעקב מרגי	-	אינו נוכח
       יהודית נאות	-	אינה נוכחת
       משולם נהרי	-	אינו נוכח
       מיכאל נודלמן	-	נגד
       דני נוה	-	נגד
       אורית נוקד	-	אינה נוכחת
       לאה נס	-	נגד
       בנימין נתניהו	-	נגד
       מרינה סולודקין	-	נגד
       ניסן סלומינסקי	-	נגד
       אפרים סנה	-	בעד
       גדעון סער	-	נגד
       גדעון עזרא	-	נגד
       מל פולישוק-בלוך	-	נגד
       אברהם פורז	-	נגד
       אופיר פינס-פז	-	בעד
       גילה פינקלשטיין	-	נגד
       מאיר פרוש	-	בעד
       יוסף פריצקי	-	בעד
       שמעון פרס	-	בעד
       יאיר פרץ	-	בעד
       עמיר פרץ	-	בעד
       איוב קרא	-	אינו נוכח
       אברהם רביץ	-	אינו נוכח
       ראובן ריבלין	-	נגד
       חיים רמון	-	בעד
       אהוד רצאבי	-	נגד
       מיכאל רצון	-	נגד
       אברהם בייגה שוחט	-	בעד
       יובל שטייניץ	-	אינו נוכח
       מאיר שטרית	-	נגד
       יורי שטרן	-	בעד
       אילן שלגי	-	נגד
       סילבן שלום	-	אינו נוכח
       שלום שמחון	-	בעד
       אריאל שרון	-	נגד
       עמרי שרון	-	נגד
       יוסי שריד	-	בעד
       יולי תמיר	-	בעד
       
היו"ר ראובן ריבלין:
       
       קריאה שנייה.
       
מזכיר הכנסת אריה האן:
(קורא בשמות חברי הכנסת)
       
       אני עובר לקריאה שנייה, לפי הוראת היושב-ראש.

	יולי-יואל אדלשטיין	-	נגד
	אהוד אולמרט		-	נגד
	זבולון אורלב		-	אינו נוכח
	אפי איתם		- 	אינו נוכח
	מיכאל איתן		-	נגד
	אלי אפללו		-	נגד
	אורי יהודה אריאל 	-	אינו נוכח
	זאב בוים		-	נגד
	נעמי בלומנטל		-	אינה נוכחת
	דניאל בנלולו		-	נגד
	מיכאל גורלובסקי	           -  	נגד
	נסים דהן		-	אינו נוכח
	מגלי והבה		-	אינו נוכח
	יחיאל חזן		-	אינו נוכח
	דוד טל			-	אינו נוכח
	אליהו ישי		-	אינו נוכח
	אילנה כהן		-	אינה נוכחת
	יצחק כהן		-	אינו נוכח
	דוד לוי			-	אינו נוכח
	יצחק לוי			-	אינו נוכח
	עסאם מח'ול		-	אינו נוכח
	יעקב מרגי		-	אינו נוכח
	יהודית נאות		-	אינה נוכחת
	משולם נהרי		-	אינו נוכח
	אורית נוקד		-	אינה נוכחת
	איוב קרא		-	אינו נוכח
	אברהם רביץ		-	אינו נוכח
	יובל שטייניץ		-	אינו נוכח
	סילבן שלום		-	אינו נוכח

היו"ר ראובן ריבלין:
       
       בבקשה להודיע לי את תוצאות ההצבעה.
       
מזכיר הכנסת אריה האן:
       
       רגע, עוד אחד.
       
היו"ר ראובן ריבלין:
       
       חבר הכנסת דהן נכנס. רשמתי לפני שאפשרתי לחבר הכנסת דהן להצביע, כי הוא נמצא פה. בפעם הבאה, כשיהיה מקרה דומה, כך יהיה.
       
מזכיר הכנסת אריה האן:
(קורא בשמות חברי הכנסת)

	נסים דהן		-	בעד

היו"ר ראובן ריבלין:
       
       האם יש מישהו באולם אשר נמצא בו ולא הצביע? בבקשה להודיע לי על התוצאה. מרגע זה אין הצבעה. תמיד כאשר היושב-ראש שואל, האם יש מישהו - - -
       
גדעון סער (הליכוד):
       
       אדוני היושב-ראש, השאלה אם צריך לנהוג פה בנוקשות או לא. 
       
היו"ר ראובן ריבלין:
       
       הרי גם באי-נוקשות יש גבול. יש מקום שבו צריך לשים את הגבול. רבותי, כל דבר יהווה תקדים, למה לכם? 
       
       ובכן, רבותי חברי הכנסת, בעד הצעת חבר הכנסת טיבי – 49, נגד - 50. הצעתו לא נתקבלה. 
       
       
       
הצעת חוק המפלגות (תיקון - בחירת רשימות מועמדים לכנסת), התשס"ג-2003
[הצעת חוק פ/1359; נספחות.]
(הצעת חבר הכנסת אופיר פינס-פז)

היו"ר ראובן ריבלין:
       
       אנחנו ממשיכים בסדר-היום. חבר הכנסת אופיר פינס יעלה ויבוא וינמק את הצעתו לתיקון חוק המפלגות. בבקשה, אדוני. 
       
       חבר הכנסת טיבי. הספירה נעשית אצלנו, לצערי הרב. הייתי מוכן להעביר את זה בקבלנות. הרי מזכירי הכנסת לא - אנחנו מוכנים להעביר לך את טופס הרישום. לא נפלה כאן הכרעה לגבי קיומה של מדינה כזאת או אחרת. 
       
אופיר פינס-פז (העבודה-מימד):
       
       אדוני היושב-ראש, אדוני ראש הממשלה, חברי חברי הכנסת, אני רוצה להזכיר לחברי הבית נשכחות, אם כי לא מזמן. לאחר שמרכז הליכוד בחר כפי שבחר את נציגיו בכנסת, והדברים עוררו סערה רבתי, החליט ראש הממשלה להטיל על שר המשפטים דאז, השר מאיר שטרית, להכין הצעת חוק שתשנה את צורת הבחירה למפלגות בישראל לכנסת. ואז שר המשפטים, שכמובן עירב בתהליך הזה את עובדי משרד המשפטים, את אנשי המקצוע של הממשלה, את ועדות הממשלה, הניח בפני הממשלה הצעת חוק שבה הוחלט או הוצע שכל מפלגה שיש לה 15 חברי כנסת ו-30,000 חברי מפלגה, תבחר את מועמדיה לכנסת בשיטת הפריימריס. זאת אומרת, לא במרכז המפלגה או במועצת המפלגה, אלא בידי כלל החברים. 
       
       הצעת החוק הזאת עברה ברוב בממשלה, וראש הממשלה התחייב להביא אותה במהרה בפני כנסת ישראל לחקיקה. אנחנו אז אמרנו, ויש לי הציטוט המדויק מ-12 בינואר 2003, שהממשלה זורה חול בעיני הציבור, ומדובר בגימיק שלעולם לא יבוא לכדי ביצוע. יש לי פה הציטוט המדויק, אני רק לא רוצה לגזול את זמנכם. למרבה הצער – צדקנו. 
       
       הליכוד עשה תרגיל בחירות ערב הבחירות, דיבר על טוהר המידות, דיבר על מינהל תקין, דיבר על דמוקרטיזציה, דיבר על הפקת לקחים, אבל עשה – כלום, ואפילו עשה את ההיפך: לא שינה כהוא-זה את שיטת הבחירות הפנימיות בליכוד, קל וחומר במדינה. לא זו בלבד, מרכז הליכוד מעולם לא התכנס לדון בהצעת החוק של מאיר שטרית, מעולם. חבורה של פחדנים. מעולם לא באתם למרכז הליכוד ואמרתם: אנחנו רוצים להפקיע את הבחירה מכם ולהעביר אותה לכלל חברי הליכוד. מה עשיתם? ישבתם בפורום של שרים בממשלה, קיבלתם לכאורה החלטה, שידעתם שהיא נועדה לרצות את דעת הקהל, אבל לעולם לא לבוא לכדי חקיקה של ממש ולידי ביצוע של ממש. 
       
       אני קורא לשתי סיעות הליכוד – לסיעה א' בליכוד ולסיעה ב' בליכוד: תתעשתו, תגלו מנהיגות, אל תפחדו מחברי המרכז שלכם. צאו לחופשי. צאו לחירות. באים אלי חברי כנסת ושרים בליכוד ואומרים לי: הלוואי שהצעת החוק שלך תעבור. אנחנו מתפללים שהצעת החוק שלך תעבור, שתשחרר אותנו. 
       
היו"ר ראובן ריבלין:
       
       יש אומרים שמהחופש הזה ישחרר רק המוות הפוליטי. 
       
אופיר פינס-פז (העבודה-מימד):
       
       כן, ואנחנו רוצים חיות פוליטית. יש לנו כבוד רב לחברי מרכז של כל המפלגות, אבל כולנו יודעים שהעניין לא יכול להמשיך ולהתנהל בדרך הזאת. בסוף, שליחי הציבור מחויבים לציבור הרחב, הגדול, ולחברי מרכזי המפלגות יש תפקיד חשוב בהתנהלות המפלגתית השוטפת, בקבלת ההחלטות האידיאולוגיות של המפלגה, ההחלטות הארגוניות של המפלגה, אבל שליחי המפלגה לבית-המחוקקים חייבים להיבחר בפורום רחב ככל האפשר על-ידי כלל חברי המפלגה. אגב, יש מדינות בעולם שהנבחרים בהן גם מדורגים על-ידי הציבור תוך כדי ההצבעה. 
       
       אני רוצה לומר, שהאכזבה הכי גדולה שלי היא לא הליכוד, כי באמת לא היתה לי ציפייה שתשנו את החוק. האכזבה הגדולה שלי באמת היא מפלגת שינוי. מפלגת שינוי לא מוכנה להיות מפלגה דמוקרטית. היא מדברת בשם הדמוקרטיה, היא מדברת בזכות הדמוקרטיה, אבל אצל שינוי הדמוקרטיה צריכה להיות רק אצל האחרים, חס וחלילה לא בתוך הבית שלה. הדמוקרטיה של שינוי מתאפיינת בסוג של דיקטטורה, ולא בכדי שינוי לא מוכנה לשמוע - נכון, שר המשפטים טומי לפיד? - לא מוכנה לשמוע על שיטת הפריימריס, לא מוכנה לשמוע על זה שכל חברי שינוי יבחרו את החברים לכנסת. מה קרה? מה הפסול בכך? לא. מועצת שינוי, משפחולוגיה, חברותולוגיה - כולם קשורים לכולם. זו המפלגה שהיתה צריכה להיות הבשורה החדשה של הפוליטיקה הישראלית. אני באמת שואל: הרי אתם אנשים רציניים. איך אפשר להטיף מוסר לכל העולם ולא לקיים את האלף-בית בד' אמותיך, בבית שלך? 
       
       ולמה אני אומר את כל זה? כי, לצערי, יושב-ראש ועדת השרים לענייני חקיקה, שר המשפטים, שאני מכבד ומוקיר אותו, טומי לפיד, בדעת יחיד החליט להפיל את הצעת החוק; החליט שהממשלה לא תומכת. מדוע? הממשלה החליטה לתמוך בחוק דומה. 
       
היו"ר ראובן ריבלין:
       
       רגע, מה פירוש, אני רוצה להבין: האם שר המשפטים עשה הצבעה ואמר - - -
       
אופיר פינס-פז (העבודה-מימד):
       
       כן, הוא עשה הצבעה. השר היחיד שהיה, לפי המידע שנמצא בידי, יכול להיות שאני טועה - - - 
       
היו"ר ראובן ריבלין:
       
       אבל הוזמנו - - -
       
אופיר פינס-פז (העבודה-מימד):
       
       הוזמנו כולם. 
       
היו"ר ראובן ריבלין:
       
       נו, אז מה אתה רוצה ממנו? 
       
אופיר פינס-פז (העבודה-מימד):
       
       לא, אין לי טענות, אני רק אומר - - -
       
היו"ר ראובן ריבלין:
       
       לא, כי היתה יכולה להישמע איזו טענה. 
       
אופיר פינס-פז (העבודה-מימד):
       
       לא, אז אני רוצה להסביר לך. אין לי טענה על הפרוצדורה. יש לי טענה על המהות. המהות היא אחרת. המהות היא שהצעת החוק בנוסח, לא שלי אומנם אלא נדמה לי בנוסח של חבר הכנסת חיים רמון, שהוא נוסח אחר משלי - אני עשיתי יותר רחב, כי אינני מקבל את הנוסח של הממשלה עד הסוף - - -
       
היו"ר ראובן ריבלין:
       
       אתה מוכן להתפשר על חיים רמון.
       
אופיר פינס-פז (העבודה-מימד):
       
       כן, מוכן להתפשר. בוודאי. אבל, לא מוכן להתחיל בזה. אני בעד שחברי הכנסת מכל המפלגות ייבחרו בפריימריס - הדתיות, החילוניות, הגדולות והקטנות, כולן. אבל, לא משנה, היתה הצעת חוק אחרת, שהיתה זהה להצעת החוק שעברה בממשלה. 
       
       לכן, אדוני היושב-ראש, אני אומר לך שזה לא מוסרי. זה אולי תקין, אבל זה מסריח. זה מסריח משום שאתם, ממש אתם, אישרתם הצעת חוק כזאת בממשלה ולא הבאתם אותה להצבעה, וכשהיא באה מתוך הכנסת אתם פוסלים אותה. זו צביעות. זו רמייה. זו הונאה של הציבור. זו התנהלות פסולה של ממשלה שלא מכבדת את עצמה.
       
       מלה אחרונה, ואני אומר זאת לכלל חברי הכנסת - בסופו של דבר, אין מה לעשות. המפלגה הדמוקרטית היחידה המתנהלת בפוליטיקה הישראלית היא מפלגת העבודה. לא יעזור לאף אחד. כל אחת מהמפלגות האחרות בכנסת, לצערי הרב, מעדיפה את חנות המכולת הקטנה שלה, אם זה מרכז, מועצה, מזכירות, לשכה או אינני יודע מה. המפלגה היחידה היום במדינת ישראל שמתנהלת בצורה דמוקרטית, שמאפשרת לכל חבר שלה, לכל חבר שנמצא בה, להיות שותף להכרעה מי תהיה הנבחרת שמייצגת אותו בכנסת, היא מפלגת העבודה. אני רוצה לומר לכם, שהתוצאות גם מעידות על כך. אני חושב שהסיעה שלנו, בסופו של דבר, מורכבת. היא כל כך איכותית כיוון שציבור כל כך גדול השתתף בהליך הבחירה שלה. אני חושש, שאם היינו מצמצמים את הפורום, היינו גם נמצאים בכנסת עם סיעה פחות איכותית. תודה רבה.
       
היו"ר ראובן ריבלין:
       
       תודה.

       
הצעת חוק המפלגות (תיקון - בחירות), התשס"ד-2004
[הצעת חוק פ/1999; נספחות.]
(הצעת חבר הכנסת חיים רמון)
       
היו"ר ראובן ריבלין:
       
       יעלה חבר הכנסת חיים רמון. השר ישיב על שתי ההצעות יחד, ואנחנו נקיים שתי הצבעות לאחר מכן. 
       
       כל מי שמבקש הצבעה שמית על שתי ההצעות - יגיש לי שתי בקשות עם חתימות חיות.
       
חיים רמון (העבודה-מימד):
       
       אדוני היושב-ראש, חברי הכנסת, אני בהחלט חושב שהצעתו של חבר הכנסת אופיר פינס-פז היא הצעה ראויה, אבל אני פחות קיצוני ממנו. אינני רוצה לכפות הר כגיגית על כל המפלגות. אבל, אני חושב שהמפלגות המרכזיות הגדולות שמובילות, שלמעשה קובעות את גורל מדינת ישראל, אסור להן להיקלע למצב שמנהיגיהן וחברי הכנסת שיושבים כאן יהיו בניגוד אינטרסים תמידי. צריך להבין שיש סתירה מניה וביה בין חברי מרכז, וככל שהם יותר מעטים האינטרס שלהם מנוגד לאינטרס הציבורי הכולל. זה בהגדרה כמעט - נכון.
       
       חברי הכנסת, אתם צריכים היום להכריע בעד מה אתם: להיות מחויבים לציבור כולו, או להיות מחויבים לקומץ חברי מרכז מפלגה? אני אומר לכם את זה, ואינני רוצה להאשים את מרכז הליכוד, ואינני עושה עכשיו תעמולה. בהגדרה, משטר מרכזי המפלגות ישחית את כולם - חלק הוא ישחית באופן מוחלט, חלק הוא ישחית באופן חלקי, ואיש לא יעמוד בפרץ. הפיתוי הוא בלתי אפשרי. אקח מפלגה כמו שינוי שיש לה מרכז. כמה? יש 200 איש בשינוי שבוחרים? 150?
       
קריאה:
       
       170.
       
חיים רמון (העבודה-מימד):
       
       יש שם 170 איש. הפיתוי לבוא ולקנות 20 איש - מה זה לקנות 20 איש כדי לקנות מושב בכנסת - הוא פיתוי שלא יעמדו בו. אני לא מאמין. גם אם יש צדיקים יוצאי דופן, אני בא ואומר שהאדם הסביר לא יעמוד בפיתוי הזה. למה אתם גורמים - אני מתפלא על שינוי - למצב הזה להימשך?
       
       חבר הכנסת גדעון סער, אני מדבר כמעט לראש תנועת שינוי, כי הוא המכשול המרכזי.

איתן כבל (העבודה-מימד):
       
       יש התייעצות סיעתית.
       
חיים רמון (העבודה-מימד):
       
       אם היא תניב תוצאות ראויות, אני מוכן להמתין.
       
דוד אזולאי (ש"ס):
       
       אבל, אין החלטות.
       
בנימין אלון (האיחוד הלאומי - ישראל ביתנו):
       
       רוצים להעביר את זה למרכז.
       
דוד אזולאי (ש"ס):
       
       טומי מכתיב להם מה להגיד.
       
היו"ר ראובן ריבלין:
       
       כבוד השר, האם הממשלה - - -? לא, אדוני לא עולה באמצע דבריו. הוא יסיים את דבריו. האם אדוני משנה את עמדת הממשלה?
       
שר המשפטים יוסף לפיד:
       
       הממשלה מציעה לדחות בחודש ימים את ההצבעה.
       
חיים רמון (העבודה-מימד):
       
       נגיע. הממשלה תענה, ואני אסיים את דברי.
       
היו"ר ראובן ריבלין:
       
       בסדר. נא להמשיך.
       

חיים רמון (העבודה-מימד):
       
       אני פונה וחוזר ואני אומר לשר לפיד: אתם, דווקא בגלל המספר הקטן, הסכנה שאורבת לפתחכם היא הכי גדולה. כשהייתם תנועה קטנה, אף אחד לא התעניין כל כך. היום, כל אחד מה-170 האלה קובע מי יהיה חבר הכנסת ומי יהיה שר. זה לא יחזיק מעמד בלי השחתה מוחלטת של שינוי. זה לא יעזור. 
       
       מה קרה בליכוד - אנחנו יודעים. חברי במפלגת העבודה יודעים מה אני חושב על כך שמרכז קובע. אני מתנגד לכך שמרכז יקבע שרים וחברי הכנסת. זה פתח להשחתה. אינני רוצה לספר את כל הסיפורים. כולנו יודעים את כל הסיפורים. היום אנחנו רואים בדיוק איך חברי כנסת מהליכוד, בהכרעה גורלית שקשורה באמת להתנתקות, פועלים בניגוד לדעתם כי הם מפחדים שלא להיבחר לכנסת. 
       
       יש חבר כנסת מהליכוד שאומר: אני בעד ההתנתקות - אני מצטט מישהו - אבל מה? בסקרים בתוך הליכוד אני רואה, שכל מי שהוא נגד ההתנתקות עולה למעלה, וכל מי שהוא בעד ההתנתקות יורד למטה. הוא אומר: אני לא אבחר. כשאני אומר לו: אבל רוב מצביעי הליכוד בעד, הוא אומר: רוב מצביעי הליכוד לא בוחרים אותי. בוחרים אותי חברי המרכז. הוא נקלע לניגוד אינטרסים לא בצורה מושחתת אלא בצורה מוחלטת בין מה שהוא מאמין, בין רצון רוב בוחרי הליכוד, שלא לדבר על רוב העם, לבין רצונו להיות חבר הכנסת.
       
       מכיוון שאנחנו פה לא מלאכים, ויש אומרים שאנחנו בקושי בני-אדם, אני פונה לשר לפיד. ההצעה שלי אינה קיצונית כמו זו של חבר הכנסת פינס-פז.
       
אופיר פינס-פז (העבודה-מימד):
       
       אני מוכן להתחבר להצעה הזאת.
       
חיים רמון (העבודה-מימד):
       
       הוא מוכן להתחבר להצעה שלי. היא מאפשרת פתח, והיא אומרת: עד גודל מסוים - לא חובה לעשות פריימריס, ומגודל מסוים - חובה לעשות. אני פונה אל הממשלה שחייבת על-פי הבטחתה. השר שטרית, אתה זוכר את מסיבת העיתונאים לפני הבחירות? אני לא העליתי על דעתי שזו תעמולת בחירות. אמרתי שהשר שטרית לא יעשה כדבר הזה.
       
שר התחבורה מאיר שטרית:
       
       זו לא היתה תעמולת בחירות.
       
חיים רמון (העבודה-מימד):
       
       הוא לא יעשה, הוא מאמין באמונה שלמה; אני שמח שכתוצאה ממה שקרה בליכוד יהיו פריימריס בהצעת חוק ממשלתית. עשו מסיבת עיתונאים ובירכנו עליה. כל שרי הליכוד דאז תמכו. אחרי הבחירות זה נעלם.
       
       אני מבקש מהממשלה לתמוך בהצעת החוק שלה, לתמוך בהצעת החוק שאני מגיש, ואם חבר הכנסת אופיר פינס-פז מצטרף ומתכנס להצעה הזאת - אני מבקש לאשר אותה בקריאה טרומית ולקיים דיון רציני שלדעתי ירד לשורשי הדמוקרטיה הישראלית וטוהר המידות של הפוליטיקה הישראלית.
       
שר המשפטים יוסף לפיד:
       
       אדוני, מדובר בסוגיה מאוד עדינה. בדרך כלל הממשלה לא מתערבת בהחלטות הכנסת בעניינים מפלגתיים. יש החלטת ממשלה לחוקק חוק בנושא הפריימריס, והחלטת הממשלה הזאת תובא לכנסת. אנו הצענו לשני החברים לחכות עם הצעתם להצעת הממשלה, כדי לראות אם הם יכולים להצטרף אליה. לכן, דחיפות הדיון הזה לא נראית מוצדקת. 
       
        אני רוצה לציין, שאתם מוצאים כל הזדמנות לנגח את שינוי, כי אתם יודעים שהקולות שלכם זורמים לשינוי. אחרי מה שעשיתם אתמול נגד ההתנתקות, זה עוד יתחזק. 
       
חיים רמון (העבודה-מימד):
       
       שר המשפטים, אני דיברתי מתוך דאגה לשינוי.
       
שר המשפטים יוסף לפיד:
       
       רבותי, לשינוי אין דאגה, מפני שהבחירות הפנימיות של שינוי התנהלו כסדרן, בשקט כל כך גדול, עד כי כל תהליך ההצבעה על הרכבת הרשימה של שינוי זכה בעיתונות רק לכמה שורות, כי זה לא היה שערורייתי. 
        
       אתם רוצים להילחם בשחיתות, וזה מוצדק. המלחמה שלכם בשחיתות היא מוצדקת, אבל אני רוצה להזכיר לכם שזה נכון גם לגבי השיטה שמקובלת היום בליכוד. שם נתגלתה שחיתות בסיטונות. זה כמובן נכון גם לגבי מפלגת העבודה שעושה פריימריס. 
       
שמעון פרס (העבודה-מימד):
       
       איזו שחיתות?
       
שר המשפטים יוסף לפיד:
       
       אם אתם לא יודעים על השחיתות במפלגת העבודה, אז אני אזכיר לכם מה היה בין אברהם בורג לבין פואד. 

שמעון פרס (העבודה-מימד):
       
       אם היתה שחיתות, תתבע לדין. אל תקום כאן על הבמה. תכבד את המשפטים. אתה שר המשפטים. 
       
שר המשפטים יוסף לפיד:
       
       אני מסתמך על מה שאמר מי שהיה אחד ממנהיגי העבודה ויושב-ראש הכנסת. 
       
היו"ר ראובן ריבלין:
       
       חברת הכנסת דליה איציק, תאמרי ליושב-ראש האופוזיציה שיסתכל על סעיף 88(ז). אני מוכן להפעיל אותו אם הוא רוצה לעלות.
       
שר המשפטים יוסף לפיד:
       
        לא אני טענתי את זה. אברהם בורג, יושב-ראש הכנסת, טען שהוא לא נבחר להנהגת מפלגת העבודה מפני שהיתה שחיתות בבחירות הפנימיות של מפלגת העבודה. זה היה על-פי השיטה שאתם מציעים.
       
חיים אורון (יחד):
       
       האם אתה רוצה שנצטט את פריצקי?
       
דליה איציק (העבודה-מימד):
       
       כל היום יש לו מה להגיד.

חיים אורון (יחד):
       
- - - 
       
היו"ר ראובן ריבלין:
       
       חבר הכנסת אורון, חבר הכנסת פרס מגן על מפלגת העבודה. אני לא שמעתי ששר המשפטים תקף את סיעת יחד.

רומן ברונפמן (יחד):
       
- - - 

היו"ר ראובן ריבלין:
       
       חבר הכנסת ברונפמן, הוא לא מדבר אליך.
       
שר המשפטים יוסף לפיד:
       
       אני הזכרתי לעבודה מה שקרה בעבודה, רק מפני ששני המציעים פנו אלי ואני הייתי צריך להשיב להם. יש מה לתקן בשתי מפלגות הגדולות. מבחינה זו יש להצעה הזאת טעם. יש מפלגות שאינן זקוקות לתיקונים, אם כי אני לא נרתע מפריימריס בשינוי. זה לא מדאיג אותי בכלל. האפשרות של פריימריס בשינוי לא מרתיעה אותי. מדובר על כך שצריכה להגיע לשולחן הזה הצעה ממשלתית כפי שהממשלה החליטה עליה. ההצעה הזאת עדיין לא עובדה. הואיל והנושא הוא רגיש, חשוב ועדין.

יולי תמיר (העבודה-מימד):
       
       אתה לא נותן להעלות את זה.
       
היו"ר ראובן ריבלין:
       
       קשה לי להבין למה הממשלה מגישה הצעת חוק המפלגות. את זה המפלגות צריכות להגיש ולא הממשלה.

יולי תמיר (העבודה-מימד):
       
- - -

היו"ר ראובן ריבלין:
       
       רבותי, אני ייצגתי את הכנסת בעניין זה, וגם אתכם כמפלגות. 
       
שר המשפטים יוסף לפיד:
       
       הממשלה מציעה לדחות בחודש ימים את ההצבעה. אני מבין שהמציעים מסכימים לזה, ועל כן אני לא חושב שהדבר טעון ויכוח. 
       
דוד אזולאי (ש"ס):
       
       אדוני היושב-ראש, אני מתנגד. 
       
היו"ר ראובן ריבלין:
       
       למה לך לומר, אני אשאל ואז תאמר. 

חיים אורון (יחד):
       
       אני רוצה לדבר נגד החוק.
       
היו"ר ראובן ריבלין:
       
       חבר הכנסת אזולאי, אתה מבקש להתנגד לחוק או להתנגד להצבעה?
       
דוד אזולאי (ש"ס):
       
       אני מתנגד לדחיית ההצבעה. 

היו"ר ראובן ריבלין:
       
       רבותי, שימו לב. מי שלא ישים לב, שלא יאמר אחר כך שלא דיברתי ברחל בתך הקטנה. יש הצעה של הממשלה לדחות את ההצבעה, כפי שבאה לידי ביטוי בהצעתו של שר המשפטים, שהוא השר המשיב. חברי הכנסת הסכימו לדחייה. האם יש מישהו מחברי הכנסת שמתנגד?
       
דוד אזולאי (ש"ס):
       
       אני מתנגד לדחיית ההצבעה. 
       
היו"ר ראובן ריבלין:
       
       חבר הכנסת אזולאי מתנגד, ולכן אנחנו נקיים הצבעה, האם דוחים או לא דוחים את ההצבעה. אם לא נדחה את ההצבעה, אני אאפשר לחבר הכנסת חיים אורון להתנגד ולהסביר למה הוא מתנגד.
       
חיים אורון (יחד):
       
       אני רוצה לדבר עכשיו.
       
היו"ר ראובן ריבלין:
       
       ממה נפשך? הרי אם דוחים את ההצבעה אתה תוכל לדבר לפני ההצבעה.
       
חיים אורון (יחד):
       
       אני רוצה לדבר נגד החוק.
       
היו"ר ראובן ריבלין:
       
       אתה צודק. מבחינת הפרוצדורה אתה צודק. אני לא יכול לכופף את התקנון. זכותו של חבר הכנסת אורון להתנגד לחוק. 
       
חיים אורון (יחד):
       
       אדוני היושב-ראש, כדי למנוע אי-הבנה, אמרתי שאינני מתנגד להצעה, אני גם לא מתנגד לדחייה. 
       
       אני חושב, חבר הכנסת שטרית, שמתפתח פה נוהל בלתי אפשרי. לא רק שהממשלה מציעה הצעות שקשורות לניהול המפלגות, אלא הממשלה מונעת מהכנסת לפעול על-פי מה שהיא מחויבת – לדון איך היא רוצה להתנהל. 
       
       עולה שר המשפטים, שאגב, תמיד הוא מופיע פה כראש מפלגה, לא כשר המשפטים, ומסביר למה שני חברי כנסת אינם יכולים להגיש הצעה טרומית שעניינה הניהול הפנימי של מפלגות, וזאת כיוון שאין מחכים להצעת הממשלה. אני חושב שהצעת הממשלה במקרה הזה היא לא לגיטימית, אבל תתכבד הממשלה ותצטרף, חבר הכנסת איתן, להצעה של חברי הכנסת. זו לא הפעם הראשונה ולא המקרה הראשון.
       
       אדוני היושב-ראש, הכנסת סוברנית לקיים דיונים על נהליה, על נוהלי מפלגותיה ועל דרך פעולתן. אל תשתמשו בכוחה של הכנסת ובכוחה של הממשלה כדי לאכוף על הכנסת מהלכים שמעולם לא היו מקובלים פה. הממשלה נזהרה מאוד מלכפות על הכנסת מהלכים שקשורים בניהול ענייני המפלגות. אני אומר זאת, השר שטרית, כי אני תומך בהצעת החוק של חבר הכנסת חיים רמון. 

היו"ר ראובן ריבלין:
       
       תודה רבה. חבר הכנסת ברכה מתנגד להצעת החוק של חבר הכנסת חיים רמון. חבר הכנסת ברכה, כסגן יושב-ראש הכנסת, אני מבקש שאדוני יתייחס לגופו של עניין, להצעתו של רמון, כי חבר הכנסת אורון, מוותיקי הבית ואחד מהאנשים היותר-הגונים בבית, הפעם עשה שימוש מעט שנוי במחלוקת בסמכותו. חשבתי שהתנגדותו של חבר הכנסת אורון היא עקרונית, אבל הדבר היה כאש בוערת בעצמותיו. 
       
       אני בכלל חושב שהממשלה אינה צריכה להתערב בענייני המפלגות, אבל אינני משתתף בדיון, אני יושב-ראש הכנסת. אני מזכיר זאת למי שאינו זוכר. 

שר התחבורה מאיר שטרית:
       
       אדוני היושב-ראש, מי עשה את חוק המפלגות? 

היו"ר ראובן ריבלין:
       
       את חוק המפלגות עשתה הכנסת, לא הממשלה. אני רוצה להזכיר לך, היוזמים היו חבר הכנסת שחל, חבר הכנסת ריבלין, חבר הכנסת שבח וייס וחבר הכנסת אמנון רובינשטיין.

שר התחבורה מאיר שטרית:
       
       היו הצעות של הממשלה. 

היו"ר ראובן ריבלין:
       
       בבקשה, חבר הכנסת ברכה.

מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני מתנגד לשתי הצעות החוק, אבל אני גם מתנגד למהלך הדברים כפי שבא לידי ביטוי בדבריו של שר המשפטים.

היו"ר ראובן ריבלין:
       
       זה עניין אחר.

מוחמד ברכה (חד"ש-תע"ל):
       
       לדעתי, היה נוהג מקובל וברור, שהממשלה מדירה את רגליה מניהול ענייניה של הכנסת, ואני חושב שיש לשמור על כך, וכן שהממשלה לא תכפה את עצמה כמחוקק-על מעל הכנסת – מעל המחוקק ומעל הריבון.
       
       אבל לגופו של עניין, לשתי ההצעות שהועלו על-ידי חברי הכנסת פינס ורמון: אני חושב שגם אל לה לכנסת להתערב במהלך ניהולן של מפלגות. אם יש אי-אלו חריגות או הפרות אמונים או שחיתויות, זה נושא שאמור להיות מטופל על-ידי המשטרה. כל אימת שיהיו חשדות כאלה, אנשי ציבור ואנשים בעלי עניין צריכים לפנות לרשויות המתאימות, קרי למשטרה ולפרקליטות, כדי לחקור אי-סדרים. אבל מכאן ועד שהכנסת עצמה תתחיל לקבוע את ההייררכיה המפלגתית הפנימית, אם תהיה מועצה, אם יהיה מרכז, אם יהיו התפקדויות, אם תהיה מזכירות וכו', אני חושב שאלה דברים שאמורים להיות ברשותה ובסמכותה של המפלגה בלבד. אל לה לכנסת להתערב בניהולן של המפלגות ואל לה לכנסת לארגן את המפלגות על-פי רוחה.
       
       השופט העליון של ההתנהלות של המפלגות יהיה הציבור. בסופו של דבר המפלגות יעמדו לבחירה בפני הציבור, והציבור יאמר את דעתו. אם ההתנהלות, אם המצע, אם ההרכב של המפלגה ואם המבנה הארגוני של המפלגה מניחים את דעת הציבור, שם יהיה המשפט. 
       
       אבל כאן יש ספורט שהולך ונרקם שנים על שנים וחודשים על חודשים, שיש מי שחושב את עצמו כאילו הוא המופקד על ארגון המפלגות. מה לך ולמפלגה שלי? מה לי ולש"ס? מה לי ולליכוד ולאיחוד הלאומי? אלה מפלגות שרוצות להתארגן בצורה הזאת והן יעמדו לבחירת הציבור או למשפט הציבור, לפי רצונן, כמובן, על-פי כללים ואמות מידה חוקיים, בלי שחיתות ובלי אי-סדרים. אני חושב שזה ביטוי של גישה אנטי-דמוקרטית. 
       
       אני חושב שהמבנה הארגוני של המפלגה שלי הוא פועל יוצא מהתפיסה האידיאולוגית שלי, ואתה בא לכפות עלי דברים שהם בניגוד מוחלט לתפיסה האידיאולוגית שלי. אין מבנה ארגוני שהוא נטו ארגוני, שאין לו שום קשר עם ההתנהלות האידיאולוגית-הרעיונית-הפוליטית של המפלגה. אין דבר כזה. אין יצור כזה שהארגון הוא נטו ארגון ללא שום הקשרים, ללא שום זיקות וללא שום רלוונטיות לנושאים רעיוניים ופוליטיים.
       
       לכן אני פוסל את הניסיון הזה להיכנס לתוך המפלגות ולנסות לארגן אותן. יש מקום לשמור על טוהר מידות פוליטי, יש מקום לשמור על טוהר מידות בבחירות הפנימיות וטוהר מידות כספי. הדברים האלה מעוגנים בחוקים הקיימים, ואין מקום לעסוק בדברים מעבר לכך. תודה רבה, אדוני.

היו"ר ראובן ריבלין:
       
       תודה רבה. אדוני עמד בלוח הזמנים.
       
       לעניין דחיית ההצבעה בלבד - חבר הכנסת גדעון סער. בבקשה, אדוני. לאור בקשתו של חבר הכנסת אזולאי, אנחנו מייד עוברים לקבוע אם יש הצבעה או אין הצבעה. לעניין ההצבעה בלבד - בבקשה, אדוני.

גדעון סער (הליכוד):
       
       אדוני היושב-ראש, החוק הזה הוא חוק רע, אבל אשתדל לעמוד בפרמטר שקבעת ולא להסביר - - - 

שר התחבורה מאיר שטרית:
       
       - - - 

היו"ר ראובן ריבלין:
       
       אני טעיתי. אסביר לך מדוע נתתי לו לדבר. הוא ביקש להתנגד לחוק ולא הבנתי, חשבתי שהוא מתנגד להצבעה. הוא ביקש לפני חבר הכנסת ברכה, וכבר נתתי לחבר הכנסת ברכה וקראתי לו, והוא צודק. לכן אני אומר שזו לא אופציה, זה ה-commonsense של יושב-ראש הישיבה. די, נגמר, בשביל מה? כולנו נהיינו פרשנים.

בנימין אלון (האיחוד הלאומי - ישראל ביתנו):
       
       יש שני חוקים. 
       
היו"ר ראובן ריבלין:
       
       היו שני חוקים. טעיתי גם עם חבר הכנסת אלדד. לפעמים קורה, רבותי.

גדעון סער (הליכוד):
       
       חבל, אגב, שעמדת היועץ המשפטי לממשלה הקודם, אליקים רובינשטיין, כפי שהובעה בישיבת הממשלה כשדנה בחוק דומה, על הבעייתיות שבחוק הזה, לא פורסמה, ובוודאי עוד תפורסם אם החוק הזה יגיע. 
       
       לעניין הדחייה, אדוני היושב-ראש, אני מבקש להתנגד לדחייה. מדובר בניסיונות חוזרים ונשנים של מפלגת העבודה, שלא מצליחה לרכוש את אמון העם, אבל כל הזמן מנסה להתערב בהליכים הפנימיים בליכוד. רק בחודש אוקטובר - - - 

חיים רמון (העבודה-מימד):
       
       אתה לא מתבייש? ישבת לפני הבחירות ולא הוצאת הגה. עשיתם תשדיר בחירות. אין גבול לבושה.

היו"ר ראובן ריבלין:
       
       חבר הכנסת רמון, אתה לא יודע שאתה יכול להשיב לו?

חיים רמון (העבודה-מימד):
       
       אני אשיב לו.

היו"ר ראובן ריבלין:
       
       עכשיו אתה רוצה להשיב? מה, אתה נותן מקדמות? מה, זה פרומו? 

חיים רמון (העבודה-מימד):
       
       אני לא יכול להתאפק.

היו"ר ראובן ריבלין:
       
       אה, אתה לא יכול להתאפק. אדוני יצא החוצה אם הוא לא יכול להתאפק. מה קרה?

חיים רמון (העבודה-מימד):
       
       לא, הוא צריך לצאת החוצה. 

היו"ר ראובן ריבלין:
       
       חצי מיליון שקל עלה לנו כיוון שאי-אפשר להתאפק.

חיים רמון (העבודה-מימד):
       
       כדי לשמור על כבוד הכנסת צריך להוציא אותו החוצה. 

היו"ר ראובן ריבלין:
       
       חצי מיליון שקל עלה כיוון שאנשים אינם יכולים להתאפק. סידרנו את השירותים.

גדעון סער (הליכוד):
       
       לפי ההתלהבות שאתה מגלה, אני חושש לרגע שאתה מתכוון להתמודד ברשימת הליכוד בבחירות הפנימיות הבאות. 

חיים רמון (העבודה-מימד):
       
       כל זמן שאתה שם, אני לא חושב שזה יקרה. 

גדעון סער (הליכוד):
       
       מאה אחוז, אז זה סידור טוב. אני מתכוון להישאר שם, זה סידור טוב. 

היו"ר ראובן ריבלין:
       
       רבותי, באמת. רבותי, הוא יוכל לדבר כפי שאתם תוכלו לדבר. למה אתם כל הזמן מפריעים? 

אופיר פינס-פז (העבודה-מימד):
       
       לא אמרתי לו מלה. 
       
היו"ר ראובן ריבלין:
       
       אתם לא יכולים להתאפק. צריך להתאפק. 

גדעון סער (הליכוד):
       
       אני אומר, אדוני היושב-ראש, בקצירת האומר, שגם אם חושבים שיש שיטה טובה יותר, במדינה דמוקרטית, הגופים הוולונטריים, המפלגות הן שקובעות כל אחת לשיטתה, ואין דבר כזה לקבוע למפלגה גדולה, המחוקק יגיד, את תקבעי. ומי זה המחוקק? המחוקק זה נציג יהדות התורה או ש"ס או מפלגה אחרת, שלא מקיימת בחירות בשיטה הזאת, והיא אומרת למפלגה אחרת איך היא תקיים את הבחירות הפנימיות. לכן החוק הזה הוא חוק אבסורדי. 
       
דליה איציק (העבודה-מימד):
       
       מה הוא? 
       
גדעון סער (הליכוד):
       
       הוא חוק אבסורדי. 
       
דליה איציק (העבודה-מימד):
       
       חוצפה. 
       
גדעון סער (הליכוד):
       
       אני רוצה להזכיר לבית, שחברת הכנסת יולי תמיר, שאני מאוד מכבד - - - 
       
משה גפני (יהדות התורה):
       
       - - - 
       
היו"ר ראובן ריבלין:
       
       למה להפריע? השעון נעצר כשמפריעים. חברי הכנסת, צריכים כבר להתקדם, באמת, אפשר לחשוב שאנחנו מדברים פה על שלמותה של ירושלים, ברצינות. 
       
גדעון סער (הליכוד):
       
       חברת הכנסת יולי תמיר הגישה הצעת חוק כזאת בדיוק ביולי אשתקד. אני מעריך מאוד את חברת הכנסת תמיר - היא העמידה את זה למבחן. החוק הזה נפל פה בדיוק לפני שנה, באוקטובר שנה שעברה. היתה כאן התלבטות, שר המשפטים ביטא עמדה בדבר דחיית ההצבעה לאחר התייעצות נוספת, ראש הממשלה החליט שעמדת הממשלה היא לקיים את ההצבעה. אני מציע לכנסת לקיים את ההצבעה, לדחות את ההצעה, לא לדחות את ההצבעה, להצביע נגד שתי הצעות החוק. 
       
אבשלום וילן (יחד):
       
       אין הצעה לדחות. 
       
יוסי שריד (יחד):
       
       - - - 
       
היו"ר ראובן ריבלין:
       
       חבר הכנסת שריד, אינני מקבל את דעתו של חבר הכנסת גדעון סער בשם הממשלה. עם כל הכבוד לזיכרוני, שהוא היה מזכיר ממשלה מצוין, לזיכרוני ולזיכרונה של חברת הכנסת דליה איציק ועוד רבים אחרים - - - 
       
דליה איציק (העבודה-מימד):
       
       אדוני, אבל הוא לא יודע שהוא עוד לא שר. 
       
היו"ר ראובן ריבלין:
       
       הוא לא יודע, אז אנחנו נסביר לו את העניין הזה. הוא לא צריך בגעגועים - להערכתי, אם הוא ירצה, הוא יהיה. 
       
דליה איציק (העבודה-מימד):
       
       במצב הזה זה לא בטוח. 
       
היו"ר ראובן ריבלין:
       
       תאמיני לי, אני יודע על מה אני מדבר; לא תמיד אני צודק, אבל לפחות אני יודע על מה אני מדבר. 
       
       ישיב על ההתנגדות חבר הכנסת פינס. בבקשה, אדוני, שלוש דקות. 
       
אופיר פינס-פז (העבודה-מימד):
       
       אדוני היושב-ראש, מה שקורה בליכוד זה פשוט לא ייאמן.
       
גילה גמליאל (הליכוד):
       
       מה קורה בליכוד? 
       
אופיר פינס-פז (העבודה-מימד):
       
       באה ממשלה, השר שטרית בא אלי ובא לחבר הכנסת רמון וביקש על דעת שר המשפטים: אנא תסכימו לדחייה של חודש. אמרנו, נעשה טובה לממשלה, לא נביך אותה - רוצים הסכמה רחבה, זה בכל זאת דבר חשוב; אמרנו: בסדר. פתאום אני רואה שסיעה ב' בליכוד מחליטה לעשות דווקא לסיעה א' בליכוד - - - 
       
גילה גמליאל (הליכוד):
       
       מי, גדעון סער? 
       
אופיר פינס-פז (העבודה-מימד):
       
       חברים יקרים, אתם מבזים את הכנסת. 
       
היו"ר ראובן ריבלין:
       
       אצלנו הסיעות מתחלקות בהתאם לעניין, יכול להיות שסיעה א' וסיעה ב' חברו לעניין זה. 
       
אופיר פינס-פז (העבודה-מימד):
       
       אתם ממשיכים לדבר בשני קולות. אתם ממשיכים לבצע הונאה נוראה בדעת הקהל. אתם רוצים להישאר עם מרכז המפלגה שלכם. אתם רוצים להמשיך להתחנף לחברי מרכז המפלגה - - -
       
גלעד ארדן (הליכוד):
       
       אתה דואג למפלגה שלנו, דאג למפלגה שלך. 
       
אופיר פינס-פז (העבודה-מימד):
       
       לא, אני דואג למדינה, אני דואג למדינה. אני דואג למדינה שמפלגת השלטון שלה נראית כמוכם. אני דואג למדינה הזאת, שאתם מחסלים בה כל חלקה טובה. אני דואג למדינה הזאת שאתם מנהלים אותה בציניות חסרת תקנה, לזה אני דואג. 
       
דניאל בנלולו (הליכוד):
       
       בינתיים המדינה רוצה אותנו ולא רוצה אתכם. 
       
אופיר פינס-פז (העבודה-מימד):
       
       איזה בושה, איך אתם מתנהלים. 
       
היו"ר ראובן ריבלין:
       
       חברי הכנסת, אני עוצר את השעון. חבר הכנסת בנלולו, אתה רוצה להצביע? אתה לא תצביע לפני שהוא יסיים את דבריו. 
        
גילה גמליאל (הליכוד):
       
       המדינה נתנה לכם - - - 
       
היו"ר ראובן ריבלין:
       
       חברת הכנסת גמליאל, אני אומר לכם, אנחנו מקיימים כאן דיון יותר ארוך מאשר על הסכמי אוסלו. 
       
אופיר פינס-פז (העבודה-מימד):
       
       חברים, מרכז הליכוד איננו מדינת ישראל. אני לפעמים שואל את עצמי, מה יותר חשוב ממה למדינה הזאת? 
       
גלעד ארדן (הליכוד):
       
       אל תחוקק חוקים כדי למחות. 
       
היו"ר ראובן ריבלין:
       
       רבותי, אולי אתם לא מבינים, אנחנו מדברים עכשיו על התנגדות להצעת החוק. אין פה ויכוח אידיאולוגי, סיימנו אותו. היו לו עשר דקות, אם אתם תפריעו, אני עוצר את השעון. איש לא ימנע מחברי הכנסת רמון ופינס לדבר. בבקשה, נא לא להפריע. 
       
אופיר פינס-פז (העבודה-מימד):
       
       אני קורא לטומי לפיד, שיש לי אליו כבוד, ולרשף חן, יושב-ראש סיעת שינוי, שבא אלי - אני אומר, אם הליכוד הולך לטרפד את העניין, תצביעו אתנו ונגד הליכוד. תלכו אתנו ונגד הליכוד. תלכו עם המדינה הזאת ונגד הליכוד. תלכו עם הדמוקרטיה במדינה הזאת ונגד הליכוד. 
       
היו"ר ראובן ריבלין:
       
       תודה. חבר הכנסת חיים רמון, בבקשה; לאדוני שלוש דקות. לאחר מכן אשאל את ראש הממשלה, אם הדברים שאמר יושב-ראש הקואליציה הם דברים שהוא רוצה לומר לי, ואז אני אמנע את ההצבעה הכפולה, תהיה הצבעה אחת, זה הכול. 
       
חיים רמון (העבודה-מימד):
       
       אדוני היושב-ראש, אם היינו צריכים הוכחה למה החוק הזה חיוני, זה בדיוק מה שהתרחש עכשיו. הפחד והטרור שמפעילים חברי מרכז הליכוד על חברי סיעת הליכוד גרם לכך - כאן ועכשיו ראיתם דוגמה חיה, שאפילו לדחייה לא מוכנים. 
       
איוב קרא (הליכוד):
       
       מה הקשר? 

השר צחי הנגבי:
       
       מה אתה מתחנן לדחייה, תצביע. 
       
חיים רמון (העבודה-מימד):
       
       לדחייה לא מוכנים. לא אני התחננתי לדחייה, הממשלה ביקשה ממני דחייה. הממשלה ביקשה לדון בנושא מחדש. חבר הכנסת צחי הנגבי, אני מבין אותך, אבל לא אתה מדבר בשם הממשלה; פנה שר המשפטים, פנה השר המקשר, שניהם ביקשו. זה השתנה בדיוק בגלל הטרור שמופעל עליך. 
       
היו"ר ראובן ריבלין:
       
       ראש הממשלה נמצא באולם, הוא יענה בשם הממשלה; חבל על הזמן. 
       
חיים רמון (העבודה-מימד):
       
       השר הנגבי, אני לא זוכר שהיתה מסיבת עיתונאים לפני הבחירות, כולכם הייתם ברשימה, היתה ישיבת ממשלה, רובכם הייתם אז שרים בממשלה, אישרתם נדמה לי פה-אחד בממשלה, כל היושבים פה, כולם היו ברשימה לכנסת. איפה חבר הכנסת סער? נדמה לי שמה שהוא עשה פה זה דוגמה לחוצפה ועזות מצח. הוא היה אחראי על ההסברה, הוא עסק בהסברה, והוא אז הסביר כמה החוק הזה חיוני, הוא ישנה את טוהר המידות. אף אחד מכם, חבר הכנסת ארדן, לא הוציא הגה נגד החלטת הממשלה, היית ברשימה.  
       
גלעד ארדן (הליכוד):
       
       ארבעה שרים הצביעו נגד. 
       
חיים רמון (העבודה-מימד):
       
       לא הודעת שכשתיבחר לכנסת תהיה נגד זה. איש מכם, גדעון סער, לא קם ואמר, סליחה, הממשלה החליטה, אני מועמד להיות בכנסת, אני לא אהיה. הלכתם בשם ההצעה הזאת לבחירות, הבטחתם את זה; אמרתם: למדנו לקח משלטון הטרור של חברי המרכז; לא עוד, אמרתם. הלכתם לציבור, ביקשתם מהציבור סליחה - מה שהיה במרכז לא יחזור עוד, אנחנו הולכים לפריימריס. ועכשיו תראו איך אתם נראים. יושב פה גדעון סער ומספר פתאום שהוא גילה את האור, שצריך דמוקרטיה. איזה דבר זה? אין לכם בושה? חברי סיעת הליכוד, אני מציע לכם הצעה באמת טובה, אני רואה אתכם ואת לוח הזמנים שלכם ואני מרחם עליכם. 
       
       אתם מספרים לי ואומרים, הגעתם - - -  
       
דניאל בנלולו (הליכוד):
       
       מצב מצוין יש לנו. 
       
היו"ר ראובן ריבלין:
       
       חבר הכנסת בנלולו, אני מבטיח לך שכל צופי הטלוויזיה ראו שאתה נלחם בחירוף נפש. 
       
חיים רמון (העבודה-מימד):
       
       אני רוצה לשחרר אותך מסבלותיך. אני רואה את הלוחות שלכם, אתם כבר הגעתם לברית-מילה של סבתא-רבא של השכן של הסבתא של חבר המרכז. גם לשם אתם הולכים. 

דניאל בנלולו (הליכוד):
       
       מה לעשות. 
       
חיים רמון (העבודה-מימד):
       
       יש לכם 28 אירועים בשבוע קל. בשבוע שאין לכם אירועים, זה 28. אין לכם רחמים, אתם לא מרחמים על עצמכם? 
       
דניאל בנלולו (הליכוד):
       
       לא. 
       
חיים רמון (העבודה-מימד):
       
       עכשיו אני עוזב את הביזוי. אני לא מאמין לאיפה הגעתם - - - 
       
היו"ר ראובן ריבלין:
       
       חבר הכנסת רמון, אדוני לא יוכל לפרוס את כל האירועים. אדוני סיים את הדברים, אם יפרוס, אנחנו צריכים מושב שלם. 
       
חיים רמון (העבודה-מימד):
       
       אם אני לוקח לוח של חבר אחד לשבוע, אני צריך 20 דקות. לכן אני מציע לכם, תאזרו אומץ, חברי סיעת הליכוד, תחליטו ביחד, לא יהיה אפשר להעניש אתכם. אם כולכם תהיו בעד - הרי אתם בעד - חברי המרכז לא יוכלו להעניש אתכם. אני מציע לכם, בואו נדחה, נשב ביחד, והיום הזה יהיה התחלת השחרור שלכם מהעבדות לחברי המרכז. 

היו"ר ראובן ריבלין:
       
       בעניין זה כבר אמרתי שמהמרכז ישחרר רק המוות הפוליטי. 
       
       רבותי חברי הכנסת, האם הממשלה - ראש הממשלה נמצא פה - מבקשת להצביע? שר המשפטים אמר שהוא מבקש לדחות. יושב-ראש הקואליציה אינו מייצג את הממשלה; או שר המשפטים או ראש הממשלה יאמרו לי אם להצביע או לא. אם יאמרו לי לא להצביע, אני אבקש להצביע את בקשת חבר הכנסת אזולאי.
       
שר המשפטים יוסף לפיד:
       
       אני הודעתי שאני מבקש לדחות, ואני עומד מאחורי זה, אלא אם כן ראש הממשלה יבקש אחרת. 
       
היו"ר ראובן ריבלין:
       
       תודה רבה. אני לא פונה לראש הממשלה בעניין זה. הוא יכול לפנות - אני לא רוצה אפילו לשאול אותו. שר המשפטים ייצג את הממשלה בעניין זה. 
       
       אנחנו מצביעים עכשיו על הצעתו של - - -
       
דוד אזולאי (ש"ס):
       
       אדוני ראש הממשלה. אדוני ראש הממשלה. 
       
היו"ר ראובן ריבלין:
       
       חבר הכנסת אזולאי מתנגד לדחיית ההצבעה, ולכן אנחנו מצביעים כרגע. מי בעד - זה בעד לדחות את ההצבעה; מי נגד - זה נגד לדחות את ההצבעה.
       
קריאות:
       
       בעד, בעד, נגד, נגד. 
       
היו"ר ראובן ריבלין:
       
       נא להצביע.

קריאות:
       
       - - -
       
היו"ר ראובן ריבלין:
       
       אני אומר פעם נוספת: אנחנו מצביעים כרגע על הצעת הממשלה לדחות את ההצבעה. הצעתו של חבר הכנסת אזולאי היא להתנגד לדחיית ההצבעה. זאת אומרת: מי שמתנגד לדחיית ההצבעה, יצביע בעד. מי שרוצה להצביע עכשיו, יצביע בעד - - -
       
קריאות:
       
       לא, לא - - - רגע, רגע - - -
       
היו"ר ראובן ריבלין:
       
       בבקשה, בבקשה. מי שבעד הצעת אזולאי, יצביע נגד. כן?
       
קריאות:
       
       - - -
       
היו"ר ראובן ריבלין:
       
       רבותי, יש אדום ויש ירוק. יש אדום, יש ירוק ויש צהוב. הרמה של ההבנה היא פשוט כל כך גדולה, והמחלוקת בעצם - מי בעד מי נגד. יש ירוק ויש אדום. מי שבעד הצעת אזולאי, יצביע אדום - - -
       
קריאות:
       
       - - -
       
היו"ר ראובן ריבלין:
       
       רבותי, שמעתי אתכם. כולם רוצים להראות את השתתפותם. 

מיכאל איתן (הליכוד):
       
       יש בקשה לדחייה.
       
היו"ר ראובן ריבלין:
       
       שמעתי. הבקשה לדחייה, מי בעדה ומי נגדה. אז אמרתי. מה, אני לא יודע? - - -
       
מיכאל איתן (הליכוד):
       
       יש בקשה לדחייה. 
       
היו"ר ראובן ריבלין:
       
       יש התנגדות לדחייה. תראה, חבר הכנסת איתן, הבקשה של הממשלה היא לדחות, והסכמה היתה וניתנה. בא חבר הכנסת אזולאי ומתנגד להסכמה, ולכן הוא מבקש עכשיו להצביע. מי שרוצה להצביע עכשיו, מצביע בעד. מי רוצה להצביע - - -
       
קריאות:
       
       - - -
       
היו"ר ראובן ריבלין:
       
       מה אתם - עכשיו, מי שקשה לו - יש אדום ויש ירוק. 
       
קריאות:
       
       - - -
       
שר התחבורה מאיר שטרית:
       
       אדוני, תרשה לי הערה - - -
       
היו"ר ראובן ריבלין:
       
       אוי. אין שום הערות. אנחנו בשלב ההצבעה. אין שום הערות. מי שרוצה להצביע עכשיו, יצביע בעד. מי שרוצה לדחות את ההצבעה, יצביע נגד. זה הכול. בבקשה. 
       
       נא להצביע - מי בעד, מי נגד, מי נמנע. 
       
הצבעה מס' 1
       
בעד ההצעה להשהות את ההצבעה על הצעת החוק - 43
נגד - 54
נמנעים - 1
ההצעה להשהות את ההצבעה על הצעת חוק המפלגות 
(תיקון - בחירת רשימות מועמדים לכנסת), התשס"ג-2003, לא נתקבלה. 
       
היו"ר ראובן ריבלין:
       
       ובכן, בעד קיום ההצבעה עכשיו - 54, נגד – 43. אני קובע שההצבעה תיערך עכשיו. ו
       
       עכשיו אנחנו עורכים שתי הצבעות. ההצבעה הראשונה היא על הצעתו של חבר הכנסת פינס. רבותי חברי הכנסת, מי בעד הצעת החוק, מי נגד - נא להצביע.
       
       
הצבעה מס' 2
       
בעד ההצעה להעביר את הצעת החוק לדין מוקדם בוועדה - 29
בעד ההצעה להסיר מסדר-היום את הצעת החוק - 59
נמנעים - 5
ההצעה להסיר מסדר-היום את הצעת חוק המפלגות 
(תיקון - בחירת רשימות מועמדים לכנסת), התשס"ג-2003, נתקבלה. 
       
       
היו"ר ראובן ריבלין:
       
       29 בעד, 59 נגד, חמישה נמנעים. אני קובע שהצעת החוק של חבר הכנסת פינס לא עברה. 
       
       אנחנו עוברים להצעת החוק שהגיש חבר הכנסת חיים רמון. חברת הכנסת גמליאל, עם כל הכבוד, בהצבעות לא מדברים. 
       
       נא להצביע - מי בעד הצעת חבר הכנסת רמון, מי נגד, מי נמנע. 
       
       
הצבעה מס' 3
       
בעד ההצעה להעביר את הצעת החוק לדיון מוקדם בוועדה - 34
בעד ההצעה להסיר מסדר-היום את הצעת החוק - 58
נמנעים - 1
ההצעה להסיר מסדר-היום את הצעת חוק המפלגות (תיקון - בחירות), התשס"ד-2004, נתקבלה.
       
היו"ר ראובן ריבלין:
       
       בעד - 34, 58 נגד, אחד נמנע. אני קובע שהצעת החוק של חבר הכנסת חיים רמון לא עברה. 
       
       רבותי חברי הכנסת, אנחנו ממשיכים בסדר-היום. הצעה מהמקום של חבר הכנסת אהוד יתום - בבקשה, אדוני. 
       
שמעון פרס (העבודה-מימד):
       
       אני ביקשתי הודעה. 
       
היו"ר ראובן ריבלין:
       
       אה. אדוני רוצה הודעה. בבקשה. רק רגע. הודעה לפי סעיף 88(ז) של יושב-ראש סיעת העבודה וראש האופוזיציה, חבר הכנסת שמעון פרס. 
       
שמעון פרס (העבודה-מימד):
       
       אדוני היושב-ראש, כנסת נכבדה, בעניין העקרוני, הכנסת צריכה להתערב בצורת ההצבעה, מפני שהרכב הכנסת יבחין בין דמוקרטיה לאנדרלמוסיה. אחת הבעיות האובייקטיביות בכנסת הזאת היא, שיש לנו 14 מפלגות, וכדי להכריע באיזה נושא צריך כל פעם מחדש קואליציה וכל פעם הרכב אחר. על כן יש הבדל אם זו דמוקרטיה של שתיים-שלוש מפלגות, או דמוקרטיה של 14 מפלגות. אבל לא בשביל זה ביקשתי את רשות הדיבור. אני רוצה להתייחס לדבריו של שר המשפטים. 
       
       שר המשפטים הוא האדם הראשון בכנסת שצריך להתייחס בשיקול דעת גמור לכל מלה היוצאת מפיו. הוא לא מייצג מפלגה, הוא צריך לייצג צדק ומשפט ושיקול דעת. אני יודע שהרבה מאוד חברי כנסת - - -
       
היו"ר אלי בן-מנחם:
       
       חבר הכנסת פרס, חבר הכנסת פרס, רגע, בבקשה. חיים רמון, תעשו את זה בחוץ, בבקשה. 
       
שמעון פרס (העבודה-מימד):
       
       לא ייתכן ששר המשפטים יופיע כאיזה עיתונאי שעורך כאן ביקורת. באיזו רשות אתה אומר שהיתה שחיתות? כדי שנאמר: מישהו מהחברים שלנו אמר? מה אם חברים שלך אומרים שאצלך יש שחיתות? מה אתה רוצה, שכולנו נופיע בכנסת, נגיד: אתה מושחת, אתה מושחת, אתה מושחת, ואחר כך נבקש מהם להתייחס? באיזו רשות אתה אומר את זה? אתה שר המשפטים. שקול את דבריך, ואל תתנהג כאחד האנשים שכל היום עולים בלי שיקול דעת. 
       
       אין שום שחיתות, ואם יש שחיתות - תגיש משפט. תתבע לדין. גם כשאתה עולה על הבמה, נא להתייחס בכבוד לתפקידך, למעמדך, מפני שאתה שר המשפטים של הכנסת כולה. באיזו רשות אתה אומר את זה? ואחר כך אנחנו כולנו מתפלאים מדוע לא מכבדים את הכנסת. איך אפשר לכבד את הכנסת כשחבריה לא מכבדים אותה, כשאתה לא מכבד אותה. 
       
       היו לנו, למפלגת העבודה, הרבה מאוד הזדמנויות להגיד על הרבה אנשים שהם מושחתים, על הרבה מפלגות שהן מושחתות. אנחנו השארנו את ההחלטה הזאת לשר המשפטים, לזרוע המשפטית, ולא לרכילות המפלגתית. אני תובע ממך לעלות ולהתנצל. לא ייתכן שתגיד דבר כזה. או שתתבע אותנו לדין, או שתתנצל. אל תגיד שמועות כאלה. 
       
       הלוא יש כאן מצב שבשביל פריימריס ודברים אחרים צריך לעשות מניפולציות, אנשים צריכים לאסוף כסף, חוקים לא הגיוניים. חזור מדבריך, או תגיש משפט. ואל תשאיר את זה תלוי באוויר. אין שום שחיתות אצלנו. לגבי הימצאות שחיתות, רק המשפט קובע ולא פוליטיקאי. ואל תנהג בקלות דעת כזאת. לנו יש עניין. היה כאן שר המשפטים האמריקני. הוא אמר: אני לא משתתף במערכת הבחירות. מפני שנהוג באמריקה ששר המשפטים ושר הביטחון לא נוטלים חלק בעניינים הפוליטיים. אתה מתנהג כאילו היית מי יודע מה. או שתחזור, יהיה לך אומץ לב לחזור מדבריך, או שתגיש משפט נגדנו. תודה. 
       
היו"ר אלי בן-מנחם:
       
       תודה. השר לפיד, בבקשה. 
       
שר המשפטים יוסף לפיד:
       
       אדוני יושב-ראש האופוזיציה, אני מכבד אותך מאוד, כבר הרבה שנים - -

רוני בר-און (הליכוד):
       
       גם על זה תצטרך להתנצל.

שר המשפטים יוסף לפיד:
       
       - - ולמרות זאת, אין בדעתי לא לחזור בי ולא להתנצל, כי בסך הכול מה שעשיתי, זה ציטטתי את דבריו של יושב-ראש הכנסת, חבר הכנסת בורג.

קריאות:
       
       - - -

שר המשפטים יוסף לפיד:
       
       זה מה שעשיתי, וזה לא היה תלוש מהנושא שעליו התנהל הדיון, כי מדובר היה במערכת בחירות של הפריימריס של מפלגת העבודה, וזה לא היה מלאכותי. זה היה בקונטקסט מאוד מסוים, שביחס אליו התגלו אצלכם חילוקי הדעות האלה.

היו"ר אלי בן-מנחם:
       
       חבר הכנסת רוני בר-און. חברת הכנסת איציק - - -

יצחק הרצוג (העבודה-מימד):
       
       מה עם פריצקי?

דליה איציק (העבודה-מימד):
       
       - - -

איתן כבל (העבודה-מימד):
       
       - - -

שמעון פרס (העבודה-מימד):
       
       - - -

שר המשפטים יוסף לפיד:
       
       אני רק יכול לומר לך, שלא ציטטתי איזה פרא אדם. ציטטתי את יושב-ראש הכנסת.

היו"ר אלי בן-מנחם:
       
       תודה רבה לשר לפיד. חבר הכנסת שמעון פרס, אנחנו רוצים להמשיך.


הצעת חוק מבקר המדינה (תיקון - דוחות חסויים), התשס"ג-2003
[הצעת חוק פ/94; נספחות.]
(הצעת קבוצת חברי הכנסת)

היו"ר אלי בן-מנחם:
       
       אנחנו עוברים לנושא הבא שעל סדר-היום: הצעת חוק מבקר המדינה (תיקון – דוחות חסויים), התשס"ג-2003, של חברי הכנסת רן כהן וחיים רמון. ינמק מהמקום חבר הכנסת רן כהן, בבקשה.

רן כהן (יחד):
       
       אדוני היושב-ראש, חברי הכנסת, כידוע לכם, מבקר המדינה עורך דוחות גם בנושאים ביטחוניים וביחסי חוץ, ואלה דוחות חסויים ביותר. על-פי יוזמת מבקר המדינה כבר בעבר, יזמנו בזמננו, חיים רמון ואנוכי, את הצעת החוק הזאת, שבאה לתקן שני תיקונים לגבי פיקוח הכנסת בעניין אותם דוחות, שמוטלים עליהם גם מה שנקרא חסיונות. כלומר, חלק מהדוחות או הדוחות עצמם חסויים.
       
היו"ר אלי בן-מנחם:
       
       חבר הכנסת אפללו וחבר הכנסת סער, בחוץ.
       
רן כהן (יחד):
       
       אדוני היושב-ראש, רבותי חברי הכנסת, שר המשפטים, מיקי איתן, האמינו לי שזה נושא חשוב ביותר. כיום מוטלים על חלק מהדוחות שמבקר המדינה מכין חיסויים מטעמים של ביטחון המדינה, יחסי החוץ שלה או יחסי הסחר שלה, ואותם נושאים שנוגעים לנושאי ביטחון לא מגיעים כלל לידיעת יושב-ראש ועדת החוץ והביטחון או ועדת המשנה שעוסקת באותם הנושאים ממש. מוצע לתקן כך שגם יושב-ראש ועדת החוץ והביטחון יוכל לעיין באותם חלקים חסויים ולהביא אותם לידיעת ועדת המשנה הרלוונטית.
       
       התיקון השני עוד יותר מהותי. יש דוחות שהמבקר מכין, ועל-פי בקשת הממשלה הוא לא מביא אותם כלל לידיעת הכנסת ולוועדה לביקורת המדינה של הכנסת. מוצע כאמור, גם על דעת מבקר המדינה, שהדוחות הללו, המבקר ימסור בצורה הראויה לוועדה לביקורת המדינה או ליושב-ראש שלה על קיומם, ובמקרים שיחפוץ בכך או שיראה לנכון, הדוחות הללו יוודאו ויידונו במסגרת של ועדת שניים: יושב-ראש ועדת ביקורת המדינה ויושב-ראש ועדת החוץ והביטחון, בסמכות של הוועדה לביקורת המדינה. כל הסמכויות נשארות בוועדה לביקורת המדינה, וזה עושה סדר יותר נכון בפיקוח וגם באינטראקציה בין הוועדה לביקורת המדינה לבין ועדת החוץ והביטחון.
       
       לבסוף, אדוני היושב-ראש, הצעה כזאת - בזמנו השר עוזי לנדאו בהיותו יושב-ראש ועדת החוץ והביטחון ואנוכי גם קיימנו חלק ממנה. למעשה, הצעה כזאת או דומה לה כבר עברה, והיא פרי יוזמתם של חבר הכנסת יובל שטייניץ ומתן וילנאי, וההצעה היא להעביר את הנושא לחקיקה ולמזג את שתי ההצעות, כדי שהתיקון הזה ייעשה. תודה רבה. 
       
היו"ר אלי בן-מנחם:
       
       ישיב בשם הממשלה שר המשפטים טומי לפיד. בבקשה.
       
שר המשפטים יוסף לפיד:
       
       אדוני היושב-ראש, כנסת נכבדה, אכן, במושב הקודם של הכנסת אושרה לקריאה טרומית הצעת חוק דומה של חברי הכנסת שטייניץ ווילנאי, בתמיכת ועדת השרים לענייני חקיקה. ועדת השרים תמכה בהצעה בתנאי שהנוסח לאחר הקריאה הטרומית יתואם עם משרדי הממשלה הנוגעים בדבר וההצעה עברה להכנה לקריאה ראשונה בוועדה לביקורת המדינה. אנו תומכים גם בהצעה של חברי הכנסת כהן ורמון, באותה התניה ובתנאי שההצעות יידונו ביחד. חברי הכנסת הסכימו לכך, ולכן הממשלה תומכת בהצעת החוק.

היו"ר אלי בן-מנחם:
       
       תודה לשר המשפטים. חבר הכנסת רן כהן?

רן כהן (יחד):
       
       אני מאשר את הדברים.
       
היו"ר אלי בן-מנחם:
       
       רבותי חברי הכנסת, אנחנו עוברים להצבעה. הממשלה בעד. ההצבעה החלה.
       
הצבעה מס' 4
       
בעד ההצעה להעביר את הצעת החוק לדיון מוקדם בוועדה – 4
נגד – אין
נמנעים - 1
ההצעה להעביר את הצעת חוק מבקר המדינה (תיקון – דוחות חסויים), 
התשס"ג-2003, לדיון מוקדם בוועדה לענייני ביקורת המדינה נתקבלה.

היו"ר אלי בן-מנחם:
       
       40 חברי כנסת בעד, נגד – אין, נמנע אחד. על כן, הצעת חוק מבקר המדינה (תיקון – דוחות חסויים), התשס"ג-2003, של חברי הכנסת רן כהן וחיים רמון, תועבר לוועדה לביקורת המדינה להכנתה לקריאה ראשונה.
       

הצעת חוק המדיניות הכלכלית לשנת הכספים 2004 
(תיקוני חקיקה), התשס"ה-2004
[הצעת חוק פ/2784; נספחות.]
(הצעת קבוצת חברי הכנסת)

היו"ר אלי בן-מנחם:
       
       הנושא הבא הוא הצעת חוק המדיניות הכלכלית לשנת הכספים 2004 (תיקוני חקיקה), התשס"ה-2004, של חבר הכנסת אהוד יתום וקבוצת חברי הכנסת. ינמק חבר הכנסת אהוד יתום, בבקשה.

אהוד יתום (הליכוד):
       
       אדוני היושב-ראש, אדוני ראש הממשלה, שרים, חברי הכנסת, בשמי ובשם חברי כנסת נוספים, מיקי איתן, עמרי שרון, יורי שטרן, דוד אזולאי ונוספים, ברצוני להעלות את התיקון לחקיקה, לאחר שהמחוקק קבע בסעיף 206 לפקודת המועצות המקומיות, שמועצה ו/או ראש רשות מקומית יסיימו את כהונתן אם לא הועבר תקציב הרשות בתוך שלושה חודשים, ועוד שלושה חודשים אם לא חלפו שישה חודשים מיום עריכת הבחירות לראש העירייה, לאחר אישור התקציב השנתי בכנסת. כאן אנחנו לא נותנים צ'אנס לראשי מועצה ולראשי עיריות חדשים לבצע וליישם את מדיניותם בשל קשיים ראשוניים, קואליציוניים, כאלה ואחרים. 
       
       על כן, אנחנו מבקשים לשנות את החוק, להסיר מכשול מעיניהם של עיוורים שמתחילים בפעילותם, ולמען התושבים ולמען הציבור רוצים ליישם את המדיניות שלהם בצורה הטובה ביותר, ולקבוע שאם לא אישרה המועצה את תקציב העירייה בתוך שישה חודשים מיום קבלת חוק התקציב השנתי בכנסת, תסתיים כהונת המועצה או כהונת המועצה וראש העירייה, כפי שיורה שר הפנים, והשר ימנה, בתוך 14 יום מתום התקופה כאמור, ועדה למילוי תפקידי המועצה וראש המועצה ותפקידי המועצה. 
       
       אני מבקש מכל חברי הבית, לאור הסכמת הממשלה, להצביע בעד הנושא הזה. זהו נושא מאוד חשוב למען הציבור בישראל, למען התושבים בישראל ולמען השלטון המקומי, שבלאו הכי נמצא בקשיים בלתי אפשריים ואנחנו, כבית-מחוקקים, חייבים לסייע בידו.
       
היו"ר אלי בן-מנחם:
       
       תודה לחבר הכנסת אהוד יתום. ישיב בשם הממשלה שר הפנים אברהם פורז. בבקשה.
       
שר הפנים אברהם פורז:
       
       אדוני היושב-ראש, חברי הכנסת, בתחילת הדברים אדבר בתור שר הפנים, ואני כבר אומר שלממשלה אין עמדה, כי מדובר בסוגיה פוליטית מובהקת, שנוגעת למעשה למקום יישוב אחד המכונה קריית-אונו. 
       
שר המדע והטכנולוגיה אילן שלגי:
       
מדוע הוא מנמק מלמטה - - -

שר הפנים אברהם פורז:
       
       כי אין עמדת ממשלה. זה לא משנה. 
       
       לגבי העניין עצמו: חוק ההסדרים שחל בשנה הנוכחית קובע מנגנון אוטומטי לפיזורה של רשות מקומית אשר לא אישרה במועד תקציב. רשות מקומית שבתוך חצי שנה ממועד שאושר התקציב בכנסת, לא אישרה את תקציבה, אחד דינה - להתפזר. אלא שכאן יש לשר הפנים סמכות לפזר רק את מועצת הרשות או לפזר גם את מועצת הרשות וגם להדיח את ראש העיר מכהונתו. זו כאמור הוראה חדשה, שתחילתה בשנת הכספים הנוכחית, קרי בתחילת שנת 2004.

       היא חלה כמובן על כל הרשויות המקומיות, בעיקר אלה שהבחירות בהן נערכו בחודש אוקטובר בשנה שעברה. בעיריית קריית-אונו נערכו בחירות כחצי שנה לפני כן, לפי זיכרוני - באפריל 2003. היו שלוש עיריות - חיפה, קריית-אונו ואור-עקיבא. בקריית-אונו ראש הרשות התפטר - לא, לא, קריית-אונו היתה לפני כולן. חוץ מזה היו בחירות מוקדמות עוד בשלוש עיריות, שראשי הערים בהן הגיעו לכנסת; חיפה, אור-עקיבא וירושלים. למעשה, אם מסתכלים על הוראת החוק באופן דווקני, משעברה חצי שנה ועיריית קרית-אונו לא אישרה תקציב, צריך היה לפזר את מועצת הרשות. אלא שהיתה חוות דעת במשרד הפנים, של היועצת המשפטית של משרדי, שנתנה לאנשי הרשות המקומית להבין, שהחוק החדש חל גם עליהם, דהיינו יש להם חצי שנה ממועד אישור התקציב בכנסת, ולא מהתקציב הקודם. 
       
       לכן, מבחינת משרד הפנים, אין לנו עמדה בעניין הזה. 
       
       עכשיו אני מוריד את הכובע של שר הפנים ומדבר באופן פוליטי. פה היתה קואליציה שהתמוטטה, והיום יש אינטרס לקואליציה אחרת לשמר אותה, וליצור חקיקה שתשמר את הקואליציה הנוכחית. אז בקטע הזה אני לא מביע עמדה, זה עניין מפלגתי מובהק, וכל אחת מהמפלגות יודעת את האינטרסים שלה. 
       
היו"ר אלי בן-מנחם:
       
       תודה לשר פורז. חבר הכנסת חמי דורון מתנגד. יש לך שלוש דקות. בבקשה.
       
חמי דורון (שינוי):
       
       אדוני היושב-ראש, חברי חברי הכנסת, אני מתנגד להצעת החוק הזאת, ואני מניח שגם חלק גדול מחברי יצביעו נגד ההצעה הזאת. 
       
       אדוני היושב-ראש, אני לא יכול ככה, אני מבקש את התערבותך.
       
היו"ר אלי בן-מנחם:
       
       חבר הכנסת גדעון סער, חבר הכנסת הרצוג, חברת הכנסת דליה איציק, אתם מפריעים. אנא, שבו. הוא הפסיק לדבר כי אתם לא מאפשרים לו.
       
משה גפני (יהדות התורה):
       
       תגיד מה העניין.
       
חמי דורון (שינוי):
       
       חכה. חבר הכנסת גפני, האמן לי שאני לא אשאיר שום דבר לא שקוף, בסדר?
       
היו"ר אלי בן-מנחם:
       
       בבקשה, חבר הכנסת דורון.
       
חמי דורון (שינוי):
       
       הצעת החוק הזאת באה כדי לעקוף אותו חוק, חוק המדיניות הכלכלית, שכל סיעת הליכוד תמכה בו בצורה מאוד חדה, ובצדק. הסיבה פשוטה, צריך להבין שאחת הסיבות לכך שהרשויות המקומיות נמצאות במצב שבו הן נמצאות היום היא שבמשך חודשים היו מאשרים תקציבים רטרואקטיביים.
       
יצחק הרצוג (העבודה-מימד):
       
       זה בגלל המפלגה שלך.
       
חמי דורון (שינוי):
       
       חבר הכנסת בוז'י הרצוג, לא אנחנו היינו בשלטון כל השנים. באופן שיטתי היתה מועצת עיר מאשרת בחודש דצמבר תקציב בעבור שנה אחורה, וככה היו מוציאים כל הזמן כספים. 
       
       חבר הכנסת גפני, כדי לסבר את האוזן, סיעת שינוי היתה אכן חברה בקואליציה מתחילתה בקריית-אונו, גם היה לה סגן ראש עיר שהתפטר - -
       
דניאל בנלולו (הליכוד):
       
       חבר הכנסת חמי דורון - - - 
       
חמי דורון (שינוי):
       
       חבר הכנסת בנלולו, אל תפריע לי.
       
היו"ר אלי בן-מנחם:
       
       דניאל בנלולו - - -
       
דניאל בנלולו (הליכוד):
       
       אתה לא - - - אין לך שום זכות להתערב. אתה לא מנהל את העיר, יש שם ראש עיר, לא אתה. הוא מנצל את הבמה לדבר; מי שצריך לדבר זה ראש העיר ולא הוא. 
       
חמי דורון (שינוי):
       
       - - ואף הלך לבג"ץ כנגד שר הפנים, מכיוון שהנושא הזה לא הובהר, ואף שלא היה תקציב השר לא פיזר את המועצה ואת ראש העירייה. אז הסיעה נהגה כחוק, הסיעה נהגה כמו שצריך, ולכן אני יכול לומר לך, שאני עומד פה היום בידיים נקיות לחלוטין.
       
דניאל בנלולו (הליכוד):
       
       אתה לא עלית סתם. מועצת העיר משינוי בקריית-אונו שלחה אותך.
       
היו"ר אלי בן-מנחם:
       
       חבר הכנסת בנלולו, תאפשר לו לסיים.
       
חמי דורון (שינוי):
       
       מה קרה? מה נזעקת, חבר הכנסת בנלולו? אתה, כחבר ועדת הכספים, לחצת לתיקון הזה.
       
היו"ר אלי בן-מנחם:
       
       חבר הכנסת בנלולו, אני קורא אותך לסדר. חבר הכנסת דורון, הזמן הסתיים. אתה מנהל אתו דו-שיח, אתה לא צריך לנהל אתו דו-שיח.
       
חמי דורון (שינוי):
       
       הוא לא נותן לי לדבר, לא יכול להיות דבר כזה.
       
היו"ר אלי בן-מנחם:
       
       חבר הכנסת בנלולו, קראתי אותך לסדר. חבר הכנסת חמי דורון, נא לסיים, בבקשה. משפט אחרון.
       
יצחק הרצוג (העבודה-מימד):
       
       הפכתם להיות - - - הכי גדולים בכנסת.
       
חמי דורון (שינוי):
       
       אני מבקש מחברי הבית, אל תעשו פוליטיקה על דבר נקודתי. אני מבקש מחברי הבית להתנגד להצעת החוק הזאת, כי היא באה להגן על נקודה מסוימת אחת קטנה. דרך אגב, לא צריך אותה כי כבר יש שם תקציב, בנלולו, אם אתה לא יודע.
       
היו"ר אלי בן-מנחם:
       
       תודה לחבר הכנסת דורון. ישיב חבר הכנסת אהוד יתום, בבקשה. שלוש דקות לרשותך.
       
אהוד יתום (הליכוד):
       
       אדוני היושב-ראש, אדוני ראש הממשלה, שרים, חברי חברי הכנסת, מה שנעשה כאן על-ידי חבר הכנסת חמי דורון זה המשך הביזיון שהיה בוועדת הפנים, כאשר באו סיעות לעומתיות ששייכות למפלגת שינוי – אני מצטער לומר לכם - ועשו "עליהום" על ראש העיר, שמנסה בכל כוחותיו לייצב קואליציה, ואף ייצב קואליציה, ועשה יש מאין. אני מבקש באמת ללא פוליטיקה, חמי דורון, גם אם אנחנו פוליטיקאים. 
       
       אני מבקש מכל באי הבית להצביע בעד הצעת החוק החשובה הזאת, גם למען קריית-אונו – לא הזכרתי קודם את השם, אבל אתם הזכרתם את קריית-אונו. לתושבים של קריית-אונו מגיע, לראש המועצה מגיע, למועצה מגיע, שתהיה עיר שתפרח ותשגשג. תודה רבה.
       
היו"ר אלי בן-מנחם:
       
       תודה לחבר הכנסת אהוד יתום. 
       
       רבותי חברי הכנסת, אנחנו עוברים להצבעה. אנחנו מצביעים על הצעת חוק המדיניות הכלכלית לשנת הכספים 2004 (תיקוני חקיקה), התשס"ה-2004, של חבר הכנסת אהוד יתום.
       
הצבעה מס' 5
       
בעד ההצעה להעביר את הצעת החוק לדיון מוקדם בוועדה – 78
נגד – 13
נמנעים – אין
ההצעה להעביר את הצעת חוק המדיניות הכלכלית לשנת הכספים 2004 
(תיקוני חקיקה), התשס"ה-2004, לדיון מוקדם בוועדת הפנים ואיכות הסביבה נתקבלה.


היו"ר אלי בן-מנחם:
       
       78 חברי כנסת בעד, נגד – 13, נמנעים – אין. על כן, הצעת חוק המדיניות הכלכלית לשנת הכספים 2004 (תיקוני חקיקה), התשס"ה-2004, עברה בקריאה טרומית, והיא תועבר לוועדת הפנים להכנתה לקריאה ראשונה. יש הצעה אחרת? אין. 

       
הצעת חוק לתיקון פקודת העיריות 
(ייצוג הולם לבני שני המינים), התשס"ד-2004 
[הצעת חוק פ/2380; נספחות.]
(הצעת חבר הכנסת גדעון סער)
       
היו"ר אלי בן-מנחם:
       
	עוברים לנושא הבא, להצעת חוק לתיקון פקודת העיריות (ייצוג הולם לבני שני המינים), התשס"ד-2004. יציג את הצעת החוק חבר הכנסת גדעון סער, בבקשה.

גדעון סער (הליכוד):
       
       אדוני היושב-ראש, כנסת נכבדה, בחקיקה שלנו נקבעה נורמה של ייצוג הולם לנשים בחברות ממשלתיות. אנחנו יודעים שבעקבות החקיקה הזאת אחוז הנשים המכהנות בדירקטוריונים של תאגידים סטטוטוריים של חברות ממשלתיות עלה בצורה דרמטית, אבל בנוף החקיקתי שלנו חסרה - - - 
       
היו"ר אלי בן-מנחם:
       
       חבר הכנסת סער, שנייה אחת, בבקשה. חבר הכנסת בנלולו, השר ביבי, בבקשה מכם, תעשו את זה בצד.
       
גדעון סער (הליכוד):
       
       בנוף החקיקתי שלנו חסרה הוראה דומה שמחילה את החובה הזאת של ייצוג הולם בתאגידים עירוניים, בחברות עירוניות. אנחנו מדברים על שטח נרחב מאוד, שבו קיים קיפוח חריף ביותר של הייצוג הנשי. החובה הזאת של ייצוג הולם לנשים היא לא מתת חסד שהחברה מעניקה לנשים, שמונות קצת יותר ממחצית האוכלוסייה. כל החברות המתקדמות הולכות בכיוון של שוויון בין המינים, שהוא בעצם עמידה על עקרון השוויון, דבר שהוא לטובת החברה. 
       
       אני מבקש מחברי הכנסת להתאחד בתמיכה בהצעה הזאת.
       
היו"ר אלי בן-מנחם:
       
       תודה לחבר הכנסת גדעון סער. ישיב שר הפנים פורז.
       
שר הפנים אברהם פורז:
       
       אדוני היושב-ראש, חברי הכנסת, הממשלה תומכת בהצעת החוק, מנימוקיו של המציע. 
     
היו"ר אלי בן-מנחם:
       
       רבותי חברי הכנסת, אנחנו עוברים להצבעה. 
       
חיים אורון (יחד):
       
       מה זה, למה חבר הכנסת נסים זאב עולה?
       
אופיר פינס-פז (העבודה-מימד):
       
       חבר הכנסת נסים זאב, זה מאוחר מדי. 
       
היו"ר אלי בן-מנחם:
       
       חבר הכנסת נסים זאב, אני הודעתי שאני עובר להצבעה.
       
שר המדע והטכנולוגיה אילן שלגי:
       
       תן לו לדבר שטויות. 
       
היו"ר אלי בן-מנחם:
       
       רבותי חברי הכנסת, אנחנו עוברים להצבעה. חבר הכנסת זאב, תיגש בבקשה למקום.
       
נסים זאב (ש"ס):
       
       אתה לא התייחסת. 
       
היו"ר אלי בן-מנחם:
       
       תיגש למקום שלך, בבקשה. 
       
נסים זאב (ש"ס):
       
       אני מצטער לומר לך שזה לא נכון. 
       
היו"ר אלי בן-מנחם:
       
       שמעתי, בבקשה לשבת. 
       
יעקב מרגי (ש"ס):
       
       אדוני היושב-ראש, הוא ביקש להתנגד. 
       
נסים זאב (ש"ס):
       
       אני ביקשתי ממקומי להתנגד. 
       
היו"ר אלי בן-מנחם:
       
       רבותי חברי הכנסת, הודעתי שאנחנו עוברים להצבעה. אנחנו מצביעים על הצעת חוק לתיקון פקודת העיריות (ייצוג הולם לבני שני המינים), התשס"ד-2004, של חבר הכנסת גדעון סער. ההצבעה החלה. 
       
הצבעה מס' 6
       
בעד ההצעה להעביר את הצעת החוק לדיון מוקדם בוועדה – 32
נגד – 2
נמנעים – 1
ההצעה להעביר את הצעת חוק לתיקון פקודת העיריות (ייצוג הולם לבני שני המינים), 
התשס"ד-2004, לדיון מוקדם בוועדת הפנים ואיכות הסביבה נתקבלה. 
       
שר הפנים אברהם פורז:
       
       חבר הכנסת גדעון סער, אלה השותפים הפוטנציאלים שלך לקואליציה, ששר הביטחון מסביר להם איך מגינים על המדינה. 
       
היו"ר אלי בן-מנחם:
       
       32 חברי כנסת בעד, נגד - 2 ונמנע אחד. על כן הצעת חוק לתיקון פקודת העיריות (ייצוג הולם לבני שני המינים), התשס"ד-2004, של חבר הכנסת גדעון סער, עברה בקריאה טרומית, והיא תועבר לוועדת הפנים ואיכות הסביבה להכנה לקריאה ראשונה. 

       
הצעת חוק הספקת חשמל (הוראת שעה) (תיקון - הסכמת 
שר הפנים לפרסום רשימות מבנים), התשס"ד-2004
[הצעת חוק פ/2449; נספחות.]
(הצעת חבר הכנסת ניסן סלומינסקי)

היו"ר אלי בן-מנחם:
       
       אנחנו עוברים לנושא הבא: הצעת חוק הספקת חשמל (הוראת שעה) (תיקון – הסכמת שר הפנים לפרסום רשימות מבנים), התשס"ד-2004. יציג את הצעת החוק חבר הכנסת ניסן סלומינסקי בהנמקה מהמקום. בבקשה. 
       
ניסן סלומינסקי (מפד"ל):
       
       אדוני היושב-ראש, חברי חברי הכנסת, כיום, לפי חוק הספקת חשמל מאשרים ומאפשרים לחבר חלק מהמבנים שנבנו בבנייה בלתי חוקית לרשת החשמל, על-פי ועדת-מרקוביץ, לפי קריטריונים שקשורים לתכנון ובנייה. לדוגמה, מבנה שמיועד להריסה או שיש נגדו צו הריסה שיפוטי, אסור לחבר אותו לרשת החשמל. בפועל, מי שאחראי לנושא הזה כיום זה רק שר התשתיות, והוא צריך ליידע את שר הפנים. 
       
       מה שקורה בפועל הוא שכבר חיברו 8,000 מבנים, בהם 6,000 מבנים שאינם ראויים ובניגוד לוועדת-מרקוביץ, כי שר התשתיות אין לבו כל כך לעניין תכנון ובנייה, ויכול להיות שיש לו אינטרס לחבר לחשמל. 
       
       לכן באה הצעת חוק זו ומבקשת ששר התשתיות יצטרך לקבל את הסכמתו של שר הפנים לרשימת המבנים, כי שר הפנים הוא זה שאמון על כל נושא התכנון והבנייה והוא כן יוכל לוודא שאכן מחברים לפי הדוח. תודה לך, אדוני. 
       
היו"ר אלי בן-מנחם:
       
       תודה לך, חבר הכנסת סלומינסקי. ישיב שר הפנים פורז, בבקשה. 
       
חיים אורון (יחד):
       
       אתה מדבר - - -
       
שר הפנים אברהם פורז:
       
       הממשלה תומכת בהצעת החוק מנימוקיו של המציע. 

היו"ר אלי בן-מנחם:
       
       תודה לשר הפנים. מתנגד חבר הכנסת עזמי בשארה. לרשותך שלוש דקות. 
       
שאול יהלום (מפד"ל):
       
       תן לפריצקי לדבר. 
       
עזמי בשארה (בל"ד):
       
       אדוני היושב-ראש, אדוני השר, זה חוק הסדרים זוטא, חוק הסדרים קטן, זה חוק שבא לבטל חוק, אז צריך להתבייש. אותה ממשלה, אותה קואליציה, אישרה חוק, בהצעה ובהסכמת ועדת השרים לענייני חקיקה שבאה להסדיר את כשירותם של הבתים האלה לפי דוח ועדת-מרקוביץ. אתם הצבעתם בעד החוק הזה. עכשיו מביאים חוק שסותר את החוק ההוא. מה זה, אנחנו פה בחוק ההסדרים? את החוק ההוא אישרתם אתם, לא אני. 
       
ג'מאל זחאלקה (בל"ד):
       
       ראש הממשלה הצביע. 
       
עזמי בשארה (בל"ד):
       
       וראש הממשלה הצביע בעד החוק לפני כמה חודשים. מביאים עכשיו חוק ככה, על-ידי סלומינסקי, אפילו לא בהצעה ממשלתית, כדי לבטל חוק שאתם הצעתם? מה זה, מה קורה פה? איזה מין פרלמנט זה? מה, אתם עושים צחוק? 
       
       חוץ מזה, זה חוק שאושר בוועדה, בוועדת הפנים ואיכות הסביבה, ושר הפנים לא התנגד, אז למה עכשיו שר הפנים עומד ואומר שזה מטעמיו של המציע. אתה יודע מה טעמיו של המציע? אתה רוצה שאני אסביר לך מה טעמיו של המציע? אתה בעד טעמיו של סלומינסקי? פורז, אתה בעד טעמיו של המציע? אתה יודע מה טעמיו? תהרוס את כל המבנים במגזר הערבי. יאללה ניכנס למלחמה שלמה, כל המבנים ייהרסו וגמרנו. 

שר הפנים אברהם פורז:
       
       אני לא - - -

יוסף פריצקי (שינוי):
       
       - - -
       
עזמי בשארה (בל"ד):
       
       הרי התיישבתם בוועדת שרים והצעתם והחלטתם לאשר את הצעת החוק ההיא, ואנחנו חשבנו שזה אחראי, והודינו לכם, וזה כמעט מסורת לאשר, וזה לפי ועדה ממשלתית, ועדת-מרקוביץ, ועדה ממלכתית, בהצעת חוק. זה לא שר התשתיות מאשר, זאת הצעת חוק. זה חוק שאושר על-ידי הכנסת וחודש כהוראת שעה כל שנה, כל שנתיים, כל שלוש שנים. בפעם האחרונה חידשנו אותו לשלוש שנים. עכשיו, אחרי חודשיים, אתם מביאים חוק שמחליף את החוק ההוא? אומרים שזה "עיב", בושה. זו בושה פרלמנטרית. תודה. 
       
ג'מאל זחאלקה (בל"ד):
       
       בושה. 
       
היו"ר אלי בן-מנחם:
       
       חבר הכנסת פריצקי, אתה מאוד מאוד רוצה לדבר?
       
יוסף פריצקי (שינוי):
       
       אם יותר לי, דקה. 
       
היו"ר אלי בן-מנחם:
       
       בבקשה, דקה מהצד. זה יוצא דופן, ואני מבקש שלא ישמש תקדים. 
       
יוסף פריצקי (שינוי):
       
       אדוני היושב-ראש, אני מודה לך. אני רוצה לומר כך, אי-אפשר לחיות בלי חשמל במדינת ישראל, וצריך להבין את זה. אם תתקבל הצעת החוק הזאת - כי הרי יש מחדל למשרד הפנים, הוא לא עושה תוכניות מיתאר, ומכיוון שהוא לא עושה תוכניות מיתאר ונבנים בתים, הבתים האלה מוכרחים להיות מחוברים לרשת החשמל. 
       
       מה עושים? עושים דבר מאוד מעניין. לא נותנים להתחבר לרשת החשמל, אז הם מתחברים באופן פיראטי, כי הרי אין מצב שבית בישראל לא יהיה בו חשמל. הם מתחברים באופן פיראטי. מי מפסיד? חברת החשמל מפסידה? ברור. הבטיחות מפסידה? ברור. החשמל הוא חשמל גנוב, זה גם ברור. בשביל מה צריך את כל זה?
       
       הרי הועלתה פה הצעת חוק, כפי שאמר חבר הכנסת עזמי בשארה, שאושרה בממשלה. ראש הממשלה היושב כאן קידם אותה, כי הוא הבין את העניין. אני לא מבין איך הממשלה, אחרי חודשיים, שלושה חודשים, תומכת בהצעת החוק הזאת, עם כל הכבוד הראוי. אין פה בכלל עניין פוליטי. מישהו פה מעלה על דעתו שבית במדינת ישראל לא יהיה מחובר לחשמל? אם לא יהיה מחובר חיבור של קבע וישלמו לפי המונה וישלמו עבור החשמל, הוא יהיה מחובר בחיבור פיראטי, אז מה עשינו כאן? 
       
היו"ר אלי בן-מנחם:
       
       תודה לחבר הכנסת פריצקי. חבר הכנסת סלומינסקי, בבקשה. 
       
ניסן סלומינסקי (מפד"ל):
       
       אני רוצה רק בחצי דקה לענות לחבר הכנסת פריצקי. מדובר כאן אך ורק על אותם מבנים שלפי הוועדה לא ראויים לחיבור חשמל, כיוון שהם ראויים להריסה או שיש צווי שיפוט להריסה. 
       
חיים אורון (יחד):

- - -
       
ניסן סלומינסקי (מפד"ל):
       
       עד היום, כיוון שמשרד התשתיות לא בנוי לזה, חיברו לחשמל 6,000 מבנים שאינם ראויים לפי הדוח ולפי הוועדה. מה שאני מבקש זה להוסיף את שר הפנים, שהוא לא חשוד על אף אחד, שהוא יהיה החסם ויבדוק אם אכן הבית הזה ראוי או לא, לפי החלטת החוק וועדת הפנים ואיכות הסביבה, זה הכול, מה קרה? ממה אתם מפחדים? תודה לך. 
       
רוחמה אברהם (הליכוד):
       
- - -

היו"ר אלי בן-מנחם:
       
       תודה לחבר הכנסת סלומינסקי. 
       
       רבותי חברי הכנסת, אנחנו עוברים להצבעה. אנחנו מצביעים על הצעת חוק הספקת חשמל (הוראת שעה) (תיקון – הסכמת שר הפנים לפרסום רשימות מבנים), התשס"ד-2004. ההצבעה החלה. 
       
       
       
הצבעה מס' 7
       
בעד ההצעה להעביר את הצעת החוק לדיון מוקדם בוועדה – 24
בעד ההצעה להסיר מסדר-היום את הצעת החוק – 15
נמנעים – 1
ההצעה להעביר את הצעת חוק הספקת חשמל (הוראת שעה) (תיקון – הסכמת שר הפנים 
לפרסום רשימות מבנים), התשס"ד-2004, לדיון מוקדם בוועדה שתקבע ועדת הכנסת נתקבלה. 

היו"ר אלי בן-מנחם:
       
       בעד - 24 חברי הכנסת, נגד - 15, נמנע אחד. על כן הצעת חוק הספקת חשמל (הוראת שעה) (תיקון – הסכמת שר הפנים לפרסום רשימות מבנים), התשס"ד-2004, של חבר הכנסת ניסן סלומינסקי, עברה בקריאה טרומית והיא תועבר לוועדת הכלכלה להכנתה לקריאה ראשונה. 

       
הצעת חוק צער בעלי-חיים (הגנה על בעלי-חיים) (תיקון - נטישת 
חיות בית וזכות טיעון לארגון למען בעלי-חיים), התשס"ד-2004 
[הצעת חוק פ/2652; נספחות.]
(הצעת חבר הכנסת יולי-יואל אדלשטיין)

היו"ר אלי בן-מנחם:
       
       הנושא הבא: הצעת חוק צער בעלי-חיים (הגנה על בעלי-חיים) (תיקון – נטישת חיות בית וזכות טיעון לארגון למען בעלי-חיים), התשס"ד-2004, הנמקה מהמקום. חבר הכנסת יולי אדלשטיין, בבקשה. 
       
יולי-יואל אדלשטיין (הליכוד):
       
       תודה. 
       
       אדוני היושב-ראש, חברי חברי הכנסת, אדוני ראש הממשלה וחברי השרים, התיקון המוצע לחוק צער בעלי-חיים הונח על שולחנה של הכנסת לפני הפגרה. כולנו זוכרים את האווירה הציבורית הקשה - - - 
       
גדעון סער (הליכוד):
       
       כשדיברת על העברת החוק, חבר הכנסת סלומינסקי הציע ועדה אחרת. 
       
ניסן סלומינסקי (מפד"ל):
       
       אני צעקתי ועדת הפנים ואיכות הסביבה. 
       
אופיר פינס-פז (העבודה-מימד):
       
       לא צעקת. 
       
היו"ר אלי בן-מנחם:
       
       אני לא שמעתי, אבל בכל זאת נעביר את הנושא לוועדת הכנסת, שתחליט לאיזו ועדה הצעת החוק תועבר. בבקשה, חבר הכנסת יולי אדלשטיין. 
       
יולי-יואל אדלשטיין (הליכוד):
       
       תודה, אדוני היושב-ראש. אני חוזר שהתיקון לחוק צער בעלי-חיים הונח על שולחנה של הכנסת לפני הפגרה. כולנו זוכרים את האווירה הציבורית התקשורתית שהיתה באותם הימים עקב טרגדיות, אפשר לומר, שקרו כתוצאה מיחס לא נאות לבעלי-חיים, במיוחד לכלבים. עם זאת, חשתי צורך בהבהרה נוספת, שקשה להאשים בעלי-חיים בכך שבני-אדם מתייחסים אליהם כפי שהם מתייחסים אליהם, לרבות נטישות, מכות, כל הדברים הנוראים שקורים, ולכן התיקון המוצע הוא איסור מפורש של נטישת בעלי-חיים, לרבות קנסות לאלה שעושים זאת בכוונה תחילה. 
       
       כמו כן, תיקון נוסף שאני מציע הוא מתן מעמד יותר רחב לארגונים שונים שעוסקים בצער בעלי-חיים ובנושאים דומים בעת דיונים בבתי-משפט שנוגעים לחיות מחמד. 
       
       אני מבקש מן הבית כולו לתמוך בהצעת החוק. אם מצד שר החקלאות ומשרד החקלאות יהיו התניות אלה או אחרות לגבי המשך החקיקה, אני מודיע מראש לשר החקלאות שאקבל על עצמי את הבקשות האלה. תודה רבה.

היו"ר אלי בן-מנחם:
       
       תודה לחבר הכנסת יולי אדלשטיין. ישיב בשם הממשלה שר החקלאות, חבר הכנסת ישראל כץ. בבקשה.

שר החקלאות ופיתוח הכפר ישראל כץ:
       
       אדוני היושב-ראש, הממשלה תומכת בהצעת החוק. 
       
       יש תנאים, כמו שציין חבר הכנסת אדלשטיין, לתמיכה בחוק, ואני אציין אותם.
       
       לעניין הוספת סעיף 2א – איסור הפקר ותנאי מחיה תקינים - יוכנסו השינויים הבאים. בסעיף קטן (א) יימחק המשפט "למעט שחרור בעל-חיים לחופשי בתנאים בהם ניתן להניח שיוכל לספק את צרכיו בעצמו" - שכן משפט זה עשוי לתת לגיטימציה לנטישת חיות בית תוך שימוש בטיעון: הנחתי שיוכל לספק את צרכיו בעצמו.
       
       מכיוון שמדובר בחיות בית, מובן שהן אינן מסוגלות לטפל בעצמן, למצוא את מזונן, לדאוג לעצמן לחיסונים וכדומה. הן בעלי-החיים והן בני-האדם יימצאו ניזוקים ממצב שבו נניח לבעלי-חיים אלו לספק את צורכיהם בעצמם. 
       
       בנוסף, אנו מבקשים למחוק את סעיף קטן (ב), שכן נושא החזקת בעלי-חיים מטופל בהרחבה במסגרת הצעת תקנות צער בעלי-חיים (הגנה על בעלי-חיים) (החזקה). מטרת התקנות היא להגדיר את תנאי המחיה שבהם יש להחזיק בעלי-חיים שאינם חיות משק והיא כוללת איסור נטישה של בעל-חיים.
       
       כמו כן, יימצא פתרון קצה כפי שקיים במדינות רבות, המאפשר פתרון עבור אדם שאינו יכול עוד להחזיק בבעל-החיים שברשותו. פתרון כזה הוא למשל חיוב העמותות למען בעלי-חיים לקלוט אליהן כל בעל-חיים שננטש, ולא כפי שקורה היום בארץ, כאשר מרבית העמותות קולטות רק חלק מבעלי-החיים הנטושים. את הפתרון יש לגבש בחקיקה ראשית בתיאום עם משרד החקלאות ופיתוח הכפר. 
       
       אשר לסעיף 15א המוצע בתיקון – זכות טיעון לארגון למען בעלי-חיים - גם כיום ארגון למען בעלי-חיים יכול לבקש להצטרף להליך משפטי שבו עמדתו רלוונטית, ועל כן אין צורך בתוספת הנ"ל. 
       
       אם מציע החוק מקבל את התנאים, ניתן להמשיך בהליך החקיקה עם תיאום הנוסח עם משרד החקלאות. 

היו"ר אלי בן-מנחם:
       
       אדוני השר, לאיזו ועדה אתה מציע שנעביר את הצעת החוק, אם היא תעבור?

יוסף פריצקי (שינוי):
       
       מעמד האשה.

יוסי שריד (יחד):
       
       - - -

קריאות:
       
       - - -

היו"ר אלי בן-מנחם:
       
       ועדת הכלכלה.

שר הפנים אברהם פורז:
       
       חינוך. 

היו"ר אלי בן-מנחם:
       
       למה חינוך? 

שר הפנים אברהם פורז:
       
       חוק צער בעלי-חיים - זה ועדת החינוך. 

היו"ר אלי בן-מנחם:
       
       למה לא ועדת הכלכלה?

שר החקלאות ופיתוח הכפר ישראל כץ:
       
       לפי עצת מבינים - - - 

עזמי בשארה (בל"ד):
       
       תשאל את פורז. 

שר החקלאות ופיתוח הכפר ישראל כץ:
       
       אני איעזר בניסיונם של פרלמנטרים ותיקים, ואני מציע שהצעה תעבור לוועדת החינוך. 

היו"ר אלי בן-מנחם:
       
       תודה, אדוני השר. 
       
       אנחנו עוברים להצבעה. אנחנו מצביעים על הצעת חוק צער בעלי-חיים (הגנה על בעלי-חיים) (תיקון - נטישת חיות בית וזכות טיעון לארגון למען בעלי-חיים), התשס"ד-2004, של חבר הכנסת יולי אדלשטיין. ההצבעה החלה.

 הצבעה מס' 8
       
בעד ההצעה להעביר את הצעת החוק לדיון מוקדם בוועדה - 30
נגד - אין
נמנעים - אין
ההצעה להעביר את הצעת חוק צער בעלי-חיים (הגנה על בעלי-חיים) (תיקון - נטישת חיות בית וזכות 
טיעון לארגון למען בעלי-חיים), התשס"ד-2004, לדיון מוקדם בוועדת החינוך, התרבות והספורט נתקבלה.

היו"ר אלי בן-מנחם:
       
       30 חברי כנסת בעד, נגד - אין, נמנעים - אין. על כן, הצעת חוק צער בעלי-חיים (הגנה על בעלי-חיים) (תיקון - נטישת חיות בית וזכות טיעון לארגון למען בעלי-חיים), התשס"ד-2004, של חבר הכנסת יולי אדלשטיין, עברה בקריאה טרומית ותועבר לוועדת החינוך להכנתה לקריאה ראשונה.

       
הצעת חוק חינוך מיוחד (תיקון - חובת שימוע 
בוועדות השמה וערר), התשס"ד–2004
[הצעת חוק פ/2772; נספחות.]
(הצעת קבוצת חברי הכנסת)

היו"ר אלי בן-מנחם:
       
       הנושא הבא: הצעת חוק חינוך מיוחד (תיקון - חובת שימוע בוועדות השמה וערר), התשס"ד-2004. ינמק מהמקום חבר הכנסת יגאל יאסינוב, בבקשה.

יגאל יאסינוב (שינוי):
       
       תודה. 
       
       אדוני היושב-ראש, חברי הכנסת, אנחנו באים היום להגן על הזכות הבסיסית של קטין להופיע מול ועדת השמה וועדת ערר במשרד החינוך, כשמחליטים על עתידו של ילד - האם הוא יועבר לחינוך מיוחד או לא. 
       
       נכון להיום, לצערי, יש הרבה טעויות בוועדת ההשמה, ולאחרונה אפילו בית-משפט היה חייב להתערב בנושא. יש ילדים שמופנים שלא בצדק לחינוך מיוחד, וזה פוגע בהם, זה שובר את החיים ואת עתידם של ילדים. אבל הדבר הכי חשוב, שבעצם חלק מהמורים ומנהלי בתי-הספר החליטו שקל להם יותר להעביר את הילדים לחינוך מיוחד, כי הם מזהים אותם כמקור לבעיית האלימות, כשהילדים האלה הם בעצם קורבן. 
       
       אני מודה למשרד החינוך ולממשלה שתמכו בהצעה שלי ומבקש מחברי הכנסת לתמוך בה. תודה.

היו"ר אלי בן-מנחם:
       
       תודה לחבר הכנסת יגאל יאסינוב. תשיב בשם הממשלה שרת החינוך לימור לבנת - לא נוכחת. 
       
       רבותי חברי הכנסת, אנחנו עוברים להצבעה על הצעת חוק חינוך מיוחד (תיקון - חובת שימוע בוועדות השמה וערר), התשס"ד-2004, של חבר הכנסת יגאל יאסינוב. ההצבעה החלה.

הצבעה מס' 9
       
בעד ההצעה להעביר את הצעת החוק לדיון מוקדם בוועדה - 28
נגד - אין
נמנעים - אין
ההצעה להעביר את הצעת חוק חינוך מיוחד (תיקון - חובת שימוע בוועדות 
השמה וערר), התשס"ד-2004, לדיון מוקדם בוועדת החינוך, התרבות והספורט נתקבלה.



היו"ר אלי בן-מנחם:
       
       בעד - 28 חברי כנסת, נגד - אין, נמנעים - אין. על כן, הצעת חוק חינוך מיוחד (תיקון - חובת שימוע בוועדות השמה וערר), התשס"ד-2004, של חבר הכנסת יגאל יאסינוב, עברה בקריאה טרומית ותועבר לוועדת החינוך והתרבות להכנתה לקריאה ראשונה.
       


מסמכים שהונחו על שולחן הכנסת

היו"ר אלי בן-מנחם:
       
       הודעה למזכיר, בבקשה.

מזכיר הכנסת אריה האן:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת הצעות ועדת הכנסת לתיקון סעיפים 101א, 135 ו-137 לתקנון. תודה רבה.

היו"ר אלי בן-מנחם:
       
       תודה למזכיר הכנסת. 
       



הצעה לסדר-היום
הצורך בהקמת ועדת חקירה פרלמנטרית בנושא המשבר ברשויות המקומיות

היו"ר אלי בן-מנחם:
       
       הנושא הבא - הצעה לסדר-היום מס' 4500: הצורך בהקמת ועדת חקירה פרלמנטרית בנושא המשבר ברשויות המקומיות. יציג את הנושא חבר הכנסת רן כהן. בבקשה; לרשותך עשר דקות. 

רן כהן (יחד):
       
       אדוני היושב-ראש, רבותי השרים, חברות וחברי הכנסת, אני לא חסיד גדול של הקמת ועדות חקירה פרלמנטריות. עם זאת, זה כלי בעל חשיבות רבה מאוד של הכנסת וצריך להחליט במשורה מתי ובאיזה נושא רוצים להקים ועדת חקירה.
       
       אני אומר בכל הצניעות - לעניות דעתי, המשבר ברשויות המקומיות ובמועצות הדתיות, שהתחולל בשנה, שנה וחצי האחרונה, הוא אחד הדברים הקשים ביותר שקרו במדינת ישראל, ואין שום גורם אחר שמסוגל ללמוד אותו ולחקור אותו ולבדוק אותו ולרדת לשורשי יצירתו, וגם המוצא ממנו - אם בכלל נמצא - אלא ועדת חקירה פרלמנטרית. 
       
       נראה כאילו המשבר מאחורינו. אבל, אדוני היושב-ראש, המשבר לא נפתר במלואו, ולא רק שקיימות עשרות רשויות מקומיות ומועצות דתיות שבהן עדיין לא שולם השכר, אלא שבבסיס המוצא מן המשבר אף אחד לא יכול היום לתקוע לידנו שכל המשבר בעצם חלף - תשתיתו עדיין קיימת. 
       
       הרשויות המקומיות אינן דבר זניח. זה הבסיס לשירותים שהאזרח מקבל במרכיבים החשובים ביותר של חייו - בחינוך ילדיו, בביתו, ברחוב שבו הוא גר, באיכות החיים, בשירותים, בשירותי הרווחה; זה בעצם חיי האדם בארץ הזאת. 
       
       והרשויות נמצאות, כפי שחזינו במשבר הזה, במצב שביר מאוד, וכמעט מרוסק מבחינת המבנה והתשתית שבהם הן חיות. אנחנו עברנו היום – ובעצם לא עברנו – אנחנו נמצאים על סף סיומו כביכול של אחד המשברים הרעים והקשים וכמעט המכוערים ביותר שידעה מדינת ישראל. הוא טלטל למעלה מ-150 רשויות מקומיות, עם עשרות אלפי עובדים שלא קיבלו שכר, חייהם שובשו, עבודת הרשויות נפגעה קשות, השירותים שהאזרחים קיבלו נפגעו בצורה מאוד-מאוד קשה, עד שהשביתה הגדולה שהרעידה את הארץ הזאת הובילה אותנו למוצא שעדיין לא חילץ אותנו לחלוטין מהמשבר.
       
       משבר כזה, אדוני היושב-ראש, בדקתי, לא התרחש בשום מדינה מערבית בעולם בעשרות השנים האחרונות. לעומת זאת, אנחנו מוצאים שהלנת שכר ואי-תשלום שכר מוכרים מאוד בעולם השלישי ונפוצים מאוד באפריקה, במזרח הרחוק, בכל מיני מדינות. וזה סיוט מבחינתנו לחשוב שאנחנו דומים להם או מתקרבים להם. 
       
       אם המצב יימשך ולא יהיו שינויים בתשתית עבודתן של הרשויות המקומיות ובתשתית הקשר שביניהן אל השלטון המרכזי ובתשתית המבנה של המימון שלהן, כי אז אנחנו עלולים לחזור מהר מאוד למשבר מאוד דומה, ואולי אפילו רע ממנו, אם אף אחד לא יבדוק אותו.
       
       גם המשבר הזה לא היה מגזרי, הוא היה ביישובים חילוניים ודתיים, ויהודיים וערביים, ברשויות המקומיות ובמועצות הדתיות, במרכז הארץ ובפריפריה. הוא חל ממש בכל הארץ. המשבר הזה הוא משבר כוללני, ולא רק במגזר מסוים שאפשר לומר שאפשר לטפל בו באופן נקודתי או באופן מגזרי ולצאת ממנו. המשבר היה ממש כוללני וטוטלי.
       
       מחקר בנק ישראל שנערך במרס השנה גילה שההידרדרות במצבן הפיננסי של הרשויות נבע מהקיצוץ החד-פעמי בגובה של 1.4 מיליארד שקל שהממשלה לא הזרימה לרשויות, אבל הוא גם גילה שבנוסף היה גם קיצוץ בתשלומי הממשלה דרך משרד החינוך, משרד הרווחה ואחרים. 
       
       אם כן, הממצא הזה מאשים את הממשלה. הממשלה האשימה את הרשויות המקומיות ואת ההסתדרות. העובדים האשימו גם את הממשלה וגם את הרשויות המקומיות. והציבור הישראלי עומד ותוהה בכלל מאין בא עליו כל האסון הזה, ואם האסון הזה לא עלול חס וחלילה לחזור.
       
       גם כיום, אדוני היושב-ראש, למרות החלטת בית-הדין לעבודה והבטחות הממשלה, 51 רשויות מקומיות לא שילמו את שכר חודש ספטמבר בחלקו או במלואו. 34% מהמועצות הדתיות לא שילמו שכר, ולא משולם שכר לעובדים שכבר עבדו ונתנו את התרומה שלהם. 
       
       מדוע נדרשת ועדת החקירה, אדוני היושב-ראש? מארבע סיבות שאני יכול למנות. האחת, כל מרכיבי המשבר עדיין כאן. שום שינוי בסיסי לא נעשה, גם שום עבודה לא נעשתה כדי לצאת לשינוי בסיסי, ולכן אין שום סיבה שלא להבין שהמשבר הזה וסיבותיו עדיין אתנו.
       
       השנייה, אף אחד לא חקר את המשבר הזה. יש עבודה מסוימת בבנק ישראל, יש עבודה מסוימת בראשות מרכז השלטון המקומי, יש עבודה מסוימת שאולי נעשתה במשרד הפנים, אבל אף אחד לא חקר אותו וגם אף אחד לא היה אובייקטיבי בחקירה, משום שכולם מעורבים בדרך זו או אחרת בתוך מרכיבי המשבר.
       
       העניין השלישי, זה היה המשבר אולי מהקשים והרעים בתחום שלטון החוק בישראל ואכיפת החוק בישראל. כמעט כל מערכת המשפט יצאה שבורה, מרוסקת, פגועה מהמשבר הזה. החלטות בתי-הדין לא קוימו. החלטות בתי-המשפט לא קוימו. הסכמי עבודה חתומים הופרו ברגל גסה. כלומר, היה כאן לא רק משבר ביחסי עבודה, לא רק ברשויות המקומיות, אלא גם משבר במערכת המשפט, במערכת אכיפת החוק, בקיום החוק והשלטון הדמוקרטי.
       
       הדבר האחרון הוא, שאנחנו חייבים להגיע למצב שבו ועדת חקירה פרלמנטרית, אובייקטיבית לחלוטין, שלא באה להוקיע את הממשלה, ולכן אני לא מבין למה הממשלה מתנגדת, לא באה להוקיע את הרשויות המקומיות ולא באה להוקיע את העובדים - היא באה לומר שכאן היה משבר מהקשים ביותר שהיו במדינה, וצריך לחקור אותו ולרדת לשורשיו. זה מה שצריך לעשות, ואת זה יכולה לעשות במצב הנוכחי רק ועדת חקירה פרלמנטרית.
       
       אני רוצה לסיים, אדוני היושב-ראש, במה שפתחתי. אני לא חסיד גדול של ועדות חקירה פרלמנטריות, אם כי זה כלי לגיטימי לחלוטין. הכנסת החליטה שהוא יהיה כלי. אגב, גם הוכחתי, בתור מי שעמד בראש ועדת חקירה פרלמנטרית, שאפשר לנהל את זה באופן ההגון ביותר, לא ללכת כנגד זה או בעד זה, אלא באמת לחקור חקירה עניינית, שיורדת לעומק הדברים, מפענחת אותם, מביאה אותם אל פני השטח, גם מצביעה על כיוונים של תיקון. את זה יכולה לעשות באמת רק ועדת חקירה פרלמנטרית כזאת, ואני מציע לכנסת להחליט על הקמתה, וכמובן להעביר זאת לוועדת הכנסת כדי שתביא את ההרכב שיבנה אותה. תודה רבה, אדוני.
       
היו"ר אלי בן-מנחם:
       
       תודה רבה לחבר הכנסת רן כהן. ישיב בשם הממשלה שר הפנים, חבר הכנסת פורז. בבקשה.
       
שר הפנים אברהם פורז:
       
       אדוני היושב-ראש, חברי הכנסת, אין צורך בוועדת חקירה כדי לדעת מה הסיבות למשבר ברשויות המקומיות. 
       
       במשך שנים רבות, הרבה לפני שהפכתי לשר הפנים, היה נוהג שמשרד הפנים עודד את הרשויות המקומיות למחזר את החובות. הגיעה הלוואה לפירעון, לוקחים הלוואה חדשה, לוקחים עוד הלוואה ולוקחים עוד הלוואה. מי ישלם? מי יכול לפרוע? לא נתנו את הדעת על זה.
       
       הדבר השני. במשך שנים רבות, ולא בשנה וחצי האחרונה ומאז אני שר הפנים, השלים משרד הפנים עם כך שהרשויות המקומיות מתנהלות - לא כולן כמובן, הרוב המכריע מתנהל ביעילות רבה - חלק גדול מהרשויות המקומיות מתנהלות בחוסר יעילות קיצוני. אחוזי גביית הארנונה נמוכים מאוד, ההוצאה על משכורות ועל דברים אחרים גבוהה, היא בדיספרופורציה מוחלטת ליכולת של הרשות המקומית. איך כיסו? המדינה הזרימה מיליארדים כדי לכסות את הגירעון.
       
       אני יכול לומר לכם, אם אתם רוצים לדעת, איך לא יהיו יותר בעיות בשלטון המקומי. פשוט מאוד, המדינה תגדיל באופן דרמטי את מענקי האיזון, כל רשות מקומית תקבל ים של כסף, לא צריך להתייעל, לא צריך לגבות ארנונה, אולי אפשר עוד להתרחב ולהוציא יותר.
       
       השיטה הזאת היא לכאורה שיטה נהדרת, כולם מאושרים. העובדים מקבלים משכורת, לראשי הערים יש כסף גם לחגיגות יפות וגם ל"ליפלטים" יפים, יש כסף לשיפוצים, למדרכות חדשות, לבנייה, להעלאת משכורות. הכול נפלא. אלא שכך לא ראוי לנהל את העניין.
       
       ואני, בצורה מחושבת לחלוטין, שיתפתי פעולה עם משרד האוצר, ואני עדיין ממשיך לשתף אתם פעולה במגמה לייעל את השלטון המקומי, וזה מה שהביא את המשבר. קיצצנו במענקי איזון, כי אנחנו תובעים מהרשויות המקומיות להתייעל. ואכן, החלק המכריע של הרשויות המקומיות עבר תהליך הבראה, עובר תהליך הבראה, ובסיומו של תהליך ההבראה הוא אמור להיות מאוזן.
       
       לגבי אלה שלא מוכנות לחתום על תוכניות הבראה, לא תהיה לי ברירה לפי החוק אלא לכפות עליהן תוכנית הבראה, ואם תוכנית ההבראה הזאת לא תתממש, לא תהיה ברירה אלא לפזר אותן רשויות ולמנות במקומן ועדות קרואות.
       
היו"ר אלי בן-מנחם:
       
       תודה. חבר הכנסת רן כהן, בבקשה. 
       
רן כהן (יחד):
       
       או.קיי., אדוני היושב-ראש, אני מבקש כן לקבל את ההצעה להקים ועדת חקירה. 
       
היו"ר אלי בן-מנחם:
       
       רבותי חברי הכנסת, אנחנו עוברים להצבעה. מי שמצביע בעד - זה בעד הקמת ועדת חקירה. מי שמצביע נגד - זו עמדת הממשלה. ההצבעה החלה.
        
הצבעה מס' 10
       
בעד ההצעה להעביר את הנושא לוועדה - 28
בעד ההצעה שלא לכלול את הנושא בסדר-היום - 28
נמנעים – אין
        
 
       
היו"ר אלי בן-מנחם:
       
       ובכן, 28 חברי כנסת בעד, 28 נגד. על כן, ההצעה על הקמת ועדת חקירה לא עברה והנושא ירד מסדר-היום. 
       

הצעות לסדר-היום 
הפיגועים הרצחניים במלון "הילטון טאבה" ובחופי סיני 

היו"ר אלי בן-מנחם:
       
       רבותי, אני ממשיך. הנושא הבא: הפיגועים הרצחניים במלון "הילטון טאבה" ובחופי סיני, הצעות לסדר-היום שמספריהן 4439, 4440, 4443, 4452, 4454, 4465, 4475, 4476 ו-4509. ראשון המציעים, חבר הכנסת אופיר פינס, בבקשה; שלוש דקות. 
       
אופיר פינס-פז (העבודה-מימד):
       
       תודה. 
       
       אדוני היושב-ראש, אדוני סגן השר, חברי חברי הכנסת - אדוני השר, חברות וחברים, אנחנו התכנסנו עכשיו לדיון כואב. אני נורא מבקש, זה מפריע. 
       
היו"ר אלי בן-מנחם:
       
       אדוני, סגן השר רצון. לבי עמך. אני פועל על-פי הנייר המונח לפני. הנושא שאילתות ותשובות לשר המסחר, התעשייה והתעסוקה, נמחק. אנא ממך, תפנה למזכירות הכנסת. אתה סתם מפריע לאופיר פינס עכשיו. חבר הכנסת פינס, בבקשה. אני אוסיף לך את השניות האלה. 
       
אופיר פינס-פז (העבודה-מימד):
       
       תודה רבה. אדוני היושב-ראש, התכנסנו כאן לדיון בעקבות הפיגוע הנורא שהיינו עדים לו בסיני, שני הפיגועים בעצם. לאחר הטרגדיה, אני חושב שנבחרי הציבור, מקבלי ההחלטות צריכים לבחון את הדברים ולתת תשובות על מציאות הקשה הזאת. 
       
       ראשית, למרבה הצער, בסיני היה תמיד זרע של פורענות. זה לא הפיגוע הראשון בסיני, ואני מקווה מאוד שאלה הפיגועים האחרונים שם, אבל אין ספק שכאשר קיימות התרעות ברורות על חשש לפיגוע בסיני, הציבור הישראלי צריך להיות ער להן, להתייחס אליהן, ולא לעבור על כך לסדר-היום. אני מקווה שהלקח המר שלמדנו ועלה לנו בדם יופנם בקרב כולם: שרים, חברי כנסת והציבור כולו. 
       
       שנית, ברור שבסיני קיימת בעיה ביטחונית. הסכם השלום שלנו עם מצרים גורם לכך שבעצם מצרים לא יכולה להעמיד צבא בסיני, ואין ספק שרמת הביטחון בסיני, כיעד שחלילה חשוף לפיגוע, היא מאוד מאוד מאוד נמוכה. תחשבו איך אנחנו מגינים על מקומות שיש חשש שיהיו בהם פיגועים, לעומת מה שקורה בסיני, הרי שם הכול חופשי חופשי. אני חושב שממשלת ישראל צריכה - אני נורא מצטער, אני פשוט לא יכול לדבר ככה. אני לא מסוגל לדבר. 
       
היו"ר אלי בן-מנחם:
       
       סגן השר רצון, אחרי שהנושא הזה יסוכם נעבור אליך. בבקשה, חבר הכנסת פינס, תמשיך. 
       
אופיר פינס-פז (העבודה-מימד):
       
       אני חושב שממשלת ישראל צריכה לבוא בדברים עם מצרים כדי להגביר את רמת האבטחה של הישראלים, וגם של תיירים ושל מצרים בסיני, כדי שהם לא יהפכו להיות ברווזים במטווח של טרור, בין שזה טרור של "אל קאעידה", או טרור של "האחים המוסלמים", טרור של ה"חמאס" - אינני יודע של מי. 
       
       שלישית, צריך לדעת, לצערי הרב, שכל זמן שהקונפליקט והאינתיפאדה נמשכים, יהודים וישראלים נמצאים באיום במדינות נוספות על מצרים, באיום טרור - גם בירדן, גם בטורקיה, גם במדינות לא ערביות בכלל, באירופה ובמקומות אחרים. גם מהבחינה הזאת מדינת ישראל צריכה להיערך, לפי דעתי, ואני אומר שלא רק ישראלים; גם יהודים. מי שמסתובב בעולם במקומות יהודיים, יודע שהחשש מטרור הוא חשש מוחשי ואמיתי. יש איומים, יש ניסיונות, יש אלף ואחד דברים. 
       
       הדבר הרביעי, אני חושב שצריך להדק את שיתוף הפעולה האזורי בין כל המדינות שמוכנות לשתף פעולה, ואני מקווה שהאסימון נפל, או ירד, אצל מובארק, למרות ה"התחלקות" שלו מאתמול שלא היתה מכוונת, אני ראיתי את העניין. זו היתה תשובה על שאלה שהוא אולי לא ענה עליה בצורה הכי טובה, אבל אין ספק שהוא לא חושב שידה של ישראל בפיגוע, חלילה. 
       
       אני חושב ששיתוף הפעולה הבין-אזורי בין כל המדינות שצריכות להילחם בטרור, חייב להתהדק. צריך להיות כאן ציר נגד טרור שיתחיל בטורקיה בצפון ויסתיים במצרים בדרום, ואולי אפילו במרוקו, והמדינות כולן, לרבות ישראל, צריכות ליצור שיתוף פעולה, גם מודיעיני וגם ביטחוני אחר, כדי להילחם בטרור העולמי הזה. 
       
       אני מקווה מאוד שאת כל המסקנות והלקחים האלה גם אנחנו נדע להפיק וגם המדינות שמסביבנו. נקווה שלא יהיו עוד פיגועים מהסוג הזה. תודה. 
       
היו"ר אלי בן-מנחם:
       
       תודה לחבר הכנסת פינס. חבר הכנסת רוני בר-און, בבקשה. 
       
רוני בר-און (הליכוד):
       
       אדוני היושב-ראש, אדוני השר, חברי חברי הכנסת, קראתי לפני שבועיים מאמר בעיתון לונדוני, כתוב בידי ערבי, ברח לי השם שלו, חבל; לא הספקתי לאתר את השם. הוא אמר את האמירה הבאה: לא כל האסלאם הוא טרור, אבל כל הטרור הוא אסלאמי. בשנתיים האחרונות, כל מעשי הטרור סביב הגלובוס הזה הם טרור אסלאמי. 
       
       ידענו שהפיגוע הזה, המגה-פיגוע הזה של האסלאם הפונדמנטליסטי, החוצה גבולות, הצ'צ'ני, ה"אל-קאעידי", האש"פי, יגיע גם לפה. וחבל, באמת, שהוויכוח על ההתרעה, וכיצד מתייחסים להתרעה, ועל אם זו קריאת "זאב, זאב" רק בשביל - אם להשתמש בביטוי לא פרלמנטרי - כסת"ח של שירותי הביטחון, או שמא התרעה אמיתית, הגיעה גם אל שולחן הממשלה, והזלזול בהתרעה יצא גם משולחן הממשלה, אבל גם מכיסאות חברי הכנסת. 
       
       ולצד ההצדעה לפעולות החילוץ של יחידת פינוי הנפגעים של פיקוד העורף, יחד עם הצבא המצרי, יש לומר, כתף אל כתף, הסיפור המדהים, ההומני, של רופא מצרי ורופא ישראלי שמטפלים בחושך בנפגעים, בקורבנות, אינם יודעים איזה דם, איזו נפש הם מצילים, עד שהם נפגשים כעבור יומיים, שלושה ימים, בשידור רדיו, הוא הסיפור האמיתי. למרות הקיצונים המוסלמים וכנופיות הטרור והמנהיגות המופרעת של הערבים, אפשר יהיה ביום מן הימים לחיות פה, כתף אל כתף, יד ביד. 
       
       דווקא השיתוף הזה בתוך האסון, בתוך גיא ההריגה, בחושך, באבק, בעשן, בריח הנורא של הגופות החרוכות, הוא זה שמוכיח שביסוד האדם, יהודי וערבי, יש נפש של אדם. המחיר יקר מדי, הכאב גדול מדי, אבל אם אפשר להפיק לקח אחד מן הדבר הזה הוא אולי מעט ממה שאפשר לקרוא - האור בקצה המנהרה. תודה, אדוני היושב-ראש. 

היו"ר אלי בן-מנחם:
       
       תודה לחבר הכנסת רוני בר-און. חבר הכנסת ניסן סלומינסקי, בבקשה, ואחריו – חבר הכנסת טלב אלסאנע. לרשותך שלוש דקות. 

ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, מתוך כל המכלול הנורא שקרה בטאבה, שאי-אפשר בשלוש דקות לכסות אותו, ואפילו לא לגעת בו, אני רוצה להתייחס רק לנקודה אחת. הטרור הכה בטאבה. גם לו עבדה כל המערכת כמו שצריך, לפעמים קורה שאי-אפשר לחסום את הטרור. אנחנו רואים את זה גם בישראל, שכל המערכות עובדות, וקורה טרור. אבל מה שאנחנו רואים במצרים, בסיני, זה בדיוק ההיפך. אני חושב שזו נקודה שחייבים לדבר עליה, ואי-אפשר להשאיר למשרד החוץ או לראש הממשלה, בגלל יחסים עם מצרים או העדר יחסים, להחליק אותה. בסיני אין שליטה, ולפעמים במודע, של השלטון המצרי. יש עצימת עיניים. 

עזמי בשארה (בל"ד):
       
       לכבוש אותם.

ניסן סלומינסקי (מפד"ל):
       
       שמע אותי דקה. זה התחיל עם זה שאפשרו להבריח סחורות לתוך ישראל, לתוך הרצועה, וזה המשיך אחר כך עם סמים, וזה עבר לנשים, שהמצרים, ביד קלה, בלי לחסום, אפשרו את ההעברה. כשהם רוצים - ראו מה קורה בקהיר. כשהם רוצים, שום דבר אינו זז בלי שהם יודעים בדיוק מה קורה, ופה - הפקר. זה הגיע אחר כך להברחה של אמצעי לחימה, של נשק, של חומרי נפץ ושל בניית מנהרות. כל מה שקורה בעזה עכשיו הוא כתוצאה מכך שהמצרים אפשרו ומאפשרים להבריח את חומרי הנפץ וכל הדברים האלה דרך מנהרות ובדרכים אחרות, ומאלצים את צה"ל להיכנס. 
       
       קודם כול, נשפך דם יקר של ילדים, נשים ואנשים חפים מפשע וחיילים. זה מאלץ את צה"ל להיכנס ולעשות את מה שהוא עושה שם, ואף אחד מאתנו אינו שמח על מה שצה"ל עושה שם, אבל אין ברירה. כי מדינה אינה יכולה להרשות שאזרחים ייפגעו בשדרות, בגוש-קטיף ובכל מקום אחר, והיא חייבת להיכנס והיא תיכנס ותגיב. אם הם ימשיכו, היא תגיב ותגיב יותר. 
       
       מי שעומד מאחורי כל העניין הזה, אינני יודע אם במכוון ממש, אבל בהעלמת עין, זה המצרים שמאפשרים את זה בסיני. כשהם יחליטו שלא - לא ייכנס אפילו יתוש ללא הסכמתם. בסופו של דבר זה גם פגע בהם. בגלל אותה קלות, בגלל אותה עצימת עין, נכנסו גם לטאבה וביזו את השליט המצרי, כשהראו קבל עם ועדה, כלפי כל העולם, שאין לו שליטה, ונהרגו אנשים – מצרים ואחרים. האם הוא ילמד את הלקח? 
       
       ישראל אומרת את הדברים, אבל במערכת היחסים, כדי לא לפגוע בכבוד, מחליקים את זה. אני חושב שאין לנו ברירה, אנחנו צריכים לעמוד על זה ולדרוש מעל כל במה, גם בשיחות אתו, ואם זה לא עוזר, מעל כל במה, לדרוש מהמצרים לחסום הכול. לא לחסום רק את מה שנוח להם, אלא לחסום הכול – כל הברחה, כל העברה של אשה שנהפכת כאן לשפחה, כל העברה של סמים וכל העברה של נשק, לא רק לטאבה אלא גם לישראל, גם לרצועה. כי בסופו של דבר זה מביא את האסון הנורא, ובסופו של דבר זה יפגע במצרים. זה התחיל בטאבה וזה יגיע גם לקהיר עצמה. אם נדרוש את זה, אולי בסופו של דבר כולנו נוכל ליהנות ולברך על כך. תודה, אדוני.

היו"ר אלי בן-מנחם:

	תודה לחבר הכנסת סלומינסקי. חבר הכנסת טלב אלסאנע ויתר לחבר הכנסת אבשלום וילן. חבר הכנסת אבשלום וילן. אחריו – חבר הכנסת טלב אלסאנע. 

אבשלום וילן (יחד):
       
       תודה, אדוני היושב-ראש, תודה לחבר הכנסת טלב אלסאנע. 
       
       אני חושב שמה שקרה בסיני בסוף השבוע הוא טרגדיה גדולה. הבעיה היא שאותה טרגדיה היתה כתובה מראש, ואף שהיו עליה שפע של התרעות, לא חזו את הפעולה הספציפית הזאת. 
       
       אוהבים נורא להשמיץ את שירותי הביטחון של מדינת ישראל. לשיא הגיחוך זה הגיע כאשר שר המשפטים לגלג בישיבת הממשלה לאחר ראש השנה ושאל את ראש השב"כ, אבי דיכטר: נו, מה עם כל ההתרעות שלכם? אינני אומר שבגלל זה, חס וחלילה, לשר המשפטים יש אחריות לאנשים שיצאו לסיני ונפגעו. האנשים, כולם בוגרים, קיבלו את ההחלטה בעצמם; הם ידעו על ההתרעות. ולצערי, שילמנו הפעם מחיר כבד. אבל אני חושב שגם שירותי הביטחון של ישראל, שהמשיכו להתריע, מודים היום בגלוי, שהם לא ציפו לסוג כזה של פיגוע, לסוג כזה של גורמים שיהיו מעורבים בפעולה. הדבר רק מראה בתוך איזה עולם סבוך אנחנו נמצאים. אני מציע לכולנו להקשיב היטב להתרעות ולהבין שגם כך הדברים הרבה יותר מורכבים. 
       
       אני רוצה לעבור לחלק השני של דברי ולומר, שאני חושב שממשלת ישראל, ולא זרועות הביטחון, עושה שגיאה אסטרטגית גדולה, שעולה לנו, לצערי הרב, הפעם גם בדמים. למה כוונתי? מאז הדיבורים על תוכנית ההתנתקות אין קשר אמיתי עם המצרים. אריק שרון אינו רוצה לשתף את מצרים באמת בכל נושא ההתנתקות. אריק שרון אינו רוצה לשתף שום גורם פלסטיני רשמי או רשמי למחצה בנושא ההתנתקות. את המחיר אנחנו משלמים בטרור. סירבנו להציע דבר אחד לאבו-מאזן ולדחלאן. היום אנחנו מסרבים ברצועת-עזה לדבר, ולו בתחום הביטחוני, עם גורם אחד שאתו ניתן אולי להגיע למשהו. אין מנסים כלל. 
       
       אינני מדבר פה, שיהיה ברור, על הקשרים בין מערכות הביטחון, ראשי זרועות שנפגשים כל הזמן. אני מדבר על הדרג הפוליטי. כל שיתוף הפעולה עם מצרים בנושא ההתנתקות שואף לאפס. בלי שאגלה סודות מדינה, אני אומר זאת לך מתוך מפגשים שלנו כחברי הכנסת עם צמרת השלטון המצרית, שאמרה מה היא הציעה לממשלת ישראל ומה היתה תגובתה הקרירה של ממשלת ישראל. 
       
       אני חושב שצריך להבין, שמול הטרור הבין-לאומי הזה, שהכה בסוף השבוע בסיני, צריך לעבוד במשותף – גם ישראל, גם מצרים, גם הקהילה הבין-לאומית, ומול נושא ההתנתקות צריך להתחיל לדבר עם הפלסטינים, כדי שביום שנצא מעזה, ואני מקווה שאכן זה יקרה, ייקחו את האחריות הביטחונית האמיתית. רק כך ניתן יהיה להתמודד ביעילות בטרור. תודה, אדוני היושב-ראש.

היו"ר אלי בן-מנחם:

	תודה לחבר הכנסת וילן. חבר הכנסת טלב אלסאנע, בבקשה. לרשותך שלוש דקות. אחריו – חבר הכנסת רוני בריזון.

טלב אלסאנע (רע"ם):
       
       אדוני היושב-ראש, חברי הכנסת, כשאירע הפיגוע בטאבה, במקרה הייתי במצרים ונפגשתי, יחד עם חברים במפלגת מד"ע, עם שר החוץ המצרי, אחמד אבו אל-רייט. האירוע הזה, הדבר האיום והנורא שהיה, אם הוא ממחיש, הוא ממחיש כמה סוגיות: כשיש שלום כאן גם המדינות השכנות נהנות, וכשיש מלחמה כאן גם המדינות השכנות משלמות מחיר. בין ההרוגים היו גם מצרים, מה גם שהכלכלה המצרית ודאי נפגעה. לכן, למצרים יש אינטרס ישיר לקדם את השלום כאן. כאן צריך להבין את המעורבות שלה מתוך המחויבות לתהליך השלום, המחויבות לעם הפלסטיני והמחויבות לרשות הפלסטינית, אבל זו גם מחויבות לקדם את השלום למען עמה שלה. 
       
       אבל למרות כל המאמצים שמצרים משקיעה, ממשלת ישראל יודעת רק דבר אחד: איך להכשיל, איך להערים קשיים ואיך לטרפד מהלכים, ולאחר מכן איך להפנות אצבע מאשימה פעם כלפי ערפאת ופעם כלפי חוסני מובארק ומצרים. 
       
       אני שואל את עצמי מה היתה הממשלה הזאת עושה אלמלא היה יאסר ערפאת. כל דבר שמתרחש מייחסים אליו: בעיות כלכליות, בעיות של רשויות מקומיות ובעיות ביטחוניות. אבל מה היא מידת האחריות של ממשלת ישראל למה שמתרחש? מה היא מידת האחריות של ממשלת ישראל להעדר ביטחונם של אזרחי מדינת ישראל בתוך מדינת ישראל ומחוץ לגבולות המדינה? באיזו מידה היא תורמת לשלום באזור? באיזו מידה היא מערערת את הביטחון באזור? באיזו מידה היא תורמת ליציבות? באיזו מידה היא מערערת את היציבות על-ידי המדיניות הקיימת?
       
       אי-אפשר להגיד שרק אנחנו יכולים לבוא ולדרוש מהתיירים שלא יצאו. היום אמרו באשר לסיני, ומחר - במזרח הרחוק, ומחרתיים - באירופה. ואז, האזרחים יהיו שבויים כאן, כלואים בתוך המדינה. ממשלה חכמה צריכה לספק, על-ידי מדיניות אחראית, גם הגנה על אזרחיה. האזרחים כאן משלמים את המחיר של מדיניות לא אחראית, מדיניות ששולחת צבא על מנת לחסל ולהרוס - פעם לחשוף, ופעם סגר, פעם כתרים וכל מיני מושגים - אבל בסופו של דבר אחרי המבצעים האלה אזרחי המדינה כאן פחות בטוחים. על-ידי מעשיה לא רק שהיא לא מביאה ביטחון, אלא שהיא מחסלת את הסיכוי שיהיה יותר בטוח כאן.
       
       לכן, לדעתי, לפני שמפנים אצבע מאשימה לתיירים ולאזרחי המדינה, צריך להפנות אצבע מאשימה למי שנושא באחריות. מי שנושא באחריות זה ממשלת ישראל, שאומרת דבר ועושה ההיפך. 
       
       אני שואל את עצמי: כשיש ילדה פלסטינית, אימאן אל-המס, שנהרגה - זה תורם לביטחונם של אזרחי מדינת ישראל? מדינת ישראל יכולה להרגיש יותר בטוחה? מה ההגדרה של המעשה הזה? כשהילדה, גדיר מחמייר, בת עשר, נורתה כשישבה על כיסא מול שולחן בתוך כיתה בתוך בית-הספר - זה הישג גדול לצבא ישראל? זו מדיניות שתביא לביטחון? זו מדיניות שתקדם שלום? זו תפיסה שעוזרת גם לסייע לפתח גישה אחרת בקרב הפלסטינים, שאין להם מה להפסיד ואין להם על מה להגן. 
       
       לכן, אזרחי מדינת ישראל, לדעתי, לצערי הרב, משלמים מחיר של המדיניות הלא-אחראית שמובילה הממשלה הזאת. תודה רבה.

היו"ר אלי בן-מנחם:
       
       תודה לחבר הכנסת אלסאנע. חבר הכנסת רוני בריזון, בבקשה. אחריו - חברי הכנסת מאיר פרוש ויורי שטרן.
       
רוני בריזון (שינוי):
       
       אדוני היושב-ראש, חברי חברי הכנסת, כולנו מזועזעים ממה שקרה בסיני. ודאי כולנו שולחים איחולי החלמה לפצועים ונחמה ותנחומים למשפחות השכולות. 
       
       החברים שעמדו כאן לפני דיברו על מה שהיה, ואני רוצה לנסות ולדבר קצת על מה שיהיה. אדוני היושב-ראש, אינני חושב שקסמו של חצי-האי סיני יפוג. הוא אולי יפוג לתקופה מסוימת. המקום קרוב, נגיש וזול, ויותר מכול, הוא מהלך קסם עלינו, ואני מודה - גם עלי: החופים, ההרים. אני מניח שישראלים ישובו לשם, וזה רק עניין של זמן. 
       
       על כן, אדוני, אני חושב שמן הדין היה להתחיל כבר עכשיו להתארגן, מפני שגם המצב הבין-לאומי לא עומד להשתנות. לדאבוננו הרב, הטרור איננו עומד להיעלם, האיומים, גם המקומיים וגם העולמיים, לא עומדים להתאדות. 
       
       אני סבור שאם אנו מביאים בחשבון את שתי העובדות האלה - שישראלים יחזרו לסיני בהתחלה בקילוח דק, ואחר כך, אני מתאר לעצמי, בזרימה גוברת והולכת, כפי שהיה אחרי ראס-בורקא, ומצד שני האיומים והמצב בסיני שכבר תואר כאן - משרדי הממשלה הנוגעים בדבר, בעיקר משרד הביטחון, המשרד לביטחון פנים, משרד הפנים ומשרד החוץ בוודאי, צריכים כבר עכשיו לנסות ולהגיע להידברות עם המצרים. 
       
       אינני מאלה שסבורים שאם חלילה קורה משהו, מייד אנחנו ורק אנחנו, וראשונים אנחנו, צריכים להיות שם. אני בהחלט חושב שזו זכותנו, כמדינה ששולחת תיירים לסיני, לבקש ולדרוש מהמצרים להתארגן גם הם בחצי-האי סיני בכוחות ובאמצעים הנדרשים כדי לטפל ולקדם פני רעה כי תבוא. גם אנחנו מצדנו צריכים להקים את הגוף, הצוות, הוועדה, היחידה או מה שלא יהיה, שיטפלו קודם כול בניטור, כלומר יעמדו על המצב, יקבלו את הדיווחים מגורמי הביטחון, יוציאו את ההתרעות הספציפיות, אבל גם יתאמו עם ממשלת מצרים ועם הגופים בסיני וגם עם הגופים בישראל את קיומם וזמינותם של כוחות, אמצעים, נהלים ושיטות שבעזרתם אפשר יהיה, חס וחלילה אם יקרה כדבר הזה שוב, לקדם פני סכנה, ואם יקרה הגרוע מכול - גם להתמודד עם התוצאות של אותו אירוע. 
       
       אם יועבר הנושא הזה לוועדה, אני מתכוון להעלות שם באופן יותר פרטני את ההצעה איך וכיצד להתארגן. אין התיירות הישראלית שם דומה לתיירות בכל מקום אחר, גם משום שיש רצף טריטוריאלי, גם משום שאנחנו יודעים מן העבר על המספרים של האנשים.
       
       לסיום, אני רוצה רק לומר משפט אחד על הצעתו של השר זבולון אורלב למנוע את הפיצויים מן הישראלים אשר יצאו לסיני. אינני חושב שזו הצעה ראויה. זה, בדיוק, מה שאנחנו איננו רוצים לשמוע מן הממשלות הזרות ומחברות הביטוח המבטחות ומגינות על התיירים המגיעים אלינו. כאשר הם מגיעים אלינו ואנחנו שומעים את חברות הביטוח אומרות: "תיסעו לישראל ותשתזפו שם בשמש - לא נכסה אתכם", וכאשר ממשלות אומרות לאזרחים שלהן: "כאשר תיסעו לשם - לא נגן עליכם", אנחנו איננו רוצים לשמוע. מה ששנוא עלינו הרי לא נעשה לאזרחינו שלנו. תודה.
       
היו"ר אלי בן-מנחם:
       
       תודה לחבר הכנסת רוני בריזון. חבר הכנסת מאיר פרוש, בבקשה. אחריו - חבר הכנסת יורי שטרן, ואם הוא לא יגיע - חבר הכנסת נסים דהן.
       
מאיר פרוש (יהדות התורה):
       
       אדוני היושב-ראש, חברי הכנסת, ראשית, אני רוצה להביע מעל הדוכן את השתתפותנו בצער המשפחות ולאחל החלמה מהירה לפצועים. אני רוצה לקוות שזה המקרה האחרון שקורה, וכן מעשי הטרור כאן או בכל העולם נגד יהודים או נגד כל יצור אנוש, כי הדרך הזאת היא לא הדרך וטוב עושות רבות ממדינות העולם שמגנות ופועלות נגד הטרור. 
       
       אבל משהדבר הזה קרה והיו סביבו ביטויים צורמים - אדוני היושב-ראש, אני מבקש להתייחס לשאלתו של יושב-ראש מפלגת שינוי שגם מכהן כשר המשפטים, כאשר נדמה לי שלאחר ראש השנה הוא שאל: לאחר שעברנו את החג ולא קרה כלום, האם אי-אפשר להוריד את רמת הכוננות, כי הנה אנחנו כבר עברנו את החג ולא קרה כלום? אני בטוח שהשר לפיד לא רצה לזלזל בנושאים הביטחוניים.
       
שר המדע והטכנולוגיה אילן שלגי:
       
       - - -
       
מאיר פרוש (יהדות התורה):
       
       מה שאני כן יכול להבין הוא מה השר לפיד רצה, בעצם, לבטא בדבר הזה. אם אין צורך ברמת כוננות, בואו ונודיע את זה לציבור הרחב, ואולי על-ידי זה הוא יצא יותר לרחבי הארץ, לטייל, בימי חג, בשבת, יבלה, יימצא בחוף הים ביום הכיפורים. כי בעצם אם אנחנו לוקחים את המכלול של הפעולות המרכזיות של השר לפיד בנושאים דתיים, הרי את זה הוא רצה לומר. אין בעיה של כוננות, אין בעיה ביטחונית - חבר'ה, אפשר לצאת מהבית, אפשר לטייל, אפשר לחלל את החג, אפשר לחלל את השבת. 
       
       האם זה מה שצריך ראש מפלגה, שר במדינת ישראל לחשוב? ואני חושב שזה מתחבר להתרסה שלו ושל עוד שרים - נדמה לי שגם השר פורז - כנגד השר שרנסקי, במהלך ישיבת ממשלה, כאשר הוא דיבר על האפשרות שמדינת ישראל נותנת ליהודים לבוא ולהתפלל באולמות ציבוריים ובבתי-ספר ביום הכיפורים. 
       
       הרי ההסתה הזאת נגד הציבור הדתי היא לחם חוקם של שרי שינוי. רק לפני יום-יומיים התבשרנו על כך שהשר פורז קורא - בהודעה פומבית שלו, כתוצאה מהפגנה או מחאה של בחור ישיבה כנגד הכנסייה הארמנית בירושלים - אומר שר הפנים: אין זאת הפעם הראשונה שבה פוגעים תלמידי ישיבות ויהודים חרדים באנשי דת נוצרים. ולכן, אומר השר פורז, יש לנקוט צעדים חמורים כנגד התופעה. מה השר פורז רוצה לומר פה, אם לא להסית נגד הציבור החרדי? 
       
       וזה המשך למה שהוא אמר פעם בישיבת ממשלה, שמותר גם לפעמים להיות אנטישמים. כיהודי הוא אומר את זה: מותר גם לפעמים להיות אנטישמים. זה מה שהשר פורז עושה, להסית נגד ציבור חרדי. ולא אכפת לו אם הדבר הזה יגרום להסתה, לשיסוי ולפגיעה בציבור חרדי. העיקר שיפגעו בציבור החרדי. הוא, כמו לפיד, הוא, כמו חברת כנסת - - -
       
היו"ר אלי בן-מנחם:
       
       חבר הכנסת פרוש, אנא ממך. 
       
מאיר פרוש (יהדות התורה):
       
       למה? מכיוון שהיא אמרה לך? הרי אני השישי שמדבר - - -
       
היו"ר אלי בן-מנחם:
       
       לא - - - על השעון.
       
מאיר פרוש (יהדות התורה):
       
       וכולם עברו להם שלוש דקות, ואתה צריך ליהפך להיות גרורה - - -
       
היו"ר אלי בן-מנחם:
       
       כמה אתה צריך? כמה אתה צריך? עוד דקה? אני אתן לך עוד דקה. 
       
מאיר פרוש (יהדות התורה):
       
       אתה צריך ליהפך להיות גרורה? מספיק שהליכוד הוא גרורה של שינוי. מפלגת העבודה לפחות יש לה גאווה עצמית, לאחרונה. מה אתה מתרגש - - -
       
היו"ר אלי בן-מנחם:
       
       כשהזמן תם, אני מעיר לחבר הכנסת. למה אתה כל כך מתרגש?
       
מאיר פרוש (יהדות התורה):
       
       כן, אני רוצה לומר לך שחברי כנסת היו לפני כאן, זמנם תם ולא הערת להם. לא צריך להתרגש אם חברת כנסת משינוי אומרת לך - - -
       
היו"ר אלי בן-מנחם:
       
       חבר הכנסת פרוש, בבקשה, תמשיך. 
       
מאיר פרוש (יהדות התורה):
       
       לכן אני רוצה לסיים ולומר: שינוי נועדה ונוסדה כדי לפגוע בציבור החרדי; לפגוע בהם. אם אפשר להסית נגדם, אם אפשר שיהיו פרעות בציבור החרדי - גם לזה הם מוכנים, העיקר לפגוע בציבור החרדי. ואת זה צריכים לגנות ולהוציא אותם כמפלגה שלא ראויה להיות במסגרת המפלגות של מדינת ישראל. 
       
היו"ר אלי בן-מנחם:
       
       תודה לחבר הכנסת פרוש. יעלה ויבוא חבר הכנסת יורי שטרן - בבקשה, שלוש דקות - ואחריו - חבר הכנסת נסים דהן.
       
יורי שטרן (האיחוד הלאומי - ישראל ביתנו):
       
       כבוד היושב-ראש, כבוד השר, חברי הכנסת, אני מצטרף לתנחומים שכבר נאמרו פה והביעו אותם חברי כנסת שקדמו לי, וכמובן לאיחולי רפואה שלמה לכל הנפצעים. אני חושב שהאירוע באמת היה טראומטי מאוד. כי סיום החג - לא לזה ציפינו. 
       
       יש מכך כמה לקחים, ואנחנו צריכים לא רק ללמוד אותם, אלא גם לדעת מה לעשות אתם. קודם כול – את זה הרי ידענו גם קודם, אבל זו הוכחה מאוד משמעותית לכך שמדובר בטרור בין-לאומי. אני בספק אם הכוחות שעשו את זה היו דווקא הגנגסטרים הפלסטינים, או שהפעם מדובר על ארגוני טרור או פנים-מצריים או בין-לאומיים, ששיתפו פעולה עם הארגונים הרדיקליים הפנים-מצריים. ומדינת ישראל, שיודעת שהיא בחזית המותקפת ביותר של הטרור העולמי, לא יודעת להסביר את זה בצורה מתאימה לעולם כולו. 
       
       חזרתי עכשיו מישיבות מועצת אירופה בשטרסבורג, כבוד השר שנמצא אתנו, שר המדע – אני מקווה שבקרוב גם שר לאיכות הסביבה – מכיר את המוסד הזה, ופשוט חוסר הפעילות שלנו מול הגורמים שיכולים להקשיב ויכולים להבין את המכנה המשותף, הוא דבר מזעזע. אנחנו משנה לשנה, בתקופה קשה זו, מקצצים בצורה דרמטית את תקציבי משרד החוץ, במיוחד את תקציבי ההסברה, כאשר כל אומה שנמצאת, כמונו, במצוקה ביטחונית כזאת, מותקפת, נמצאת בעצם במצב של מלחמה, מגבירה את מאמציה ההסברתיים, מגבירה את מאמציה הדיפלומטיים, ואנחנו מקצצים ומקצצים, ולזה אנחנו חייבים לשים קץ. 
       
       תקציב ההסברה של מדינת ישראל הוא כ-9 מיליוני דולר, זה דבר מגוחך. זה פשוט מביש ומביך להגיד את המספר הזה בכל שיחה כששואלים אותך למה אתם לא עושים כך ולמה אתם לא עושים אחרת. לכן אני חושב שחובה עלינו, כחברי הכנסת, לשנות את המגמה הפסולה והאבסורדית הזאת ולדאוג לכך שתקציב ההסברה של מדינת ישראל יקפוץ קפיצת מדרגה, ותקציב שירותי החוץ של מדינת ישראל יתוגבר, ולא יקוצץ שוב, כדי שהנוכחות שלנו בחזית העולמית נגד הטרור, המצב שלנו כחזית קדמית של המלחמה העולמית של הטרור האסלאמי והטרור הרדיקלי בכלל נגד הציוויליזציה המודרנית, יובהר בכל מקום ומקום בעולם, ונדע לשתף פעולה עם אחרים בחזית המשותפת הזאת. זה דבר שהמציאות מחייבת אותו. 
       
       הלקח השני הוא שיתוף פעולה או אי-שיתוף פעולה עם המצרים. אני רוצה דיווח אמת של כל המערכות, מה המצרים עשו ומה הם לא עשו, חלילה אם בגלל העיכובים הביורוקרטיים וחוסר הנכונות לשיתוף פעולה באמת איבדנו חיי אדם יקרים מאוד. אבל אם יש בשיתוף פעולה גם אלמנט חיובי, גם את זה צריכים לפתח, והכי הכי אבסורדי לנו הוא ללכת ולהפוך את זה לעוד סיבה להכניס את המצרים - את הכוחות שלהם - חזרה לסיני, להכניס אותם כשותפים שלנו במגעים עם הפלסטינים, כי עד היום לא הוכיחה מצרים שהיא באמת נמצאת לצדנו במאבקים האלה, ואם יש התחלה של שיתוף פעולה, יש לפתח אותו בדיוק בקטע הזה, של מלחמה בארגוני הטרור, של שיתוף פעולה במקרי חירום, ולא לקפוץ מעבר לזה, לא לפלוש לשטחים מדיניים, כי שם מצרים, לאורך כל הדרך, נמצאת נגדנו. 
       
היו"ר מיכאל נודלמן:
       
       תודה רבה. חבר הכנסת נסים דהן. 
       
נסים דהן (ש"ס):
       
       אדוני היושב-ראש, חברי חברי הכנסת, כמוכם, תרשו לי להצטרף לכל איחולי ההחלמה לפצועים בפיגוע הנורא בטאבה בסיני ולשלוח תנחומים לכל המשפחות האבלות על הרג יקיריהם, רצח יקיריהם. 
       
       אני שואל אתכם, חברי חברי הכנסת, האם הפיגוע הזה היה בלתי נמנע, לאור ההתרעות ולאור המידע ולאור כל מצבור מאגר המידע שהגיע לשירותי הביטחון, כשלראשונה בהיסטוריה של המדינה, אני חושב, שיוצאים בהודעה חד-משמעית לאזרחים שלא לבקר במקום מסוים. זו לא המלצה. לפעמים, אנחנו יודעים, יש המלצות. משרד החוץ ממליץ שלא לבקר. משרד הבריאות מבקש עירנות. נא לא ללכת עם כובע, לא ללכת עם מגן-דוד על החזה, לא להבליט את הישראליות. יש המלצות מהמלצות שונות של משרד החוץ ושל גורמים אחרים שאחראים לאזרחי מדינת ישראל כשהם יוצאים מחוץ לגבולות מדינת ישראל, ואנחנו מכירים אותן ועוברים עליהן לסדר-היום. כאן היתה הוראה חד-משמעית על התרעה נקודתית בסיני, ומשרד החוץ באתר שלו ובכלי התקשורת מבקש מכל אזרחי המדינה שמתעתדים לבלות את חופשתם בסיני, שלא לעשות כך. 
       
       אני שואל שאלה פשוטה: מנין נובע הזלזול המופגן כל כך בהוראה חד-משמעית של הוראות כוחות הביטחון? חשבתי שאולי זאת תכונה באופי הישראלי. 
       
       כשר הבריאות יצא לי, לצערי הרב, להיות נוכח כמעט בכל אתרי הפיגועים שהיו לנו בשנים האחרונות, כחלק מכוחות ההצלה. הגענו למקום פיגוע, ולמרות כל אזהרות המשטרה לאזרחים לא להתקרב, לא לעבור את החבלים ולא לעבור את החוטים הצבעוניים, תמיד היו ישראלים שעברו מתוך סקרנות לתוך השטח הסגור והפריעו לכוחות הביטחון. ההצטופפות הזאת, להיות בשטח, להיות במקום, להיות במוקד העניינים, ואם יש צילום אז לתפוס פוזה טובה בתמונה של טלוויזיה או של צלם - אני לא חושב שבמקרה הזה זאת היתה הבעיה. אזרחי מדינת ישראל הם מספיק אחראיים, וכאשר אומרים להם לא להיכנס לסיני בתקופת החגים או עד להודעה חדשה, הם היו מצייתים לפחות בהמונים. אולי היו הרפתקנים, שבכל מקרה היו הולכים לטפס על הרים, וסנטה-קתרינה יותר חשובה להם מהחיים, או החולות של דהב, או צלילה בחוף כזה ואחר, או החושות במקומות האלה. מה שלא תעשה, הם יגיעו לשם. אבל הרוב המוחלט כן היה נשמע. 
       
       מה קרה? פשוט מאוד, סגן ראש הממשלה, שר בכיר במדינה הזאת, מלגלג על ההוראה הזאת. עובר ראש השנה בשלום, ברוך השם שעבר בשלום - -  
       
מגלי והבה (הליכוד):
       
       עוד מעט תאשים אותו שהוא גם עשה את הפיגוע. 
       
נסים דהן (ש"ס):
       
       - - ושר בכיר וסגן ראש הממשלה, וזה מצוטט בכלי התקשורת, מלגלג על הוראה של השב"כ שלא לבקר בסיני. 
       
גאלב מג'אדלה (העבודה-מימד):
       
       מי זה?
       
נסים דהן (ש"ס):
       
       אם יש כאן בעיה של חופש המידע, אם מישהו כאן לא יודע מי זה סגן ראש הממשלה ושר בכיר שלגלג על הוראת השב"כ, לא אכפת לי להזכיר את שמו המפורש, זה לא כזה איסור גדול - טומי לפיד. 
       
גאלב מג'אדלה (העבודה-מימד):
       
       יש כמה סגנים. 
       
נסים דהן (ש"ס):
       
       ואחר כך אנחנו מתפלאים שהישראלים והחבר'ה הצעירים קלטו את המסר. אמרו לא ללכת, כנראה זאת עוד התרעה כדי לעשות כיסוי – כמו שאתם יודעים – השב"כ החליט לעשות כיסוי לעצמו ונתן הוראה, אבל אין מאחוריה כלום. מה הראיה? טומי לפיד אומר. אז לא שחס ושלום מאשימים אותו באחריות ישירה, אבל יש כאן הצטרפות לאופי הישראלי של "לי זה לא יקרה". ראש השנה עבר בשלום, ברוך השם, אז זה לא יקרה לעולם. אף שזאת בדיוק היתה התוכנית, שראש השנה יעבור בשלום ויראו שלא קרה כלום, ואז במקום 10,000 יבואו 30,000, ואז יותר קל לפגע. 
       
       אני לא מבין, אם היתה התרעה כל כך מוחשית וכל כך חזקה, למה לא סגרו את הגבולות? למרות כל השיקולים המדיניים והסכסוכים עם מצרים, השכנה הטובה, שרוצה כל כך בשלום, בחיי אדם לא עושים כאלה חשבונות, בחיי אדם לא עושים חשבון, סוגרים את הגבול, נקודה. עם כל המשתמע מכך. 
       
מגלי והבה (הליכוד):
       
       הרב, אתה מגזים, אתה מגזים. 
       
נסים דהן (ש"ס):
       
       אדוני היושב-ראש, אני מקווה שלמדנו את הלקח, ובפעמים הבאות כשיהיו התרעות אף אחד לא יעז להקל ראש בהן, וכאשר אלה התרעות ממוקדות וחמורות, לעשות צעדים מגבילים כמו סגירת גבול או סגירת מקום, כדי שהישראלים לא יוכלו להיכנס, כי בחיים לא משחקים. 
       
היו"ר מיכאל נודלמן:
       
       תודה רבה. משיב סגן שר הביטחון, חבר הכנסת זאב בוים. בבקשה. 
       
סגן שר הביטחון זאב בוים:
       
       אדוני היושב-ראש, חברי הכנסת, ביום חמישי, 7 באוקטובר, אירעו בסיני שני פיגועי תופת שכוונו נגד ישראלים. עיקרי הדברים ידועים, התוצאות הרות-הגורל, הקשות, כבר פורסמו. 
       
       אני אציין בהזדמנות הזאת את הפעילות הטובה של כוחות ההצלה, מייד עם היוודע הדבר, החל ברמה המקומית של משטרת ישראל, של המשטרה באילת, של מגן-דוד-אדום ושל מכבי-האש, ובתוך זמן קצר יחסית פיקוד העורף, יחידת ההצלה הארצית, שראויה לשבח מיוחד. בסביבות השעה 04:00, לפנות בוקר, אחרי שכבר חולצו הפצועים מהמלון בטאבה ואמבולנסים היו בדרכם לאזור נואיבה להגיש שם עזרה ראשונה, התחילו להיכנס גם כוחות יחידת ההצלה, בהתחלה בקבוצה קטנה, ואחרי פעולות של תיאום עם המצרים בהדרגה, כל הכוח, כ-120 עובדים במרוצת השעות האלה, כדי לחלץ מן ההריסות ככל האפשר, בשיתוף פעולה ובעבודה משותפת עם כוחות מצריים. 
       
       סך הכול חולצו מהריסות המלון בטאבה אשה אחת בחיים ו-13 גופות. נספרו בסך הכול 13 הרוגים ישראלים. לבתי-חולים בישראל הועברו 186 פצועים.
       
       חברי הכנסת, גם עכשיו אנחנו לא יכולים לקבוע בוודאות מי הגורמים שביצעו או היו שותפים לביצוע הפיגוע, אבל אין ספק שמדובר בפיגוע שמצטרף לפיגועים אחרים שבוצעו כנגד מטרות ישראליות ויהודיות ברחבי העולם, במתווה שאנחנו כבר הכרנו בשנים האחרונות, כמו הפיגוע בקניה בנובמבר 2002, הפיגוע בטורקיה בנובמבר 2003 והפיגוע באוזבקיסטן ביולי 2004. 
       
       הכוונה והמעורבות הישירה של ארגון "אל-קאעידה" היתה לפגוע באתרים יהודיים וישראליים. הארגון הזה, הג'יהאד העולמי, מהווה איום על כל המדינות הדמוקרטיות בעולם. זה אסלאם קיצוני שמבקש לפגוע בכל מקום בעולם. מבחינה זאת הטרור הוא טרור, וחובה על המדינות הדמוקרטיות שוחרות השלום בעולם לחבור יחד כדי להתמודד עם התופעה הזאת. אם לא ישולבו ידיים ומוחות ואמצעים ותיאומים והחלפת אינפורמציות ומודיעין, לא יהיה אפשר להתמודד. יש מדינות דמוקרטיות גם בעולם החופשי שסבורות שניתן, כל אחד יכול לעשות את זה בדרכו ולהימלט מהעניין. בדרך הזאת הטרור רק רודף דווקא את אלה שמבקשות לחפש פשרות אתו. 
       
       בהתייחס לכמה דברים שנאמרו, וצריכים להיות על סדר-היום אחרי האסון הזה - קודם כול, נצטרך לבדוק ביתר תיאום עם המצרים את חיזוק רכיבי הביטחון בסיני, שיתוף פעולה עם המצרים של גופי הצלה במצב של אירוע מהסוג הזה. יש לנו שיתופי פעולה כאלה גם עם מדינות אחרות, לרבות מדינות מוסלמיות. יש לנו שיתוף פעולה כזה, הבנה וגם תרגילים עם ירדן. אותו דבר לגבי מדינה מוסלמית כטורקיה. ודאי שאין שום סיבה שסוג כזה של פעילות לא יתקיים. עד עכשיו המצרים, צריך לומר, נמנעו משיתוף פעולה כזה. אני מאוד מקווה שלפחות עכשיו, כלקח, הוא יתקיים. ודאי שאצלנו יש נכונות כזאת, ואנחנו נבדוק, ואני מאמין שנצליח לשכנע שזה בדיוק מה שצריך לעשות. 
       
       חבר הכנסת וילן טען כלפי ממשלת ישראל כאילו איננה משתפת פעולה עם המצרים בסוגיית ההתנתקות. קודם כול, אנחנו לא רואים שום קשר לסוגיית ההתנתקות, אבל אני לא יודע מאיפה העניין הזה של - לא משתפת פעולה עם המצרים. להיפך, היתה זו ממשלת ישראל שפנתה אל המצרים, אל ממשלת מצרים, אל הנשיא המצרי, להשתמש בקשרים הטובים שיש למצרים עם הפלסטינים, עם הקבוצות השונות בקרב הפלסטינים, כדי להסתייע בקשרים האלה, כדי ליצור הבנה בעזה לגבי תוכנית ההתנתקות, להגיע למצב של הפסקת טרור על מנת שיהיה אפשר לבצע את הפעולות האלה כאשר ישרור שקט ברצועה. שיתוף הפעולה הזה קיים, המגעים קיימים, אנשים נפגשים, אני יכול לומר בדרג בכיר מאוד, לכן אני קצת תמה על הדברים שאמר פה חבר הכנסת וילן. 
       
       לסיום, אני רוצה להביא עוד התייחסות אחת - דובר כאן על ההתייחסות של הישראלים להתרעות. אני חושב שרוב הדברים כבר נאמרו. שמעתי בקשב רב את דבריו של חבר הכנסת נסים דהן בעניין זה. אלמלא כיוון את דבריו, לא התאפק גם כדי לעקוץ פוליטית את סגן ראש הממשלה, הדברים שלו הם דברים ראויים ונכוחים, אני מסכים אתם. באופן כללי הייתי אומר, ודאי שהפנייה או הדרישה לישראלים לקחת לתשומת לב ולגלות אחריות במצב כזה של התרעות, אם היא נדרשת מהאזרח בכלל, ודאי שהיא נדרשת מאנשים שהם אנשי ציבור, מנהיגי ציבור. זה בוודאי אפשר לדרוש מהם. ראינו שזה לא היה, חבל, אבל זה גם לקח, אני חושב לכולנו. 
       
       אני לא בטוח שנמהר לסגור גבולות. צריך לומר, יש בעיה עם התרעות כאלה, לעתים הן גם מסתיימות במצב שבו הסיכון לא מתממש, ואז זה נראה כצעקת "זאב, זאב". אבל מוכרחים לקחת את זה ברצינות. המודיעין, האינפורמציה נאגרת ומתפרסמת בצורה כזאת של התרעה ממוקדת. היה ראוי לקחת אותה לתשומת לב ובאחריות רבה. 
       
       אשר לסגירת הגבול, הוויכוח הזה כנראה יישאר. מתי סוגרים גבול? זה לא פשוט. במציאות שבה אנחנו נמצאים, ארבע שנים של טרור, אנחנו לא אוהבים שאנשים נמנעים מלהגיע לארץ, אנחנו מאוד רוצים שתיירים יגיעו לארץ. סגירה או הודעות של משרדי חוץ במדינות שונות להימנע מלבקר במדינת ישראל, אינן מתקבלות אצלנו בעין טובה; אולי פה ושם בהבנה. אבל אני חושב שכך צריך להבין גם פעולה דרסטית מהסוג הזה. גם מבחינה פנימית, סגירת גבול בחברה פתוחה, חופשית, ליברלית, במדינה דמוקרטית כמו שלנו, זה לא דבר שאפשר לעשות כלאחר יד. לכן, אני לא בטוח שזה מה שהיה צריך לעשות פה, בעצם אני בטוח שלא היה צריך. עם זאת, דווקא אזרחי מדינת ישראל, במציאות שבה אנו חיים, היה ראוי שייקחו ביתר תשומת לב ובאחריות את האזהרה הזאת. 
       
       חברי הכנסת, הפיגוע הקשה בסיני העמיד במבחן - בזה אני אסיים כי בזה פתחתי - את יחידות ההצלה, את הלמידה, ההכנות, התרגולים של אנשי החילוץ, וניתן לומר שהפעילות שלהם סייעה רבות בטיפול בנפגעים הרבים במקום. 
       
       אנחנו חייבים במאמץ יתר ובשכנוע מתמשך - כי לא כולם משוכנעים - להמשיך להיאבק בטרור האסלאמי הקיצוני העולמי הזה. יותר ויותר מדינות בעולם מבינות את הדבר הזה. צריך להתמיד בזה, זה מאבק ארוך, ממושך, והוא רבגוני במישורים ובתחומים שונים. אבל אין מנוס, ואני חושב שאם כך יהיה, בסופו של דבר אפשר יהיה למגר את הטרור האסלאמי, הג'יהאדי העולמי הזה. 
       
       אני מציע להעביר את הסוגיה הזאת לוועדה. 
       
היו"ר מיכאל נודלמן:
       
       תודה. חברי הכנסת, יש פה גם הצעות אחרות. חבר הכנסת מוחמד ברכה, בבקשה.  
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, את מה שהיה לי להגיד בנושא של הפיגוע בטאבה אמרתי כבר שלשום בהצגת האי-אמון. 
       
       לפני כמה דקות נודע לנו, שאותה ילדה בת עשר, גדיר מחמייר, מח'אן-יונס, שנורתה אתמול כשישבה על ספסל הלימודים בבית-הספר שלה, שלא הספיקה לרדת מתחת לשולחן הלימודים, נאבקה על חייה ובתוך 24 שעות נפטרה. יגידו טעות, יגידו טעות. נקמתו של ילד קטן עוד לא ברא השטן; את זה לא אני אמרתי, את זה ביאליק אמר. 
       
       לפני כמה ימים, אומרים שהחקירה עדיין בעיצומה, אבל כל הנתונים ברורים בנושא רציחתה של הילדה אימאן אל-המס, בת 13, שנוקבה ב-20 כדורים, ואחר כך עשו לה וידוא הריגה. המדיניות של שרון והרחבת המבצע היום בצפון רצועת-עזה, לא רק צוברת יותר ויותר קורבנות פלסטיניים, אלא היא גם צוברת יותר פושעי מלחמה. פושעי המלחמה בקרב הפיקוד של צבא-הגנה לישראל, ברמה של הפיקוד ומטה, הרשימה הולכת ומתארכת. 
       
מיכאל רצון (הליכוד):
       
       מה הקשר? 
       
       
מוחמד ברכה (חד"ש-תע"ל):
       
       הגיע הזמן, שאותם רוצחים, אותם פושעים, יישפטו כרוצחים וכפושעים. 
       
היו"ר מיכאל נודלמן:
       
       תודה. 
       
מוחמד ברכה (חד"ש-תע"ל):
       
       רוצחי ילדים הם רוצחי ילדים. 
       
מיכאל רצון (הליכוד):
       
       אל תצפה - - - 
       
מוחמד ברכה (חד"ש-תע"ל):
       
       אני לא מצפה ממך לשום דבר. היית צריך לשתוק במצב כזה, לשתוק ולא להוציא הגה מפיך על רצח ילדים. 
       
מיכאל רצון (הליכוד):
       
       אל תגיד על חיילים פושעים. 
       
מוחמד ברכה (חד"ש-תע"ל):
       
       קצת צניעות, תשתוק בעניין הזה. רק תשתוק. כשמדובר על ילדים, תשתוק ותרכין את הראש. אל תגן על פושעים ועל רוצחים. 
       
יעקב אדרי (הליכוד):
       
       חבר הכנסת ברכה, למה אתה עושה הכללות? 
       
היו"ר מיכאל נודלמן:
       
       תודה. הצעה אחרת של חבר הכנסת נסים זאב. 

מיכאל רצון (הליכוד):
       
       מה הקשר לסדר-היום?

נסים זאב (ש"ס):
       
       אדוני היושב-ראש, כנסת נכבדה, אני חושב שצריך להפסיק להתלהם פה. אצלנו רוצחים, שוחטים ילדים, טובלים בדמם כמו פרעה מלך מצרים. על מי אתם מגינים פה? על הרוצחים שטובחים בנו יום-יום?

מוחמד ברכה (חד"ש-תע"ל):
       
       - - -

נסים זאב (ש"ס):
       
       תסתום את הפה שלך. אתה מתנהג פה כמו מנוול - - -

היו"ר מיכאל נודלמן:
       
       חבר הכנסת ברכה.

מוחמד ברכה (חד"ש-תע"ל):
       
       - - -

נסים זאב (ש"ס):
       
       - - - מה עושים אצלנו? חיילים יכולים לטעות, כשהם מחפשים מחבלים שמסתתרים. יכולות לקרות טעויות, וכולנו מצטערים על טעויות - -

ואסל טאהא (בל"ד):
       
       - - - 

נסים זאב (ש"ס):
       
       - - אבל לא כל פעם שילד יהודי מתבוסס בדמו, זה נראה לכם מים. כאשר דם של ילד ערבי, שנרצח בטעות וכולנו מצטערים על כך, אתם - -

מוחמד ברכה (חד"ש-תע"ל):
       
       - - -

נסים זאב (ש"ס):
       
       - - תנצלו את הבמה הזאת, פה, בכנסת הזאת. אתם לא תנצלו את הבמה הזאת לעשות פה הסתה.

היו"ר מיכאל נודלמן:
       
       תודה רבה.

נסים זאב (ש"ס):
       
       אדוני, עוד לא דיברתי, אני רק הגבתי על דבריו של מוחמד ברכה.

היו"ר מיכאל נודלמן:
       
       אני לא אשם שאתה לא דיברת.

נסים זאב (ש"ס):
       
       במשפט אחד, אני רוצה לומר ולהזכיר לכולם: במסעדת "סבארו", כאשר נרצחו שם 16 אנשים, נשים וטף, ראש עיריית ירושלים דאז, אולמרט, אמר: אני חיכיתי לשמוע את הפיצוץ שעומד להתרחש, כי היו התרעות חמות. הציבור לא ידע שיש התרעות חמות, ואני אז לא הבנתי, אם ראש העיר יודע והמשטרה מחפשת את המחבל, למה אין זכותו של הציבור לחפש יחד עם המשטרה? אומנם, יכול להיות שתהיה קצת פניקה בציבור, אבל יכול להיות שפיגועים כאלה אפשר היה למנוע.

	לכן, אדוני היושב-ראש, יש מקום לדרג אולי את ההתרעות לפי המצב האמיתי בשטח.

היו"ר מיכאל נודלמן:
       
       תודה רבה. חבר הכנסת עבד-אלמאלכ דהאמשה, בבקשה.

גאלב מג'אדלה (העבודה-מימד):
       
       למה צריכה להיות מהומה?

מוחמד ברכה (חד"ש-תע"ל):
       
 - - - 

סגן שר הביטחון זאב בוים:
       
כמה ילדים נרצחו בנווה-דקלים? תגיד לי כמה? אתה יודע?
       
מוחמד ברכה (חד"ש-תע"ל):
       
       335 ילדים פלסטינים רצח צבא-הגנה לישראל בטעות.
       
סגן שר הביטחון זאב בוים:
       
       לא בטעות. אני סגן שר הביטחון. 5,000 במספר בח'אן-יונס - - -

מוחמד ברכה (חד"ש-תע"ל):
       
       אתה סגן שר הביטחון? אתה נושא באחריות אישית לכל זה - - -

סגן שר הביטחון זאב בוים:
       
       - - -

היו"ר מיכאל נודלמן:
       
       חברי הכנסת, אני מבקש. מספיק.

עבד-אלמאלכ דהאמשה (רע"ם):
       
       כבוד היושב-ראש, חברי הכנסת, ההכללות פסולות, אבל מי שפוסל הוא שמחליט. נאמר פה טרור אסלאמי אולי עשר פעמים בדקות האחרונות שאני פה. מה זה טרור אסלאמי? מה זה טרור יהודי? מה זה טרור ישראלי? לטרור אין שם. אם זה טרור, זה טרור של מי שעושה את הטרור, וזה יכול להיות מוסלמי וזה יכול להיות מפקד בצה"ל וזה יכול להיות ישראלי ויכול להיות כל אדם. זאת האמת, אבל אתם נהנים להבעיר אש. אתם נהנים מההכללות האלה, אתם נהנים מההסתה. תמשיכו להסית ותמשיכו לשפוך דם, ובסוף הכול יחזור לאלה ששופכים את הדם. הדם לא יהיה מצד אחד, זאת המציאות. 
       
       אין פה טרור והתנגדות או טרור ולגיטימיות. אתם קוראים לזה מלחמה. אני אומר שיש פה עם שמתנגד לכיבוש. תצאו מעזה, תצאו מהשטחים ותיתנו לפלסטינים להרגיש שהם חיים, ואז תתחילו לדבר אם יש או אין טרור. הפלסטינים נתנו את הכול והם מוכנים לקבל פשרה היסטורית. אתם לא הולכים עם זה, וכשראש הממשלה אולי רוצה ללכת על זה, אתם קמים נגדו בליכוד. תתביישו לכם.

היו"ר מיכאל נודלמן:
       
       תודה רבה. חבר הכנסת ואסל טאהא.
       
ואסל טאהא (בל"ד):
       
       אדוני היושב-ראש, חברי הכנסת, מה זה טרור? טרור זה הרג, זה רצח, זה הרס, אם זה מבוצע על-ידי מכונית תופת בטאבה, שכל שפוי בדעתו מתנגד לה, ואם זה מבוצע על-ידי מטוסים, על-ידי טנקים, בהוראות של מפקדים לירות בילדים. יותר מ-800 ילד. זה בשוגג? זה בזדון. זה הטרור, ועל זה אנחנו לא אומרים טרור יהודי - -

קריאות:
       
       - - -

ואסל טאהא (בל"ד):
       
       - - כפי ששמעתי שיש טרור אסלאמי, כאילו האסלאם מייצר טרור. היהדות והאסלאם והנצרות לא מייצרות טרור. טרור מייצר אדם שחונך ומבצע במו-ידיו את הטרור הזה, כפי שקרה בח'אן-יונס. מפקד בצבא ירה ווידא את הריגתה של הילדה, ועוד תינוקת ועוד ילד. הזוועות שעושים בעזה, אפשר לבדוק אותן. כל הרוג רביעי הוא ילד, הוא אזרח.
       
        לכן, אדוני היושב-ראש, יש לי הצעה: אם הכנסת רוצה להילחם בטרור ורוצה להציע הצעות טובות, שתציע ותיזום הצעה לפירוק החממה הגדולה של הטרור, זה הכיבוש.

היו"ר מיכאל נודלמן:
       
       תודה רבה. חבר הכנסת מגלי והבה, בבקשה.
       
מגלי והבה (הליכוד):
       
       אדוני היושב-ראש, חברי הכנסת, שמעתי בקשב את דברי חברי חברי הכנסת הערבים. אני מגנה כל פגיעה בילד, אם ערבי ואם יהודי. אבל לבוא בטענות שמישהו נותן פקודות להרוג ילדים – זה דמגוגיה. יותר מכך - -

ואסל טאהא (בל"ד):
       
       הוא ביצע בידיו.

מגלי והבה (הליכוד):
       
       - - כשאנחנו רואים אותם אנשים שאתם תומכים בהם, ששולחים ילדים עם חגורות נפץ, שולחים ילדים עם ילקוטים לפוצץ אנשים חפים מפשע, לאלה תבואו בטענות. מי שרוצה לחסוך דם, צריך לדבר אל הטרוריסטים. "אל-קאעידה", חבר הכנסת דהאמשה, היתה מתהפכת אם היתה שומעת שאתה לא מודה שהיא מחפשת את הפונדמנטליסטים האסלאמים שמחפשים טרור על מנת להשתלט על העולם. אותו טרור שפוגע בכל חלקה טובה - - -

עבד-אלמאלכ דהאמשה (רע"ם):

- - -

מגלי והבה (הליכוד):
       
       האסלאם הוא דת נאורה שקוראת לשלום בין העמים, אבל יש טרוריסטים שמשתמשים בדת ומנסים לעשות פיגועים ולהכפיש את האסלאם. בהם צריך להילחם, אותם צריך לגנות; גם אלה ששולחים ילדים, אם בעזה ואם בגדה המערבית ובכל מקום.

היו"ר מיכאל נודלמן:
       
       תודה. חברי הכנסת, היתה הצעה של סגן שר הביטחון - דיון בוועדת החוץ והביטחון.

מוחמד ברכה (חד"ש-תע"ל):
       
- - - 

היו"ר מיכאל נודלמן:
       
       חבר הכנסת ברכה.

מגלי והבה (הליכוד):
       
       תפסיק לבלבל את המוח ולהיות דמגוג - - -

היו"ר מיכאל נודלמן:
       
       חברי הכנסת ברכה ווהבה, אתם יכולים לצאת ולדבר בחוץ.

מגלי והבה (הליכוד):
       
       זו הדמגוגיה שלך ושל החברים שלך, להמשיך ולעודד את הטרור.

היו"ר מיכאל נודלמן:
       
       חברי הכנסת, היתה הצעה אחת, להעביר לדיון בוועדת החוץ והביטחון. יוזמי הדיון: חבר הכנסת אופיר פינס-פז - לא נמצא. אולי יש מישהו נגד? יש הצעות אחרות? אין.
       
       אנחנו עוברים להצבעה על ההצעה להעביר את הנושא לדיון בוועדת החוץ והביטחון. ההצבעה החלה - מי בעד, מי נגד?

הצבעה מס' 11
       
בעד ההצעה להעביר את הנושא לוועדה – 9
נגד – 5
נמנעים – אין
ההצעה להעביר את הנושא לוועדת החוץ והביטחון נתקבלה.

היו"ר מיכאל נודלמן:
       
       תשעה חברי כנסת בעד, חמישה נגד, אין נמנעים. אני קובע, שהנושא יעבור לוועדת החוץ והביטחון ויידון שם.
       
       הודעה לשר המדע אילן שלגי, בבקשה.

שר המדע והטכנולוגיה אילן שלגי:
       
       אדוני היושב-ראש, חברות וחברי הכנסת, אני כמובן מסכים עם דבריו של סגן שר הביטחון, ואני חושב שהוא ביטא נכון ובאופן מלא את עמדת הממשלה. 
       
       אני מבקש להתייחס לתופעה שאי-אפשר לקבל אותה בשום אופן. עלה לכאן חבר כנסת והתייחס לתופעה של פגיעה של יהודים באנשי דת נוצרים במדינת ישראל, ובמקום לגנות את התופעה הוא מצא לנכון לצאת נגד שר הפנים שגינה את התופעה. אין פה שום עניין פוליטי. לא ייתכן שאנחנו במדינת היהודים לא נתייחס לבני דתות אחרות שחיים אתנו בתוכנו, או שנמצאים אצלנו כמבקרים, ולא נתייחס בחומרה לתופעות הקשות מאוד שיצאו לאור בעיתונים בימים האחרונים. 
       
       בעיתונים נאמר, כי התופעה קיימת כבר זה זמן, בעיקר בירושלים. זה דבר מזעזע ומדאיג. טוב עשה שר הפנים שגינה זאת, ואני מצטרף אליו כאן וקורא לכולנו לגנות תופעות כאלה. נקרא לכל האזרחים, במיוחד לאזרחים היהודים במדינת ישראל, ונאמר להם, שגם לבני העם שלנו מתייחסים באופן מבזה ומשפיל בעולם, ואנחנו יוצאים נגד זה. חבר הכנסת פרוש, את הסבא-רבא שלי ואת הסבא-רבא שלך הכו וקיללו וירקו עליהם באירופה, ועכשיו הדברים האלה חוזרים פה בירושלים על-ידי יהודים. לפי הדיווחים מדובר בבחורי ישיבה. זה דבר שאסור שיהיה, ואנחנו כולנו צריכים לצאת נגדו ולגנות אותו. 

       
שאילתות ותשובות

היו"ר מיכאל נודלמן:
       
       סגן שר התעשייה, המסחר והתעסוקה ישיב על שאילתות. 

1224. התנהלות מינהל מקרקעי ישראל בתיק נדל"ן

חברת הכנסת אתי לבני שאלה את שר התעשייה, המסחר והתעסוקה
       ביום כ"ו בשבט התשס"ד (18 בפברואר 2004):
       
       
       בפסק-דין בבית-המשפט המחוזי בתל-אביב בתיק שהתנהל נגד חברת "עמידר" ומינהל מקרקעי ישראל, מתחה השופטת ביקורת על כך שיש עדויות ומסמכים סותרים בין המינהל לחברת "עמידר" כך שלא ניתן לקבוע זכויות במגרש. 
       
       רצוני לשאול:
       
       1. מה היא הסיבה לסתירות אלה?
       
       2. האם נוקט משרדך אמצעים למניעת הישנות מקרים שכאלה, ואם כן – אילו?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)
       
       1-2. אכן, כפי שציינת בשאילתא, ניתן פסק-דין בבית-המשפט המחוזי בתל-אביב בתיק שהתנהל נגד חברת "עמידר" ומינהל מקרקעי ישראל. בפסק-הדין אכן מתחה כבוד השופטת דבורה פלפל ביקורת על כך שקיימים מסמכים סותרים בין המינהל לבין חברת "עמידר". 
       
       אשר לשאלותייך בדבר הסיבה לסתירות ובנוגע למניעת הישנות מקרים מעין אלו בעתיד, אין ביכולתי לענות תשובה כעת, שכן מינהל מקרקעי ישראל הגיש, בעקבות פסק-הדין, בקשת רשות ערעור לבית-המשפט העליון. אם תתקבל הבקשה יתנהל הערעור בבית-המשפט, ולאור קביעת בית-המשפט העליון יפעל המינהל בפרט ומשרדנו בכלל.
       
1664. חנויות ריקות בתחנה המרכזית החדשה בתל-אביב

חבר הכנסת נסים דהן שאל את שר התעשייה, המסחר והתעסוקה
        ביום י"א בתמוז התשס"ד (30 ביוני 2004):
       
       
       ב"ידיעות אחרונות" מיום י"ח בסיוון תשס"ד, 7 ביוני 2004, פורסם כי בתחנה המרכזית החדשה בתל-אביב יש 200 חנויות שוממות, דבר שגורם נזק כלכלי לבעלי החנויות. 
       
       רצוני לשאול:
       
       1. האם הידיעה נכונה? 
       
       2. אם כן - האם יפעל משרדך כדי לאפשר מעבר אנשים באזור ופתיחת החנויות?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)
       
       1. להערכת משרדנו, יש למעלה מ-200 חנויות ריקות במתחם התחנה המרכזית החדשה בתל-אביב.
       
       2. הרשות לעסקים קטנים במשרדנו נמצאת בתהליך של בדיקת האפשרות לניצול חלק משטחים אלו, במטרה להוביל להתעוררות המתחם. עם זאת, על-פי הערכתנו, גם הפעילות שלנו לא תוביל למהפכה במצב. קיים צורך בטיפול מקיף של כל הנוגעים בדבר, כדי לשנות את מיצוב המקום ולהכניס בו רוח חיים.
       
       לאור האמור, פנינו בנושא לעיריית תל-אביב--יפו. לדבריהם, במסגרת המאמצים לשיקום האזור ולהתחדשותו, מתנהלת באזור פעילות תכנונית מגוונת, שבמרכזה הכנת תוכנית-אב למתחם התחנות, אשר תוצג בקרוב בפורום מנכ"ל. מטרתה להביא להשבחת המתחם, המבנה, ולצמצום נוסף של מטרדים הקיימים באזור.
       
       להלן פירוט הפעולות המתבצעות:
       
       מקודמת תוכנית-אב אסטרטגית למתחם התחנות, הכוללת את השטחים הנמצאים סביב התחנה המרכזית הישנה והחדשה. מטרת התוכנית קביעת המלצות ותוכניות אופרטיביות לטווחי זמן שונים ולמגוון תחומי פעילות. בנוסף מקודמת תוכנית-אב לשכונת-שפירא, הנמצאת דרומית לתחנה המרכזית החדשה, שתסייע להתחדשות המרחב.
       
       מקודמות תוכניות "להתחדשות עירונית" – פינוי ובינוי במסגרת אכרזת משרד השיכון מערבית ומזרחית למבנה התחנה.
       
       נחתם הסכם בין הנהלת התחנה המרכזית לעיריית תל-אביב, להסדרת עקרונות לטיפול סביבתי - הקטנת מטרדים, שימושים, זכויות והסדרת הנושאים הכספיים בין הצדדים.
       
       מקודמת תב"ע 1045ג', שמטרתה להסדיר היקף זכויות והשימושים במבנה התחנה, כדי לאפשר שיפור בתפקוד המבנה והשירותים למשתמשים והפיכתו למוקד שיתרום לשיקום פיזי של המבנה והאזור.
       
       כמו כן, כדי לאפשר תכנון ותפקוד מהירים לשטחים הבנויים בפועל במבנה התחנה, כשלב ביניים עד לאישור התב"ע יקודם שימוש חורג לשטחים העיקריים הבנויים בהיתר עם הפקדת התב"ע.
       
       בנוסף, הועלתה תוכנית לפיתוח מבנה התחנה על-ידי הנהלת התחנה המרכזית, כאשר המטרה לקדם במבנה במפלסיו השונים שימושים מסחריים, תרבותיים, חברתיים, נוסף על השימושים התחבורתיים שבו. כדי להמשיך לקדם ולממש מהלך זה, נדרש שיתוף פעולה אמיתי בין הנהלת התחנה המרכזית לבעלי החנויות.
       
       אני תקווה כי צעדים אלו יהיה בהם כדי לשפר את המצב הקיים היום.

1879. השמדת לחם על-ידי המאפיות

חבר הכנסת אליהו ישי שאל את שר התעשייה, המסחר והתעסוקה
       ביום כ"ה בתמוז התשס"ד (14 ביולי 2004):
       
       
       פורסם, כי מאפיות משמידות כ-4 מיליוני כיכרות לחם מדי חודש.
       
       רצוני לשאול:
       
       1. האם הידיעה נכונה? 
       
       2. האם מושמדים מוצרים נוספים, כגון פירות, ירקות וביצים? 
       
       3. מי מפקח על כך?
       
       4. מדוע אין המוצרים מחולקים לארגוני צדקה ולנזקקים?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)
       
       1-4. הידיעה אינה מדויקת. המאפיות מוכרות כל חודש כ-20,000 טונות לחם. המאפיות מקבלות מבעלי החנויות החזרות של לחם שפג תוקפו ואינו ראוי לכן למאכל אדם. המאפיות מוכרות את הלחם שפג תוקפו למאכל לבעלי-חיים.
       
       הטיפול במוצרים כגון פירות, ירקות וביצים הינו באחריות משרד החקלאות. משרדנו אינו מפקח על מכירת לחם שהוחזר. הלחם המוחזר מחנויות הינו רק לחם שפג תוקפו.
       
       בנוסף, בעלי המאפיות טוענים כי אינם יכולים להיות אחראים לטיבו ולאיכותו של לחם שיצא מחזקת אחריותם וחזר אליהם. לכן, גם אם מוחזר אליהם לחם שעדיין ניתן להשתמש בו, הם אינם יכולים לערוב לטיבו ואינם יכולים לכן לחלק אותו לארגוני צדקה ולנזקקים.
       
       ראוי לציין שתי נקודות נוספות: בניגוד לפירות ולירקות, לחם לא מושמד כדי לשמור על מחירים גבוהים, שהרי מחירי הלחמים הבסיסיים נמצאים בפיקוח. רוב הלחמים המוחזרים הם לחמים יקרים לא מפוקחים, כך שבכל מקרה אין פגיעה בשכבות החלשות.
       

1880. מחירי מוצרי מזון בסיסיים בישראל

חבר הכנסת אברהם רביץ שאל את שר התעשייה, המסחר והתעסוקה
       ביום כ"ה בתמוז התשס"ד (14 ביולי 2004):
       
       לפי בדיקה שערך איגוד לשכות המסחר, מחירי מוצרי המזון הבסיסיים ישראל הם הגבוהים ביותר בעולם. 
       
       רצוני לשאול:
       
       1. האם ישקול משרדך להחזיר את הפיקוח על מוצרי יסוד כדי לסייע למשפחות חלשות בסל המזון הבסיסי?
       
       2. אם לא – האם יעודד משרדך תחרות מתאימה בין משווקי המזון לסוגיהם כדי להוזיל את המוצרים?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)

       1-2. בבדיקה שערך איגוד לשכות המסחר יש כמה ליקויים מתודולוגיים ומגמתיות בבחירות המוצרים. להלן הבעיות בבדיקה: 
       
       איגוד לשכות המסחר בחר לבדיקה רק מוצרים אשר מוטלים עליהם מסי יבוא גבוהים ויש כוונה להעלות העלאה נוספת את המסים עליהם. אין כאן לכן סל מייצג של מוצרים בסיסיים חיוניים.

       איגוד לשכות המסחר שקלל את המחיר הנומינלי על בסיס תוצר לנפש במונחי כוח קנייה. השקלול הזה מעוות את התמונה, שכן במדינת ישראל יש יחסית מספר נפשות גבוה למשפחה ושיעור השתתפות נמוך יחסית בכוח העבודה. שקלול המחירים בתוצר לנפש מעוות לכן את התמונה, שכן הוא אינו מודד את כוח הקנייה של האוכלוסייה.
       
       דרישות הכשרות בארץ אינן קיימות במדינות אחרות ומייקרות את מחיר המוצרים.
       
       איגוד לשכות המסחר מציין בפירוש בהודעה לעיתונות, כי אחת הסיבות העיקריות למצב זה היא רמת המכסים הגבוהה הקיימת על המוצרים המיובאים לארץ ומונעת או מגבילה תחרות.
       
       לאור האמור לעיל, לאור העובדה שבחירת סל המוצרים היא מגמתית ואינה משקפת סל צריכה בסיסי, והמכס הגבוה הוא הסיבה העיקרית ליוקר המוצרים, איננו שוקלים להחזיר פיקוח מחירים על המוצרים המצוינים ואיננו שוקלים נקיטת צעדים לעידוד התחרות, שכן צעדים אלה לא ישנו את המצב.
       
1992. אכיפת שכר מינימום לעובד עם מוגבלות

חבר הכנסת עמיר פרץ שאל את שר התעשייה, המסחר והתעסוקה
       ביום י' באב התשס"ד (28 ביולי 2004):
       
       
       בתקנות שכר מינימום לעובד עם מוגבלות נקבע מנגנון שעל-פיו עובד רשאי לשכר מינימום המותאם ליכולתו על-פי החלטת מנכ"ל משרדך.
       
       רצוני לשאול:
       
       1. האם מנגנון זה מופעל כיום, ואם כן – כמה פניות הוגשו למנכ"ל?
       
       2. כמה עובדים עם מוגבלות נהנים מהפעלת מנגנון זה?
       
       3. כמה עובדים במשרדך עוסקים באכיפת חוק שכר מינימום, וכמה תלונות מוגשות בשנה?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)
       
       1. כידוע לך, משרד התמ"ת נערך עתה להקמת מטה לטיפול ולקידום אנשים עם מוגבלות להשתלבותם בשוק העבודה. המטה מוקם לאחר שהוגדרו מחדש התפקידים בין משרד התמ"ת למשרד הרווחה בשורה של נושאים, לרבות הנושא הנדון. הוטל על מנהל הרשות לתכנון כוח-אדם, מר בני פפרמן, להקים את המטה ולהפעילו בשנים הבאות. על-פי לוח הזמנים תוצג לשר התמ"ת ולמנכ"ל המשרד בחודש אוקטובר תוכנית העבודה, שתכלול גם התייחסות לנושא הפעלת תקנות שכר מינימום לעובד עם מוגבלות. 
       
       מהאמור לעיל יוצא, כי כיום המנגנון לטיפול בשכר מינימום מופחת אינו מופעל. אולם כאמור הפעלתו תחל לאחר שהמשרד יאשר את תוכנית העבודה, ואגף התקציבים באוצר יאשר תקצוב מיוחד לנושא הפעלת התקנות.   
       
       2. עד כה העבירו כ-360 אנשים עם מוגבלות בקשה להפחתת שכר מינימום. כמו כן קיימת עוד בקשה מרוכזת של אחד מהגופים המצוי בהסדר עם משרד הבריאות ומעסיק כ-200 אנשים עם מוגבלות. כאמור אלו הן הבקשות והן טרם טופלו.
       
       3. ביחידת האכיפה שבמינהל מועסקים 17 מפקחים אשר הוסמכו לאכיפת כל חוקי העבודה שעליהם אמון מינהל האכיפה, בכלל זה חוק שכר מינימום.
       
       במשרדנו מתקבלות כ-400 תלונות על חשד להפרת חוק שכר מינימום בשנה. יש עלייה במספר התלונות מדי שנה.
       
       
2020. תקנות הבטיחות בעבודה

חברת הכנסת אורית נוקד שאלה את שר התעשייה, המסחר והתעסוקה
       ביום י"ז באב התשס"ד (4 באוגוסט 2004):
       
       
       באפריל 2004 כתבת את תקנות הבטיחות בעבודה (עבודה בגובה, גלישה בבניין וטיפוס על תרנים), התשס"ד-2004. התקנות הועברו למשרד המשפטים לתגובות והערות. למיטב ידיעתי, טרם נתקבלו הערות משרד המשפטים והתקנות טרם נכנסו לתוקף.
       
       רצוני לשאול:
       
       1. היכן מצוי התהליך?
       
       2. מה ייעשה לקידום התקנות?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)
       
       1-2. אכן, התקנות הועברו להתייחסות משרד המשפטים בתחילת חודש מרס שנה זו. זאת, כמובן לאחר שלב קבלת התייחסות והכנסת תיקונים מתבקשים מ"הערות הציבור".
       
       לשמחתנו, בתחילת חודש זה נתקבלה סוף-סוף התייחסות ממשרד המשפטים – המחלקה לחקיקת משנה, ובה תיקונים להצעת התקנה. אנו מעריכים כי במהלך החודש נוכל לשלוח שנית את ההצעה לאחר התיקונים הנדרשים, לרבות הערות נוספות שנשלחו למשרדנו המחייבות התייחסות. אנו תקווה כי התיקונים שלנו יאושרו בהקדם וללא עיכובים מיותרים במשרד המשפטים, ולאחר מכן נוכל לאשר את ההצעה בוועדת העבודה והרווחה בכנסת.
       
       תחילת תוקפן של התקנות לאחר שאושרו על-ידי ועדת העבודה והרווחה הינה בדרך כלל שישה חודשים ממועד פרסומם בקובץ התקנות.
       
       מחובתי לציין כי אנו רואים חשיבות רבה בפרסום תקנות חשובות אלה ולכן נותנים להן את העדיפות המרבית, וזאת לנוכח מספר הנפגעים הגדול בתחומי עיסוק אלה מחד גיסא והנזקים הפיזיים והכספיים האדירים הנגרמים למשק כתוצאה מתאונות עבודה הכרוכות בביצוע עבודה בגובה מאידך גיסא.
       
2028. מכרז מינהל מקרקעי ישראל בשכונת מכוש בכרמיאל

חבר הכנסת עסאם מח'ול שאל את שר התעשייה, המסחר והתעסוקה
ביום כ"ד באב התשס"ד (11 באוגוסט 2004):
       
       
       במכרז האחרון שמינהל מקרקעי ישראל פרסם לחכירת מגרשים בשכונת מכוש בכרמיאל, הוסיף המינהל סעיף שמבהיר כי מדובר באדמות קרן-הקיימת לישראל.
       
       רצוני לשאול:
       
       1. האם בכוונת מינהל מקרקעי ישראל להחכיר מגרשים בשכונת מכוש ליהודים בלבד?
       
       2. כיצד יובטח שלא תהיה אפליה על בסיס לאומי בחלוקת המגרשים?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)
       
       1-2. מינהל מקרקעי ישראל הינו מנהלם של מקרקעי ישראל (מקרקעי מדינת ישראל, רשות הפיתוח וקק"ל). כמנהל הינו חב חובת נאמנות לבעלי המקרקעין, ומחויב בהתאם להוראות הבעלים.
       
       תנאי ניהול מקרקעי קרן-הקיימת לישראל על-ידי המינהל, ועצם ניהולם על-ידיו, נקבעו באמנה שבין ממשלת ישראל לקק"ל (י.פ. 1456 מיום 7 ביוני 1968, עמ' 1597), אשר קבעה כי אלה ינוהלו על-פי הדין והחלטות מועצת מקרקעי ישראל, ובנוסף, בכפיפות לתזכיר ותקנות קרן-הקיימת לישראל. 
       
       תזכיר התאגדותה של קק"ל פורסם בי.פ. 354 מיום 10 ביוני 1954. בסעיף 3(א) לתזכיר התאגדותה של קק"ל נקבע, כי מטרת הקק"ל הינה לעשות עסקאות במקרקעין לשם יישוב יהודים על הקרקעות והנכסים האמורים.
       
       המינהל מחויב לנהל את מקרקעי קק"ל בהתאם לאמור לעיל ולהנחיות הקק"ל, ואין הוא רשאי, בהעדר הרשאה מפורשת מאת קק"ל, לנהוג אחרת. המקרקעין הנדונים הינם בבעלות קק"ל ולפיכך על המינהל להחיל עליהם את הכללים שלעיל, וכך הינו נוהג.
       
       הגבלה זו אינה חלה בשיווק מקרקעין במכרזים עת מדובר במקרקעי מדינת ישראל ורשות הפיתוח, ואלה פתוחים לכלל הציבור.

2029. "עובדי קרינה" בישראל

חבר הכנסת עסאם מח'ול שאל את שר התעשייה, המסחר והתעסוקה
       ביום כ"ד באב התשס"ד (11 באוגוסט 2004):
       
       
       עובדי מתקן התפזורת בנמל אשדוד ובנקודות השינוע ב"רותם אמפרט" באים במגע עם פוספטים פולטי קרינה מסוכנת. התקן העולמי קובע, שחשיפת עובד לקרינה של 100 מילירם בשנה מצריכה הגדרתו כ"עובד קרינה". 
       
       רצוני לשאול:
       
       1. באיזו תדירות נמדדות רמות הקרינה הרדיואקטיבית במתקנים אלה? 
       
       2. האם העובדים לוקים בסרטן בשיעור שונה מהממוצע הארצי? 
       
       3. האם יאומץ התקן העולמי לגבי הגדרת "עובדי קרינה", ואם לא – מדוע? 
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)

       1. לא קיימת היום דרישה של בדיקות תקופתיות לרמת הקרינה במתקנים הנדונים. עם זאת בוצעו, החל משנת 1993, שלושה סקרים במסוף הפוספטים בנמל אשדוד. סקרים אלה בוצעו על-ידי המעבדה של ממ"ג. לפי הממצאים מהסקרים הללו, החשיפות לא מגיעות לרמה שהוגדרה כסף תחתון לצורך החלת דרישות התקנות הדנות בקרינה מייננת על עובדי המסוף. הממצאים הראו חשיפה של כ-110 מילירם לשנה, ואילו התקנות חלות על חשיפה העולה על 500 מילירם.
       
       2. נושא התחלואה של עובדי מסוף הפוספטים ועובדי "רותם אמפרט" בסרטן לא נבדק בבדיקה אפידמיולוגית, לפי מיטב ידיעתי, ולכן לא ידוע על שיעור תחלואה חריג.
       
       3. לאחרונה נערך על-ידי ממ"ג מחקר מקיף במימון המשרד בעניין חשיפת עובדי מסוף הפוספטים ו"רותם אמפרט". הדוח עומד לפני פרסום בימים אלה. לאחר לימוד הדוח ומסקנותיו אנו נשקול – לאור הממצאים – אם אכן יש מקום להגדיר את העובדים כ"עובדי קרינה" ולהפעיל את הוראות התקנות במקומות הללו.

2030. ויתור לחברת "עלית" על החזרת מענק
       
חבר הכנסת רן כהן שאל את שר התעשייה, המסחר והתעסוקה
       ביום כ"ד באב התשס"ד (11 באוגוסט 2004):
       
       
       ב-27 ביולי 2004 פורסם, כי משרדך החליט שלא לדרוש מחברת "עלית" להחזיר מענק בסך 28 מיליון ש"ח שקיבלה עבור הרחבת מפעל בנצרת, אך לא עמדה בתנאים הדרושים לקבלתו.
       
       רצוני לשאול:
       
       1. האם הידיעה נכונה? 
       
       2. אם כן – מה היא הסיבה לוויתור?
       
       3. האם קיימות חברות נוספות שקיבלו מענק ולא עמדו בקריטריונים?
       
       4. אם כן – האם נגבה מהן ההחזר?
       
       5. מה הוא היקף התופעה, ומה הוא ההפסד הנגרם למדינה בגינה?
       
תשובת סגן שר התעשייה, המסחר והתעסוקה מיכאל רצון:
(לא נקראה, נמסרה לפרוטוקול)

       בטרם אתייחס להחלטת מינהלת מרכז ההשקעות לעניין חברת "עלית" אדגיש, כי מינהלת מרכז ההשקעות דנה בתוכניות ההשקעות המובאות בפניה, לאורן של מטרות החוק, הכוללות: משיכת הון לישראל, עידוד יוזמה כלכלית והשקעות הון מחו"ל והון מקומי, בין היתר לשם פיתוח כושר הייצור של משק המדינה, הגדלת היצוא, פיזור האוכלוסייה ויצירת מקורות עבודה חדשים.

       טרם קבלת ההחלטה על-ידי מינהלת מרכז ההשקעות, מבוצעת בדיקה מקצועית של התוכנית המבוקשת, ובמקרים המתאימים נערך גם סקר כלכלי לבחינת כדאיות ההשקעה.
       
       תוכניות ההשקעה מאושרות על-ידי מינהלת מרכז ההשקעות על-פי שיקול דעתה המקצועי, בהתבסס על חוות הדעת שהוזכרו, בהתאם לסכומים אשר תוקצבו בתקציב המדינה למטרה זו, ומתוך בחינת התאמת התוכניות ואופן הגשמתן את מטרות החוק.
       
       מינהלת מרכז ההשקעות רשאית, בנסיבות שבהן חברה אינה ממלאת אחר כל תנאי כתב האישור, אחר הוראות החוק או אחר כללי מרכז ההשקעות, לבטל את כתב האישור ולדרוש החזר מענקים מלא או חלקי, או שלא לדרוש החזר כלל.
       
       בבוא מינהלת מרכז ההשקעות להפעיל את סמכותה הקבועה בחוק לעניין ביטול תוכנית השקעה מאושרת, היא נדרשת לבחון את מכלול הנסיבות המונחות בפניה, אלו הקשורות בחברה המבקשת ואלו החיצוניות לה, ועל-פי שיקול דעתה המקצועי היא מחליטה אם יש לדרוש החזר מענקים, מלא, או חלקי, או שלא לדרוש החזר כלל. 
       
       בין מכלול השיקולים נבחנת עמידת החברות בעלות כתב האישור בתנאי כתב האישור, בהוראות החוק וכללי מרכז ההשקעות ובהגשמתן של מטרות החוק, הכוללות בין היתר כאמור את הגדלת המכירות לשווקים העולמיים, פיזור האוכלוסייה על-פני המדינה תוך יצירת מקומות תעסוקה חדשים ושימת דגש מיוחדת ביישובי פריפריה.
       
       ככלל, מדיניות ראויה של רשות שלטונית היא זו הבוחנת את ההחלטות שכבר התקבלו ואת המחויבויות של המדינה ושל החברות בהתאם לנסיבות הרלוונטיות הקיימות באותו מועד. היינו, שינוי נסיבות בין מועד קבלת ההחלטה על מתן המענק למועד ההחלטה על ביטולו הינו נתון שניתן וצריך להתחשב בו במועד המאוחר. לפיכך, נסיבות כגון גידול באבטלה, ובמיוחד באזורי הפריפריה, או קושי בחדירה לשוקי יצוא למרות מאמצים והשקעות שבוצעו, יכולות להוות שיקול אשר יצדיק סטייה ממדיניות ומהחלטות קודמות.
       
       בכל הקשור לחברת "עלית", החליטה מינהלת מרכז ההשקעות בישיבתה שלא לדרוש מחברת "עלית" החזר מענקים לאור הבנת הנסיבות העסקיות אשר מנעו מחברת "עלית" לעמוד ביעד המכירות לשווקים העולמיים, ובהתאם למדיניות של מרכז ההשקעות ושל משרד התמ"ת בשנים האחרונות, להגביר את משקלו של קריטריון התעסוקה אל מול קריטריון היצוא, ולאפשר תחלופה בין הקריטריונים במקומות פריפריאליים שבהם תרומת המפעל לתעסוקה מכרעת. אנו סבורים ששיקול התעסוקה, שהינו בסופו של דבר שיקול חברתי, הינו שיקול לגיטימי, אחראי וראוי מאוד בעת זו. זאת ועוד, "עלית" אינה החברה היחידה אשר אף שכתב האישור שקיבלה בוטל בשל אי-עמידתה בתנאי היצוא, לא נדרשה להחזר המענקים, ומכאן שלא הופעלה בעניינה מדיניות "מפלה".
       
       על רקע האמור לעיל, ראוי לבחון את פעילותה של החברה – חברת "עלית" ביצעה את תוכנית ההשקעות שאושרה לה בשלמותה, עמדה בכל יעדי התוכנית האחרים והביאה תוספת תעסוקה לנצרת מעל ליעד המקורי. הסיוע ניתן ל"עלית" במטרה לעודד את העברת מפעלה מרמת-גן לנצרת-עילית, ולמותר לציין את חשיבות העברתם של מפעלים מסוג זה ממרכז הארץ לפריפריה.
       
       מבלי לגרוע מהאמור אוסיף את הידוע, חברת "עלית" נקנסה על אי-עמידתה ביעד דרך שלילת הטבות המס הגלומות גם הן באישור שניתן לה. 
       
       כאמור לעיל, לאחר בדיקת מקיפה של מכלול השיקולים, סברנו כי לאור עמידתה ביעדי האישור האחרים ותרומתה המכרעת בנושא התעסוקה באזור פריפריאלי, אין מקום להטיל על החברה להחזיר את המענקים שהתקבלו.
       
       לאור האמור, נהגה מינהלת מרכז ההשקעות על-פי סמכותה מכוח החוק והפעילה את שיקול דעתה בהתאם לנסיבות הרלוונטיות.

סגן שר התעשייה, המסחר והתעסוקה מיכאל רצון:
       
       תודה רבה לכם שהיתה לכם סבלנות רבה. 

       
הצעות לסדר-היום
ירי ה"קסאם" על שדרות; פעילות צה"ל ברצועת-עזה 
וחקירת וידוא הריגת הנערה ברפיח

היו"ר מיכאל נודלמן:
       
       אנו עוברים לנושא הבא, ירי ה"קסאם" על שדרות, פעילות צה"ל ברצועת-עזה וחקירת וידוא הריגת הנערה ברפיח - הצעות לסדר-היום שמספריהן 4444, 4447, 4455, 4479, 4483, 4487, 4495, 4499 ו-4515. ראשון הדוברים הוא חבר הכנסת אחמד טיבי.
       
אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, אני לא יודע מאיפה להתחיל. אני ביקשתי לדון ברציחתה של אימאן בת ה-13 מרפיח. לאחר מכן - וידוא הריגה על-ידי קצין בצה"ל. במשך השנים האחרונות היינו טוענים שהטענה שצה"ל לא הורג ילדים בכוונה, היא טענה שאין לה על מה להתבסס. אכן יש מקרים שבהם יש טעויות, אבל יש מקרים שיודעים שהמטרה מול הקנה היא ילדה או ילד. 

רשף חן (שינוי):
       
       - - -
       
אחמד טיבי (חד"ש-תע"ל):
       
       החיילים טוענים שזה היה מקרה. אני יכול להבין כשטועים פעם אחת, פעמיים או 20 פעם, אבל לא כשטועים 832 פעמים. מספר הילדים שנהרגו מאז תחילת האינתיפאדה הזאת הוא יותר מ-800. האם יכול להיות שכולם טעויות? אם אתה נמצא שם ככוח כובש ונאלץ לטעות, אז אתה ביודעין יודע שהמקרה הבא הוא לא טעות. 

       כאשר אתה מפציץ בית והרמטכ"ל אומר, כפי שאמר בהפצצה על הבית של סלאח שחאדה, "לקחנו בחשבון שיש אנשים זולתו של סלאח שחאדה בבית, כולל אשתו" - מי שמביא בחשבון שהאשה בבית, מביא בחשבון שהבנים בבית. מה המשמעות של הדברים האלה? מה אומר הרמטכ"ל? מה מבין החייל והמפקד בשטח כאשר הוא שומע את המפקד העליון אומר, שמותר במקרים מסוימים להרוג ילדים ונשים? 

רשף חן (שינוי):
       
       מה המשמעות כשיורים טיל?
       
אחמד טיבי (חד"ש-תע"ל):
       
       אני נגד. זה דבר שאסור שיקרה. יש פה פגיעה באזרחים ואסור לעשות את זה. זה ראוי להוקעה. כל חברי הכנסת הערבים אמרו את זה פעם, פעמיים ושלוש פעמים.

רשף חן (שינוי):
       
       אני צריך שה"חמאס" יגידו את זה. 

אחמד טיבי (חד"ש-תע"ל):
       
       ה"חמאס" הוא ארגון אופוזיציה ברשות הפלסטינית, ופה מדובר במדינה. 
       
רשף חן (שינוי):

- - - 
       
אחמד טיבי (חד"ש-תע"ל):
       
       האם זה מביך מה שאני הולך להגיד? האם לא תוכל לעמוד מול הארגומנט הזה? פה הרמטכ"ל אמר שמותר להרוג אשה בבית כאשר רוצים להרוג מישהו. יותר חמור ההסבר שנתן הרמטכ"ל, רב-אלוף יעלון, בוועדת החוץ והביטחון.
       
מגלי והבה (הליכוד):
       
       האם אתה היית שם?
       
אחמד טיבי (חד"ש-תע"ל):
       
       אני מסתמך על מה שאמרו חברי כנסת. 
       
מגלי והבה (הליכוד):
       
       החברים שלך מעוניינים להגיד מה שהם רוצים.
       
אחמד טיבי (חד"ש-תע"ל):
       
       אני גאה שאלה הם החברים שלי.
       
מגלי והבה (הליכוד):
       
       הרמטכ"ל אמר שאותה ילדה באה ממסתור.
       
אחמד טיבי (חד"ש-תע"ל):
       
       אתה שמעת מה שאני רוצה להגיד?
       
מגלי והבה (הליכוד):
       
       אני רוצה להסביר.
       
אחמד טיבי (חד"ש-תע"ל):
       
       תן לי להמשיך ואחר כך תסביר. תשמע אותי קודם ואחר כך תסביר. מה אומר הרמטכ"ל?
       
עמרם מצנע (העבודה-מימד):
       
       העובדה היא שהמ"פ הודח. 
       
מגלי והבה (הליכוד):
       
       בסדר. צריך להעמיד אותו לדין אם צריך. 
       
עמרם מצנע (העבודה-מימד):
       
       זה אומר שהיה שם ירי לא ראוי. כשאנחנו לא בסדר, אנחנו לא בסדר. 
       
סגן שר הביטחון זאב בוים:
       
       אבל טיבי עושה מניפולציה על המקרה הזה. 
       
אחמד טיבי (חד"ש-תע"ל):
       
       לא.

סגן שר הביטחון זאב בוים:
       
       אל תגיד לי לא.
       
אחמד טיבי (חד"ש-תע"ל):
       
       תקשיב טוב ותבין כל מלה שאני אומר. כאשר יורים בשטח אזרחי, יודעים שהפגיעה תהיה באזרחים ובתלמידים בתוך בית-הספר. 

סגן שר הביטחון זאב בוים:
       
- - - 
       
אחמד טיבי (חד"ש-תע"ל):
       
       אי-אפשר לא לפגוע בילדים בתוך מחנה ג'באליה. מביאים את זה בחשבון לפני היציאה לפעולה, ואומרים - בסדר. 
       
רשף חן:
       
       - - - 
       
אחמד טיבי (חד"ש-תע"ל):
       
       החייל התראיין על הפעולה ואמר איך רצחו אותה. אנו רגילים מאום-אל-פחם לראות איך צלפים יורים. שלושה צלפים ביחד חוררו את הגוף שלה. איך יורים צלפים? יש משקפת, מסתכלים ורואים שהילדה מתקדמת. הוא אמר שהם ראו שזה מתאים לגוף של ילדה בת 12. שאלו אותו, למה ירית? הוא אמר: אני לא יריתי, ראיתי שזו ילדה. זה שודר אתמול פעם אחר פעם. הוא חשב שמדובר בילדה. חבריו ראו אותה ילדה וקיבלו הוראה לירות. הם חוררו את הגוף שלה, כאשר הם יודעים שמדובר בילדה. אחר כך ירד המפקד וירה בה מטווח של אפס שני כדורים בראש. ועל מה כועסים? על הריגתה בפעם השנייה ולא על הריגתה בפעם הראשונה. האם זה מה שמפריע לכם? כל אלה שהתנגדו התנגדו לווידוא הריגה ולא לירי של צלפים בגוף של ילדה. הם ראו אותה דרך משקפת כאילו היא יושבת לידם. 
     
       אתם מזכירים לי – אלה שמגינים על זה - את מה שכתב מלברטה האיטלקי. לפני 50 שנה הרגו קצינים ילדה והניחו אותה ליד הדלת של האבא שלה. הוא הביא אותה, הכניס אותה בתוך ארון מים, שם עליה עלים ירוקים. הזמין את הגנרלים והקצינים ואמר להם: זאת הסעודה האנינה האחרונה שלכם. אולי האבא שלה לא עשה את זה, אבל הוא מחכה למר קוד מוסרי, האסא כשר הזה, שקולו נדם. מר קוד מוסרי, שאישר את רצח הילדים, ילד אחר ילד, ילד אחר ילד, ואתם כועסים על הירי השני. תתביישו לכם.
       
היו"ר מיכאל נודלמן:
       
       תודה. חבר הכנסת עזמי בשארה, בבקשה.
       
עזמי בשארה (בל"ד):
       
       אדוני היושב-ראש, חברי הכנסת, בתקופה האחרונה, בזמן ההכנה למבצע הזה, שאני לא יודע אפילו איך קוראים לו, ובזמן המבצע, גם התרבו דיבורים של מפקדים צבאיים בעבר ומפקדים צבאיים בהווה, ועיתונאים - במיוחד מה שמתקרא במדינה הזאת "כתבים לעניינים צבאיים" - שאומרים שהדוקטרינה שעומדת בבסיס המבצע היא, שצריך לגרום לחברה הפלסטינית לשלם כך שהיא תלחץ על הפלגים הפלסטיניים להפסיק את ירי ה"קסאמים". מישהו יכול להכחיש זאת? כמה פעמים שמענו את המוטיב הזה בתקשורת. יודעים איך זה נקרא? איך זה מתקרא ב-PATRIOT Act שנוסח בארצות-הברית, בקונגרס, אחרי 9 בספטמבר? זה נקרא טרור. ניסיון לפגוע בחברה או באזרחיה, בארץ או בחו"ל - אומר ה-PATRIOT Act האמריקני - בשביל להשפיע על ההנהגה הפוליטית האמריקנית, זה טרור. 
       
       כאשר אתה אומר את זה בפירוש, שהחברה הפלסטינית צריכה לשלם מחיר - במקום שה"קסאמים" נורים ממנו, שם החברה צריכה לשלם מחיר. לא אנחנו, אנחנו לא נוכל להגיע לטיפול שורש, החברה הפלסטינית, כיוון שהיא משלמת מחיר, היא צריכה ללחוץ - - - 
       
סגן שר הביטחון זאב בוים:
       
       ה"חמאס" אומר.
       
עזמי בשארה (בל"ד):
       
       כן, כן, אתה מעניש את החברה כדי שהיא תלחץ על ה"חמאס". זה נקרא טרור, אסור לך לעשות זאת. בשבילך זאת דוקטרינה ממלכתית. אתה יודע שאתה לא רואה טעות בדבר הזה, אתה יודע שזאת דוקטרינה ממלכתית – לא רוצה להגיד ממלכתית, דוקטרינה צבאית רשמית כמעט במדינת ישראל היום, להעניש את החברה העזתית, כך שהיא תתקומם נגד הפלגים. אבל אומרים את זה כאילו מנתחים, כאילו הערות, כאילו ביקורת סתם. סתם אנשים בטלוויזיה עומדים ואומרים: צריך לגרום לחברה הפלסטינית שהיא תקום נגד הפלגים. איך? לגרום לה לשלם מחיר. ואחרי זה מתלוננים על יד קלה על ההדק, ועל מקרה פה ומקרה שם. זאת מדיניות.
       
       ברור שיש מקרים מביכים, עד כדי 20 כדורים בגוף מרוסק של ילדה. אגב, מנהל בית-החולים אומר שהיא צנומה עד כדי כך שהיא נראית בת שמונה. אז יש מקרים מביכים, לא יודע מה תעשו עם המקרים האלה. קשה, קשה להסתדר עם מקרים כאלה. אני לא יודע, הוא יישפט, הוא לא יישפט, הוא יצא כמה ימים, שנה, חצי שנה, הוא יודח מתפקידו. אני לא יודע את השטויות האלה. מי ישמע על זה בעוד חצי שנה? זה מביך. אבל מה יצר את המקרים המביכים האלה? המדיניות הפושעת; כן, פושעת. כאשר אתה אומר: אין לי כבר טיפול ל"קסאם", החברה הפלסטינית צריכה להיענש כך שהיא תטפל בו, בדוקטרינה, בקו הרשמי, זאת המדיניות. למה? אגיד לך למה, הרי אין לך דרך אחרת. במצב של כיבוש בצורה הזאת, תיכנס לעימות עם כל החברה.
       
       יש מנהיגים במדינה הזאת שהבינו כמה מסקנות מהדבר הזה, וקיבלו החלטות פוליטיות בגלל זה, כי הם לא רצו להיכנס לעימות שלם עם חברה שלמה. כל המדיניות עכשיו בעזה – אגב, היא חלק מההתנתקות. אין שום הסכמים, לא הסדרים, לא שלום ולא כלום. אתה רוצה להעניש את החברה הפלסטינית כך שלא יהיה כדאי אחר כך לירות "קסאמים". אתה תיכנס לעימות עם כל החברה הפלסטינית, זה בילט-אין, זה מובנה, זה מבני למדיניות הזאת. והפשעים האלה הם רק הבנים הלגיטימיים. זה נראה כל כך מכוער, המקרים של הבנות האלה, מכוער, אי-אפשר להגן על זה. צריך להרכין את הראש, אבל זה בן לגיטימי לאותה מדיניות. תודה רבה.
       
היו"ר מיכאל נודלמן:
       
       תודה רבה. חבר הכנסת רשף חן, בבקשה. אחריו – חברת הכנסת זהבה גלאון.
       
רשף חן (שינוי):
       
       אדוני היושב-ראש, חברי חברי הכנסת, המבצע שצה"ל מנהל בעזה הוא מוצדק, והוא נכון והוא ראוי. ממשלה חייבת להגן על האזרחים. זו לא זכותה של ממשלת ישראל להגן על האזרחים שלה, זו חובתה של ממשלת ישראל להגן על האזרחים שלה. אין אף ממשלה במדינה דמוקטית, שרשאית, זכאית לסבול מצב שבו נופלים טילים על אחת מהערים שלה, ולהגיד לאזרחים: מצטערים, אין מה לעשות. לכן המבצע הזה הוא מוצדק, וכל מי שיורה על עיר ישראלית צריך לחכות לטנקים הישראליים. הוא צריך להניח שהם יבואו, וזה נכון, וכך צריך להיות. 
       
       אבל, לדעתי המבצע הזה מיצה את עצמו והגיע הזמן לצאת. ראשית, נדמה לי שצבאית, טקטית, מרבית המטרות הושגו. אני לא חייל גדול, אבל נדמה לי שזה מה שאומר הצבא. שנית, ואולי חשוב מזה, למבצע הזה יש השלכות ומשמעויות שהן מעבר לטקטיקה צבאית. יש לו השלכות מדיניות, יש לו השלכות הסברתיות, ולכן צריך להיות מסוגלים לעשות את השיקול ולומר: השגנו כמות מספקת של הישגים צבאיים, כמות משמעותית של הישגים צבאיים, ולעומת זאת הצלחנו, לפחות בשלבים ההתחלתיים של המבצע, לצאת בלי נפגעים לכוחותינו, בלי פגיעות רבות מדי באוכלוסייה האזרחית. צריך למקסם את הרווחים ולצאת, בתקווה שהמסר הובן, ואם לא – אז לחזור עוד פעם. 
       
       האירועים המאוד-טרגיים, של אותה ילדה ליד המוצב ואותה ילדה הבוקר בבית-הספר, הם רק הוכחה למה שאני אומר, כי הנכון הוא שכאשר הצבא פועל בתוך אוכלוסייה אזרחית יהיו נפגעים אזרחיים. האשמה בעיני היא בעיקר על מי שיורה משם "קסאמים", אבל התוצאה היא בלתי נמנעת. לנו יש אינטרס ברור למנוע את התוצאה הזאת, מעבר לאינטרס המוסרי, שהוא בוודאי לא פחות חשוב.
       
       דבר נוסף שראוי בעיני לומר על המבצע הזה ועל ירי ה"קסאם" - ירי ה"קסאם" מעזה על שדרות לא משנה את העובדה שמדינת ישראל צריכה להוציא את ההתנחלויות מעזה. מדינת ישראל צריכה לעמוד על הגבול הבין-לאומי בינינו ובין עזה ולהגן על עצמה משם. זה לא מפני שאני חושב שהיציאה מעזה תביא להפסקת ירי ה"קסאמים", להיפך. ההערכה שלי היא שהסיכוי לזה נמוך. ההערכה שלי היא שהדינמיקה הפנימית בעזה היא כזאת שהטרור משם יימשך. אבל אנחנו צריכים לעמוד על הגבול הבין-לאומי שבינינו לבין עזה, ובינינו לבין השטחים בכלל, פשוט כי אין לנו מה לעשות שם. אין למדינת ישראל מה לעשות עם כמה מיליוני פלסטינים, אין לנו שום סיבה להמשיך את המצב הבלתי-נסבל שבו החיילים שלנו – שהם ילדים, רבותי, ילדים - צריכים להתמודד יום-יום עם דילמות ששום בן-אדם לא מסוגל להתמודד אתן, ובטח לא ילד בן 18. 
       
       אנחנו צריכים לצאת משם, מפני שהנוכחות שלנו שם לא מונעת את הטרור, להיפך - היא מזינה את הטרור. מעבר לכך שהיא מזינה את הטרור, היא משמשת אליבי וצידוק לטרוריסטים. שמענו כאן את חבר הכנסת טיבי, ואנחנו שומעים את הפלסטינים יום-יום אומרים שהטרור הוא תוצאה של הכיבוש. לדעתי זה לא נכון, לדעתי גם לאחר שנצא משם הטרור הזה יימשך, אבל עד שלא נצא משם לא תהיה לנו הראיה לזה, ואנחנו צריכים את הראיה לזה. אנחנו צריכים את הראיה לזה כדי להסתכל לאזרחים שלנו בעיניים כשאנחנו שולחים אותם להילחם ולהגן על עצמנו, אנחנו צריכים את הראיה כשאנחנו רוצים להסתכל לעולם בעיניים ולהגיד שאנחנו נלחמים כאן על הגנת אזרחינו, ולא כדי לכבוש שטח. לכן אנחנו צריכים לצאת משם.
       
       דבר אחרון, המבצע הזה בעיני צריך לסמן את הנורמה למה שיקרה אחרי שנצא מעזה. הנורמה היא: מדינת ישראל עומדת על הגבול שלה, מגינה על אזרחיה, מגינה על עריה. מי שיורה עלינו, אנחנו ניכנס ונעשה את מה שצריך, כדי שזה יהיה מאוד מאוד לא משתלם לו. נכנסנו, עשינו את מה שצריך מבחינה צבאית, יוצאים משם, כי אנחנו לא שם כדי לכבוש. תודה רבה .
       
היו"ר מיכאל נודלמן:
       
       תודה. חברת הכנסת זהבה גלאון. אחריה – חבר הכנסת יצחק הרצוג. 
       
זהבה גלאון (יחד):
       
       אדוני היושב-ראש, חברי חברי הכנסת, ירי של טילי "קסאם" על שדרות הוא בלתי נסבל. הרג של אנשים חפים מפשע הוא בלתי נסבל. אני אולי מסכימה עם חבר הכנסת חן שמדינה צריכה להגן על עצמה, אבל האם מה שמדינת ישראל עושה נקרא הגנה? מה שמדינת ישראל עושה זה ניהול מדיניות של נקמה, מדיניות חסרת תוחלת, שגורמת ליותר ויותר נפגעים, לשני הצדדים, דרך אגב. 
       
       אולי יהיו כאן ניצחונות קצרי טווח, ניצחונות פירוס כאלה, אבל לטווח הארוך - האם זה מה שישפר את כוח ההרתעה של צה"ל? גירשנו ופוצצנו והפצצנו וביתרנו והרסנו. האם זה שיפר את כוח ההרתעה של צה"ל? האם אין טילי "קסאם"?
       
       חבר הכנסת חן, הכיבוש והדיכוי וההתנחלויות הם בית-החרושת הכי גדול למוטיבציה לטרור, ומי שלא מבין את זה וחושב שבאמצעים צבאיים, אם ניכנס ונכסח אותם ונהרוג אותם ונגרש אותם - מה כבר לא עשינו? - זה יהיה הפתרון, הוא טועה, הוא מטעה והוא נותן מענה לצרכים הפסיכולוגיים של הציבור, של הציבור ששרוי כאן בפניקה, ובצדק, כי זה בלתי נסבל שמחר יכול ליפול טיל "קסאם" בעיר שילדים חיים בה או בכל מקום אחר. זה בלתי נסבל. 
       
רשף חן (שינוי):
       
       מה הפתרון שלך? 
       
זהבה גלאון (יחד):
       
       המדיניות שצה"ל מציע היא לא מדיניות נכונה. הפתרון, בסופו של דבר, הוא רק - - -
       
רשף חן (שינוי):
       
       מחר. 
       
זהבה גלאון (יחד):
       
       מחר בבוקר - רק פתרון מדיני, לא צעדים חד-צדדיים. אם הם יהיו חד-צדדיים, נקבל אותם ונתמוך בהם. הפתרון הוא פתרון מדיני. 
       
רשף חן (שינוי):
       
       אם ה"חמאס" - - -
       
זהבה גלאון (יחד):
       
       שנייה אחת, חבר הכנסת חן. אני רוצה קודם לכן לומר, שאין ספק שצבא שנשלח לבצע מדיניות של נקמה, מוצא את עצמו במצב של קצינים ומפקדים שעושים מעשה שהוא פשע; פשע שדגל שחור מתנופף מעליו, אם זה מה שנעשה. 
       
מגלי והבה (הליכוד):
       
       על מה את מדברת?
       
זהבה גלאון (יחד):
       
       אם מפקד עושה וידוא הריגה בילדה, זה פשע; אין דרך להגדיר את זה. זה מה שהנסיבות האלה מאפשרות. 
       
היו"ר מיכאל נודלמן:
       
       את בטוחה במה שאת אומרת?
       
זהבה גלאון (יחד):
       
       אם זה נכון שהמפקד עשה וידוא הריגה. אני חושבת שהצבא לא צריך לחקור את עצמו, אבל אם זה נכון שמפקד עשה וידוא הריגה, זה פשע. זה דבר שצריך להתריע מפניו. אדוני היושב-ראש, אני חוזרת ואומרת שדגל שחור מתנוסס מעל פעולות כאלה. מה אנחנו מלמדים את החיילים שלנו? לאן אנחנו שולחים אותם? במה מותר ארגון כמו צבא מארגון טרור? למה אנחנו מחנכים את הילדים שלנו? לאיזה סטנדרטים? יש אמות מידה של צבא. אחרת הכול פרוץ והכול פתוח. 
       
       אדוני היושב-ראש, במענה לחבר הכנסת חן ולסיכום, אני מעלה חשש שמי שנכנס עכשיו לרצועה וגורם למה שהוא גורם שם, להרג של עשרות אנשים, אם זה לא כבר מאות, ומאות פצועים, רוצה להביא למצב של מרחץ דמים, רוצה להביא למצב של כאוס. בינתיים הוא מדבר על הינתקות, מציג מצג שווא של התרחשות מדינית, התרחשות קואליציונית והתרחשות בין-לאומית, ובסוף יהיה שם כזה מרחץ דמים וכזה כאוס, ואז יגידו: איך אפשר לצאת מעזה? איך אפשר להשאיר את עזה לכל המיליציות האלה? אי-אפשר לבצע בעצם את התוכנית הזאת, כי אין על מי לסמוך, כי הכול פרוץ, כי הכול מרחץ דמים. אני מזהירה, חברי חברי הכנסת, שימו לב שגם התרחיש הזה עוד אפשרי. תודה רבה. 
       
היו"ר מיכאל נודלמן:
       
       תודה. חבר הכנסת יצחק הרצוג. אחריו – חבר הכנסת אהוד יתום. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, אני חושב שאין אזרח במדינה שלא נחרד בערב סוכות למשמע הידיעה הנוראית על הרג הילדים בסוכה בשדרות. מכת ה"קסאמים" היא בעצם לא רק על שדרות, היא נופלת על כל האזור. אני חושב שקיבוץ ניר-עם, לדוגמה, הוא קיבוץ שעומד בגבורה במכה אחרי מכה, ולא זוכה בכלל לתשומת לב, ויישובים נוספים בסביבה, כולם נכללים באותה קטגוריה. 
       
       שדרות היא עיר יקרה וחשובה לכולנו. בכלל, אני חושב שהעיקרון שהוזכר כאן, גם על-ידי קודמי, הוא שלא יכול להיות מצב שאזרחים ישראלים לא יכולים לשבת בשקט ולבטח ולהמשיך במלאכת יומם ובוודאי בארוחת חג, וזה מחייב פעולה, פעולה אגרסיבית ואמיתית להרחיק את טווח ה"קסאמים" ולפנות את הקנים של המשגרים. 
       
       אבל השבועות האחרונים לוו בכמה וכמה בעיות שחייבים לדון בהן בפתיחות ובכובד ראש, ואדוני סגן השר בוודאי יתייחס אליהן. התופעה הראשונה היא כמובן החשש לפגיעה מאוד חריפה באזרחים, מעבר למה שהיית מצפה בכל פעולה צבאית. אסור שזה יקרה, אבל זה קורה. התחושה היא שיש פה איזו יד קלה או החטאה. יש דיווחים על משפחות שחטפו פגז של טנק משום מקום והגג קרס עליהן, וכמובן הרג ילדים ותלמידי תיכון. יכול להיות שהזיהוי הוא מוטעה ויכול להיות שמהירות התגובה, בגלל חשש ובגלל לחץ הזמן והטעויות, גרמו לאובדן חיי אדם שלא בצדק, והייתי אומר בעוולה נוראית. זאת השאלה שאני שואל את אדוני סגן השר: האם יש התמודדות עם התופעה הזאת? 
       
       השאלה השנייה – אי-אפשר למנוע פעולות כאלה ללא יצירת אופק מדיני. אני הייתי אורח של שר החוץ המצרי והצמרת המצרית במהלך חול-המועד. שמעתי שם הערות מאוד מעניינות לגבי תוכנית ההתנתקות והיציאה מעזה, שלדידם צריכה להיות כמובן מתואמת, מאורגנת ומאופיינת בדיבור עם גורם פלסטיני יציב בשטח, שכן המצרים לא רואים עצמם בתור קבלני המשנה שלנו, ולא מוכנים לקחת על עצמם את האחריות לכל מה שקורה ברצועת-עזה. זאת תהיה בעיה אדירה באזור רווי סכסוכים ופלגנות, שעלולה רק לחזק את הקיצונים. 
       
       היות שאנחנו תומכים בצורה מוחלטת בתוכנית ההתנתקות, אנחנו חושבים שמבחינת סדרי העדיפויות של המדינה התוכנית הזאת היא מצת נכון לתהליך, בהינתן מבוי סתום כפי שקיים כרגע. עדיין אני חושב שהתשובה לתושבי שדרות, בד בבד עם אמצעים ביטחוניים הגנתיים והתקפיים מרחיקי לכת, היא שיש צורך ליזום תהליך אמיתי של התנתקות עם הידברות; הידברות עם גורם פלסטיני יציב ברצועת-עזה, בתיאום עם גורמים בין-לאומיים שיכירו בגבול, כשיהיה ברור לכולם – בדיוק כמו שקרה עת היציאה מלבנון - שחדירה מלבנון תהיה בלתי נסבלת ותתיר לישראל לנקוט פעולות ללא מגבלה, בשל העובדה שמדובר בחדירה לשטח ריבוני. כך צריך להיות מובן - שלאחר הפינוי נוכל להיכנס בצורה חופשית ולפעול בשטח. 
       
סגן שר הביטחון זאב בוים:
       
       מי זה הגורם הפלסטיני המדיני היציב האחראי?
       
יצחק הרצוג (העבודה-מימד):
       
       גורם יציב פלסטיני לא חסר. לדעתנו, ניתן ליצור זאת עם הממשלה הפלסטינית הקיימת. 
       
זהבה גלאון (יחד):
       
       - - - יש ראש ממשלה. 
       
יצחק הרצוג (העבודה-מימד):
       
       אדוני סגן השר, אפשר לדבר לא רק עם אבו-עלא. אתה יודע שגם ברצועת-עזה יש גורמים פלסטיניים שאפשר לדבר אתם. יש צורך ביוזמה נכונה לפתח דיאלוג עם גורמים כאלה, ויש אפשרות וחלון הזדמנויות לעשות את זה, ולא לטמון את הראש בחול. זה לא יעזור, גם אם אתה תצא – ואנחנו נתמוך ביציאה הזאת - אתה צריך לדאוג שהמקום הזה ביום למחרת יתנהל באיזו צורה יציבה. אתה לא רוצה ליצור מצב שהמחבלים צמאי הדם של ה"חמאס" או של "הג'יהאד האסלאמי" ישתלטו על המקום הזה, והם הרי לא יבחלו בשום דבר. אז בוא תהיה מעשי ותתחיל לעבוד לכיוון הזה. אין לך הרבה זמן לעשות את זה. 
       
       לכן, גם אם זה בא מהמצרים, אני מאוד מכבד את עמדתם כגורם שממילא ממשלת ישראל רואה בו pivot בתהליך. היה ראוי ונכון לשמוע גם את הערתם בנושא הזה. תודה רבה. 
       
היו"ר מיכאל נודלמן:
       
       תודה. חבר הכנסת אהוד יתום - אינו נוכח. חבר הכנסת עבד-אלמאלכ דהאמשה. אחריו - חבר הכנסת אריה אלדד. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, העניין טעון, ושפיכות הדמים לא יכולה שלא להבעיר אש בלבו, בדמו, אולי של כל חי. 
       
       ואני מנסה, בסערה הזאת, גם למצוא איזה קו הגיוני במדיניותה של הממשלה, או יותר נכון בהשקפת עולמו של הימין, שהגיע לפשיטת רגל - גם צבאית וגם מוסרית - כאשר ניתנה לו ההזדמנות למשול. 
       
       מי שמרחם על הימין - שלא ייתן לו קולות, שלא ייתן לו למשול. כי כאשר מר שרון עלה לשלטון הוא עדיין אולי חי בהזיות שלו, בחזיונות, בשיגיונות. הוא אמר: אני היחיד שיביא שלום ואני היחיד שיביא ביטחון. מה נעשה, מר שרון מושל - לא רק מאה ימים שהוא ביקש, אלא אולי ארבע-חמש פעמים מאה ימים, והוא רק מוביל לחוסר ביטחון ולחוסר שלום. 
       
       קודם כול הוא אמר: אין פלסטינים, אין פרטנר, אין ערפאת - בסדר. עכשיו הוא אומר: אין עם פלסטיני. מה זה המדיניות הזאת? למחוק את בית-חאנון מהמפה - ככה ביקשו וככה הלך צה"ל לעשות. במקום לצאת ולצמצם ולא לשפוך יותר דמם של ילדים, של קטנים - הרי לאן יגיעו? 
       
       העם הפלסטיני אומר לך: לעולם לא תקבל את הפרס הזה. לא ניכנע, לא נרים ידיים, לא נוותר על חירות ועל חופש; נילחם במה שיש לנו: בידיים, בגופות שלנו, נילחם. הם לא רוצים להיכנע, מה תעשה להם. תרצח אותם עד האחרון? 
       
       דיברנו קודם על הילדה מרפיח שעשו בה וידוא הריגה. לדעתי, לא פחות חמור המקרה של הילדה מאתמול - על ספסל הלימודים, בתוך הכיתה, מהחלון נכנסו הכדורים, ורצחו אותה על ספסל הלימודים. 
       
       אמרו: תנו לצה"ל לנצח - בסדר. מה חסר לצה"ל? טכנולוגיה, התקדמות, אפילו ברכה מארצות-הברית, ממדינות אחרות. כולם שותקים, העולם - אפילו הערבי - שותק, אף אחד לא מתנגד, אף אחד לא אומר מלה. אולי פה ושם נשמעות מלים בבית הזה - וזה לתפארת כולנו, אני חושב - שאומרות "די לרצח הזה". צה"ל לא מנצח. הוא לא יכול לנצח, כי אי-אפשר לגמור עם; אי-אפשר להכניע עם שלם בכוח הכדורים וברצח ובהרג. 830 ילדים, 3,000 בוגרים. כמה עוד? כמה ייהרגו? כמה יירצחו? לאן תגיע?
       
       אין דרך. חייבים לחזור לשפיות - ויש פרטנר פלסטיני ויש עם פלסטיני. אתה לא רוצה לדבר אתו - בסדר - - 

היו"ר מיכאל נודלמן:
       
       תסיים בבקשה.

עבד-אלמאלכ דהאמשה (רע"ם):
       
       - - אז לך הביתה; תביא מי שמסוגל לדבר אתו. הוא נמצא בבית שלו, והעם שלו בוחר בו, והוא לא רוצה להחליף אותו - מה נעשה. יש פה דמוקרטיה? יודעים להחליף שלטון? נראה שהגיע הרגע להתחיל להחליף את השלטון. 
       
       עוד משפט אחד, אדוני, ברשותך. 

היו"ר מיכאל נודלמן:
       
       משפט אחד. 

עבד-אלמאלכ דהאמשה (רע"ם):
       
       כאשר מר שרון מגיע למסקנה הזאת, והוא הגיע אליה כנראה - אם אנחנו נאמין לו שהוא רוצה להתנתק מעזה, זה מפני שהוא הגיע למסקנת אמת שאי-אפשר להכניע אותם בהרג, אז הוא רוצה לצאת, אבל הוא ממשיך בדרכו: אני יוצא, בלי פרטנר, בלי דיבורים, בלי השקפה מדינית, בלי שום הסכמים. הוא בדרכו שלו. 
       
       זה מה שמביא את אלה שמגינים על המדיניות הזאת לפשיטת רגל מוסרית. פשיטת רגל מוסרית כבר הוכחה בשטח - פשיטת רגל מוסרית של אלה שמגינים על המדיניות הזאת, אנחנו רואים אותה כל רגע וכל שעה פה, בבית הזה. תודה רבה.

היו"ר מיכאל נודלמן:
       
       תודה. חבר הכנסת אריה אלדד. אחריו – חבר הכנסת יאיר פרץ. 

אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, פעם היתה לישראל תפיסת ביטחון לאומי. היתה שיטה שאמרה: ישראל תעביר את המלחמה מוקדם ככל האפשר לשטח האויב; ישראל תרתיע את אויביה. אמרנו שיהיה לנו שלום רק ביום שבו ייוואשו אויבינו מן האפשרות לנצח אותנו. 
       
       אלא שהעולם השתנה והטכנולוגיות השתנו, אפילו האויב כבר לא מבוצר מאחורי שלושה קווי הגנה סוריים, או מאחורי תעלת סואץ. האויב בתוכנו, אנו מעורבים בו והוא מעורב בנו; ההרתעה קרסה ביום הכיפורים ובלבנון, והטרור לא מתמוטט גם תחת הסיכולים והמעצרים וההפצצות. 
       
       ישראל זקוקה לתפיסת ביטחון חדשה, ומי שלא הבין את זה קודם - ודאי צריך להבין את זה תחת מטרי ה"קסאמים" על שדרות. 
       
       מה מציע לנו שרון? - - 

רשף חן (שינוי): 
       
       מה אתה מציע? 

אריה אלדד (האיחוד הלאומי - ישראל ביתנו):
       
       - - עקירת יהודים - - 

רשף חן (שינוי):
       
       אריה, מה אתה מציע? - - -

אריה אלדד (האיחוד הלאומי - ישראל ביתנו):
       
       - - הגליה. ברשות יושב-ראש סיעת שינוי, אני אדבר על מה שאני רוצה לדבר ולא על מה שאתה רוצה לדבר. 

רשף חן (שינוי):
       
       אתם כל הזמן מדברים על - - - הצעות אחרות. מה הפתרון שלכם? 

קריאות:
       
       - - -

אריה אלדד (האיחוד הלאומי - ישראל ביתנו):
       
       יש מצב שבו עגלה צונחת אל התהום. דבר ראשון - צריך לעצור אותה, צריך לעצור את ההתנתקות כדי שלא נתרסק, ואחר כך אני אגיד לך מה לעשות.

רשף חן (שינוי):
       
       - - -

אריה אלדד (האיחוד הלאומי - ישראל ביתנו):
       
       אבל קודם כול העגלה הזאת של מדינת ישראל צונחת אל התהום באשמת תוכנית ההתנתקות - - 

רשף חן (שינוי):
       
       חבר הכנסת אלדד - - - אתם לא מציעים פתרון - - -

אריה אלדד (האיחוד הלאומי - ישראל ביתנו):
       
       - - וה"קסאמים" על שדרות זה הסימפטום, ולכן אני אומר מה צריך לעשות כדי לעצור את התוכנית הזאת ומה רע בה, ואחר כך, אם יישארו לי עוד 30 דקות, אני אדבר על התוכנית שלנו, שכבר דיברנו עליה הרבה פעמים. 
       
       מה מציע לנו שרון? עקירת יהודים והגליה ויציאה מעזה ומצפון-השומרון. מישהו באמת חושב שהתוכנית הזאת יכולה להיות התפיסה הביטחונית הלאומית החדשה שלנו? 

רשף חן (שינוי):
       
       אני. אני חושב כך. 

אריה אלדד (האיחוד הלאומי - ישראל ביתנו):
       
       או שאתה מקווה שניצור מצב ש"אנחנו כאן והם שם". תהיה גדר, והערבים יהיו בצד אחד והיהודים בצד השני. שכחת שיש מיליון ערבים בתוכנו, ויש רבע מיליון מתנחלים ביהודה ושומרון, ומי שחושב שאנחנו כאן והם שם זה ייגמר ברצועת-עזה ובצפון השומרון, מנסה להעלים את מזימתו של שרון, או להבנתך תוכניתו של שרון, שגם רבע מיליון היהודים כולם יוגלו מיהודה ושומרון ויועברו לתחומי מדינת ישראל.

רשף חן (שינוי):
       
       אתה יודע שלא כולם - - -

אריה אלדד (האיחוד הלאומי - ישראל ביתנו):
       
       אם זאת התוכנית - האם זאת תפיסת הביטחון הלאומי החדשה שמציע לנו שרון? אז שיגיד אותה. הלוא לא יעלה על הדעת שתוכנית של צפון-השומרון ורצועת-עזה היא תפיסת הביטחון הלאומי שלנו, והיא תהיה מענה לזה ש"קסאמים" נופלים על שדרות ועוד 2 קילומטרים בטווח - ייפלו על אשקלון ויפגעו ב-30% מהיכולת שלנו לייצר חשמל בתחנת החשמל "רוטנברג" באשקלון. שום דבר מתוך זה איננו תורם לתפיסת ביטחון לאומי - שרון יודע את זה - אבל הציבור עייף, ושרון מנסה לנצל את העייפות בציניות שלו ומספק להם ערמת חול כדי שבנות-היענה יטמנו את הראש בחול, כדי שהם יוכלו להתעלם מזה ש"קסאמים" נופלים על שדרות וימשיכו ליפול גם אחרי ההתנתקות. 
       
       מה הוא מבטיח לנו? העדר חיכוך? הלוא למחרת ההתנתקות - חס וחלילה תקרה - יצטרכו לשלוח את הצבא שוב לג'באליה. איזה מין ירידה בהתחככות זאת? ההתחככות תגבר, וה"קסאמים" ייפלו בירושלים - - 

מתן וילנאי (העבודה-מימד):
       
       אריה - - -

אריה אלדד (האיחוד הלאומי - ישראל ביתנו):
       
       - - בירושלים, וההתחככות תגבר. 

היו"ר מיכאל נודלמן:
       
       תסיים בבקשה.

רשף חן (שינוי):
       
       - - -

אריה אלדד (האיחוד הלאומי - ישראל ביתנו):
       
       שום בריחה אינה מקטינה חיכוך; שום כניעה לטרור איננה מבטיחה תפיסת ביטחון לאומי חדש. תודה רבה.

עבד-אלמאלכ דהאמשה (רע"ם):
       
       אז לך לשלום. 

היו"ר מיכאל נודלמן:
       
	תודה. חבר הכנסת יאיר פרץ. 
       

עבד-אלמאלכ דהאמשה (רע"ם):
       
       לך לשלום. יש פתרון - לך לשלום. 

קריאות:
       
       - - -

יאיר פרץ (ש"ס):
       
       אדוני היושב-ראש, עמיתי חברי הכנסת, בימים אלו כוחות הביטחון פועלים בחבל-עזה בנחישות ובנחרצות על מנת למגר את הירי של ה"סקאדים" על אזרחים חפים מפשע. 

אחמד טיבי (חד"ש-תע"ל):
       
       איזה "סקאדים"? זה "סקאדים"? 

יאיר פרץ (ש"ס):
       
       יותר מ"סקאדים". 

אחמד טיבי (חד"ש-תע"ל):
       
       זה "פרוג 99". 

יאיר פרץ (ש"ס):
       
       זה כמו "סקאדים", אדוני, ולא בכדי בחרתי להשתמש במלה "סקאדים" ולא במלה "קסאמים".
       
עזמי בשארה (בל"ד):
       
       אתה עושה מזה אידיאולוגיה. טעית, תגיד שטעית.
       
יאיר פרץ (ש"ס):
       
       אדוני היושב-ראש, מעל דוכן זה אני רוצה לברך את כוחות הביטחון על המבצע ומאחל להם לחזור לבתיהם בשלום.
       
       אדוני היושב-ראש, בעיצומו של חג הסוכות, כשכל איש וכל אזרח במדינת ישראל, יהודי, מצווה במצווה חשובה מאוד של "ושמחת בחגך", נפל דבר בישראל, ובעיצומו של החג נפלו "קסאמים" על העיירה שדרות וגדעו את חייהם של שני ילדים חפים מפשע; שני ילדים שכל חטאם בכך שהם יהודים שמתיישבים, לא בשטחים ולא בגוש-קטיף, אלא בשדרות, בגבול המוכר של מדינת ישראל. ואני שואל, אדוני היושב-ראש, עד מתי? עד מתי נבליג ונקבור את מתינו?
       
       עמד כאן חבר הכנסת דהאמשה ואמר: דם נשפך וחיילי צהל יורים ללא הבחנה. ואני שואל, חבר הכנסת דהאמשה, מה גרם לכך שצה"ל נכנס ומבצע את הפעולה הזאת היום?
       
עבד-אלמאלכ דהאמשה (רע"ם):
       
       הכיבוש. 
       
יאיר פרץ (ש"ס):
       
       לא כיבוש, אדוני.
       
עבד-אלמאלכ דהאמשה (רע"ם):
       
       המדיניות. לא רוצים שלום עם הפלסטינים, לא מוכנים לעשות שלום עם הפלסטינים.
       
יאיר פרץ (ש"ס):
       
       אני לא אביע פה דעה בעד ההתנתקות או נגד ההתנתקות, אבל אני אומר דבר אחד: ראש הממשלה נחוש בהחלטתו והולך בצורה מאוד נחרצת על מנת להביא תוכנית מסוימת. הייתי מצפה שיושב-ראש הרשות הפלסטינית, שההנהגה הפלסטינית תקום ותגיד: בואו נשב על התוכנית הזאת, בואו נראה מה יש בה. הרי במה מדובר? מדובר על התנתקות מכל חבל-עזה. על מה מדובר?
       
עבד-אלמאלכ דהאמשה (רע"ם):
       
       שרון לא רוצה לדבר אתם.
       
יאיר פרץ (ש"ס):
       
       שרון רוצה לדבר, רק שאין מי שייקח היום את השרביט. אין הנהגה ברשות הפלסטינית.
       
עבד-אלמאלכ דהאמשה (רע"ם):
       
       הראיס ערפאת.
       
יאיר פרץ (ש"ס):
       
       בעוד שבועיים תבוא לכאן הצעה על התנתקות, ואני מניח שהיא תעבור. מה יקרה אז? האם לא ימשיכו לשלוח "סקאדים" ולשלוח "קסאמים"?
       
עבד-אלמאלכ דהאמשה (רע"ם):
       
       הפתרון הוא שלום, כשזה בהסכם.
       
יאיר פרץ (ש"ס):
       
       אני אומר וחוזר ואומר: זו ההזדמנות של חברי חברי הכנסת הערבים. אני קורא לכם: הגיע הזמן, דם של ילדים חפים מפשע נשפך בשני הצדדים, גם בצד היהודי וגם בצד הערבי. ומה חטאו הילדים האלה? בגלל מהומות, בגלל כל מיני אידיאולוגיות?
       
אחמד טיבי (חד"ש-תע"ל):
       
       מסכימים אתך.
       
יאיר פרץ (ש"ס):
       
       אתה מסכים אתי, זה טוב.
       

אחמד טיבי (חד"ש-תע"ל):
       
        על המשפט האחרון.
       
יאיר פרץ (ש"ס):
       
       תסכים אתי שתקום הרשות הפלסטינית ותיקח יוזמה ותחליט שהיא רוצה לבוא לשלום אמיתי ולשבת למשא-ומתן, אבל לא לשבת במוקטעה ולהתחפר.
       
עבד-אלמאלכ דהאמשה (רע"ם):
       
       מקיפים אותו, דוחפים אותו למוקטעה. מה אתה רוצה שהוא יעשה?
       
יאיר פרץ (ש"ס):
       
       עמיתי חברי הכנסת, הגיע הזמן, מספיק כבר עם הדבר הזה, הרי תגובה גוררת תגובה, ותגובה גוררת תגובה, ואין לדבר סוף. לכן, קודם כול תגידו לרשות הפלסטינית ולמנהיגים שלהם שיפסיקו עם הטרור, וברגע שיפסיקו, גם נדרוש מהבית הזה ללכת למשא-ומתן אמיתי וכן על מנת להביא שלום על ישראל.
       
היו"ר מיכאל נודלמן:
       
       תודה רבה. סגן שר הביטחון, חבר הכנסת זאב בוים, בבקשה.
       
סגן שר הביטחון זאב בוים:
       
       אדוני היושב-ראש, חברי הכנסת, מבצע "ימי תשובה" נועד לצמצם ככל האפשר את ירי רקטות ה"קסאם" הן לעבר שדרות והן לעבר יישובי הסביבה. המבצע הזה עדיין נמשך, ובמהלכו כבר הושגו הישגים מבצעיים משמעותיים.
       
טלב אלסאנע (רע"ם):
       
       רואים את התוצאות – הרוגים, פצועים. 
       
סגן שר הביטחון זאב בוים:
       
       אני אומר לך מה התוצאות, תקשיב - -

טלב אלסאנע (רע"ם):
       
       הרי ב-1967 כבשתם את עזה.
       
סגן שר הביטחון זאב בוים:
       
       - - פגיעה בפעילי טרור, בחמושים, במניחי מטענים, במשגרי טילי נ"ט וטילי "קסאם". צה"ל פועל וימשיך לפעול במרחב צפון הרצועה מתוך כוונה לצמצם ולמנוע את הירי התלול-מסלול ופעילות טרור נגד אזרחי מדינת ישראל. במהלך הפעילות מתבצעים סיכולים רבים של חוליות יורי "קסאם", מניחי מטענים ועוד. עד כה נהרגו למעלה מ-100 פעילי טרור, כמחציתם פעילי "חמאס". נהרגו גם אזרחים, אזרחים לא מעורבים.
       
עזמי בשארה (בל"ד):
       
       כמה, אדוני? תגיד כמה אזרחים נהרגו. תיתן את המספר.
       
סגן שר הביטחון זאב בוים:
       
       אין לי פה הנתונים, אבל רוב אלה שנהרגו, חבר הכנסת בשארה, הם חמושים, הם טרוריסטים, הם מחבלים, הם משגרים, הם מניחי מטענים. אנחנו מנסים לפעול בזירה שמנקודת ראות צבאית היא כמעט בלתי אפשרית, אבל לא אנחנו בחרנו את הזירה הזאת.
       
עזמי בשארה (בל"ד):
       
       אתה בחרת להיות כובש. אתה בחרת להיות בעזה.
       
סגן שר הביטחון זאב בוים:
       
       אנחנו לא בחרנו את הזירה הזאת. אתם מייללים או מקוננים על כך שאזרחים נהרגים, וחבל שאזרחים נהרגים. אתם מתעלמים מהשאלה, מי בוחר את זירת המלחמה הזאת.
       
עזמי בשארה (בל"ד):
       
       עזה בחרה בישראל?

טלב אלסאנע (רע"ם):
       
       הם נהרגים בבתים שלהם, בבית-ספר שלהם. 
       
סגן שר הביטחון זאב בוים:
       
       שמעתי "בבתים שלהם". מהבתים שלהם משלחים את ה"קסאמים". 
       
טלב אלסאנע (רע"ם):
       
       מהבתים שלהם, מבתי-הספר שלהם.
       
סגן שר הביטחון זאב בוים:
       
       טלב אלסאנע, מבתי-הספר, מהמסגדים, מהבתים, מהסמטאות, משם בדיוק הטרוריסטים משלחים את הטילים ואת המרגמות.
       
טלב אלסאנע (רע"ם):
       
       מה יש לך לעשות שם?
       
סגן שר הביטחון זאב בוים:
       
       הם בוחרים את הזירה. אני מכיר צבאות אחרים שעושים את זה בדרך אחרת. בא הצבא שלנו, והוא מנסה לאתר איתור מדויק מהיכן יורים, על-ידי מי יורים, ובדרך כלל הוא גם מצליח לפגוע באלה שמפעילים את הטרור.
       
מוחמד ברכה (חד"ש-תע"ל):
       
       את האמבולנס של האו"ם אתה זוכר?
       
היו"ר מיכאל נודלמן:
       
       חבר הכנסת ברכה, אני מבקש, תן לו לדבר.
       
סגן שר הביטחון זאב בוים:
       
       זה קשה, וכתוצאה מהעובדה שזאת הזירה, למרבה הצער אזרחים לא מעורבים בטרור נפגעים. אבל אתם לא יכולים לבוא בטענה אל צה"ל בעניין הזה. 
       
טלב אלסאנע (רע"ם):
       
       זה יפתור את הבעיה? המבצע הזה יפתור את הבעיה? עד מתי?
       
סגן שר הביטחון זאב בוים:
       
       קודם כול זה כבר פותר את הבעיה של ירי על שדרות ועל יישובי הנגב המערבי.
       
היו"ר מיכאל נודלמן:
       
       חבר הכנסת טלב אלסאנע, אתה ברשימה פה, יש לך דקה אחר כך. תן לו לדבר, אחר כך אתה תדבר.
       
טלב אלסאנע (רע"ם):
       
       עד מתי? עד השבוע הבא?
       
עזמי בשארה (בל"ד):
       
       - - -
       
סגן שר הביטחון זאב בוים:
       
       חבר הכנסת בשארה, זה ההבדל הגדול. חברי הכנסת בכלל והערבים בפרט, הטרור שמפעילים הפלסטינים הוא טרור שמכוון בכוונת מכוון כדי לפגוע באזרחים, הלוא זאת מהות הטרור.
       
עזמי בשארה (בל"ד):
       
       לפגיעה בחיים לא תקרא טרור?
       
סגן שר הביטחון זאב בוים:
       
       בפעולות הצבאיות שלנו, שבהן נהרגים אזרחים, אנחנו מחפשים ככל שאפשר ונוקטים כל מה שניתן, לרבות גיוס כל היכולות הטכנולוגיות, הצבאיות, עם האמצעים הכי טובים שיש לנו, כדי לנסות ולאתר ולסכל באופן ממוקד את הטרוריסטים. בתנאי הזירה לא תמיד זה מצליח, אבל ברוב המקרים זה מצליח, וזה ההבדל הגדול.
       
       עכשיו אני בא, אחמד טיבי, אל המקרה הטרגי - - -
       
אחמד טיבי (חד"ש-תע"ל):
       
       חבר הכנסת.
       
סגן שר הביטחון זאב בוים:
       
       חבר הכנסת. יש לך עוד תואר שאני אוסיף?
       
מוחמד ברכה (חד"ש-תע"ל):
       
       דוקטור.
       
סגן שר הביטחון זאב בוים:
       
       דוקטור, נכון. 
       
       חבר הכנסת אחמד טיבי, עכשיו אני בא למקרה הקשה, הטרגי, של הילדה, הילדה שנהרגה על-ידי חיילי צה"ל. אני אומר לך פעם אחת, שאם היינו מנכים קצת את היכולת הנהדרת שלך, התיאטרלית, הדרמטית, להציג את הדברים, הייתי מקבל כמעט כל מלה ממה שאמרת לגבי הילדה. אני חושב שזה רע מאוד, מה שקרה שם. אני גם אתן תיכף פרטים מהתחקיר על מה שאנחנו יודעים שקרה, ואני לא אתן את הפרטים כדי להעלים, להסתיר, לנקות שום דבר. קרה דבר קשה וחמור, ואין חולק על זה. 

אחמד טיבי (חד"ש-תע"ל):
       
       אתה מגנה את זה? 

סגן שר הביטחון זאב בוים:
       
       כן, בהחלט.

אחמד טיבי (חד"ש-תע"ל):
       
       תגיד: אני מגנה את זה. 

סגן שר הביטחון זאב בוים:
       
       אתה שומע אותי. אלא מה? מה אתה עושה, ופה אתה מקלקל – אתה לא נותן לי אפילו אפשרות מלאה ושלמה להסכים עם כל מה שאתה אומר, כי אתה קושר את זה ואתה מדבר בהמשך על 832 ילדים, 332 ילדים - - - 

אחמד טיבי (חד"ש-תע"ל):
       
       832.

סגן שר הביטחון זאב בוים:
       
       אמרתי. 832 ילדים, שלפי הטרמינולוגיה שלך נרצחו על-ידי צה"ל.

אחמד טיבי (חד"ש-תע"ל):
       
       לא אמרתי שכולם בכוונה. תחזור טוב מאוד על מה שאמרתי.

סגן שר הביטחון זאב בוים:
       
       ואני אומר לך שאתה עושה חטא לעניין הילדה הזאת בזה שאתה כורך את זה. כי כשמדובר בעניין הילדים הפלסטינים צריך לבדוק היטב פעם איך המנוולים הטרוריסטים האלה משתמשים בילדים, משתמשים שימוש ישיר. את זה צריך לבדוק. איך אפשר, איזה הסבר יש לך, שאתה בבת-אחת כורך את כל המספר כולו תחת כותרת אחת, ואתה לא עושה שום הבחנה בזה שילד בן עשר בחווארה קשור עם חגורת נפץ לגופו - - - 

אחמד טיבי (חד"ש-תע"ל):
       
       אתה לא שמעת פה מה אני אמרתי על זה?

סגן שר הביטחון זאב בוים:
       
       אמרת?

אחמד טיבי (חד"ש-תע"ל):
       
       בוודאי.

סגן שר הביטחון זאב בוים:
       
       אז אתה מקלקל את מה שאמרת.

אחמד טיבי (חד"ש-תע"ל):
       
       - - - 

סגן שר הביטחון זאב בוים:
       
       אתה מקלקל את מה שאמרת. 

אחמד טיבי (חד"ש-תע"ל):
       
       - - - 

סגן שר הביטחון זאב בוים:
       
       אחרי מה שאמרתי על הרג הילדה הזאת, אני רוצה להגיד לכם את הפרטים. הפרטים הם מתוך תחקיר שנעשה. הוא עדיין לא שלם, אבל בעקבות התחקיר הראשוני הזה, אנחנו הדחנו את המפקד הזה. 
       
       מה ידוע עד עכשיו? אחד מחיילי המוצב זיהה דמות חשודה, עוטה רעלה, על משטח במתחם המוצב. 

אחמד טיבי (חד"ש-תע"ל):
       
       - - - 

סגן שר הביטחון זאב בוים:
       
       אחמד טיבי, חבר הכנסת, אני מבקש שתקשיב עכשיו לפרטים האלה. זה גם מעניין.

מגלי והבה (הליכוד):
       
       אני לא פחות ממך מגנה את המקרה, גם הוא מגנה, אבל תקשיב עכשיו.

סגן שר הביטחון זאב בוים:
       
       תקשיב לפרטים אחרי שהקדמתי את הדברים. אחד מחיילי המוצב זיהה דמות חשודה, עוטה רעלה, על משטח במתחם המוצב. על רקע הזיהוי הוכרז נוהל חדירת מחבלים; יש נוהל כזה לחיילי המוצב. התבצע ירי לעבר הדמות. יש לציין שמיקום הדמות החשודה, שלאחר האירוע התבררה כילדה, היה חריג ביותר – במקום שלא אמורים להימצא בו תושבים מקומיים. אין. פתאום הופיעה דמות חשודה, לכן גם היתה הקריאה "נוהל חדירת מחבלים". כי זה לא מקום שגרים בו, הוא רחוק מאזורי המגורים, הוא רחוק מהשכונות, הוא רחוק מהרחובות. בין אזור המגורים ובין המוצב מבדילים מאות מטרים של שטח חשוף. 

עזמי בשארה (בל"ד):
       
       - - - 

סגן שר הביטחון זאב בוים:
       
       אני ממשיך: מפקד הפלוגה ומפקד המחלקה, יחד עם הקשר, הסתערו לכיוון מי שזיהו כמחבל, כאמור, תוך כדי ירי. 

עזמי בשארה (בל"ד):
       
       - - - 

סגן שר הביטחון זאב בוים:
       
       עזמי בשארה, תקשיב לי עכשיו. אתה עכשיו תקשיב לי. 
       
       את הפעולה הזאת כך מבצעים חיילים. במציאות הזאת כך מבצעים חיילים. עד עכשיו הם ביצעו נכון. 

עזמי בשארה (בל"ד):
       
       - - - 

סגן שר הביטחון זאב בוים:
       
       במקביל, כשהם בחוץ, מזהה החייל בתצפית כי מדובר בילדה, והוא מדווח על כך במערכת הקשר. בשל הירי לא נשמעת הודעתו. הילדה נהרגת מהירי. במקביל מתבצע ירי לעבר הכוח המסתער מכיוון לא ידוע, ככל הנראה מהבתים הקיצוניים של תל-אלסולטן, הממוקמים כ-300 מטר מהמוצב. מהירי הנ"ל אין נפגעים, אולם נשקו של המ"מ סופג קליע. בהמשך מחליט המ"פ לבדוק אם קיימים מטענים על הגופה או בסמוך אליה, ויורה צרור כדורים מנשקו לעברה. 

אחמד טיבי (חד"ש-תע"ל):
       
       מאיזה מרחק?

סגן שר הביטחון זאב בוים:
       
       ממרחק אפס.

אחמד טיבי (חד"ש-תע"ל):
       
       אז הוא ראה שזאת ילדה. 

סגן שר הביטחון זאב בוים:
       
       על זה אמרתי לך בהקדמת דברי.

רשף חן (שינוי):
       
       זה לא עובד. אף בר-דעת לא יורה ממרחק אפס בשביל לבדוק אם יש מטען.
       
סגן שר הביטחון זאב בוים:
       
       חברי הכנסת, לרבות חבר הכנסת רשף חן, דיברתי רק בלשון עובדות. את מה שהיה לי להגיד לפני זה על העובדות האלה כבר אמרתי. על זה, על השלב הזה של הירי, של וידוא הריגה - על זה הודח המ"פ. הוא הודח אחרי התחקיר הזה. 

עזמי בשארה (בל"ד):
       
       זהו? רק הודח?

סגן שר הביטחון זאב בוים:
       
       רגע, אל תקפצו. זה הטיפול הראשוני. התחקיר עוד לא הסתיים. מצ"ח התחילה בחקירה. חקירת מצ"ח בדרך כלל, אם היא מוצאת את הממצאים המתאימים, מביאים למשפט, וכך יהיה. כך נוהג הצבא.

זהבה גלאון (יחד):
       
       כך אנשים הובאו למשפט על הרג אנשים חפים מפשע? 

סגן שר הביטחון זאב בוים:
       
       לא היית פה. דיברתי על עניין האזרחים, דיברתי על עניין זירת הקרב ואמרתי הכול. הכול טוב ויפה. אבל אני חוזר עכשיו, אחרי שאמרתי על המקרה הזה, חבר הכנסת טיבי, כל מה שצריך להגיד, אני רק רוצה לומר - צה"ל נמצא במצב של לחימה. אני שומע פה את כל אלה שמייעצים ומאמינים שרק פעולה צבאית לא תעזור. יכול להיות שלא תעזור. בינתיים אין פרטנר. אין פרטנר, חברת הכנסת גלאון.

טלב אלסאנע (רע"ם):
       
       מי אומר את זה?

סגן שר הביטחון זאב בוים:
       
       מי אומר שיש, זה אלה שאוחזים ביאסר ערפאת, הארכי-רוצח הזה, שכבר היה בתהליך שלום אתנו, שכבר קיבל את פרס נובל לשלום, שלפני ארבע שנים החליט לזרוע את המלחמה הזאת, שהורסת את העם שלו וגורמת לכל הסבל הזה. במקום לבוא ולהכיר בעניין הזה, מספרים לי על הכתובת המחודשת הזאת, שאתה כאילו אפשר לדבר.

טלב אלסאנע (רע"ם):
       
       מי לדעתך פרטנר? 

סגן שר הביטחון זאב בוים:
       
       אנחנו מחכים לראות אם יקום איזה גוף אחראי, רציני, מתון, שמתנגד לטרור הזה, שידבר.

טלב אלסאנע (רע"ם):
       
       למשל?

סגן שר הביטחון זאב בוים:
       
       אני לא הולך להגיד מי למשל. פעם ישראל ניסתה לעשות זאת וכשלה. היא לא תבוא לעם הפלסטיני להגיד מי. שהעם הפלסטיני יחליט, ואם הוא יחליט שזה הוא, אתו אין מדברים. זה הכול.

זהבה גלאון (יחד):
       
       אתם רוצים את מוסטפא דודין. 

טלב אלסאנע (רע"ם):
       
       - - - 

סגן שר הביטחון זאב בוים:
       
       לכן, גם התוכנית היא תוכנית ליציאה חד-צדדית, היא תוכנית של התנתקות, עד שיקום הגורם הזה, וייתכן מאוד - וחבר הכנסת אלדד אולי צודק - שגם אחרי שנתנתק יימשך טרור מעזה. אם יימשך טרור מעזה, נדאג להנמיך את רמתו, את מפלסו ככל האפשר. 

זהבה גלאון (יחד):
       
       - - - 

סגן שר הביטחון זאב בוים:
       
       זה מה שאנחנו עושים עכשיו. גברתי, זו מחויבות של ממשלה לאזרחיה בכל מקום. אין שום מקום בעולם שאיזו ממשלה באיזה משטר היתה מסכימה שכך יתבצע ירי תלול-מסלול על אזרחיה. אין דבר כזה. 

היו"ר מיכאל נודלמן:
       
       מה אתה מציע?

סגן שר הביטחון זאב בוים:
       
       להעביר את הנושא לוועדת החוץ והביטחון.

היו"ר מיכאל נודלמן:
       
       תודה. יש עוד הצעות אחרות. חבר הכנסת איתן כבל, בבקשה.
       
איתן כבל (העבודה-מימד):
       
       אדוני היושב-ראש, חברי חברי הכנסת, כשקוראים את ההצעה לסדר-היום, רואים איך כל המשבר מתרכז בנושא עצמו: ירי "קסאמים" בשדרות, פעילות צה"ל ברצועת-עזה וחקירת וידוא הריגת הנערה ברפיח. הכול נכנס לתוך נושא אחד, שמצד אחד מראה את השבר הכל-כך קשה שבו אנחנו נמצאים ומערכת היחסים שלנו עם הפלסטינים, ה"קסאמים" על שדרות והצורך לטפל בהם, כי צריך לטפל ב"קסאמים" שנורים על שדרות, ומצד שני - כל הסיפור הקשה, הנורא, האיום הזה, ואני מאוד מקווה שמצ"ח תוציא את האמת לאור ותיתן תשובות מקסימליות על השאלות הכל-כך קשות, הלא-ברורות, הנובעות מהמקרה שקרה שם. תודה.
       
אחמד טיבי (חד"ש-תע"ל):
       
       למה הוא לא עצור? למה הוא לא עצור? מה זה - הדיחו אותו? צריך לעצור אותו.
       
היו"ר מיכאל נודלמן:
       
       תודה. חבר הכנסת נסים זאב, בבקשה.
       
נסים זאב (ש"ס):
       
       אדוני היושב-ראש, צריך לזכור שהמלחמה של הטרור היא באוטובוסים, בכבישים, בסופרמרקטים. בכל מקום ובכל פינה הורגים ילדים, והמתאבדים שנשלחים היום הם גם נערות וגם נערים. ודאי שיש לגנות את המקרה הזה של קצין שבא לעשות וידוא הריגה, אם באמת היתה לו כוונה כזאת.
       
ג'מאל זחאלקה (בל"ד):
       
       היתה לו כוונה. מי שיורה - - -
       
נסים זאב (ש"ס):
       
       מצ"ח היא שתחליט אם היתה כוונה, אם הקצין ידע שמדובר פה בילדה שנהרגה והוא בא רק לבצע וידוא הריגה. אני חושב שהבית פה מאוחד בנושא הזה.

עזמי בשארה (בל"ד):
       
       מה - - - אפילו עברית - - -
       
נסים זאב (ש"ס):
       
       אבל, חבר הכנסת עזמי בשארה, יש לך את זרקאווי שם בבגדד שלוקח את הסכינים ועורף ראשי אנשים ושוחט אותם לעיני עם ועדה. תעמוד פה מעל הבמה הזאת ותזעק את זעקתם. אותם ברברים. מדובר פה בילדה שהיא כבר מתה. 
       
קריאה:
       
       מה הקשר?
       
עזמי בשארה (בל"ד):
       
       בכוונה.
       
נסים זאב (ש"ס):
       
       נכון, אפילו חבר הכנסת אחמד טיבי אמר: אני מבין את ההריגה של הילדה. היתה טעות. הוא עצמו אומר. מה שכואב לו הוא שאחרי שהילדה נהרגה ירו בה פעם שנייה.
       
אחמד טיבי (חד"ש-תע"ל):
       
       זה הפוך ממה שאמרתי.
       
נסים זאב (ש"ס):
       
       זה בדיוק מה שאמרת. תראה את הפרוטוקול.
       
אחמד טיבי (חד"ש-תע"ל):
       
       זה הפוך ממה שאמרתי. פעם ראשונה - - -
       
נסים זאב (ש"ס):
       
       לכן, אדוני היושב-ראש, צריך לשים את הדברים בפרופורציה ולא להפוך את העיקר לטפל ואת הטפל לעיקר.

היו"ר מיכאל נודלמן:
       
       תודה רבה. חבר הכנסת ברכה, בבקשה.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, כנראה באולם הזה יש בעיה לא רק עם הבנת הנקרא אלא גם עם הבנת הנשמע. חבר הכנסת אחמד טיבי אמר בדיוק ההיפך - שלא ייתכן - - -
       
רשף חן (שינוי):
       
       את זרקאווי מותר לחסל בחיסול - - -?
       
אחמד טיבי (חד"ש-תע"ל):
       
       - - -
       
מוחמד ברכה (חד"ש-תע"ל):
       
       קודם כול, אני לא מופקד על חיסולים, אבל הוא חלאה שראויה לכל דין. הוא חלאה שראויה לכל דין.
       
עבד-אלמאלכ דהאמשה (רע"ם):
       
       - - - לא מסכים.
       
מוחמד ברכה (חד"ש-תע"ל):
       
       אני עובד אצלך?
       
אחמד טיבי (חד"ש-תע"ל):
       
       מה יעשו האמריקנים?
       
היו"ר מיכאל נודלמן:
       
       אני מבקש הצעה אחרת, בבקשה.
       
מוחמד ברכה (חד"ש-תע"ל):
       
       אני מנסה. אדוני היושב-ראש, רבותי חברי הכנסת, עוולות ופשעי הכיבוש אינם מצטמצמים להריגת ילדים ולרצח ילדים. הם גם מגיעים לעקירת עצים ולהריסת בתים. אבל דווקא בימים האלה, ימים של מסיק זיתים - ושמענו על ההגבלות שהצבא כופה על הפלסטינים בנושא המועדים של מסיק הזיתים - אתמול או שלשום מתנחל ירה בפלסטיני שעסק במסיק הזיתים שלו. אתמול שודרה בטלוויזיה כתבה על אזרח פלסטיני שביתו סמוך למטע הזיתים שלו, והוא לא יכול להגיע אליו בגלל הגדר. הוא צריך ללכת לאיזה מחסום 5 קילומטרים, ואחר כך ללכת מהצד השני של הגדר עוד 5 קילומטרים, ובסך הכול 10 קילומטרים. וזאת, כדי להגיע לפתח ביתו.
       
קריאה:
       
       ג'ארושי.
       
מוחמד ברכה (חד"ש-תע"ל):
       
       ג'ארושי. כל אלה דברים ידועים. אבל פה אני רוצה להגיד משהו חיובי בכל העלטה הזאת. דווקא אתמול נראה פרצוף אחר של החברה הישראלית - של רבנים שוחרי שלום, שוחרי זכויות אדם, שעמדו ועסקו במסיק הזיתים של האיש הזה. אני חושב שמול כל מכונת הרשע שמתוקצבת ומונעת על-ידי הממשלה, בכל זאת יש לברך ולהעלות על נס את האנשים שעוד לא רוצים להרכין ראש ולהיכנע מול הרוחות הרעות של הממשלה של שרון ופשעיה. תודה רבה.
       
היו"ר מיכאל נודלמן:
       
       תודה רבה. חבר הכנסת טלב אלסאנע, בבקשה.
       
טלב אלסאנע (רע"ם):
       
       הוא ממוצא ירדני. חבר הכנסת רשף חן, יש לך עוד שאלות? את כל השאלות תשאל ביחד, כדי לענות על כולן ביחד.
       
רשף חן (שינוי):
       
       - - - לחסל את זרקאווי. לא קיבלתי תשובה.
       
עזמי בשארה (בל"ד):
       
       - - -

טלב אלסאנע (רע"ם):
       
       אדוני היושב-ראש, חברי הכנסת, שמעתי את סגן השר זאב בוים והוא אומר: הילדה הזאת היתה במקום שלא היתה צריכה להימצא שם. אני רוצה להבין: השוטרים, החיילים האלה, זכותם להימצא שם ולאותה ילדה היה אסור להימצא שם. הרי כולנו יודעים שרצועת-עזה היא המקום הכי צפוף בעולם. הם הלכו למדבר סהרה? הם הלכו לרצועת-עזה. יש אנשים שחיים שם. יש ילדים שעוברים בדרכם לבית-הספר. הרופא שטיפל אמר שהיא בת 13 אבל נראית כבת שמונה - מבחינת הגוף ואיך שהיא נראית. אז מה? הם לא יכולים לראות אותה ולזהות אותה? מה הוא אומר בהמשך? - שהתצפיתן הודיע בקשר שהיא ילדה. אז התצפיתן יכול היה לראות מלכתחילה שמדובר בילדה.
       
עזמי בשארה (בל"ד):
       
       - - -
       
טלב אלסאנע (רע"ם):
       
       כבוד היושב-ראש, הדבר הנוסף הוא, שאחרי שירו בה - הרי המטרה היא לשתק. אפילו מחבל, המטרה היא לשתק אותו ולרתק אותו ולהוציא אותו מכלל סכנה. אם ירו בה, היא כבר לא מאיימת על אף אחד. למה צריך לעשות וידוא הריגה? ולמה ממרחק אפס? מה שמדאיג אותי, שאין מדובר במקרה בודד חריג אחד. מדובר בתופעה. במקרה הזה כולנו גילינו כי לאחד החיילים יש האומץ, וצריך לברך אותו על שגילה את הדבר הזה. יש הרבה מקרים שבהם לא היו חיילים ברמה מוסרית כזאת. זה מצער.
       
עזמי בשארה (בל"ד):
       
       אם זה לא היה - - - אף אחד לא היה מאמין לו.
       
היו"ר מיכאל נודלמן:
       
       תודה. חברי הכנסת, הצעה אחת היתה דיון בוועדת החוץ והביטחון. אני הולך להצבעה.
       
אחמד טיבי (חד"ש-תע"ל):
       
       מליאה.

היו"ר מיכאל נודלמן:
       
       יש בקשה לדיון במליאה?
       
אחמד טיבי (חד"ש-תע"ל):
       
       כן.

היו"ר מיכאל נודלמן:
       
       אנחנו עוברים להצבעה. מי שהוא בעד הצעת סגן השר - זה בעד, ומי שהוא בעד המליאה - זה נגד. מובן? בבקשה, להצביע.
       
הצבעה מס' 12
       
בעד ההצעה לכלול את הנושא בסדר-היום - 10
נגד – 9 
נמנעים - אין
ההצעה לכלול את הנושא בסדר-היום של הכנסת נתקבלה.
       
היו"ר מיכאל נודלמן:
       
       בעד - 10, נגד - 9. אני קובע שהדיון יהיה במליאה.
       
אחמד טיבי (חד"ש-תע"ל):
       
       מפלה לקואליציה.
       

הצעה לסדר-היום
אכ"א פועל לשכנע בנות עולות מקווקז להתגייס לצה"ל 

       
היו"ר מיכאל נודלמן:
       
       אנחנו עוברים להצעה לסדר-היום מס' 4510: אכ"א פועל לשכנע בנות עולות מקווקז להתגייס לצה"ל. חבר הכנסת יצחק וקנין, בבקשה. זוהי הצעה רגילה.
       
יצחק וקנין (ש"ס):
       
       אדוני היושב-ראש, חברי חברי הכנסת, לצערי, דווקא סגן שר הביטחון, שביקש שההצעה שלו תידון בוועדת החוץ והביטחון, לא הצביע על זה.
       
רשף חן (שינוי):
       
       הוא מעדיף - - -
       
יצחק וקנין (ש"ס):
       
       רבותי, אני רוצה לנגוע באיזו נקודה, כתבה שנזדמנה לידי, ידיעה חדשותית תחת הכותרת: "משימה צבאית". מהקריאה עולה כי יש כאן גזירה שעטופה באצטלה ובמסווה של שכנוע ואשר תעקור את החינוך המסורתי והשמרני של בנות ישראל הכשרות והצנועות ממדינת קווקז, שלמעט אחדות מהן כולן מצהירות כי הן דתיות.
       
       באשר לבנות אלה החליטו בצה"ל לשכנען לשנות כיוון ולהפגישן עם בנים בצה"ל, וכל זאת באמצעות פשיטות של מדריכי נוער ואנשי חיל חינוך על מעוזי המגורים של יהודי קווקז והפעלת אמצעי שכנוע על כל בני המשפחה, החל מהבנות, ההורים וכל הקרובים, עד לסבתא, בתואנה כי הגיוס לצה"ל ייטיב עמם, וזאת על מנת לעקור מהם את הפחד - תשמעו, רבותי - ממפגש בנותיהם עם הבנים בצה"ל. 
       
       אני קורא לכם מהכתבה כמה שורות: "לאחרונה זיהו באגף כוח-האדם בצה"ל מגמה שלפיה נערות רבות שהגיעו לארץ מחבל הקווקז לא מתגייסות לצה"ל. רק אחדות מהן מסכימות ללבוש מדים, וכל היתר מצהירות כי הן דתיות או מקבלות פטור מסיבות אחרות". במרכז הנוער והנח"ל של חיל החינוך, בפיקודו של אל"מ זאב שרוני, החליטו באחרונה לנסות ולשכנע את הצעירות לשנות כיוון. "בקרב אותן משפחות", הסביר קצין בכיר, "יש תחושה שהצבא עלול לפגוע במסורתיות של הבנות. אותן בנות עטופות כל העת בבני המשפחה, כך שאפילו לסבתא יש משקל בקבלת ההחלטות עבורן. ההחלטה לאפשר לנערה שהגיעה לגיל 18 להתגייס לצה"ל מתפרשת כעלולה לגרום לשינוי בחייה, ולכן ההורים מעדיפים לגרום לבנותיהן לא להתגייס". הקצין ציין, כי במסגרת ניסיונות השכנוע - תשמעו, רבותי: "פשטו מדריכי נוער ואנשי חיל החינוך על מעוזים שבהם גרות משפחות אלה, בעיקר בנתניה, אור-עקיבא וחדרה". "אנחנו משכנעים", כך הוא אומר, "גם את הבנות וגם את בני המשפחה, כולל הסבתא, שהגיוס לצה"ל יוכל לתרום לבנות". לדבריו, להורים יש פחד ממפגש של בנותיהם עם בנים בצה"ל, כך שייפגע החינוך השמרני שלו זכו. לכן, לדברי הקצין הבכיר, אין כוונה לשבץ אותן כפקידות בגדודים של גולני. 

	אני רוצה לשאול שאלה, רבותי. מה עלה בדעתם של אותם קצינים? יושב פה ידידי מסיעת הליכוד, מגלי והבה, באמת ידיד טוב, חבר כנסת שאני מאוד מעריך אותו, את האופי שלו, את ההתנהגות שלו בכנסת. אני חושב שזה מופת. אני אומר לך את זה מתוך מה שאני רואה כחבר כנסת חדש. רבותי, נתאר לעצמנו, ואני בטוח שהוא יסכים אתי שזה לא יעלה על הדעת, שנבוא לבנות העדה הדרוזית וננסה לעשות פעולה כזאת. האם דבר כזה יעבור בשקט? האם מישהו מתאר לעצמו שיעצמו את העיניים, יסגרו את הפיות ויגידו: לא ראינו ולא שמענו ולא היה כלום? רבותי, זו תופעה מחרידה. האם מישהו מעלה על הדעת שינסו לעשות פעולה כזאת בקרב בני העדה הדרוזית? למה? כי מבינים שיש פה אורח חיים שעל-פיו גדלו והתחנכו ואי-אפשר לשנות דברים שגדלו אתם. אנחנו עדיין לא. במדינת ישראל, כולנו מערב אחד גדול. ואני לא תמיד חושב שהמערב הוא איזו דוגמה טובה שצריך לנהוג לפיה. בטח לא בדברים הללו. 

       ואני רוצה להגיד עוד משהו. אני חושב שדווקא הפעולה הזאת יכולה לגרום את הדברים הקשים ביותר בתוך התא המשפחתי של אותן משפחות, לקרע ושיסוי שיכול לגרום לדבר קשה מאוד, בלתי הפיך, אפילו לגרום דבר שהוא נזק בצה"ל. 
       
       יתירה מזאת, וזה לא סוד, רבותי. אני אומר פה דברים שכולם יודעים אותם: מדבריהם של אנשי אכ"א, אגף כוח-אדם בצה"ל - יש עודף של מתגייסים ומתגייסות בכל שכבות הגיוס. אז מה האובססיה לבוא ולנסות לגייס מאותן משפחות שבאות מאיזו מנטליות מסוימת? 
       
       אני אודה לסגן השר אם ייתן לי תשובה שתניח את דעתי. תודה. 
       
היו"ר מיכאל נודלמן:
       
        כבוד השר לא נמצא. אני חושב שהתשובה תהיה בזמן אחר. 
       
מוחמד ברכה (חד"ש-תע"ל):
       
       יש אפשרות להצעה אחרת.
       
היו"ר מיכאל נודלמן:
       
       אין תשובה. בלי תשובה אני לא יכול. 
       
מוחמד ברכה (חד"ש-תע"ל):
       
       - - - אז יש מקום לשתי הצעות אחרות. 
       
היו"ר מיכאל נודלמן:
       
       רק אחרי תשובה. 
       
מוחמד ברכה (חד"ש-תע"ל):
       
       - - - אפשר להגיד הסרה ואפשר להגיד ועדה. השר או סגן השר לא נמצא ולכן יש אפשרות של שתי הצעות אחרות של שני חברי כנסת להציע - שהנושא יידון במליאה. זה התקנון. הגיע סגן השר. אבל להבא – מה שאמרתי הוא הנכון. 
       
סגן שר הביטחון זאב בוים:
       
       אדוני היושב-ראש, חברי הכנסת, חבר הכנסת וקנין, קודם כול אני מתנצל על כך שלא נכחתי בעת הצגת הדברים. אני יודע מה הנושא, אבל נקראתי אל ראש הממשלה, וחשבתי שאספיק, ולכן עמכם הסליחה. 
       
       אם כן, אשר לנושא שהועלה לגבי גיוס או שידול נערות עולות לקווקז להתגייס לצה"ל - במסגרת פעילות הכנה לצה"ל שנערכת בכל מקום בארץ, מתקיים פרויקט גיוס בנות קווקזיות אשר נערך בערים נתניה, אור-עקיבא וחדרה. בפרויקט הזה משתתפים, לוקחים חלק, משרד הקליטה, ארגון ה"ג'וינט", החברה למתנ"סים וחיל החינוך. אגף נוער ונח"ל נעזר ברכזי פרויקט, אזרחים בני העדה הקווקזית, ששכרם משולם על-ידי משרד הקליטה. מטרת הפרויקט היא לעודד גיוס בנות של העדה לצה"ל, באמצעות הסברה ופעילות הכנה לצה"ל. הפעילויות האלה, כפי שהן מתקיימות בכל מקום בארץ - פעולת הכנה לצה"ל זו פעולה רחבה לגבי כל בני-הנוער, ייעוץ והתאמה לשיבוצים ותפקידים שונים בצבא. כל הפעילות מתבצעת ברגישות רבה, מתוך הבנה ואמפתיה לעולם המנטלי של עולי קווקז, וכאמור, על-ידי מדריכים שהם בני העדה. 
       
       אני רוצה להצהיר חד-משמעית, חבר הכנסת יצחק וקנין, שאין גורם צבאי אשר עובר מבית לבית בקהילות הקווקזיות וכופה, או משכנע בדרך זו או אחרת, גיוס בני העדה לצה"ל. חשוב לציין כי אין לנו כל כוונה לפגוע בקהילה, ולכן פעילות ההכנה לצה"ל נעשית בשיתוף פעולה מוחלט עם בני הקהילה, בפתיחות ובהבנה, במתן כבוד גם לאלה שהחליטו שלא להתגייס לצבא מטעמים אשר מעוגנים בחוק. 
       
       איך אתה מציע, חבר הכנסת וקנין? אתה מסתפק בתשובתי? 
       
יצחק וקנין (ש"ס):
       
       כן. 
       
סגן שר הביטחון זאב בוים:
       
       תודה. 
       
היו"ר מיכאל נודלמן:
       
       אתה מסתפק? הנושא ירד מסדר-היום. אין הצעה אחרת. 
       
       
שאילתות ותשובות
       
היו"ר מיכאל נודלמן:
       
       אדוני סגן שר הביטחון, אתה מוכן לענות על שאילתות, בבקשה. 

951. הריגת אשה בשכם
       
חבר הכנסת עבד-אלמאלכ דהאמשה שאל את שר הביטחון
       ביום כ"ט בכסלו התשס"ד (24 בדצמבר 2003):
       
       ב-13 בדצמבר 2003 נורתה למוות סטודנטית באוניברסיטת אל-נג'אח בשכם, אם לשניים, כאשר נסעה במונית מערבית לעיר שכם.
       
       רצוני לשאול:
       
       1. מה הן הנסיבות שבהן נהרגה הסטודנטית?
       
       2. מה ייעשה בנדון?
       
תשובת סגן שר הביטחון זאב בוים:
(לא נקראה, נמסרה לפרוטוקול)

       1. ביום 13 בדצמבר 2003, בשעה 02:05 לערך, פרצה מונית פלסטינית את מחסום ג'ית. המונית המשיכה בנסיעתה והתקרבה לעבר מחסום נוסף. החיילים אשר שהו במחסום זה סימנו למונית באמצעות זרקור להאט, אולם המונית הגבירה את מהירות נסיעתה, פרצה את המחסום הנוסף ופנתה דרומה.
       
       בהגיע המונית, תוך כדי נסיעה מהירה, למחסום השלישי, מחסום אמאתין–פרעתה, סימנו החיילים ששהו במחסום להאט הן באמצעות זרקור והן באמצעות פנסי הרכב הצה"לי שנמצא במקום. משלא האטה המונית את מהירות נסיעתה ביצע הכוח ירי של שישה כדורים לאוויר. המונית המשיכה לנסוע לכיוון הכוח, ולא נעצרה, חרף הסימון בזרקור ובפנסים וחרף הירי באוויר. בנסיבות אלה, חשדו החיילים כי בכוונת המונית לדורסם. משחשו החיילים כי הם שרויים בסכנת חיים מיידית, ביצעו ירי של שלושה כדורים לעבר נהג המונית.
       
       לאחר ביצוע הירי נעצרה המונית סמוך לרכב הצה"לי שנמצא במחסום. נוסעי המונית נקראו על-ידי החיילים לצאת, ונהג המונית, אשר יצא מתוכה, דיווח לאחד החיילים כי יש פצועים ברכב. הכוח החל לטפל בפצועה, תוך הזעקת כוחות רפואה למקום. כעבור זמן קצר הגיעו כוחות רפואה, אשר ביצעו בתושבת כמה ניסיונות החיאה. כעבור כ-40 דקות נקבע מותה של האשה, כאמלה מוחמד אסעד שולי.
       
       יש לציין, כי באותה עת היה מידע בדבר הימצאותם של מחבלים בגזרה, וכי הכוחות באזור היו בכוננות מחשש לביצוע פח"ע.
       
       עוד ראוי להיאמר, כי כנגד נהג המונית הוגש כתב אישום לבית-המשפט הצבאי שומרון בגין התנהגותו באירוע. הנהג הורשע ביום 6 ביוני 2004 בעבירה של הפרעה לחייל, לפי סעיף 64 לצו בדבר הוראות ביטחון - יו"ש, (מס' 3787) התש"ל-1970 - ונידון לשבעה חודשי מאסר בפועל ולארבעה חודשי מאסר על-תנאי למשך חמש שנים.
       
       2. בנסיבות המתוארות לעיל, הוחלט כי אין מקום לפתוח בחקירה פלילית.
       
       
1754. פעילות בתחום הדת בצבא
       
חבר הכנסת רוני בריזון שאל את שר הביטחון
ביום י"ח בתמוז התשס"ד (7 ביולי 2004):
       
       נודע לי, כי הצבא מארגן באופן סדיר השתטחות חיילים על קברי צדיקים, תוך ציון סגולותיהם המיסטיות של הקברים.
       
       רצוני לשאול:
       
       1. האם הידיעה נכונה? 
       
       2. אם כן – כמה פעילויות כאלה מתקיימות בצה"ל כל שנה?
       
       3. האם הצבא נוקט צעדים - הרצאות, ימי עיון וכו' - כדי לאזן את הפולחנים הדתיים והמיסטיים שאליהם נחשפים חייליו?
       
       4. כיצד יפעל משרדך בנושא זה?
       
       
תשובת סגן שר הביטחון זאב בוים:
(לא נקראה, נמסרה לפרוטוקול)

       1-4. צה"ל מקפיד על שמירת מערכת האיזונים הנכונה הנדרשת בארגון פעילויות חינוך שבאחריותו.
       
       הפעילות המוצגת בשאילתא אינה חלק מפעילות החינוך המתקיימת בכלל צה"ל, אלא יוזמה מקומית, פעילות של הרבנות הצבאית הראשית על-פי בקשת היחידה, על רקע פניות מצד האוכלוסייה המסורתית הדתית. למותר לציין שאין כל כפייה בנושא ורק חיילים המעוניינים בכך יוצאים לפעילות.
       
       אציין כי מבדיקה שערכנו עלה כי מתכונת הסיור המדובר לא אושרה על-ידי מפקד כנף 4 ועל כן לא יצאה לפועל בסופו של דבר.
       
       
1767. השימוש בסמים בצה"ל
       
חבר הכנסת יאיר פרץ שאל את שר הביטחון
       ביום י"ח בתמוז התשס"ד (7 ביולי 2004):
       
       פורסם בשם גורמים צה"לים, כי חלה עלייה של 20% במספר התיקים בגין שימוש וסחר בסמים בצה"ל. 
       
       רצוני לשאול:
       
       1. מה הוא ההסבר לעלייה זו?
       
       2. האם מספר החיילים המעורבים - להבדיל ממספר התיקים - גדל ביותר מ-20%?
       
       3. האם מדובר גם בקצינים, ואם כן – באילו דרגות?
       
       4. מה הוא אחוז החיילים העולים בקרב הסוחרים והמשתמשים?
       
       5. מה עושה צה"ל למיגור התופעה?

תשובת סגן שר הביטחון זאב בוים:
(לא נקראה, נמסרה לפרוטוקול)

       1-2. הכותרת אינה נכונה. אין עלייה במספר המשתמשים בסמים בצה"ל, וכמו כן אין עלייה במספר התיקים שנפתחו מתחילת השנה.

       3. מספר מקרי השימוש בסמים בקרב קצינים הינו זניח, ומדובר בדרגות זוטרות בלבד.

       4. על-פי הנתונים שבידינו, חלקם של העולים המעורבים בעבירות בתחום הסמים דומה לחלקם באוכלוסיית המשרתים.
       
       5. צה"ל פועל בכמה מישורים המתואמים בראייה מטכ"לית: א. הסברה: צה"ל מבצע פעילויות הסברה למניעת השימוש בסמים לכל אורך השנה, בדגש בחודש דצמבר שבו חל שבוע מניעת הסמים במדינת ישראל ובצה"ל. הפעילויות מתבצעות בסיוע ושיתוף גורמי מקצוע צבאיים ואזרחיים. פעילויות הסברה למניעת השימוש בסמים שמתקיימות ביחידות צה"ל כוללות: ימי עיון לחיילים ומפקדים שניתן בהם הסבר על סוגי הסמים ונזקיהם, בירור עמדות והצגת מדיניות צה"ל בנושא השימוש בסמים; הרצאות מומחים; פעילות של ניידות "אלטרנטיב" - פעילות בנושא מניעת השימוש בסמים בדגש על אחריות הדדית - המערך המועבר לחיילים נכתב בשיתוף עם גורמי חיל החינוך; הרצאות מצ"ח – שיתוף פעולה בין חיל החינוך והנוער לחיל המשטרה הצבאית בנושא ההסברה למניעת שימוש סמים; הרצאות הפרקליטות הצבאית – עוסקות במדיניות צה"ל בנוגע לשימוש בסמים ובהליך המשפטי שעוברים חיילים המעורבים בשימוש בסמים. הפעילויות מותאמות לאוכלוסיית היעד ומהוות חלק מתוכנית החינוך ביחידה.
       
       ב. מניעה ואכיפה – משטרה צבאית – פעילות מודיעין, ביקורת פתע ביחידות, חקירות, דגימת שתן וכדומה. 
       
       ג. החמרה במדיניות הענישה. 
       
       ד. מדיניות שיבוץ: בחינת המשך השירות של החייל/ת שנתפס/ה והורשע/ה בעבירות שימוש. רוב החיילים שהורשעו בכמה שימושים אינם חוזרים לשירות.
       
       
1795. מבני אזבסט בבסיסי צה"ל
       
חבר הכנסת דוד טל שאל את שר הביטחון
       ביום י"ח בתמוז התשס"ד (7 ביולי 2004):
       
       פורסם, כי מבנים רבים בבסיסי צה"ל בנויים מאזבסט.
       
       רצוני לשאול:
       
       1. האם הידיעה נכונה? 
       
       2. אם כן – מדוע, למרות המודעות לקשר שבין מחלות קשות לחשיפה לאזבסט, לא הוסרו מבני האזבסט?
       
       3. האם יוסר האזבסט מהמבנים?
       
תשובת סגן שר הביטחון זאב בוים:
(לא נקראה, נמסרה לפרוטוקול)

       1-3. בעבר, עוד בטרם נודעו הסיכונים הבריאותיים הנובעים משימוש בחומר זה ועוד בטרם נקבעו בחוק הנחיות לטיפול באזבסט, נעשה שימוש נרחב באזבסט. כיום קיימים בצה"ל שני סוגי אזבסט. האחד אזבסט פריך, המכיל ריכוז גבוה יותר של סיבי האזבסט ולכן נחשב בעל סיכון גבוה יותר, והשני - אזבסט צמנט.
       
       הוועדה הטכנית לאבק מזיק הינה הסמכות העליונה במדינת ישראל לקביעת הנחיות הטיפול באבק מזיק ובכלל זה אזבסט לסוגיו. על-פי ההנחיות של הוועדה והמשרד לאיכות הסביבה, אין לפרק אזבסט צמנט, וזאת מאחר שאין סיכון בריאותי מסוג אזבסט זה, שאינו בלוי או שבור. יתירה מזו, פירוק אזבסט צמנט עלול להעלות את רמת סיבי האזבסט באוויר בשל עבודות הפירוק שלא לצורך.
       
       לאור האמור, צה"ל פועל לטיפול בלוחות אזבסט צמנט בכמה מישורים: 1. כתיבת הוראות מקצועיות לטיפול ופרסומן בקרב חיילי צה"ל; 2. הסמכת מפקחי אזבסט על-ידי המשרד לאיכות הסביבה בצה"ל; 3. לוחות אזבסט צמנט שבורים או בלויים מפורקים על-ידי קבלן מורשה תחת פיקוח של מפקח אזבסט מוסמך מטעם המשרד לאיכות הסביבה ובהתאם להנחיות של הוועדה לאבק מזיק; 4. עד כה פעל צה"ל להחליף לוחות אזבסט צמנט בעלות כוללת של מעל 40 מיליון ש"ח; 5. יודגש כי אין כל שימוש באזבסט בבינוי חדש בצה"ל.
       
       עם עליית המודעות לסיכונים הבריאותיים הנובעים מאזבסט פריך, צה"ל נערך לטיפול יסודי בנושא הכולל: 1. גיבוש נהלים ופקודות לטיפול והסרת אזבסט פריך; 2. מיפוי אזבסט פריך בכל יחידות צה"ל, והכנת תוכנית סדורה לטיפול והסרת לוחות אזבסט פריך בשיתוף פעולה עם המשרד לאיכות הסביבה; 3. פירוק לוחות האזבסט הפריך על-ידי קבלנים מוסמכים ומפוקחים על-ידי הוועדה הטכנית לאבק מזיק; 4. ביצוע ניטור סיבי האזבסט באוויר בטרם הסרת הלוחות ובתום ביצוע העבודות.
       
       בצה"ל מופו כ-30,000 מ"ר של אזבסט פריך ומתוכם הוסרו עד כה מעל 17,000 מ"ר בעלות כוללת של 13.5 מיליון ש"ח. צה"ל ממשיך לפעול להסרת לוחות האזבסט הפריך על-פי התוכנית שנקבעה.
       
       צה"ל מייחס חשיבות רבה לשמירה על בריאות חייליו, ולכן פועל ליישם את ההנחיות המקצועיות של הוועדה הטכנית לאבק מזיק והמשרד לאיכות הסביבה לטיפול והסרת לוחות אזבסט באופן מלא, תוך תיאום ופיקוח של המשרד לאיכות הסביבה.
       
       לאור האמור לעיל, ניתן להבין כי הכתבה שפורסמה, שעליה מתבסס חבר הכנסת טל, אינה מדייקת, יוצרת בלבול בין סוגי האזבסט השונים ויוצרת רושם מטעה באשר לאופן הטיפול של צה"ל באזבסט.
       
1805. השימוש בסמים בצה"ל
       
חבר הכנסת יולי-יואל אדלשטיין שאל את שר הביטחון
       ביום כ"ה בתמוז התשס"ד (14 ביולי 2004):
       
       פורסמו נתונים בדבר עלייה של כ-20% במספר התיקים בגין השימוש בסמים בצה"ל והסחר בהם. 
       
       רצוני לשאול:
       
       1. האם הפרסום נכון?
       
       2. כיצד מטפל צה"ל בחיילים שמשתמשים בסמים?
       
       3. האם מתקיימת פעילות למניעת התופעה?
       

סגן שר הביטחון זאב בוים:
       
       1. חבר הכנסת יולי אדלשטיין, בתשובה על השאלה הראשונה, הכותרת שממנה לקחת את השאילתא אינה נכונה. אין עלייה במספר המשתמשים בסמים בצה"ל. כמו כן, אין עלייה במספר התיקים שנפתחו מתחילת השנה.
       
       2. משאובחנו חיילים שמשתמשים באופן קבוע או מכורים לסמים, המדיניות הינה להמיר הליך משפטי והליך ענישה בטיפול רפואי מחוץ לצה"ל.
       
       3. צה"ל פועל בכמה מישורים המתואמים בראייה מטכ"לית: א. הסברה: צה"ל מבצע פעילויות הסברה למניעת השימוש בסמים לכל אורך השנה, בדגש בחודש דצמבר, שבו חל שבוע מניעת הסמים במדינת ישראל ובצה"ל. הפעילויות מתבצעות בסיוע ושיתוף גורמי מקצוע צבאיים ואזרחיים. פעילויות הסברה למניעת השימוש בסמים שמתקיימות ביחידות צה"ל כוללות: ימי עיון לחיילים ומפקדים הכוללים הסבר על סוגי הסמים ונזקיהם, בירור עמדות והצגת מדיניות צה"ל בנושא השימוש בסמים; הרצאות מומחים; פעילות של ניידות "אלטרנטיב" - פעילות בנושא מניעת השימוש בסמים בדגש על אחריות הדדית - המערך המועבר לחיילים נכתב בשיתוף עם גורמי חיל החינוך; הרצאות של מצ"ח - שיתוף פעולה בין חיל החינוך והנוער לחיל המשטרה הצבאית בנושא ההסברה למניעת שימוש בסמים; הרצאות הפרקליטות הצבאית - עוסקות במדיניות צה"ל בנוגע לשימוש בסמים ובהליך המשפטי שעוברים חיילים המעורבים בשימוש בסמים. הפעילויות מותאמות לאוכלוסיית היעד ומהוות חלק מתוכנית החינוך ביחידה. זה לגבי הסברה. 
       
       ב. דבר שני זה אכיפה - המשטרה הצבאית מפעילה פעילות מודיעין, ביקורת פתע ביחידות, חקירות, לקיחת דגימות שתן וכדומה. 
       
       ג. החמרה במדיניות הענישה. 
       
       ד. מדיניות שיבוץ: בחינת שירותו של חייל או חייילת שנתפס והורשע בעבירות שימוש. רוב החיילים שהורשעו בכמה שימושים אינם חוזרים לשירות. 

היו"ר מיכאל נודלמן:
       
       שאלה נוספת, בבקשה. 

יולי-יואל אדלשטיין (הליכוד):
       
       אדוני היושב-ראש, כבוד סגן השר, קודם כול, שמחתי מאוד לשמוע שהפרסום באחד העיתונים הגדולים, שעליו ביססתי את השאילתא שלי, איננו נכון לפי נתוני צה"ל. זה פשוט משמח את כולנו, וודאי שאני מעריך את הפעילות הרבה שפירטת כאן בתחום הקשה הזה, הנגע הקשה הזה. 
       
       ברשותך, הייתי אומר, אף שזה נשמע קצת פרנואידי, אולי כדאי לשים לב, שבתקופה הקשה שמצפה כנראה לצה"ל בגלל כל המחלוקות שצה"ל בצורה זו או אחרת יהיה מעורב בהן עקב תוכנית ההתנתקות - אולי כדאי לשים לב שהדברים הקשים האלה, שיהיו קשים לכולנו, ודאי קשים לחיילי צה"ל, הן בסדיר והן במילואים, לא יגרמו חס ושלום לאיזה מפלט שיחפשו חלק מהחיילים בנגע הזה של הסמים. תודה רבה. 
       
סגן שר הביטחון זאב בוים:
       
       תודה רבה. אני מסכים עם מה שאומר חבר הכנסת אדלשטיין. 

היו"ר מיכאל נודלמן:
       
       אדוני סגן השר, אתה מוכן לענות לחבר הכנסת דהאמשה על השאילתא הראשונה, מס' 951?
       
סגן שר הביטחון זאב בוים:
       
       חשבתי שכבר העברנו את התשובה לפרוטוקול. 
       
היו"ר מיכאל נודלמן:
       
       כן, אבל הוא מבקש. 
       
סגן שר הביטחון זאב בוים:
       
       אפשר להציע לפחות שהוא יהיה אחרון השומעים את התשובות, כי יש פה אנשים שבינתיים מחכים. אני חושב שיש. 
       
עבד-אלמאלכ דהאמשה (רע"ם):
       
       אין בעיה, אני יכול לחכות. 
       
סגן שר הביטחון זאב בוים:
       
       לא, בסדר, אני אענה. 
       
היו"ר מיכאל נודלמן:
       
       שאילתא מס' 951 - הריגת סטודנטית. 
       
סגן שר הביטחון זאב בוים:

       חבר הכנסת דהאמשה, נסיבות מותה של כאמלה מוחמד אסעד שולי ביום 13 בדצמבר 2003 - 
       
       (קורא את התשובה על שאילתא מס' 951, ראה לעיל) 
       
היו"ר מיכאל נודלמן:
       
       חבר הכנסת דהאמשה, שאלה נוספת. 
       
מאיר פרוש (יהדות התורה):
       
       סגן השר רוצה לענות לי? 
       
סגן שר הביטחון זאב בוים:
       
       אם היושב-ראש יאפשר לי. 
       
עבד-אלמאלכ דהאמשה (רע"ם):
       
       אדוני סגן השר, מי ששומע את התיאור הזה ממש משתאה. איזו סיבה יש לנהג מונית לפרוץ שלושה מחסומים כאשר הוא מסיע אזרחים, סטודנטים, ובנסיבות האלה יורים ופוגעים רק בסטודנטית הזאת במחסום השלישי. בערבית יש פתגם שאומר "מג'נון יחכי ועאקל יסמע". בתרגום מילולי, אם המשוגע מדבר, לפחות שלמאזין יהיה שכל. 
       
סגן שר הביטחון זאב בוים:
       
       לא הבנתי. 
       
עבד-אלמאלכ דהאמשה (רע"ם):
       
       אם המשוגע מדבר, לפחות שלמאזין יהיה שכל. התיאור שאדוני הביא, עם כל הכבוד, איננו מתיישב עם סיבות סבירות של התנהגות בני אדם. מה שאני יודע, מה שגם הפלסטינים יודעים וכל העולם יודע, שירו בסטודנטית הזאת מתוך כל הנוסעים. מתוך כל הנוסעים, כי היא במחסום הראשון - או בלי מחסום אפילו. לא יודע. 
       
סגן שר הביטחון זאב בוים:
       
       זה, גם אני יודע. 
       
עבד-אלמאלכ דהאמשה (רע"ם):
       
       את זה גם אתה יודע.
       
סגן שר הביטחון זאב בוים:
       
       אני גם אמרתי. 
       
עבד-אלמאלכ דהאמשה (רע"ם):
       
       לא. ירו בה בהזדמנות הראשונה, בלי שלושה מחסומים, בלי כל הפגיעות - וירו בה החיילים, לא ירו בנהג או משהו אחר, ולכן היה צריך לחקור את זה, ואולי, אם יש פה עניין של עבירה, לפחות לשים קץ לנסיבות כאלה. אבל מה נעשה - זה מה שאתה אומר וזו התשובה. תודה רבה.
       
סגן שר הביטחון זאב בוים:
       
       אני הייתי מעדיף, חבר הכנסת דהאמשה, שבמקום לספר לי מה כל העולם יודע ואפילו מה הפלסטינים יודעים, היית מקשיב, או - - -
       
עבד-אלמאלכ דהאמשה (רע"ם):
       
       הקשבתי. הקשבתי קשב רב.
       
סגן שר הביטחון זאב בוים:
       
       לא. סליחה. להקשיב - הקשבת, להקשיב - הקשבת - - -
       
עבד-אלמאלכ דהאמשה (רע"ם):
       
       הסיפור שאדוני הביא איננו מתקבל על הדעת. למה הוא צריך לפרוץ שלושה מחסומים? למה?
       
סגן שר הביטחון זאב בוים:
       
       זאת שאלה שאין עליה - - -
       
עבד-אלמאלכ דהאמשה (רע"ם):
       
       יש לזה הסבר?
       
סגן שר הביטחון זאב בוים:
       
       לא. 
       
עבד-אלמאלכ דהאמשה (רע"ם):
       
       עם סטודנטית, עם אזרחים, בשעות הבוקר, בשביל מה הוא צריך לפרוץ?
       
סגן שר הביטחון זאב בוים:
       
       לא. אין הסבר, אבל אני רק רוצה להביא לידיעתך שאין זה מקרה ראשון ואין זה מקרה שני שמוניות כאלה ומכוניות למיניהן מנסות לפגוע בחיילים במחסומים בכוונה תחילה, לפרוץ מחסומים. הנימוקים למה פורצים מחסומים - את זה צריך לשאול את הפלסטינים. אם היו אנשים תמימים ישרי דרך, לא היה להם מה לפרוץ, היו נעמדים במחסום, היו עוברים את הבדיקה ונוסעים להם לשלום. לא כך נהגה המונית. למה היא לא נהגה אחרת? תלך אל הפלסטינים שכל כך יודעים לספר לך ותשאל אותם.
       
עבד-אלמאלכ דהאמשה (רע"ם):
       
       אני, אדוני, רוצה לומר רק משפט אחד. 
       
היו"ר מיכאל נודלמן:
       
       לא. אין. יש רק שאלות, אין משפטים. 
       
עבד-אלמאלכ דהאמשה (רע"ם):
       
       מונית שרוצה לפרוץ מחסום, איננה לוקחת סטודנטית ואזרחים אתה. תודה. יש נסיבות אחרות לעניין הזה. תודה. 
       
1870. רכישת אמצעי מיגון ולחימה בחנויות אזרחיות
       
חבר הכנסת משולם נהרי שאל את שר הביטחון
       ביום כ"ה בתמוז התשס"ד (14 ביולי 2004):
       
       פורסם כי חיילים רבים רוכשים ציוד לחימה ומיגון, כגון כוונות טלסקופיות וצייני לייזר, בחנויות אזרחיות, משום שהצבא אינו מספק אותו לחייליו.
       
       רצוני לשאול:
       
       1. האם הידיעה נכונה?
       
       2. האם יש הגבלות או תנאים לשימוש באמצעים שלא סופקו על-ידי הצבא?
       
       3. מה עושה המשרד כדי למנוע שימוש בציוד מעין זה?
       
       4. האם איכות הציוד האזרחי משתווה לזו של הציוד הצבאי המסופק לחיילים?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. צה"ל מספק לחייליו ציוד לחימה הולם, לרבות ציוד אופטי, בהתאם לצורך.
       
       ככלל, העובדה כי חיילים רוכשים ציוד לחימה בחנויות אזרחיות נכונה, אולם קשה לאמוד את היקף התופעה.
       
       2-3. חלק ניכר מהפריטים הנרכשים אינם מוגבלים לרכישה - מיתרים, כיסויים להסוואת שעון ועוד. עם זאת, חל איסור על שימוש צבאי במוצרי נשק ואופטיקה שנרכשו מחנויות אזרחיות.
       
       4. על פניו, הציוד הצבאי עולה באיכותו על זה האזרחי.
       
       
1888. התעללות חיילי צה"ל בפלסטינים במחסום חווארה
       
חבר הכנסת אחמד טיבי שאל את שר הביטחון
       ביום ג' באב התשס"ד (21 ביולי 2004):
       
       ב-11 ביולי 2004 פורסמו ידיעות וצילומים שצולמו על-ידי צוות צילום של צה"ל לפני כחצי שנה, המתעדים התעללות של חיילי צה"ל בפלסטינים העוברים במחסום חווארה. 
       
       רצוני לשאול:
       
       1. האם מקרים אלה ידועים למשרדך?
       
       2. האם נפתחה חקירה בעניין, ואם כן – מה היו תוצאותיה?
       
       3. האם הוסקו מסקנות ממקרים אלה?
       
       4. האם הועברו הוראות לצה"ל כדי למנוע הישנותם מקרים כאלה?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1. במהלך חודש פברואר 2004 תיעד צוות הסרטה של חיל החינוך את הפעילות במחסום חווארה לצורך איסוף חומרים להכנת סרט הסברה לחיילי צה"ל העוסק בדילמות הערכיות שבשירות המחסום. חלק מהצילומים חשפו מעשי תקיפה והתעללות של מפקד המחסום בדרגת סמל כלפי אזרחים פלסטינים חפים מפשע. 
       
       2. בעקבות הצילומים נפתחה, בחודש אפריל, חקירת מצ"ח והסמל הושעה מייד מתפקיד פיקודי. ב-5 ביולי 2004 הוגש נגד החייל כתב אישום בבית-הדין הצבאי של פיקוד המרכז, החייל נלקח למעצר, ועודנו נתון בו, ועניינו תלוי ועומד בפני בית-הדין עד לקבלת הכרעת הדין בנושא. 
       
       3-4. פרטי האירוע הקשה נלמדו ביחידות צה"ל ומשמשים כחלק ממערכי ההכנה של החיילים לקראת השירות במחסומים. 
       
       ראוי לציין כי האירוע טופל באופן מהיר בתוך צה"ל, חודשים ספורים בטרם דליפת פרטיו לתקשורת.
       
       
1889. חידוש החיפושים אחר החייל הנעדר גיא חבר
       
חבר הכנסת דניאל בנלולו שאל את שר הביטחון
       ביום ג' באב התשס"ד (21 ביולי 2004):
       
       לאחרונה חודשו החיפושים אחר החייל הנעדר גיא חבר. 
       
       רצוני לשאול:
       
       1. מדוע חודשו החיפושים?
       
       2. האם יש מידע חדש בנושא? אם לא – מדוע לא חודשו החיפושים קודם לכן, ואם כן – מדוע לא פורסם המידע?
       
       3. האם יודעו הוריו של החייל כי החיפושים חודשו, ואם לא – מדוע?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. באירוע המדובר התקיימו סריקות על-ידי המשטרה ללא יידוע גורמי היחידה לאיתור נעדרים בצה"ל. לפיכך המשפחה לא עודכנה על-ידי נציגי צה"ל בדבר החיפושים.
       
       צה"ל פועל באופן רציף מאז 17 באוגוסט 1997 בניסיון לאתר את החייל הנעדר גיא חבר.
       
       במסגרת דיווח לרמטכ"ל על אודות פעילות שוטפת של היחידה לאיתור נעדרים ותוכנית לביצוע פעולות חיפוש נוספות, הורה הרמטכ"ל על הקמת צוות בראשות תא"ל בשירות סדיר וזאת במטרה לתת מיקוד ובחינה לחקירה המתנהלת.
       
       יודגש כי התיק של גיא חבר מעולם לא נסגר ולכן אין מדובר בהחלטה לפתוח את התיק מחדש.

1891. מקבלי פטור משירות צבאי ומורים חיילים
       
חבר הכנסת מאיר פרוש שאל את שר הביטחון
       ביום ג' באב התשס"ד (21 ביולי 2004):
       
       
       על-פי המידע שבידי, כ-555 ספורטאים פטורים משירות צבאי וכ-1,100 חיילים משרתים כמורים חיילים.
       
       רצוני לשאול:
       
       1. לפי איזה סעיף בחוק או תקנה מקבלים הספורטאים את הפטור מהשירות?
       
       2. כיצד מורכבת רשימת המשרתים כמורים חיילים, ומאילו מגזרים?
       
סגן שר הביטחון זאב בוים:
       
       חבר הכנסת מאיר פרוש, ספורטאים אינם זכאים לפטור משירות הביטחון. ההכרה בספורטאים מצטיינים ניתנת על-פי קריטריונים ומכסות שנקבעו מראש בשיתוף משרד החינוך והתרבות לקידום הספורט בישראל. הכרה זו אינה פוטרת את הספורטאים משירות, אלא מקנה להם תנאי שירות שיאפשרו את המשך התפתחותם בתחום הספורט שבו הוגדרו כמצטיינים. 
       
       אשר למורים חיילים, אלה משרתים במסגרת יחידת מורות חיילות, שהינה יחידה מחוץ לסד"כ - בלשון צבאית זה נקרא ימ"ל - כהגדרתה בחוק שירות הביטחון. מכסות היחידה נקבעות מדי שנה בין צה"ל לבין משרד החינוך על-פי היקף התקציב שמעמיד משרד החינוך ליחידה זו. חיילים המשובצים ליחידה זו הם ממקורות כלל הגיוס לצה"ל, בהם בנות גרעין הנח"ל ומורים חרדים, על-פי התאמה אישית למקצוע ההוראה.
       
היו"ר מיכאל נודלמן:
       
       חבר הכנסת פרוש, יש שאלה נוספת? בבקשה.
       
מאיר פרוש (יהדות התורה):
       
       אדוני היושב-ראש ומכובדי סגן השר, מעצם העובדה שלא התייחסת למספר של 555 ספורטאים - ואני לא נכנס לשאלה אם הם פטורים משירות צבאי או שירותם נדחה - הנתון הזה לא נכון?
       
סגן שר הביטחון זאב בוים:
       
       המספר הוא אולי נכון, אבל הם ספורטאים שמשרתים. הם רק משרתים - אני לא בדקתי אם יש לנו 555 ספורטאים מצטיינים. כי ההתייחסות לשירות - - -
       
שר המדע והטכנולוגיה אילן שלגי:
       
       אין למדינת ישראל כל כך הרבה ספורטאים מצטיינים. 
       
סגן שר הביטחון זאב בוים:
       
       אז אני גם לא יודע מאיפה המספר הזה. על כל פנים - - -
       
מאיר פרוש (יהדות התורה):
       
       לא, אני ציינתי ועכשיו אני שוב מציין, ואני אומר: על-פי מידע שבידי. זה שסגן השר לא התייחס - אני רוצה לדעת אם אני טועה. אשמח לשמוע אם זו טעות. אני לא שומע את ההכחשה, וכנראה יש משהו במספר הזה. 
       
סגן שר הביטחון זאב בוים:
       
       לא, לא. אתה לא שמת לב למשפט הפותח. אני פשוט אחזור עליו. ספורטאים אינם זכאים לפטור משירות הביטחון - הספורטאים, ככלל, אינם זכאים לפטור. 
       
מאיר פרוש (יהדות התורה):
       
       אף אחד לא זכאי לפטור, גם בני-ישיבה שירותם נדחה. לא פטור.
       
סגן שר הביטחון זאב בוים:
       
       נכון. עכשיו, יש הכרה בספורטאים מצטיינים, כפי שאני הבהרתי. הספורטאים המצטיינים האלה לא משוחררים מהצבא. הם עושים שירות צבאי, אלא שהם עושים, בגלל ההכרה, שירות צבאי מיוחד, יותר קל, שמאפשר להם, בין השאר, גם לעסוק בספורט שבו הם מצטיינים. 
       
מאיר פרוש (יהדות התורה):
       
       וה-1,100? טוב, השאלה הנוספת שאני רציתי לשאול היא: בשבועות האחרונים פורסם על מתן פטור מהשירות לסרבני שירות. אני רוצה לדעת כמה סרבנים יש, לפי אילו קריטריונים הם מקבלים פטור או שירותם נדחה, ולפי איזה סעיף בחוק הם מקבלים את זה.
       
סגן שר הביטחון זאב בוים:
       
       אני שמעתי כמוך שיש שחרור של סרבנים, כנראה סרבני מצפון, אבל אני לא רוצה מפה לתת תשובה ככה, ב"שלוף". מה שאני מציע - תפנה אלי, או בשאילתא נוספת או בדרך אחרת, אני אשמח לתת לך פרטים מדויקים. 
       
היו"ר מיכאל נודלמן:
       
       תודה. 
       
1908. השארת היישובים נילי ונעלה מחוץ לגדר ההפרדה
       
חברת הכנסת רוחמה אברהם שאלה את שר הביטחון
       ביום ג' באב התשס"ד (21 ביולי 2004):
       
       
       התקבלה בלשכתי פנייתם של תושבי היישובים נילי ונעלה, ולפיה תוואי גדר ההפרדה שנבנית בימים אלה באזור נתב"ג עתיד להשאירם מחוץ לגדר.
       
       רצוני לשאול:
       
       1. האם נכונה טענת התושבים?
       
       2. אם כן – מדוע הגדר אינה כוללת את גוש נילי-נעלה?
       
       3. האם יפעל משרדך כדי שהגדר תכלול גם אותם?
       
תשובת סגן שר הביטחון זאב בוים:
(לא נקראה, נמסרה לפרוטוקול)
       
       1-3. תוואי הגדר יעבור ממערב לקבוצת הכפרים הפלסטיניים באזור בודרוס--רנתיס.
       
       הואיל ובאזור שוכנים כ-19,000 פלסטינים, הצרכים הרבים מחייבים שיקול דעת ואיזונים ראויים.
       
       התוואי והשיקולים אשר הנחו את מערכת הביטחון בקביעתי הוצגו לראש המועצה האזורית מטה בנימין. מיותר לציין כי מערכת הביטחון תגן על היישובים משני עברי הגדר וכן יינקטו אמצעים אחרים לשמירת הביטחון באזור זה. 
       
1950. ידיעה על סיורים לקברי צדיקים מטעם צה"ל
       
חבר הכנסת יגאל יאסינוב שאל את שר הביטחון
       ביום י' באב התשס"ד (28 ביולי 2004):
       
       נודע לי, כי צה"ל מארגן על חשבונו פעילות מסוג סיורים לקברי צדיקים.
       
       רצוני לשאול:
       
       1. האם נכון הדבר? 
       
       2. אם כן – מדוע צה"ל מממן פעילות מסוג זה?
       
       3. מה הוא הקשר בין פעילות זו לתפקידו של צה"ל לשמור על ביטחון המדינה?
       
       4. מה הוא התקציב שצה"ל מקצה לפעילות מסוג זה?
       
סגן שר הביטחון זאב בוים:
       
       בעניין סיורי צה"ל לקברי צדיקים - אם כן, צה"ל מקפיד על שמירת מערכת האיזונים הנכונה הנדרשת בארגון פעילויות חינוך שבאחריותו. הפעילות שמוצגת בשאילתא איננה חלק מפעילות החינוך המתקיימת בכלל צה"ל, אבל היא כן היתה יוזמה מקומית של פעילות של הרבנות הצבאית הראשית, על-פי בקשה של היחידה, על רקע פניות מצד האוכלוסייה המסורתית-הדתית ביחידה. למותר לציין שאין כל כפייה בנושא ורק חיילים המעוניינים בכך יוצאים לפעילות. 
       
       ואחרי כל מה שאמרתי, וכאילו משתמע שהיתה פעילות כזאת, אני אוסיף שלפי הבדיקה שערכנו אכן עלתה פנייה כזאת בתוך היחידה, מהרב המקומי של היחידה, אולם הסיור במתכונת הזאת לא אושר על-ידי מפקד כנף 4, ולכן פעילות זו לא יצאה לפועל בסופו של דבר. 

היו"ר חמי דורון:
       
       שאלה נוספת?
       
יגאל יאסינוב (שינוי):
       
       כן. 
       
סגן שר הביטחון זאב בוים:
       
       בבקשה.
       
יגאל יאסינוב (שינוי):
       
       קודם כול, אני מודה על תשובתך. אני רק רוצה להבין: אם יבוא קצין חינוך ויציע לחיילים מיחידה כלשהי נסיעה לתיאטרון או לדיסקוטק ומפקד היחידה יאשר את הפעילות - זה יהיה מותר, ואז הצבא גם יממן את הדבר? ועוד שאלה: כמה היו והאם היו פעילויות כמו המקרה שאני ציינתי, או דומים לו, לפחות בשנה-שנתיים האחרונות? תודה. 
       
סגן שר הביטחון זאב בוים:
       
       על החלק השני של השאלה אני לא יכול לענות לך, כי אני לא יודע אם היה סוג כזה של פעילות, אם התקיים בפועל. 
       
יגאל יאסינוב (שינוי):
       
       אפשר בעתיד. 
       
סגן שר הביטחון זאב בוים:
       
       אני יכול לנסות לבדוק את זה.
       
יגאל יאסינוב (שינוי):
       
       תודה. 
       
סגן שר הביטחון זאב בוים:
       
       באופן עקרוני: אישור סוג כזה של פעילות הוא בהחלט באחריות המפקדים וקציני חינוך ביחידות. יש להם תקציב לעניין הזה, ועל-פי התקציב הזה הם מווסתים פעילויות חינוך שונות. ומטבע הדברים, פעולות חינוך שונות, זה מגוון רחב מאוד, בעיקר בחברה שלנו, ולכן הקדמתי ואמרתי שצה"ל מקפיד והמפקדים מקפידים על שמירת מערכת איזונים. במקרה הזה של קברי צדיקים, המפקד פסל את הפעולה. אני לא יכול להגיד לך בדיוק אם פעולה כזאת בנוגע לקברי צדיקים התבצעה במקומות אחרים, אולי כן – אני מוכן לבדוק אצל קצין חינוך ראשי, הרי שם מתרכזת כל הפעילות הזאת. ייתכן מאוד שיש פעילויות, אולי דומות. אני לא יודע אם, נניח, סיור מודרך בבתי-כנסת עתיקים בירושלים או בכותל דומים למה שאתה מתכוון אליו. 
       
יגאל יאסינוב (שינוי):
       
       לא, זה לא דומה.
       
סגן שר הביטחון זאב בוים:
       
       לא. אז לכן אני מציע שנסתפק בזה, וספציפית בעניין קברי צדיקים, אני אבדוק אם היו פעם פעולות כאלה. תודה. 
       
היו"ר חמי דורון:
       
       תודה רבה, אדוני סגן שר הביטחון. 
       
       
הצעות לסדר-היום
דברי דב וייסגלס בנושא תוכנית ההתנתקות בריאיון לעיתון "הארץ"
 
היו"ר חמי דורון:
       
       אנחנו עוברים להצעות לסדר-היום מס' 4442, 4457, 4469, 4478, 4484, 4494, 4497, 4502 ו-4441: דברי דב וייסגלס בנושא תוכנית ההתנתקות בריאיון לעיתון "הארץ". חבר הכנסת מוחמד ברכה, בבקשה. אחריו - חבר הכנסת מגלי והבה. 
       
מוחמד ברכה (חד"ש-תע"ל):
       
       אדוני היושב-ראש, אני נואם בפעם הראשונה כשאתה מנהל את הדיון. אני מברך אותך, כעמית שמצטרף, כקולגה, לנשיאות הכנסת ולתפקיד סגן יושב-ראש הכנסת ואני מאחל לך עבודה מועילה, פורייה ומספקת.
       
       אדוני היושב-ראש, זה חודשים ארוכים אני טוען כאן כמעט מדי שבוע, שתוכנית ההתנתקות היא ספין מתמשך, היא ניסיון למקד את הזרקורים בצדדים ולא בעיקר. העיקר מתנהל בצפונה של רצועת-עזה, על-ידי מה שקרוי רצועת ביטחון. העיקר מתקיים ומתנהל בגדה המערבית, מתוך המשך בניית הגדר וחציית הגדה המערבית לכמה קנטונים, כך שלא יהיה אפשר להקים מדינה פלסטינית רציפה ובעלת יכולת קיום, וגם לאפשר על-ידי הגדר את סיפוח גושי ההתנחלויות הגדולים. ובנוסף, מאושרת הרחבת הבנייה במעלה-אדומים, כך שיהיה רצף התנחלותי בין מעלה-אדומים לבין ירושלים, ואז, לחתוך את הגדה המערבית לא רק בתוכה, אלא לשני חלקים: צפון ודרום.
       
       ימים ספורים, אדוני היושב-ראש, אולי שבועות, אחרי ששרון הצהיר שדין נצרים כדין תל-אביב, הוא יזם את תוכנית ההתנתקות. גם אנשים יותר צעירים ועדכניים וגמישים משרון לא מבצעים מהפכים כאלה בתוך ימים. והנה, בא חברו-מקורבו, יועצו ואיש סודו, פרקליטו, ומדבר בגילוי לב ומוציא את המרצע מן השק. מר וייסגלס אמר דבר פשוט: תוכנית ההתנתקות לא נועדה להניע תהליך מדיני. היא נועדה לקבור אותו לשנים ארוכות. זהו פינוי של קומץ התנחלויות שנועד לבצר ולהנציח את המפעל ההתנחלותי בכללותו. עוד חושף וייסגלס תקוות ומשאלות, שהמהלך המוגבל והדל והציני הזה יעניק שקט מדיני ממושך מול הקהילה הבין-לאומית, יוריד את הצורך הקריטי בפתרון אמיתי למרתף לשנים, יניח את דעתה של הציבורית הישראלית העייפה והמותשת, יסתיר את העובדה שיש דרך אחרת וידכא את תופעת הסרבנות ההירואית ועוד ועוד.
       
       אדוני היושב-ראש, זו אינה מדינאות, זו נוכלות. זו הולכת שולל וזה שיעור באחיזת עיניים. הבעיה היחידה של שרון והחצרנים שלו היא שלחיים ולמציאות דינמיקה משל עצמם, שלא כפופה לתורת הקומבינות והמניפולציות. שנית, לא הפלסטינים ולא הקהילה הבין-לאומית, ואני מקווה שגם לא הציבוריות הישראלית יסתפקו בזה לשנים וגם לא לחודשים. מי שחושב שאפשר לקבור את הבעיה הפלסטינית לעוד שנות דור, נראה שכבר ביצע בעצמו תוכנית התנתקות מהמציאות.
       
        ועוד עניין אחרון: ממשל בוש, חרף דרישת ההבהרות והמשחקים השקופים שלו, משתף פעולה באורח מלא עם המניפולציה. יש לייחל אפוא לנפילתו וכן לקץ שלטונו של שרון. נחוצה כאן מנהיגות חלופית שתביא באמת לדיאלוג אמיתי עם העם הפלסטיני לשלום ולשתי מדינות ולא לכל מיני קומבינות שינציחו את שפיכות הדמים. זה יבוא, השאלה - כמה דם נקיים עוד יישפך עד אז? זוהי השאלה המרכזית. תודה רבה, אדוני.
       
היו"ר חמי דורון:
       
       תודה רבה לחבר הכנסת ברכה. חבר הכנסת מגלי והבה, ואחריו - חברת הכנסת אתי לבני.

מגלי והבה (הליכוד):
       
       אדוני היושב-ראש, תרשה לי לברך אותך. זו הפעם הראשונה שאני נושא דברים בהיותך סגן יושב-ראש הכנסת החדש, ואני מאחל לך הצלחה בעבודתנו המשותפת בוועדת החוץ והביטחון. ראיתי למה אתה מסוגל, אז בהצלחה.
       
       חברי חברי הכנסת, לפני ימים מספר היינו עדים לגל תגובות חריפות בעקבות הריאיון של יועץ ראש הממשלה, דב וייסגלס, לעיתון "הארץ". כששמעתי את הדברים גם אני הרמתי גבה. הייתכן שדב וייסגלס יגיד דברים סותרים למה שכולנו יודעים? או שהדברים הוצאו מהקשרם. ואז שמעתי את וייסגלס מדבר בעצמו בתקשורת על הריאיון שלו, והוא אמר שהוא צוטט בחצי הראשון של דבריו, שנתן עילה לכל אלה שממילא לא מאמינים בתהליך המדיני ולא רוצים להאמין בתוכנית ההתנתקות, לבוא ולתקוף את תוכנית ההתנתקות, התוכנית של ראש הממשלה. הייתי מעדיף, שכיועץ או כפקיד בכיר ליד ראש הממשלה, הוא יתייחס לנושאים שהוא עוסק בהם ברשות, או שהיה עדיף שלא ידבר עליהם ולא יתייחס אליהם. הרי ידוע שהתקשורת תעשה מה שהיא רוצה. אני לא מאמין שאותו יועץ יעשה את הדברים בצורה כזאת, שיסתרו את המדיניות שראש המשלה מתכוון אליה.
       
       הרי ידוע לכול, שבנושא של מפת הדרכים, אנחנו, האמריקנים, המדינות הערביות, הקוורטט האירופי כמובן, הסכמנו לתוכנית מפת הדרכים. אנחנו ידענו שאנחנו הולכים לכיוון תהליך מדיני. ברגע שמפת הדרכים נתקעה, ואנחנו יודעים את הסיבות לתקיעת מפת הדרכים, לא היתה ברירה אלא למצוא תוכנית אלטרנטיבית, שראש הממשלה חשב ועדיין חושב שביצועה יביא לצ'אנס או למתן מענה שונה לגמרי מהקיפאון שאנחנו נמצאים בו. המטרה של ההתנתקות, כפי שהוגדרה על-ידי ראש הממשלה והוא הציג אותה לסיעה וגם לממשלה וגם לוועדת החוץ והביטחון, קובעת את התהליך שרואה בו ראש הממשלה צ'אנס לביצוע תהליך מדיני שהוא מאמין בו.
       
       אדוני היושב-ראש, אני עדיין בין אלה שמחזקים את ידיו של ראש הממשלה ומאמינים לתוכנית שלו, שבסופו של דבר תיתן לנו צ'אנס. אולי נמצא פרטנר בצד השני, שישב אתנו לתהליך המדיני שכולנו מחכים לו. תודה רבה. 

היו"ר חמי דורון:
       
       תודה רבה לחבר הכנסת והבה. חברת הכנסת אתי לבני, ואחריה - חבר הכנסת אורי אריאל.
       
אתי לבני (שינוי):
       
       אדוני היושב-ראש, אני שמחה לברך אותך. זו הפעם הראשונה שאני מדברת כשאתה היושב-ראש. אני בטוחה שתיהנה מהתפקיד כמו שאני נהניתי ממנו, וגם תלמד, כמו שאני למדתי.
       
       חברותי וחברי חברי הכנסת, הייתי בקיץ הזה בארצות-הברית ודיברתי בפני סטודנטים באוניברסיטאות ופגשתי אנשי ממשל. השאלה הזאת של תוכנית ההתנתקות והספקות בגין התוכנית הזאת עלו מדי פעם בשאלות. אני הסברתי את מהותה של תוכנית ההתנתקות כמו שאני רואה אותה וכנראה כמו שמפלגתי רואה אותה וכנראה גם כמו 70% מהציבור הישראלי שתומכים בה רואים אותה.

       רואים אותה כיצירת איזה מומנטום ויציאה מהמצב הבלתי-נסבל שנמצאנו בו. הכוונה היא מומנטום בכיוון חיובי ולא מומנטום במובן הזה שתהיה התנתקות וזה יהיה סוף פסוק ותהיינה עוד ארבע התנחלויות זניחות ומינוריות בצפון-השומרון ואז נחכה שהפלסטינים יהפכו לפינלנדים או שיקרה משהו אחר. אנחנו מאמינים או רוצים להאמין שתהליך כזה, שהוא תהליך דרמטי, יגרום גם לרשות הפלסטינית וגם לתושבי עזה ולהנהגה בעזה לקחת את האחריות ולהצמיח הנהגה חדשה וליצור תהליך, כאשר מדינות העולם מגבות את התהליך הזה.
       
       אני לא יודעת איך להתייחס לדברים שאמר דב וייסגלס - האם הם המדיניות של ראש הממשלה והמטרה היא רק להסיר לחץ למאה השנים הבאות. אני מקווה שזאת לא הכוונה. אני הייתי שואלת שאלות מהותיות בנושא הזה: מה התועלת ביצירת מצב נקודתי ללא הגשה של תוכנית קצת יותר ארוכת טווח? האם ההנחה שמדינות העולם ירפו מאתנו או שהמצב ירפה מאתנו היא בעלת בסיס? אני חושבת שלא. אני חושבת שהיה עדיף שראש הממשלה היה בא לציבור הישראלי ומציג תוכנית יותר ארוכת טווח, ומסביר מה יהיה אחרי ומה הכוונה שלנו לעשות אחר כך.
       
       השאלה השנייה שהייתי רוצה לשאול אותו היא, אם הכוונה היא לפנות 50,000 מתנחלים לפחות בשלבים הראשונים או בשלב הבא, והכוונה היא להתנחלויות המבודדות, מדוע לא לעשות את זה עכשיו? אם מוסכם על כולם שההתנחלויות האלה לא תישארנה בשום הסדר ואם התהליך הזה הוא כל כך כואב וקשה וגורם לקרע אמיתי בתוך הציבור הישראלי, למה לא להרחיב את התהליך הזה. 
       
       אני רוצה לסיים בציטוט מתוך דבריו של דב וייסגלס שעדיף היה שלא נאמרו ועשו לנו נזק. אולי כדאי לשמוע את מה שהוא אומר: "אם תוכנית ההתנתקות של שרון תיכשל פוליטית, זו תהיה בכייה לדורות. ההישגים שהשגנו יאבדו, הקהילה הבין-לאומית תאבד את סבלנותה כלפינו, היא תתייחס אלינו כמו שהיא מתייחסת לערפאת. מהר מאוד אנחנו נעמוד מול מדינת טרור. נמצא עצמנו בטרגדיה". אני קוראת לחברי בליכוד ולמתנגדים לעיין בדברים האלה ולשקול שוב את הצבעותיהם.
       
היו"ר חמי דורון:
       
       חבר הכנסת אורי יהודה אריאל - איננו נמצא. חבר הכנסת ג'מאל זחאלקה, בבקשה. 
       
ג'מאל זחאלקה (בל"ד):
       
       מכובדי היושב-ראש, רבותי חברי הכנסת, פורמלין היא תמיסה מימית של פורמאלדהיד בריכוז של 37%, והיא נועדה לשימור של תאים וגופות מתות של חיות ושל בני-אדם. אף בר-דעת לא יכניס משהו חי שהוא רוצה לשמר אותו חי לתוך התמיסה הזאת. כאשר דב וייסגלס מציע לשים את התהליך המדיני ואת מפת הדרך, שמשום-מה בארץ היא נקראת "דרכים", כי כל דרך הופכת לדרכים פה, לבקבוק של פורמלין, אז אני מבין שתחילה הורגים את החיה ואחר כך שמים אותה בפורמלין. לא משמרים גוף שרוצים שיחיה ויקום לתחייה אחר כך בתמיסה של פורמלין.
       
       זה בדיוק מה שאריאל שרון עשה. תחילה הוא עשה כל דבר שהוא יכול בשביל לבצע סיכול ממוקד, התנקשות, חיסול, של התהליך המדיני, ואחר כך הוא רוצה לשים אותו בפורמלין. מה עושה פורמלין? הוא משמר את הצורה של התא המת או של הגופה המתה. אתה רואה מול עיניך גוף שצורתו לא השתנתה, אין בו רוח חיים והוא לא יכול לקום לתחייה. מכאן, אפשר להגיד כמעט בוודאות שמפת הדרך מתה. אנחנו יודעים מי הרג אותה ומי שם אותה בפורמלין כדי שאנשים יחשבו שיש פה משהו. 

שר התחבורה מאיר שטרית:
       
       מי הרג אותה?
       
ג'מאל זחאלקה (בל"ד):
       
       ממשלת ישראל. תקרא את הריאיון עם דב וייסגלס. הדבר שלא אמר דב וייסגלס בריאיון אתו, בזמן שהיה ברגע של אמירת אמת מטעם הממשלה הזאת, הוא שתוכנית ההתנתקות היא תוכנית מלחמתית. היא לא באה במסגרת של תהליך מדיני. היא באה להמשיך את המלחמה בפלסטינים. אנחנו רואים את התוצאות היום. המבצע בעזה הוא חלק מתוכנית ההתנתקות. תוכנית ההתנתקות היא מרשם להמשך המלחמה ולא לתחילת השלום. אנחנו בתנועת בל"ד לא נתמוך בה.
       
היו"ר חמי דורון:
       
       תודה רבה לחבר הכנסת זחאלקה. חבר הכנסת נסים זאב, ואחריו - חבר הכנסת מתן וילנאי.

נסים זאב (ש"ס):
       
       אדוני היושב-ראש, אני מברך את כבודו כסגן יושב-ראש הכנסת ומאחל לו הצלחה רבה. 
       
       מדוע יצא הקצף על דב וייסגלס? בסך הכול דב חיבק את אריק חיבוק של דוב. הוא היועץ הבכיר של ראש הממשלה. למעשה אין שום חידוש, לא באמירה ולא בהכרזה. פיו ולבו שווים. בדרך כלל כשאומרים פיו ולבו שווים, זה של האומר. כאן, פיו של דב ולבו של אריק שווים. הוא אמר את מה שראש הממשלה מאמין והכריז. ההכרזה היתה גם של ראש הממשלה, שאין עם מי לדבר. למה יש התנתקות, מדוע אין משא-ומתן? משום ששם אין מדינה, יש רק ארגוני טרור. עם טרוריסטים אין משא-ומתן. מה כל הרעש הזה? זאת פשוט בדיחה. 

שר התחבורה מאיר שטרית:
       
       אצל ביבי זה תוכו כברו.
       
נסים זאב (ש"ס):
       
       כאשר מדובר באותו אומר, אבל פה זה פיו של דב ולבו של אריק. 
       
       אני שוחחתי עם ראש הממשלה דקות מספר לפני הפריימריס של הליכוד בשיחת טלפון ממש נדירה וחריגה מצד ראש הממשלה. הוא ניסה לשכנע אותי שהתוכנית שלו טובה. אני אמרתי לו, מה לי ולמה שקורה בליכוד. מה שהליכוד יחליט, הוא יחליט. הוא אמר לי שזה חשוב שגם אני אשתכנע. הוא ראה בי, אולי, כתובת באותם ימים. 
       
היו"ר חמי דורון:
       
       יש לכם מהלכים במרכז הליכוד.
       
שר התחבורה מאיר שטרית:
       
- - - 

נסים זאב (ש"ס):

       כשמדברים על תהליך של הקפאה, מה שדב אמר, אתה בעצם מונע הקמת מדינה פלסטינית, ומונע דיון בנושא הפליטים; זה מה שהוא אמר. נושא הגבולות וחלוקתה של ירושלים, וזה מה שבעצם - ותרעש ותגעש הארץ, וזה הגיע עד לנשיא. הסיבה האמיתית, לנטרל את יוזמת ז'נבה, דבר שלא בא בכלל לעולם, אין שום החלטה. היתה דמגוגיה, העלו אפשרויות, באו כמה חברי כנסת וחשבו שהם יכולים להוביל פה את הממשלה.
       
היו"ר חמי דורון:
       
       חבר הכנסת זאב - - - 
       
נסים זאב (ש"ס):
       
       אני כבר מסיים, חצי משפט. אם היו פה כל כך הרבה דוברים, אני מסכים שעוד דקה היא כל כך חשובה, אבל אין.
       
היו"ר חמי דורון:
       
       יש אחרינו הרבה דוברים. יש עוד רשימה ארוכה.
       
נסים זאב (ש"ס):
       
       אני מסיים. לכן, אדוני היושב-ראש, אני חושב שראש הממשלה – אף שאני לא מהקואליציה - בסך הכול מנסה למזער את הנזק ואת המחיר שמדינת ישראל צריכה לשלם. אנחנו בקטע הזה כן צריכים לסייע לראש הממשלה גם בהיותנו באופוזיציה - אף שאני לא מאמין בדרך - שחושב שההתנתקות הזאת בעצם אולי תבלום את הטרור. אולי הטרור יקבל יותר כוח ועוצמה.
       
היו"ר חמי דורון:
       
       תודה רבה, אדוני חבר הכנסת זאב. חבר הכנסת וילנאי איננו, ולכן, השר מאיר שטרית, בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעות לסדר-היום בנושא התבטאויותיו של דב וייסגלס בכתבה בעיתון "הארץ". מאז פרסום הריאיון של ארי שביט עם עורך-הדין דב וייסגלס נכתבו כבר תלי תלים של פרשנויות לדבריו של האחרון. 
       
       בפתיחת כנס החורף, לפני יומיים בלבד, הבהיר ראש הממשלה את עמדתו ואת עמדת הממשלה באופן הברור ביותר, ואני מצטט: "מדיניות הממשלה בראשותי היתה תמיד, שלא יכולה להיות שום התקדמות מדינית לפני שיחוסל הטרור. עיקרון זה הוכר במלואו בחזון הנשיא בוש ובתוכנית מפת הדרכים, ואנחנו מחויבים לכך. ישראל דבקה בתמיכתה במפת הדרכים, שהיא התוכנית היחידה שתאפשר התקדמות לקראת הסדר מדיני בר-קיימא. תוכנית זו מחייבת את הפלסטינים לנקוט שורה של צעדים מעשיים לחיסול הטרור שלהם, ולבצע רפורמה ממשלית יסודית לפני שניתן יהיה להתקדם לעבר משא-ומתן מדיני.
       
       "עד היום הפלסטינים לא עשו דבר, ולא קיימו את ההתחייבויות שלהם על-פי מפת הדרכים, אלא להיפך, הם העצימו את התקפות הטרור, האלימות וההסתה בכל גזרה, ונמנעו מלקדם את הרפורמות. לכן, האשמה בקיפאון המדיני ובחוסר יכולתם להתקדם למימוש שאיפותיהם הלאומיות מוטלת אך ורק עליהם.
       
       "ישראל רוצה בחידוש המשא-ומתן להסדר מדיני על-פי מפת הדרכים, אבל כל עוד ימשיכו הפלסטינים להתחמק מביצוע כל התחייבויותיהם בפועל כולן, כפי שניתנו גם לנו, גם לארצות-הברית ולקהילה הבין-לאומית, הן בנושא המלחמה בטרור והן ביחס לרפורמות המקיפות, לא תוכל להיות התקדמות במשא-ומתן המדיני. כל עוד אין פרטנר אמיתי לשלום, ועד לזמן שבו יימצא שותף פלסטיני שימלא את כל ההתחייבויות של מפת הדרכים, ואתו ניתן יהיה לנהל משא-ומתן מדיני ולהתקדם לשלום, נאלצת ישראל ליזום צעדים משלה לביצור מעמדה המדיני והבין-לאומי, לשיפור יכולתה לתת ביטחון לאזרחיה, להילחם בטרור ולשפר את מצבה ההומניטרי של האוכלוסייה האזרחית. 
       
       "אני חוזר ומדגיש, מפת הדרכים היתה והינה התוכנית המדינית היחידה המקובלת על מדינת ישראל, והיא דבקה בה. המשא-ומתן על-פי מפת הדרכים יחודש רק כאשר יקיימו הפלסטינים את כל אותם תנאים מוקדמים שפירטתי, ולכן יזמה הממשלה את התוכנית להתנתקות מרצועת-עזה."
       
       זה סוף הציטוט. זאת עמדת הממשלה ואין בלתה, ואני מציע לא לנסות לקרוא בין השורות אלא לקבל דברים כפשוטם, על-פי דברי ראש הממשלה. 
       
       אני מבקש לומר שיש אי-הבנה ענקית לגבי דבריו של דב וייסגלס. ראיתי היום באינטרנט ידיעה שבירדן מודאגים מהדברים, שאולי זה מעיד על הכוונה להקפיא את התוכניות המדיניות לשלום, וכן הלאה. אז אני אני אומר: לא דובים ולא יער.
       
מוחמד ברכה (חד"ש-תע"ל):
       
       לא דובים ולא וייסגלס.
       
שר התחבורה מאיר שטרית:
       
       יש פה אי-הבנה גדולה מאוד של דבריו של מר וייסגלס, ואני רוצה לחדד את הדברים, מה באמת אמר דב וייסגלס, ולא מה הפרשנות של כל אחד בפני עצמו. אין למדינת ישראל, וגם לראש הממשלה כפי שהסביר שלשום - וציטטתי את דבריו - שום כוונה להפסיק את התהליך המדיני או את מפת הדרכים. אנחנו מחויבים לה בתנאי אחד, שימולאו התנאים. חבר הכנסת זחאלקה, מי שהכניס את מפת הדרכים לפורמלין זה ערפאת והפלסטינים, לא ממשלת ישראל. להזכיר לך, אנחנו אימצנו את מפת הדרכים, הפלסטינים אימצו אותה. הסעיף הראשון במפת הדרכים, מה הוא אומר? שללא שום תנאים הרשות הפלסטינית צריכה לעשות הפסקה של הטרור.
       
מוחמד ברכה (חד"ש-תע"ל):
       
       אתם רק הכנסתם 14 הסתייגויות, זה הכול. 
       
שר התחבורה מאיר שטרית:
       
       אבל לא התקבלו, הן לא התקבלו, ולמרות זאת אימצנו את מפת הדרכים. הצעד הראשון בתוכנית לא קרה.
       
מוחמד ברכה (חד"ש-תע"ל):
       
       החלטת הממשלה מדברת בפירוש על קבלה עם ההסתייגויות.
       
שר התחבורה מאיר שטרית:
       
       האמריקנים קיבלו את 14 ההסתייגויות? לא, הלוואי שהיו מקבלים. 
       
היו"ר חמי דורון:
       
       חבר הכנסת ברכה, אני מציע שניתן לחבר הכנסת שטרית לסיים את דבריו.
       
שר התחבורה מאיר שטרית:
       
       אם אני מתעלם מזה שלא התקבלו, ואתה יודע כמוני איך המערכת הבין-לאומית עובדת, אם הפלסטינים היו עושים דבר אחד אלמנטרי, מפסיקים את הטרור לחלוטין - היתה להם כבר מדינה פלסטינית לפי התוכנית של מפת הדרכים. אם אתה זוכר, מפת הדרכים דיברה על כך שב-2005 תהיה מדינה פלסטינית. חבר הכנסת ברכה, אתה כישראלי - - -

מוחמד ברכה (חד"ש-תע"ל):
       
       אתה גם מחכה לתשובה.
       
שר התחבורה מאיר שטרית:
       
       לא, אני שואל שאלה רטורית. אתה חבר כנסת ישראלי, שמזדהה עם העניין הפלסטיני, שרוצה לראות את הפלסטינים מממשים את האספירציה שלהם להקמת מדינה פלסטינית. אז אני שואל - - - 
       
מוחמד ברכה (חד"ש-תע"ל):
       
       לצד מדינת ישראל.
       
שר התחבורה מאיר שטרית:
       
       זהו בדיוק, אני מקווה ששנינו מסכימים שמדינה פלסטינית צריכה לחיות בשלום לצד מדינת ישראל, לא במקומה. אם על זה יש הסכמה, כבר עשינו צעד גדול. תסכים אתי, שאם מישהו בצד הפלסטיני היה לוקח ברצינות את העניין הזה, אם באמת היה אכפת לו להקים מדינה לעם הפלסטיני, ואם היה מנהיג רציני לעם הפלסטיני, שבאמת המטרה האמיתית שלו היא להקים מדינה לעם הפלסטיני, היה מפסיק את הטרור, כדי – אפילו לגרסתך – שזה לא ישמש תירוץ בידי מי שמתנגד לתהליך השלום.
       
מוחמד ברכה (חד"ש-תע"ל):
       
       הדוח של ה"סטייט דפרטמנט" מדבר על הרבה דברים שממשלת ישראל צריכה לעשות. 
       
שר התחבורה מאיר שטרית:
       
       ידידי ברכה, הכול שלב ב'. 
       
מוחמד ברכה (חד"ש-תע"ל):
       
       תחזור לווייסגלס.
       
שר התחבורה מאיר שטרית:
       
       אני חוזר לווייסגלס. השלב הפרלימינרי היה, שהרשות הפלסטינית תפסיק את הטרור, בלי שום תנאים. את זה הם לא עשו. לא רק שלא הפסיקו - חיזקו, הגדילו, מימנו, רימו, שיקרו לנו ולעולם.
       
מוחמד ברכה (חד"ש-תע"ל):
       
       הרשות הפלסטינית היא קורבן הטרור הישראלי.
       
ג'מאל זחאלקה (בל"ד):
       
       למה לא עושים שלום עם סוריה? 
       
שר התחבורה מאיר שטרית:
       
       הרשות הפלסטינית היא קורבן של ערפאת, רק של ערפאת. לצערי הרב, הוא הביא אסון על העם שלו. אילו ערפאת לא היה בשטח, היה מזמן יכול להיות הסכם שלום עם הפלסטינים, והיתה קמה מדינה פלסטינית, ואפשר היה לחיות בשלום.
       
מוחמד ברכה (חד"ש-תע"ל):
       
       עם מי? עם שרון? אתה מאמין בזה? 
       
ג'מאל זחאלקה (בל"ד):
       
       אין פרטנר ישראלי.
       
שר התחבורה מאיר שטרית:
       
       עם ההנהגה הפלסטינית המקומית. חבר הכנסת ברכה, אני רוצה לנצל את ההזדמנות ולומר, הרי הפלסטינים טוענים שאנחנו כובשים. אומרים הפלסטינים: תפסיקו את הכיבוש ויהיה שלום. אני יוצא נגד הטענה המגוחכת הזאת. צריך להביא את האמיתות. מה קרה? מדינת ישראל ניסתה להפסיק את הכיבוש, יצאנו מעזה, יצאנו מ-42% משטחי יש"ע והעברנו אותם לידי הרשות הפלסטינית, נתנו להם את כל הסמכויות השלטוניות, וראה מה קרה. הפסקנו את הכיבוש, הרשות הפלסטינית השתמשה בשטחים שהיא קיבלה לבנות מערכת טרור, לייצר נשק, תחמושת - - -

מוחמד ברכה (חד"ש-תע"ל):
       
       שמעת מה שאורי אריאל אמר אתמול - - - ראש הממשלה דיבר על 42% שהם הסדר הקבע - - - 
       
שר התחבורה מאיר שטרית:
       
       42% הם כבר קיבלו. ומה קרה עם השטח הזה שהם קיבלו?
       
מוחמד ברכה (חד"ש-תע"ל):
       
       כן, זה הסדר הקבע. 
       
שר התחבורה מאיר שטרית:
       
       לא נכון, אתה יודע שזה לא נכון, אל תיתמם. תסביר לי אתה, אם זה הסדר הקבע, אז למה אריאל שרון בתוכנית ההתנתקות מציע לפנות ארבעה יישובים מצפון-השומרון?
       
מוחמד ברכה (חד"ש-תע"ל):
       
       כי זה לא משתלם לו מבחינה ביטחונית. 
       
שר התחבורה מאיר שטרית:
       
       הא, תודה רבה. אז קודם כול, זה לא הסדר הקבע, שיהיה ברור. 
       
       חבר הכנסת ברכה, אני מתייחס אליך מאוד בכבוד וברצינות כחבר כנסת פעיל ופיקח. אני מציע לעצמנו כישראלים – חבר הכנסת ברכה, אצלי אין הבדל בין יהודי לערבי במדינת ישראל. אתה אזרח ישראלי כמוני. אני מתייחס לעצמנו כחיים באותה סירה, לטוב ולרע. אני מתכוון לזה בכל לבי. 
       
       אתה הרי יודע שאני תמכתי ואני תומך בהסכם השלום. גם אני הייתי רוצה שנגיע להסדר עם הפלסטינים ונחיה בשלום האחד לצד השני. לגבי העם הפלסטיני, כאשר תקום מדינה יום אחד - אני מקווה שיהיה מנהיג שיוביל אותה לשם ויקיימו את התנאים - היא תהיה לדעתי המדינה הדמוקרטית ביותר בעולם הערבי במזרח התיכון, כי הפלסטינים לקחו משהו מאתנו ב-30 השנים של השליטה שלנו ברשות הפלסטינית, וזאת דמוקרטיה. 
       
מוחמד ברכה (חד"ש-תע"ל):
       
       אור לגויים, כיבוש נאור. 
       
שר התחבורה מאיר שטרית:
       
       נכון, דמוקרטיה. אני רוצה לומר בעניין הזה, לצערי, שמאחר שהם לא מקיימים את התנאים האלמנטריים לתוכנית מפת הדרכים, ודאי שאי-אפשר להתקדם אתה כל עוד לא התקיימו התנאים הללו. אגב, אני מייחל לכך שבעקבות תוכנית ההתנתקות תקום הנהגה פלסטינית שתיקח על עצמה את האחריות ליצור את הסדר ברצועת-עזה, ואז נוכל להתקדם קדימה גם ביהודה, שומרון ועזה ולקדם את תוכנית השלום. ראש הממשלה לא מתחמק מתוכנית השלום. ציטטתי מה שהוא אמר שלשום כאן.  
       
       אני רוצה לחזור לווייסגלס. יש פה אי-הבנה גדולה ביותר. וייסגלס לא התכוון לומר, שאנחנו מקפיאים את התוכנית המדינית, ובגלל זה אנחנו הולכים לתוכנית ההתנתקות. אני מבקש לדייק ולהגיד מה בדיוק הוא אמר. בריאיון לעיתון "הארץ" חזר יועצו המיוחד של ראש הממשלה, דב וייסגלס, על עמדות הממשלה אשר פורסמו פעמים רבות בעבר. הוא אמר: א. ישראל מחויבת למפת הדרכים כתוכנית המדינית היחידה המקובלת עליה כדרך להשגת שלום בר-קיימא עם הפלסטינים; ב. על-פי מפת הדרכים, הפלסטינים חייבים לחסל את הטרור וארגוניו ולבצע רפורמה ממשלית מקיפה כתנאי מוקדם להשגת הסדר מדיני; ג. הפלסטינים לא קיימו התחייבותם כאמור, וכיוון שכך, תהליך שכזה לא יקוים כל עוד לא ישלימו הפלסטינים את חיסול הטרור והרפורמה הממשלתית. 
       
       בריאיון הסביר עורך-הדין וייסגלס את מקצת השיקולים והנסיבות אשר ביסוד תוכנית ההתנתקות, והדגיש כי תוכנית ההתנתקות נועדה, בין היתר, לשמר ולהגן על מפת הדרכים כתוכנית המדינית האחת והיחידה המקובלת על ישראל, וזאת בין היתר כדי למנוע – וזה מה שאמר וייסגלס – יוזמות מדיניות אחרות, שאינן מיטיבות עם ישראל. זה מה שווייסגלס אמר. הוא אמר שתוכנית ההתנתקות מבטיחה, ידידי זחאלקה, לא בפורמלין, לשמר באוויר הפתוח את מפת הדרכים, כדי למנוע תוכניות מדיניות וכל מיני יוזמות אירופיות ואחרות שאין להן מושג ירוק מה קורה באזור.
       
עבד-אלמאלכ דהאמשה (רע"ם):
       
       למה פורמלין - - -
       
שר התחבורה מאיר שטרית:
       
       לא בפורמלין. חבר הכנסת זחאלקה, אתה היית כימאי, אני למדתי מיקרוביולוגיה וביוכימיה. 
       
ג'מאל זחאלקה (בל"ד):
       
        גם שם אתה השתמשת בפורמלין. קודם הורגים את החיה, אחר כך - - -
       
שר התחבורה מאיר שטרית:
       
       נכון, ואני אומר לך שפה אין כוונה לפורמלין. דב וייסגלס אמר שתוכנית ההתנתקות נועדה לשמר את מפת הדרכים, ואני מדגיש את זה, כי אני גם רוצה להרגיע את הדוברים מירדן, שכן ראיתי באינטרנט את ההתייחסות של אנשים מירדן לדבריו של דב וייסגלס – לקדם את תהליך השלום עם הפלסטינים ולשמר את מפת הדרכים בתור התוכנית המדינית היחידה, כדי למנוע דיון בכל תוכנית מדינית אחרת. לזה מחויב ראש הממשלה, כפי שהוא ציין פה שלשום. 
       
       הפרשנות שניתנה לדבריו בריאיון, כאילו נועדה תוכנית ההתנתקות להקפיא כל הליך מדיני, היא פרשנות מוטעית, ואיננה מבוססת על הנאמר. נהפוך הוא, בריאיון מודגש, כי אחת ממטרותיה החשובות של תוכנית ההתנתקות היא שימור מפת הדרכים לכל אותו פרק זמן, עד שהפלסטינים יקיימו את התחייבויותיהם, ואז ניתן יהיה לחדש את התהליך המדיני על-פי מפת הדרכים. 
       
       אם כן, רבותי, כפי שאתם רואים, לא היתה לדב וייסגלס שום כוונה לומר שתוכנית ההתנתקות נועדה להקפיא את התוכנית המדינית, בדיוק הפוך. אמר מישהו מחברי הכנסת, או שקראתי באחד העיתונים שאמר מישהו, שדב וייסגלס הוא עורך-דין ידוע והוא לא אומר דברים סתם. זה נכון, זה נכון שהוא לא אומר דברים סתם. 
       
ג'מאל זחאלקה (בל"ד):
       
       - - -
       
היו"ר חמי דורון:
       
       חבר הכנסת זחאלקה, אני מבקש לתת לשר לסיים את תשובתו. 
       
שר התחבורה מאיר שטרית:
       
       הוא אמר בדיוק את מה שציטטתי פה, וזו היתה כוונתו. ידידי, אני כמוך מקווה ומתפלל שזה לא ייקח 15 שנה להגיע לשלום עם הפלסטינים. 
       
ג'מאל זחאלקה (בל"ד):
       
       זה מה שאמר שרון ראש הממשלה. 
       
שר התחבורה מאיר שטרית:
       
       אני מקווה שזה יקרה הרבה יותר מהר. זה לא תלוי בשרון. היום, לצערי הרב, מי שעושה את הנזק ומונע את התקדמות תהליך השלום זה דווקא הפלסטינים עצמם. אני חושב שחובתנו שלנו לדחוף את הפלסטינים - אנחנו, גם היהודים וגם הערבים - ולומר לפלסטינים: רבותי, תתחילו להילחם בטרור. הוא הרסני לא רק לנו, עוד יותר להם. הטרור לא מבדיל בישראל בין יהודים לערבים לנוצרים ולדרוזים. הוא הורג. זה טרור עיוור בעיוורון מוחלט, שחובת כולנו להילחם בו. 
       
       אני מקווה באמת שתהיה שם איזו הנהגה שתגלה סוף-סוף אחריות, שתיקח את האחריות על עצמה ונוכל לקדם יחד את תהליך השלום. תודה, אדוני. 
       
היו"ר חמי דורון:
       
       מה אדוני מציע?
       
שר התחבורה מאיר שטרית:
       
       אם אתם מסתפקים בדברי, בבקשה. אם אתם לא מסתפקים בדברי ורוצים להביא את הנושא למליאה - אני מסכים, או לוועדה - אני מסכים; מה שתרצו. 
       
מוחמד ברכה (חד"ש-תע"ל):
       
       למליאה. 
       
שר התחבורה מאיר שטרית:
       
       בבקשה. אני מציע להסתפק בדברי, כי זה הדיון האמיתי היחיד שמתקיים. 
       
נסים זאב (ש"ס):
       
       אדוני השר, למה למליאה? העניין זה לא דבריו של דב וייסגלס, אלא המדיניות של ראש הממשלה בעצם. הלוא זאת לא סתם איזו אמירה, איזו פליטת פה.
       
שר התחבורה מאיר שטרית:
       
       לכן ציינתי ודייקתי. 
       
נסים זאב (ש"ס):
       
       אני חושב שאדוני הציע מליאה. זה נושא מדיני נטו. 
       
שר התחבורה מאיר שטרית:
       
       אתה מעדיף את המליאה?
       
נסים זאב (ש"ס):
       
       כן. 
       
שר התחבורה מאיר שטרית:
       
       בבקשה, אני מסכים להעביר את ההצעות של החברים שנוכחים למליאה. אני, איך אומרים, last but not least, מבקש לברך את סגן היושב-ראש על בחירתו לתפקיד, ואני מאחל לך הצלחה רבה. 
       
היו"ר חמי דורון:
       
       תודה רבה, השר שטרית. חבר הכנסת דהאמשה, הצעה אחרת בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אותנו אולי תצליח לשכנע שאלה הם הדברים של וייסגלס ותו-לא. אני לא בטוח שמישהו יצליח לשכנע את מר שרון שווייסגלס התכוון לזה, כי כנראה גם מר שרון לא מתכוון לזה. 
       
       אם וייסגלס אמר את הדברים האלה והשתמש במלה פורמלין - וכולנו יודעים מה זה פורמלין, ומי שלא יודע, יודע עכשיו למה משתמשים בזה - קשה להפוך את העניין הזה. אני תהיתי כל הזמן אם להאמין לשרון או לא להאמין לשרון. אני לא יודע אם אתה מאמין לו, אני לא בטוח, כי אני יודע שבליכוד לא מאמינים לו. אני יודע שהמתמרדים, 15 חברי הכנסת האלה, בוודאי לא מאמינים לו ולא רוצים להאמין לו ומשכנעים את העולם עכשיו לא להאמין לו. אני לא יודע אם להאמין לשרון גם בדברים אחרים. 
       
       דבר אחד אני הייתי רוצה לומר: לא תוכלו לשכנע, לא אותנו ולא את העולם, שהפלסטינים לא רוצים שלום. הפלסטינים רוצים שלום, הפלסטינים הם פרטנר לשלום, אבל מר שרון וממשלתו ומדיניותו אינם פרטנר לשלום, והם לא בונים על שום אפשרות של שלום. הוא בונה רק על צעדים חד-צדדיים, על פורמלין ועל מוות ועל דיכוי, וכנראה הוא רוצה לחיות כך עד סוף הימים. 
       
       אני אמרתי רק בנאומי הקודם, שמי שאוהב את הימין, חייב לרחם עליו ולהוציא אותו מהשלטון. הימין לא יכול לשלוט. הוא מדרדר את העגלה הזאת עד דיראון עולם. אתם חייבים לעזוב למען המדינה הזאת, למען השלום ולמען שני העמים. תודה רבה. 
       
היו"ר חמי דורון:
        
       מה אדוני מציע?
       
עבד-אלמאלכ דהאמשה (רע"ם):
       
       אני לא פרטנר בעניין הזה. אני רק העליתי את הצעתי. אני לא בעל הצעה מקורית כמו כל האחרים, אני רק התייחסתי לנושא. 

היו"ר חמי דורון:
       
       תודה רבה. אנחנו מצביעים על מליאה מול הסרה מהמליאה. בעד – להעביר למליאה, נגד – להסיר.
       
מוחמד ברכה (חד"ש-תע"ל):
       
       תשאל את המציעים. 
       
היו"ר חמי דורון:
       
       אבל אני הבנתי קודם שהסכימו. 
       
קריאה:
       
       - - -
       
היו"ר חמי דורון:
       
       חברת הכנסת אתי לבני, את מסכימה להצעת השר לקיים דיון במליאה?
       
אתי לבני (שינוי):
       
       מסכימה. 
       
היו"ר חמי דורון:
       
       חבר הכנסת ברכה, אני חדש, לא צריך לבלבל אותי עוד קצת.
       
מוחמד ברכה (חד"ש-תע"ל):
       
       - - -
       
היו"ר חמי דורון:
       
       מכיוון שהשר הסכים, זה בסדר. בעד – העברה למליאה, נגד – הסרה. 
       
הצבעה מס' 13
       
בעד ההצעה לכלול את הנושא בסדר-היום - 10
נגד - אין
נמנעים - אין
ההצעה לכלול את הנושא בסדר-היום של הכנסת נתקבלה.

היו"ר חמי דורון:
       
       התוצאות הן: בעד - 10, נגד - אפס, נמנעים - אפס. ההצעה תידון במליאה.
       


הצעה לסדר-היום
דוח עמותת "סיכוי"

היו"ר חמי דורון:
       
       הנושא הבא הוא הצעה לסדר-היום מס' 4456: דוח עמותת "סיכוי", של חבר הכנסת גאלב מג'אדלה. בבקשה.

גאלב מג'אדלה (העבודה-מימד):
       
       אני קודם כול מצטרף לברכות לאדוני היושב-ראש. שנינו חדשים. 

היו"ר חמי דורון:
       
       לא, אני כבר לא חדש, אתה יודע.

גאלב מג'אדלה (העבודה-מימד):
       
       שנינו חדשים מבחינת התפקיד שלך - -

היו"ר חמי דורון:
       
       בתפקיד הזה.

גאלב מג'אדלה (העבודה-מימד):
       
       - - ואני - זה הנאום הראשון שלי כשאתה בתפקיד שלך, וגם הראשון בכלל. 

היו"ר חמי דורון:
       
       זה הנאום הראשון, אז אני מבקש לא להפריע, כפי שמקובל. בבקשה, יש לך עשר דקות. 

גאלב מג'אדלה (העבודה-מימד):
       
       בתחילה, ברשותך, אנחנו ביום שישי מתחילים את החודש המבורך לעולם האסלאמי, חודש הרמדאן. ברשותך, אני רוצה לומר כמה משפטים.

(נושא דברים בשפה הערבית; להלן תרגומם לעברית:
       
	אנו מאחלים לעולם האסלאמי חודש מבורך ורמדאן שמח, וכי בעזרת האל הצום יתקבל.)
       
       הכותרת, אדוני, גם לא נכונה. זה היה - העוני באוכלוסייה הערבית על-פי דוח "סיכוי" - אבל הנושא הוא העוני. 


שר התחבורה מאיר שטרית:
       
       אני מטפל בתחבורה - לא בעוני - והדוח הוגש על התחבורה. 

גאלב מג'אדלה (העבודה-מימד):
       
       לא, אדוני. 

היו"ר חמי דורון:
       
       אדוני מייצג את הממשלה, אז אני מניח שהוא ימצא תשובה נאותה על ההצעה לסדר-היום. 

גאלב מג'אדלה (העבודה-מימד):
       
       קודם כול, אדוני היושב-ראש, אדוני השר, חברי חברי הכנסת, אולי הכותרת לא היתה נכונה אבל הדוח של "סיכוי" הוא על העוני, אז אם נפלה טעות - - -

שר התחבורה מאיר שטרית:
       
       אין בעיה. אני אענה. 

מוחמד ברכה (חד"ש-תע"ל):
       
       אם נפלה טעות, היא לא של המציע.

גאלב מג'אדלה (העבודה-מימד):
       
       לא שלנו. הטעות היא שלכם, כי הדוח של "סיכוי" וגם המחקר של בנק ישראל נעשה על העוני, ומהדוח ומהמחקר עולה, אדוני היושב-ראש, ש-45% מהמשפחות הערביות הם מתחת לקו העוני, ולצערי סיכוייה של משפחה ערבית להיות ענייה גדולים פי-שלושה מסיכוייה של משפחה יהודית.
       
       אני אגיד את זה בהקשר בהמשך, אבל העוני לא נופל מהשמים והוא גם לא מעשה ידי אדם. הוא מעשה של מדיניות, של מציאות, ויש לו כמה סיבות ונסיבות. אני אמנה חלק מהן. הכנסה נמוכה כתוצאה משכר נמוך, ומשפחה ברוכת ילדים, ומפרנס יחיד, וסיבות נוספות, שלצערי הן מנת חלקנו, יצרו את המצב הזה, מצב של עוני, וכולנו מסכימים שזה מעשה ידינו, זה מעשה של מדיניות, ובמקרה זה מדיניות של הממשלה. הדבר הבולט בכל העניין, שהעוני מוביל - ואנחנו יודעים את זה - לאפיקים נוספים שאנחנו לא רוצים בהם. 
       
       אולי אני אצביע על דבר אחד מרכזי וחשוב, שאנחנו בדרך כלל עושים הקשרים לא נכונים ועושים לינקג' לא נכון. כך למשל ביטול חוק קי"ץ - קצבאות יוצאי צבא - ב-1994 על-ידי ממשלת רבין, זכרו לברכה. ואמרו, וקמה מהומה מהימין - - -

מוחמד ברכה (חד"ש-תע"ל):
       
       בנוגע לקצבאות ילדים. 

גאלב מג'אדלה (העבודה-מימד):
       
       קצבאות ילדים - כן. ביטול חוק קי"ץ - קצבאות ילדים, השוואת קצבאות הילדים של המשפחה הערבית למשפחה יהודית, דבר שקמה אז לגביו סערה גדולה, ואמרו: זה דבר שמזמין ילודה רבה, זה יעמיק את בעיית הדמוגרפיה, זה יביא להרבה ילדים למשפחה הערבית. והנה, הנתונים מראים שדווקא אחרי זה הילודה קטנה והאזרחים הערבים לא ראו בקצבת הילדים מקור להגדלת המשפחה הערבית - להיפך - אלא לתכנון משפחתי. 
       
       הפער הולך ונשמר כתוצאה ממדיניות הממשלה - גם בחינוך, גם בבריאות, גם בתעסוקה – ולצערנו, זה הולך ומעמיק. 
       
       היתה לנו ועדת-אור, שבאה בנסיבות טרגיות, בעקבות אוקטובר 2000, בעקבות הרג 13 אזרחי מדינת ישראל, וכולנו קיווינו שמהטראומה הזאת, המסקנות של השופט אור יביאו לתיקון המצב. הוא הצביע על המצב החמור גם בתחום הכלכלה, גם בתחום החברה, גם בתחום יחסי יהודים-ערבים, גם האבטלה הגבוהה, גם העוני ההולך ועולה. הוא הצביע על מסקנות ונתן פתרונות לאחר עבודה מעמיקה, ולצערי הממשלה הזאת, במקום לקחת את מסקנות ועדת-אור וללמוד לקח ממה שקרה באוקטובר 2000, הקימו ועדה כדי לטשטש את מהות המסקנות והביצוע שלהן. 
       
       אי-אפשר לברוח מהמציאות הזאת, כי העוני לא יודע גבולות. גם הגדר שהקימה הממשלה ועלתה לה מיליארדי שקלים - העוני לא יכול לחסום אותה. אולי גדר יכולה לחסום משהו ביטחוני, אבל היא לא יכולה לחסום משהו חברתי כואב לאדם ולמשפחה. 
       
       אני זוכר ששר האוצר סילבן שלום היה אורח של ההסתדרות והגיע להנהגת ההסתדרות. שאלתי אותו - כחבר הנהגת ההסתדרות: אתה יודע, אדוני, שרבבות הורים יוצאים מהבית מוקדם כמובטלים כדי שלא יזכו לשמוע את הבקשה של הבן שמבקש שקל כדי לקנות שוקו לבית-הספר? זה היה לפני כמעט שלוש שנים. היום אני שואל את השאלה הזאת ביתר חריפות. 

שר התחבורה מאיר שטרית:
       
       לא יותר פשוט ללכת לעבוד? 

גאלב מג'אדלה (העבודה-מימד):
       
       אדוני השר שטרית, אתה יודע מה אחוז האבטלה ביישוב הערבי. 

שר התחבורה מאיר שטרית:
       
       אני יודע. גם ביישוב היהודי. 

גאלב מג'אדלה (העבודה-מימד):
       
       אבל ביישוב היהודי יש מפרנס נוסף. ביישוב היהודי יש גם דברים נוספים. אם אתה רוצה שנעמיק את העוני ואת האבטלה, אתה יודע למה זה מוביל אחר כך. זה מוביל, בצדק, להתמרמרות ולתסכולים, ולאן זה מוביל אחרי זה? זה מוביל אחרי זה להקצנה ולתסכול נגד המדינה.
       
       תשמע, אתה רוצה שאזרחי ישראל הערבים יהיו נאמנים למדינה וירגישו שזו מדינה שלהם, אבל שקודם כול המדינה תרגיש שאלה אזרחים שלה וקודם כול שהמדינה תרגיש שיש לה מחויבות כלפיהם. כדי שאני אחוש שזו מדינתי, המדינה שלי צריכה גם לתת את התחושה שאני אזרח שלה.
       
       אז אם יש פער חברתי, אם יש עוני - וקו העוני הולך ועולה - אם האבטלה הולכת וגואה, אם התסכול עולה, מה המסקנה? לאן זה מביא? יש מיליון ורבע אזרחי ישראל ערבים. אנחנו רוצים להפוך אותם למתוסכלים, לאנשים שרואים שהם נטע זר במדינה ולא חלק ממנה? אני לא בטוח שהאבטלה ביישוב יהודי מובילה לאותו מצב פוליטי-חברתי שהיא מובילה אליו לגבי מובטל ערבי. אני לא בטוח. זאת סכנה. זה חומר נפץ זמני שכל יום יכול להתפוצץ. למי זה טוב, את מי זה משרת? את המדינה? את הממשלה? את העם בישראל? 
       
       מאוקטובר 2000 הפכנו להיות שתי חברות במדינה אחת. הפכנו להיות - לא שכנים, במקרים מסוימים גם יריבים. את מי זה משרת?
       
       לכן אני חוזר ואומר: אם הממשלה הזאת, שאני לא מסכים אתה, רוצה שאני אתחיל להסכים אתה, היא צריכה להתמודד עם הבעיות של האוכלוסייה הערבית בנושאי חברה וכלכלה. האבטלה והעוני מובילים לתסכול, והתוצאות ידועות.                      
       
       אני רק רוצה שתחשוב לרגע. טוענים שבבחירות האוכלוסייה הערבית נוהרת לקלפי כדי להצביע בעד הרשימות הערביות, כדי להביא לכנסת יותר נציגים. אני אגלה לך סוד: 40% מבעלי זכות ההצבעה בציבור הערבי בבחירות האחרונות, ב-2003, לא הגיעו לקלפי. זה לא ציבור שמחפש להתנגח עם המדינה בכל מחיר, זה ציבור שגם רגיש לבעיות החברתיות והכלכליות שלו.
       
       לכן אני מציע, אדוני השר, שהנושא הזה, נושא העוני, האבטלה, המצב החברתי, סגירת הפערים באוכלוסייה הערבית - הממשלה תכניס אותו לסדר העדיפויות שלה, לא רק כנושא חברתי-כלכלי אלא קודם כול כנושא פוליטי. 
       
       אני לא צריך לשכנע אותך, אני יודע מאיפה באת, ואני יודע איפה צמחת, ואני יודע שהיית באותו מצב שאנחנו היינו בו; רק שיש הבדל אחד - אנחנו בו היום, ואתה היית בו לפני 30 שנה. אני מציע שהנושא הזה, נושא האבטלה, העוני וסגירת הפערים בחינוך, בבריאות, בתעסוקה ובהשכלה – ממשלת ישראל תיקח אותו לידיים, זה בנפשה לא פחות מאשר בנפשנו. תודה רבה.
       
היו"ר חמי דורון:
       
       תודה רבה, אדוני. השר שטרית, בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, ראשית, תרשו לי לברך כמנהג הבית את חבר הכנסת גאלב מג'אדלה על הנאום הראשון שלו בכנסת. אתה חבר כנסת חדש, שנכנס באמצע הקדנציה, ואתה עושה רושם של אדם שיודע על מה הוא מדבר. אני מאחל לך הצלחה רבה כפרלמנטר. הבית הזה רועש לפעמים וסוער ומעומת וכן הלאה, אבל אני מאמין שחברי כנסת שיודעים מה שהם רוצים ויודעים על מה הם מדברים יכולים להיות חברי כנסת ופרלמנטרים מוצלחים ולגרום לשינויים ולתרום בנקודות שהם מתמקדים בהן. אני מאחל לך שתצליח להביא לידי ביטוי את היכולות שלך בכנסת. עושה רושם שלא מיהרת לשאת נאום מרגע שנכנסת, שקלת בזהירות את הנושא, לקחת נושא רציני לטיפול והעלית אותו לסדר-היום, ואני מאחל לך הצלחה רבה.
       
גאלב מג'אדלה (העבודה-מימד):
       
       תודה רבה.
       
שר התחבורה מאיר שטרית:
       
       אני מצטרף לברכתך למוסלמים לקראת פתיחת צום הרמדאן, ואני מאחל לכל השומעים שצמים בצום הרמדאן – לא הבנתי במאה אחוז את כל המלים שאמרת בערבית, אבל זה מה שאמרת, אם הבנתי נכון – שהצומות יועילו לכם ויהיו לטובתכם, ואני מאחל לכם שלום וברכה.
       
גאלב מג'אדלה (העבודה-מימד):
       
       צום קל.
       
שר התחבורה מאיר שטרית:
       
       שיהיה באמת צום קל. נחכה שיהיה - עיד אל-אדחא בסוף או עיד אל-פיטר?
       
גאלב מג'אדלה (העבודה-מימד):
       
       עיד אל-פיטר.
       
שר התחבורה מאיר שטרית:
       
       נחכה לעיד אל-פיטר, ואני מאחל לכם, לכולם, חג שמח.
       
       אני מתכבד להתייחס להצעה בנושא דוח עמותת "סיכוי". ראשית, אני מקבל את הדוחות של עמותת "סיכוי" כל הזמן. אני עוקב אחרי הדוחות של העמותה הזאת, שקמה בשביל לתרום ליצירת שוויון בין יהודים לערבים בארץ. 
       
       הנתונים העולים מהדוח של עמותת "סיכוי" הונחו על סדר-היום של ממשלת ישראל כבר ערב החלטת הממשלה הארבע-שנתית בהיקף של 4 מיליארדי שקלים, במענה על מצוקות העולות מן הדוח. בעקבות הדוח הזה הממשלה החליטה אז על הקצאה של 4 מיליארדי שקלים כדי לתת תשובה, לפחות על חלק מהמצוקות שעלו באופן חריף מהדוח. התוכנית הזאת נמצאת כיום לקראת סיום - 4 מיליארדי השקלים שהוקצו ספציפית למגזר הערבי. 
       
       מהנתונים של הביצוע עולה, שיש עלייה גדולה בתחום בינוי כיתות, בהישגים באחוזי בגרות, בהקמת מרכזי בריאות למשפחה, בתחומי תשתית נוספים, כך שחלק מהפערים תוקנו הלכה למעשה. 
       
       אני גם מבקש לציין, שדווקא בממשלות הליכוד תיקנו את החוקים שנוגעים לייצוג של הסקטור הערבי בדירקטוריונים של חברות ממשלתיות, גם בקרב עובדי המדינה. היום בהרבה דירקטוריונים לא ממנים דירקטורים אלא אם יש נציגות לסקטור המיעוטים בארץ. מקפידים על כך, ואני חושב שזה נכון.
       
       אני חושב שמה אמר חבר הכנסת הוא דבר שנובע מאליו. אני בעד זה שאזרחי ישראל, ערבים, יהודים, נוצרים ודרוזים ירגישו כאזרחים שווי זכויות לכל דבר. אני תמיד אומר שאני גם בעד זה שהם ירגישו שווי חובות לכל דבר. יכול להיות שהא בהא תליא. אני חושב שישראל עושה מאמצים גדולים לגרום לכך שלכל אחד שרוצה להתאמץ תהיה הזדמנות שווה להגיע לאן שהוא רוצה. 
       
       במשרד ראש הממשלה שוקדים בימים אלה על הכנת תוכנית המשך, בעיקר בתחום החינוך – בינוי כיתות ושיפור פדגוגי; השלמת מרכזי בריאות ומשפחה; השלמת תוכניות תשתיות הביוב ביישובי המגזר הערבי; תוכניות מיתאר ביישובי המגזר הערבי, ביישובים שלא קיימות בהם תוכניות מיתאר, לצערי, למרות השנים הרבות שעברו, מתוך מגמה להשלים את מהלך סגירת הפערים.
       
       מהדוח עולה, כי נושא האבטלה הוא אחד הגורמים הבעייתיים במגזר זה. גם פרמטר זה לא נעלם מעינינו, ובמשרד ראש הממשלה מגבשים תוכנית להקמת אזורי תעשייה ופיתוח במגזר הערבי. התוכנית במעקב ובמימון ישיר של משרד ראש הממשלה, והיא מציבה יעד של קידום של לפחות עשרה אזורי תעשייה בשנת 2005. כידוע, כמו שאתה אומר, כאשר לאדם אין עבודה ואין לו מקור פרנסה, ברור שהוא יכול בקלות להידרדר מתחת לקו העוני, ובעקבות ההידרדרות מתחת לקו העוני יכולים לבוא כל הסימפטומים האחרים.
       
       כאשר הערתי לך קודם ואמרתי, האם לא יותר טוב ללכת לעבוד, לא הערתי את זה רק כלפי הסקטור הערבי. כולנו יודעים את האמת. יש בארץ רמת אבטלה של 10.5%, זה סדר-גודל של 250,000 מובטלים. באותו זמן תראה איזו מלחמת עולם הולכת בארץ כדי לנסות ולקבל עובדים זרים לחקלאות, לבניין, לתעשייה, לסיעוד. אנשים לא רוצים לעבוד בעבודות האלה.
       
       אני זוכר ימים אחרים. אמרת שאתה יודע מאיפה באתי. נכון. אני זוכר לפני 30 שנה, כשהייתי עוד ילד, הלכתי לעבודה, הורי הלכו לעבודה, הוריך הלכו לעבודה, הוריו הלכו לעבודה, כי לא היתה אלטרנטיבה. כל אחד ידע שאם הוא לא יעבוד לא יהיה אוכל בבית, ואנשים עמדו בתור לחפש עבודה, נאבקו, נלחמו לקבל עבודה, ומי שלא היו לו אז תעודה מתאימה ופנקס אדום, לא היה יכול לקבל עבודה.
       
       היום צריך לחפש את המשפחות הללו, את אלה שהלכו מכות בלשכת העבודה כדי שייתנו להם שבועיים עבודה, לא חשוב במה, שתהיה פרנסה הביתה, כי אין אלטרנטיבה אחרת. נכון, זה קשה. יותר קל להרבה אנשים היום בארץ לחיות כמו שמקובל היום גם בהרבה מדינות באירופה ובמערב, יש קצבאות אבטלה של המדינה, ואנשים מקבלים קצבאות וחיים פחות או יותר בסדר, לא מתאמצים יותר מדי, לפעמים עושים חלטורה מהצד בלי לדווח עליה. זה דבר שקיים בהרבה מדינות בעולם. נכון שזה יותר קל, אבל זה לא דומה לאדם שעובד, מרוויח, מתקדם בעבודתו, מקדם את משפחתו, מקדם את ילדיו, יש לו יכולת להתחרות בשוק הטכנולוגי הגבוה והתחרות הקשה, כדי לתת לילדיו הזדמנות יותר טובה.
       
       אם אני עומד בפניך היום, כחבר הכנסת וכשר בממשלה, זה רק מסיבה אחת, שאני התאמצתי מאוד בעבודה בעצמי כנער, הורי התאמצו מאוד ועבדו כל החיים במטרה לתת לי אפשרות לקבל חינוך טוב ולהתמודד כשווה מול שווים בכל מקום. אני חושב שצריך ליצור את ההזדמנות הזאת לכל ילד בארץ, יהודי או ערבי.
       
       אנחנו צריכים לומר ביושר למשפחות ולראשי המשפחות: האחריות לגידול של הילדים מוטלת לא במעט עליכם, על ההורים, לא פחות מאשר על הממשלה. הממשלה עושה כמיטב יכולתה, היא יכולה להעמיד מערכת חינוך, לממן מורים, לממן תרבות, לממן דיור, לממן בריאות, לממן ביטחון, אבל בסוף הדרך ההורים קובעים את התכתיב.
       
       אני מכיר משפחות ערביות רבות שילדיהן כולם, בלי יוצא מן הכלל, אקדמאים ברמה מאוד גבוהה, הם מהנדסים, עורכי-דין, רואי-חשבון, רופאים, שהשתלבו בחברה הישראלית נהדר, כמו גם יוצאי עדות המזרח, שאכלסו את כל שורות העוני. היום, תודה לאל, יש שילוב יוצא מן הכלל של אנשים מכל הרמות בכל מקום. את המגמה הזאת צריך להמשיך. אנחנו יכולים להצליח בה אם נאמר את האמת לכולם, לא נמרח אותה וננסה להיות פופוליסטים ונגיד: הכול בסדר, לא לדאוג, המדינה תממן הכול, המדינה אחראית. זו גישה לא נכונה. אני בעד שהמדינה תעזור לכל מי שרוצה לעזור לעצמו ולא תעזור לאלה שלא רוצים לעזור לעצמם. לצערי גם יש כאלה.
       
       אני חושב שחובתנו כמדינה להבטיח הזדמנות שווה, זה מה שנכון, בכלים שיש למדינה. המדינה יכולה להעמיד רק את מה שהיא מצליחה לגייס מהתוצר הלאומי הגולמי. רק את זה המדינה יכולה להעמיד. לצערי, המדינה הלכה שנים רבות בצורה שגויה של הגדלת חובות החוץ שלה לממדים אדירים, פנטסטיים ממש. חובות המדינה החיצוניים מגיעים היום לסכום של 107 מיליארד דולר, ורק החזר הריבית והקרן עליהם השנה מגיע לסכום של מעל 90 מיליארד שקל. תחשוב אם לא היה החוב החיצוני הזה, יכולנו לקחת את 90 מיליארד השקל האלה ובמקום לשלם בהם חובות, להשתמש בהם לחינוך, לבריאות, לתשתית, לפיתוח. יכולנו לעשות רכבות, לא אחת, לא שתיים, לא עשר, לכל חור, לכל פינה, בכל מקום. יכולנו לפתח מערכת כבישים כפולים בכל מקום. 90 מיליארד שקל לשנה החזר חובות. למה? כי לאורך שנים נצברו עוד ועוד חובות. לכן האחריות של ממשלה צריכה להיות - להשתמש במה שיש לנו, כמו במשק המשפחתי, בצורה הטובה ביותר האפשרית, ולתת הזדמנות שווה לכולם. 

	משרד ראש הממשלה ימשיך לפעול בעקביות למען צמצום הפערים בין המגזרים ושיפור אורחות חייהם של האזרחים הלא-יהודים בישראל.

	אדוני היושב-ראש, אין לי שום בעיה, אני מסכים להצעתו של חבר הכנסת גאלב מג'אדלה, ואין לי שום בעיה שנדון בה במליאה. 

היו"ר חמי דורון:
       
       הצעה אחרת לחבר הכנסת דהאמשה. 

גאלב מג'אדלה (העבודה-מימד):
       
       אדוני השר, ביקשתי להעביר את הנושא לוועדה. 

שר התחבורה מאיר שטרית:
       
       אני מסכים.

עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, אינני יודע, כבוד השר, אם העובדים של המועצות המקומיות הערביות יקבלו את שכרם, אם לא מחר אז מחרתיים, כשיחל חודש הצום. עוררתי את הבעיה בצהריים, מייד עם תחילת הישיבה, ושר הפנים התייחס לעניין בביטול ובצורה שגובלת בשחצנות. הוא אומר: מה אכפת לי? אני לא מסתכל על חגים ועל בתים. כאילו ששום דבר אינו מעניין אותו. הוא הסתתר מאחורי האמרה, שיש מועצות שלא חתמו על תוכנית הבראה. נאמר לו בו במקום שיש מועצות שחתמו על תוכנית הבראה ובכל זאת עוד לא קיבלו.
       
       אני שואל, האם זה רק מקרה שהמועצות האלה, שלא קיבלו בהן את המשכורות חרף השביתה וחרף ההחלטה של בית-הדין וחרף כל מה שהיה, הן בין 25 ל-30 מועצות ערביות? 
       
       אנחנו מדברים על מדיניות. הלוואי שיהיה שינוי, והלוואי שהדברים שהשר אומר בשם ראש הממשלה יתממשו, ולפחות מכאן ולהבא ייפתח דף חדש. הרי מר שרון הכריז על דף חדש בראשית כהונת ממשלתו. הדף החדש הזה היה לרעה, לצערי, ולא לטובה. הלוואי שעכשיו יהיה משהו אחר. תודה רבה. 

היו"ר חמי דורון:

	תודה רבה. הצעה אחרת נוספת לחבר הכנסת ברכה.

מוחמד ברכה (חד"ש-תע"ל):
       
       אדוני היושב-ראש, לא שמעתי את דבריו של השר, אני מקווה שגם עשית את המצווה ובירכת את הנואם. גם אני מצטרף לברכות אחרי הנאום הראשון של חבר הכנסת גאלב מג'אדלה, ואני מאחל לו הצלחה. איחלנו לו זאת כשהוא נכנס לתפקיד, אבל אחרי הנאום הראשון תמיד יש נוהג לעשות זאת. ומכל הלב, אני מקווה שתצליח בעבודה לטובת ציבור הבוחרים ולטובת השלום.
       
       אדוני היושב-ראש, אדוני השר, המלה שחסרה לי בכל הדיון הזה היא אפליה. יש פערים? יש פערים. יש מצב לא תקין? יש מצב לא תקין. אבל יש אפליה מובנית במערכת השלטון במדינת ישראל כלפי הציבור הערבי. 
       
       אתה דיברת על שוויון הזדמנויות. זו מלה כדי לייפות את המציאות העגומה. אבל אני חושב שצריך לקבל החלטה שנוגעת לגישור על פערים, להעדפה מתקנת ולהעמדת סדרי עדיפויות תקציביים בהתאם לצרכים האלה. זאת אומרת, אנשים יכולים אחר כך לזנק מאותה נקודת מוצא, ואז מה שאמר חבר הכנסת גאלב מג'אדלה, אנשים ירגישו שהם שייכים, שהם מזדהים. אבל כל עוד המדינה מפלה באופן שיטתי, בנוסף לשאלת השלום, כמובן, שאינני רוצה להתעכב עליה עכשיו, אני חושב שנמשיך לדשדש באותו מקום, למרבה הצער. 
       
       לכן אני מציע להעביר את הנושא הזה לוועדת העבודה והרווחה של הכנסת. 

היו"ר חמי דורון:

	תודה רבה. חבר הכנסת מג'אדלה, הצעת להעביר לוועדה? 

גאלב מג'אדלה (העבודה-מימד):
       
       הצעתי להעביר לוועדת העבודה והרווחה. 

היו"ר חמי דורון:

	השר מסכים. לכן אנחנו מצביעים על העברת הנושא לוועדת העבודה והרווחה. 

הצבעה מס' 14

בעד ההצעה להעביר את הנושא לוועדה – 9
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדת העבודה, הרווחה והבריאות נתקבלה. 

היו"ר חמי דורון:

	תשעה בעד, אין נגד. ההצעה תעבור לדיון בוועדת העבודה, הרווחה והבריאות. 


הצעה לסדר-היום
ההתנהלות במסוף גשר שיח'-חוסיין 
היו"ר חמי דורון:
       
       נעבור להצעה הבאה לסדר-היום, גם היא הצעה רגילה, של חבר הכנסת ג'מאל זחאלקה, שמספרה 4503: ההתנהלות במסוף גשר שיח'-חוסיין.

ג'מאל זחאלקה (בל"ד):
       
       כבוד היושב-ראש, רבותי חברי הכנסת, ביום שבת, 2 באוקטובר, קיבלתי צלצול מאזרח שהוא עורך-דין, אדם הגון בהחלט, והוא סיפר לי שהוא תקוע במעבר נהר הירדן, הוא מעבר שיח'-חוסיין. הוא אמר לי, שנמצאות במעבר 25 מכוניות. בשעה 17:30 הוא עבר את המעבר הירדני והוא כבר בתוך גבולות מדינת ישראל, ואז הודיעו לו ולשאר האנשים שעמדו במעבר במכוניותיהם שהמכס סגור, ועומדת בפניהם האפשרות לעזוב את מכוניותיהם, להשאירן במקום, לנסוע הביתה – אני לא יודע איך ייסעו – ולחזור למחרת לקבל את המכונית, אחרי שתעבור בדיקת מכס.
       
       הגשר פתוח, לפי כל השלטים, עד השעה 20:00. אנשים התחילו להגיע בשעה 16:00 למעבר הירדני. לא היו שם שום בעיות, עזבו את ירדן. מגיעים לצד הישראלי ואין נותנים להם להיכנס. פשוטו כמשמעו. כמובן, לא לכולם אין נותנים. לאזרחים יהודים שנקלעו למקום דווקא נתנו להיכנס. סימנו את המכוניות – זה נוהג ביטחוני – במדבקות כחולות, ואלה צריכות לעבור בדיקות קפדניות ולכן הן תקועות, ומכוניות עם מדבקות אדומות לא צריכות לעבור בדיקות ועברו בקלות, ללא שום בעיה. 
       
       זה לא המקרה הראשון. שבוע לאחר מכן אני מקבל אותו צלצול עם אותה בעיה. ולפני כחודש - אותו דבר. אנשים מגיעים לגשר בזמן הקבוע ואין נותנים להם לעבור. פשוט אומרים לבן-אדם: תשאיר את מכוניתך פה ותצא, לך הביתה, תחזור מחר. צריך להבין שמדובר באנשים עם משפחות בדרך כלל, עם תינוקות לפעמים. אדם שנסע לירדן במכוניתו רוצה לחזור הביתה. זו היתה תוכניתו. לפעמים הוא מוציא את כל כספו בירדן וחוזר בלי כסף, הוא לא יכול אפילו לשכור מונית בשביל לחזור הביתה. לפעמים אנשים באים ממרחקים, מאזור הנגב וממקומות אחרים. מתקשרים למסוף ואיש הביטחון אומר: זו לא בעיה שלנו, זו בעיה של המכס. מדברים עם המכס, ואומרים לנו במכס: אנחנו עובדים, קלטנו עד שעה 20:00. ראינו שעד השעה 20:00 אנחנו יכולים לבדוק עשר מכוניות או 15 מכוניות, מכניסים את המכוניות האלה ובודקים אותן, ואנחנו הולכים הביתה. אנחנו לא מוכנים לעבוד שעות נוספות אם לא משלמים לנו על השעות הנוספות האלה. 

       לך תדבר עם איתן רוב, ואחר כך - בסוף לאן מגיע העניין - לך תדבר עם ביבי נתניהו שיפתור את הבעיה ויאפשרו לעובדי המכס לעבוד. אני חושב שלא מדובר בעשר ממשלות. מדובר באותה ממשלה ובאותו גוף שלטוני, והוא אחראי לכך שהאזרחים לא יסבלו בצורה כזאת. המצב בלתי נסבל. 
       
       אספר לכם אפילו חוויה אישית. נסעתי עם משפחתי לירדן פעם אחת, ושבע שעות חיכינו בגשר, במעבר. לא רק אני. זה קורה כשיש צווארי בקבוק, במיוחד בסופי שבוע. דרך אגב, בסופי שבוע המצב הפוך. כל יום פתוח עד השעה 22:00, ובסופי שבוע, כשיש לחץ, פתוח עד השעה 20:00. אנשים מגיעים שעות לפני הזמן - לא מגיעים ברגע האחרון ועוברים - ובסוף לא נותנים להם לעבור. האזרח חנא ג'ריס נשאר ולן במכוניתו. הוא גר בצפון הרחוק. הרבה אנשים עם משפחות נשארו פשוטו כמשמעו - נשארו ולנו במכוניות שלהם.
       
       זו לא בעיה חדשה, שכאילו נתקלו בה פעם אחת. זה כך כבר שנים. הבעיה רק מחריפה. כל הזמן הבעיה הזאת מחריפה. נצבר ניסיון. יודעים טוב מאוד מתי יש לחץ. אתה תשאל מישהו במסוף, והוא יודע כמעט בדיוק כמה אנשים הוא מעריך שייכנסו באותו יום, והוא לא טועה. יודעים ולא נערכים. אנשים מחכים שעות על גבי שעות בלי שתהיה אפשרות אפילו להזין תינוקות. אין אפשרות לקנות אוכל או לעשות שם משהו. אף אחד לא מתכנן שכשהוא יוצא מירדן הוא יישאר. לפעמים הוא מגיע לשם ונתקע שם שעות על גבי שעות. זה מצב בלתי נסבל.
       
       כמעט - אינני רוצה להגיד אחרת - כל מעברי הגבול פתוחים 24 שעות. למה המסוף הזה לא? אגיד דוגרי, ואני רוצה שהשר יתייחס לזה, והוא גם שר התחבורה. אני אומר זאת בלב כבד, ואני רוצה שתשמע אותי. אם היה מדובר במעבר שעוברים בו אזרחים יהודים, זה לא היה נמשך כך. מדובר בעשרות אלפי אזרחים ערבים, ולכן זה לא לוחץ את הממשלה. זה לא כל כך מעניין אותם. הם יודעים איך לפתור את הבעיה הזאת. הם יודעים שאם, למשל, עושים שלוש משמרות ב-24 שעות של עבודה, זה מוריד את הלחץ במשך היום, כי אנשים יחזרו בתפזורת. זו לא עלות תקציבית של מי-יודע-מה. יודעים מתי צריך לתגבר בכוח-אדם כדי לקלוט את האנשים. צריך לטפל בעניין הזמן.
       
       צריך לטפל גם בעניין המקום. למה היו שניים-שלושה מסלולים? אפשר לעשות יותר מסלולים, ובימים רגילים לאייש אותם, לפתוח שני מסלולים, אבל תהיה תמיד אפשרות לפתוח עוד מסלולים ולאפשר את הבידוק ואת המכס ולעשות את כל הדברים כדי שאנשים יוכלו לעבור שם בצורה נאותה. אנשים הרגישו מושפלים שהם צריכים להתחנן על נפשם כדי לעבור ולחזור הביתה ולא להישאר תקועים בגבול. 
       
       אני אפילו לא מציע שעות נוספות, אלא להוסיף עוד משמרת. דרך אגב, כשאתה עובר שם, אתה משלם כסף. כל אזרח שעובר משלם כסף. יש למקום הזה הכנסה. אינני מדבר על הכנסה ממכס, אלא הכנסה מכך שאתה משלם 70 שקל כשאתה יוצא. מדובר על אלפי אזרחים שיוצאים.

היו"ר חמי דורון:
       
       כן, אבל אתה יודע שהכסף הזה לא סגור בגשר, אלא הוא הולך ישר לקופת האוצר.
       
ג'מאל זחאלקה (בל"ד):
       
       בסדר גמור. תמורתו אתה מקבל שירות. השירות צריך להיות נאות ולא משפיל. הוא צריך להיות כזה שלא פוגע באנשים. למה? אי-אפשר ולא יודעים איך לפתור את הבעיה הזאת? מי שמטפל בעניין הזה, זה רש"ת - רשות שדות התעופה - ואת המעבר הזה בונים טלאי על טלאי. תלכו ללמוד מירדן. בירדן מהרגע הראשון עשו מעבר גדול, מרווח, שעוברים שם בצורה מסודרת פחות או יותר. במעבר הישראלי זה עינויים במיוחד בצווארי הבקבוק. אינני אומר שכל יום המצב קשה כל כך. אבל יודעים שבסופי שבוע יש יותר אנשים, כי אנשים רוצים לחזור לעבוד. אתה יודע מה? ההפסד של אדם שמשאיר את מכוניתו והולך הביתה וחוזר - הוא צריך לבטל יום עבודה כדי לקחת את המכונית שלו למחרת היום, וזאת חוץ מההוצאה על הנסיעה הלוך וחזור. אף אחד לא תכנן את זה. זה עונש שלא כתוב בשום חוק.
       
       אני מציע לפתוח את המעבר ל-24 שעות, לאייש אותו, לתגבר בתקופות של חגים. למשל, אני מציע לשר לעבור שם בעיד אל-פיטר ולראות כמה אנשים עוברים.
       
היו"ר חמי דורון:
       
       חבר הכנסת זחאלקה, נא לסיים.
       
ג'מאל זחאלקה (בל"ד):
       
       אני מסיים. אני מסכם את הצעותי לפתרון הבעיה: לפתוח את הגשר 24 שעות, לפתוח מסלולים לבידוק ומעבר ולא מסלול אחד, ולתגבר בחגים ובמועדים. יודעים בדיוק, לפי הניסיון. בנוסף, יש לאפשר דבר שהוא תקנה רק לגשר הזה - מי שנוסע לפחות מ-48 שעות, אסור לו לקנות בדיוטי-פרי; אין דבר כזה בשום מסוף אחר בארץ, בשום מעבר גבול. אני דורש שוויון למעבר הגבול הזה. אני דורש שהממשלה תטפל בנושא הזה. לא יכול להיות שהוא יוזנח בגלל שעוברים שם ערבים ולא עוברים יהודים שעושים לחץ במרכז הליכוד. תודה.
       
היו"ר חמי דורון:

       חבר הכנסת זחאלקה, תודה רבה. השר מאיר שטרית, תשובתך.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד לענות על הצעה רגילה מס' 4503 של חבר הכנסת זחאלקה בנושא: ההתנהלות במסוף נהר הירדן - גשר שיח'-חוסיין. 
       
       מאז פרוץ האינתיפאדה פקדו את מסופי הגבול היבשתיים אירועים ביטחוניים קשים, שבהם נפגעו אזרחים ועובדים רבים. לאור ההתרעות הביטחוניות וכפועל יוצא ממצב זה, חלה החמרה משמעותית בנוהלי הבידוק הביטחוניים לנוסעים, כפי שאף אירע בשדות תעופה ובמסופי גבול בכל רחבי העולם בעקבות גל אירועי הטרור האחרון בכלל ואירועי ה-11 בספטמבר 2001 בפרט. מצב זה השפיע באופן ישיר על משך זמן המעבר במסוף נהר הירדן בעת הכניסה לארץ בתקופת החגים ובסופי שבוע, אך בזמנים קשים אלו ובמיוחד לאחר התקפת הטרור האחרונה בסיני הנסיבות מחייבות זאת - יובהר, אגב, כי לא חל כל שינוי במשך הזמן הנדרש בעת היציאה מן הארץ דרך מסוף נהר הירדן, ותהליך היציאה מתבצע ביעילות ובמהירות. מדובר על הכניסה. ביציאה אין בעיות.
       
       בנוסף, בהסכם התחבורה בין ישראל לירדן, המהווה נספח להסכם השלום בין המדינות, נקבעו זמנים מוגדרים לפעילות מסוף נהר הירדן. הזמנים הם: מיום א' עד ה' - מ-06:30 עד 22:00, ובימי שישי ושבת - מהשעה 08:00 עד 22:00.
       
ג'מאל זחאלקה (בל"ד):
       
       אדוני השר, הנסיבות השתנו. יש יותר אנשים שעוברים.
       
שר התחבורה מאיר שטרית:
       
       לא, אני אומר מה הם הזמנים שנקבעו בהסכם השלום עם ירדן. בהתאם להסכם, לא ניתן לחרוג משעות אלו ללא הסכמת שלטונות ירדן. למרות זאת, רשות שדות התעופה דואגת לכך שכל נוסע שעבר מהמסוף הירדני למסוף הישראלי, גם אם זמן סיום הפעילות הרשמי תם, יטופל כיאות וייכנס לישראל, וזאת בכל שעה שהיא.
       
       יצוין, כי הניסיון מלמד שמרבית הנוסעים מעדיפים להמתין לשעות סיום הפעילות, על מנת למצות את המירב משהותם בירדן. מצב זה יוצר עומס בכניסה למסוף הירדני ולמסוף הישראלי כאחד ומשפיע על רמת השירות.
       
       רש"ת משקיעה מאמצים ומשאבים רבים על מנת להקל על ציבור הנוסעים ולשפר את רמת השירות במסוף. עד לתום השנה הנוכחית - 2004 ולא 2005 - ייפתחו לקהל הנוסעים שני אולמות חדישים, ממוזגים ומודרניים במסוף, אולם לנוסעים היוצאים ואולם לבידוק כלי רכב, בהשקעה של למעלה מ-7 מיליוני שקלים.
     
       בנושא חזרת נוסעים עם כלי רכב פרטיים מירדן - אכן קיימת בעיה אשר רשות שדות התעופה מודעת לה ופועלת לשנותה מול אגף המכס, אתה צודק במאה אחוז. האחראים לבידוק כלי הרכב החוזרים מירדן לישראל, שזה אנשי המכס, במסוף, מסיימים את פעילותם בשעות שבהן מסתיימת הפעילות הרשמית, בהתאם להסכם התחבורה עם ירדן. זאת אומרת, ב-22:00, ללא כל חריגים. בפועל, כתוצאה מכך נוצר מצב, שבעלי כלי רכב רבים החוזרים מירדן לישראל נאלצים להשאיר את רכבם במסוף ולחזור למחרת לקחת אותו, אחרי הבידוק. כל הניסיונות לשנות מצב זה ולאפשר את הארכת שעות הפעילות של אגף המכס במסוף עד לסיום הטיפול בכל אותם כלי רכב שהספיקו לעבור מירדן טרם סגירת המסוף הירדני, כפי שכאמור נוהגת רש"ת, עלו עד כה בתוהו. אנחנו, אני מודיע לך, ברשות שדות התעופה, לא מצליחים לשכנע את אנשי המכס והאוצר לשלם את השעות הנוספות הנדרשות לאנשים שעובדים מעבר לשעות הפעילות ולכן, בעצם, מה שקורה - מגיעה שעת ההפסקה, העט נופל להם מהיד, ויותר הם לא מוכנים לנגוע בזה. 
       
       רש"ת תמשיך לפעול מול אגף המכס ומשרד האוצר לשינוי המצב, לשיפור רמת השירות לנוסע. אני רוצה לומר, חבר הכנסת זחאלקה - א. שיש הצדקה מלאה לדברים שלך. אני חושב שאין שום הצדקה לכך שאנשים שכבר עברו את - - -
       
ג'מאל זחאלקה (בל"ד):
       
       אני מבקש לטפל בזה באופן אישי. 
       
שר התחבורה מאיר שטרית:
       
       רגע, רגע. אני חושב שאם היה המכס בידי, זה היה נגמר מחר בבוקר. 
       
ג'מאל זחאלקה (בל"ד):
       
       לא, אז התחבורה. 
       
שר התחבורה מאיר שטרית:
       
       אני אומר לך: רש"ת מטפלת בכל נוסע שיוצא מהמסוף הירדני לישראלי, לא משנה עד איזו שעה, עד שהוא נכנס לארץ. אין שום פספוס. אנחנו משלמים שעות נוספות לכולם. יש בעיה. עובדי המכס הם עובדי המכס. מי שקובע את התנאים של עובדי המכס זה האוצר, נציבות שירות המדינה ואגף השכר. אני מציע, חבר הכנסת זחאלקה, להיות תכליתי: אני מציע להעביר את הצעתך לוועדת הכספים, ואני מציע להזמין לוועדת הכספים את אנשי המכס. תעלה את הסוגיה, תביא את הפרטים. אנשי המשרד שלי ואנשי רש"ת יבואו לשם, יסבירו מה קורה, ואני מקווה שיחד עם ועדת הכספים - גם חברי הכנסת בוועדת הכספים מבינים עניין, ולא צריך לסחוב את זה. צריך לפתור את העניין, שעובדי המכס ימשיכו לקבל שעות נוספות כמו שקיבלו בעבר. אין סיבה בעולם שלא ישלמו להם. ואז, הבעיה תיפתר מאליה. 
       
       אנחנו, על כל פנים, משפרים מאוד את רמת השירות, על-ידי פתיחת האולמות החדשים, מטפלים גם היום - כל נוסע שעובר את המכס, עובר את המסוף הירדני לישראלי, כל שעה בלי מגבלה. הבעיה, צוואר הבקבוק של הבעיה, זה עובדי המכס. אני מציע להעביר את הנושא לוועדה. לשם, אני מניח, אפשר להזמין את כל האנשים הרלוונטים, ואני מקווה שהבעיה תיפתר. 
       
היו"ר חמי דורון:
       
       תודה. מסכים לוועדה? תודה. חבר הכנסת גאלב מג'אדלה, בבקשה. 
       
גאלב מג'אדלה (העבודה-מימד):
       
       קודם כול, אני שמח שהשר הסכים עם חבר הכנסת זחאלקה. החומר שנמצא בידו אמין ביותר, אבל אני רוצה לספר לך, רק שתדע. אני, עבדך הנאמן, השארתי רכב לפני ארבעה חודשים, בטרם נכנסתי לכנסת. השארתי רכב, חזרתי הביתה ולמחרת הלכתי להביא אותו. אני, עבדך הנאמן, לקחו לי את תעודת הזהות לבדוק, אף אחד לא יודע איפה היא. עד היום לא קיבלתי את תעודת הזהות בחזרה. אני, שמדבר אתך. 
       
       יש שם דברים שמחייבים באופן הניהולי, בהתנהלות, בדיקה, ואני ממליץ לך בתור שר שמופקד על העניין לבדוק את זה. בין אוגוסט 2002 ובין כניסתי לכנסת הייתי כמעט אחת לשבועיים בירדן, לסוף שבוע. ראיתי מקרה או שניים או שלושה, שבעבר היתה גם אפליה – התייחסות לאזרחים יהודים שונה לגמרי מאשר לאזרחים ערבים. במו-עיני ראיתי. 
       
       לאור מה ששמעת מחבר הכנסת זחאלקה אני ממליץ לך – זה מעבר רגיש מאוד. יש פה אנשים מאוד מבוגרים. האמהות שלנו, האמהות והסבא, לא יכולים לנסוע לשווייץ, ואין להם שם קרובים. יש להם בירדן. נוסעים אנשים מבוגרים, זקנים, זקנות, נכים. הם צריכים לקבל התייחסות מתאימה. תודה רבה. 
       
היו"ר חמי דורון:
       
       תודה רבה. 
       
       אנחנו ניגש להצבעה – בעד זה לוועדת הכספים, נגד זה להסיר. 
       
הצבעה מס' 15
       
בעד ההצעה להעביר את הנושא לוועדה - 11
בעד ההצעה שלא לכלול את הנושא בסדר-היום - אין
נמנעים - אין
ההצעה להעביר את הנושא לוועדת הכספים נתקבלה. 
       
       
היו"ר חמי דורון:
       
       בעד - 11, אין מתנגדים, אין נמנעים. ההצעה תועבר לוועדת הכספים. 
       

הצעה לסדר-היום 
החלטת משרד החינוך על מעבר לחמישה ימי לימודים

       
היו"ר חמי דורון:
       
       אנחנו עוברים להצעה הבאה: החלטת משרד החינוך על מעבר לחמישה ימי לימודים - הצעה מס' 4482 של חבר הכנסת יצחק לוי. בבקשה. 
       
יצחק לוי (מפד"ל):
       
       אדוני היושב-ראש, קודם כול, ברכות להיבחרך לסגן יושב-ראש הכנסת. 
       
       גברתי השרה, רבותי חברי הכנסת, אני מעלה נושא שבעצם כבר הסתיים הדיון בו בוועדת החינוך, נושא המעבר לחמישה ימי לימוד. מכיוון שהנושא גם קרוב ללבי, גם חשוב וגם מרכזי, ביקשתי את כל הפרוטוקולים. קיבלתי מוועדת החינוך חמישה או שישה פרוטוקולים. אני שמח שיושב-ראש ועדת החינוך שעסק בדברים האלה גם נמצא אתנו היום, יושב ליד שולחן הממשלה - השר שלגי. 
       
       הדיונים ארכו בערך שנה. הדיון היה מאוד מסודר ומקיף. הוזמנו הרבה מאוד אנשים לדבר, הועלו הרבה זוויות של הנושא. האמת היא שאני, מהפרוטוקול האחרון, נשארתי עם הרבה תמיהות. כי מכל הדיון נראה היה שוועדת החינוך מעלה נושאים ובכוונתה לפתור אותם. מהפרוטוקול האחרון נראה שלא נפתרה שום בעיה, אלא אישרו, פחות או יותר, את הכללים, אולי לניסוי, אולי ליותר מניסוי. באחד הפרוטוקולים, מנכ"לית משרד החינוך הזכירה שמדובר ב-80 וכמה בתי-ספר. 
       
       אני אומר כמה דברים שעלו מתוך הפרוטוקולים, ואני שואל את השרה אם יש פתרונות לדברים האלה, או שאנחנו הולכים כאן לאיזה מהלך, אפילו הוא מהלך ניסויי - אני לא בטוח שבסופו של דבר המסקנה היתה שהמהלך הוא ניסויי, אבל אפילו אנחנו הולכים על מהלך ניסויי, יש הרבה מאוד דברים שאני שואל. 
       
       ראשית, איך אנחנו הולכים למהלך כזה, ודבר שני - האם לא היה ראוי שנושא כזה יעבור בכל אופן דיון ציבורי קצת יותר רחב מהדיון בוועדת החינוך של הכנסת, אם כי אני לא מזלזל, חלילה, בוועדת החינוך של הכנסת, שהיא ועדה מאוד חשובה. האנשים שיושבים בה ודאי למדו את העניין ועיינו בדברים וכן הלאה. 
       
       קודם כול, מנכ"לית המשרד ציינה בכמה מקומות שהיא מדברת רק לגבי החינוך הרשמי, הממלכתי, והממלכתי-דתי, כאשר בסופו של דבר הממלכתי יצטרף לניסוי הזה או לתחילת המהלך הזה, והממלכתי-דתי לא יצטרף. העניין הזה די מדאיג. אמרתי שהחינוך הממלכתי יצטרף לאותו ניסוי או לאותה תחילת דרך, והממלכתי-דתי - לא. כך גברת גילה פינקלשטיין מודיעה. אני חי רק מהפרוטוקולים, אני לא יודע מה הנתונים, לא יודע מה יש בשטח, לא יודע מה קרה. אנחנו, חברי הכנסת, לא קיבלנו דיווח על כך. אולי עדיין לא היה צריך לדווח, אולי עדיין אין מה לדווח, אבל כך גברת גילה פינקלשטיין, חברת הכנסת, מודיעה, בוועדה, שהממלכתי-דתי אינו מצטרף לעניין, וכך גם הודיעו לנו בדיון שקיימו בסיעה, שרק החינוך הממלכתי הרשמי הוא חלק מהניסוי הזה, חלק מהתוכנית הזאת, כרגע. 
       
       לא התיכונים, אם כי בהרבה מאוד יישובים התיכונים עצמם כבר עושים את זה. מכיוון שמדובר בבתי-ספר שאינם כלולים בחוק החינוך הממלכתי, לא המוכר שאינו רשמי - המוכר שאינו רשמי בכלל לא קשור, כנראה, למדינת ישראל, בהרבה מאוד דברים, וזה אחד מהדברים. נוצר מצב שמשרד החינוך מוביל מהלך שאני יודע שיש לו קשר גם עם ועדת-דברת, שהדיונים עליו עם משרד החינוך עוד התקיימו לפני שהיה דוח ועדת-דברת. 
       
       מדובר במצב שבסופו של יום, אם לא יהיה תיקון בחוק ואם השרה לא תיזום מייד את המהלך הזה, הרי בחלק ממערכת החינוך ילמדו חמישה ימים, בחלק מבתי-הספר ילמדו חמישה ימים ובחלק ילמדו שישה ימים. מכאן ההשלכה על השכבות החלשות, אותן שכבות שלא מצאנו להן פתרון בפרוטוקולים האלה. לא מצאנו פתרון, מכיוון שמנכ"לית המשרד חזרה ואמרה: יהיה ביום שישי משהו, יהיו חוגים, תהיה פעילות במתנ"סים. אבל כשהיא נשאלה מי משלם היא אמרה: הרשויות. הרשויות אמרו: מה פתאום, אין לנו כסף, אנחנו בחובות עצומים. אז אני שואל: האם מצאנו פתרון ליום שישי לאותן שכבות חלשות, לאותם ילדים שילמדו רק חמישה ימים ויום שלם הם יהיו בבית, כאשר ההורים שלהם, חלקם לפחות, עובדים? 
       
       זה קשור לנושא שדיברו בו קודם, מכיוון שאני חושב שמה שיקרה הוא, שחלק גדול מהתלמידים יעברו לחינוך המוכר הלא-רשמי, דבר שאנחנו לא רוצים שיקרה. לא שאנחנו רוצים להגביל מישהו - מי שרוצה, שילך וילמד איפה שהוא רוצה, אבל אנחנו לא רוצים שזאת תהיה הסיבה לכך שאנשים יעזבו את החינוך הממלכתי והממלכתי-דתי וילכו ללמוד בחינוך מוכר שאינו רשמי. 
       
       גברתי השרה, נראה לי שהבעיה הזאת ממש לא נפתרה, ואנחנו לא יודעים איפה אנחנו עומדים. 
       
       יתירה מזאת, בפרוטוקולים מצוין שידאגו למזון לילדים. גם שם העניין לא ברור, מי דואג, מה יהיה, האם יהיה מפעל הזנה. אני יודע שיש חוק של חברת הכנסת רוחמה אברהם, שנמצא בשלבי חקיקה, אבל אני מדבר כרגע על משרד החינוך - מה יהיה עם אותם ילדים שבאים ללמוד עכשיו, לא עד 14:00 אלא עד 16:00 בימים מסוימים? ההארכה הזאת היא הארכה משמעותית. מי דואג להם למזון? האם עמותות חסד, האם המדינה, האם משרד החינוך, האם העירייה, האם ההורים - מי דואג לכך? לא מצאתי על כך תשובה בכל הפרוטוקולים. מצאתי שמדברים על זה ושהדבר מדאיג את כל הנוכחים, את שרת החינוך, את המנכ"לית, את חברי הוועדה, את האחרים, אבל לא ראיתי שיש פתרון לנושא הזה. 
       
       יתר על כן, מהניסיון שנעשה ברשויות מקומיות, יש ראשי רשויות שמעידים על כך, הם מציינים אולי מספר מקסימלי של כ-50% מהתלמידים שנענו לפעילויות נוספות בימי שישי, שהוסדרו על-ידי כל מיני גופים בעיר. כלומר, יש 50% שלא באים. מי דואג לכך? מי דואג שהחלשים יבואו, שיינתנו תגבורים, שיינתנו שיעורי עזר? ההתרשמות שלי היא שהעניין לא בשל, מכיוון שהשאלות גדולות מאוד. 
       
       ארגוני המורים מתנגדים - שני ארגוני המורים מתנגדים, גם מהופעתם בוועדה, גם משיחות אחרות שהיו לי עם ארגוני המורים. ארגון ההורים מהסס. בחצי פה הוא אומר כן, בחצי פה הוא אומר לא, הוא אינו יודע מה לומר, ומשרד החינוך החליט, כך נראה, לצאת לדרך. אני לא יודע אם באמת יצאו לדרך או לא. 
       
       אני מעלה את ההצעה הזאת, גברתי שרת החינוך, יותר מאשר כדי לבקר כדי לקבל תשובות, מכיוון שאני לא יודע מה יש לבקר ואם יש לבקר, מה נעשה ואם לא נעשה. דעתי היא שהמהלך מוקדם מדי, ודעתי היא שאם רוצים לעשות אותו צריך להכין אותו הרבה יותר. 
       
       אני מעוניין ליזום דיון מחודש בעניין המעבר לחמישה ימי לימוד. לדעתי, הדיון שהתקיים בוועדה איננו מספיק מבחינה ציבורית. אני אבקש מהכנסת לדון מחדש בנושא הזה, לעורר את הדיון מחדש ולנסות להגיע למסקנה ציבורית, אולי למודל שלדעתנו יהיו בו פתרונות לכל הבעיות שהזכרתי ולא הזכרתי. תודה רבה. 

היו"ר חמי דורון:
       
       תודה רבה, אדוני. גברתי שרת החינוך, בבקשה. 
       
שרת החינוך, התרבות והספורט לימור לבנת:
       
       אדוני היושב-ראש, ברכות לך על המינוי החדש. אפילו לא ידעתי; נכנסתי וראיתי אותך. ברכותי. 
       
       חברי הכנסת, חבר הכנסת הרב יצחק לוי, אני מתכבדת להשיב על ההצעה שלך לסדר-היום, אבל אני חייבת לפתוח ולהביע תמיהה על כך שאתה מבקש לקיים דיון מחודש. קראת פרוטוקולים. אני לא כל כך מבינה את העניין הזה, אני חייבת לומר. הייתי שרה, עכשיו אני שרה, הייתי חברת כנסת לפני, באמצע - דיון בוועדת החינוך של הכנסת על-פי חוק, שבסופו מתקבלות לא רק הכרעות אלא אף תקנות, על-פי החוק, חוק החינוך הממלכתי; ואגב, לא היה תיקון כזה לגבי חוק החינוך הממלכתי-דתי, אני מייד אגע בעניין הזה. זאת גם הסיבה לכך שהחינוך הממלכתי-דתי כאילו בחוץ, אבל הוא לא יהיה בחוץ, אני מייד אתייחס לנקודה. 
       
       התקיים דיון בוועדת החינוך של הכנסת, אתה עצמך אמרת, כמעט שנה. היושב-ראש היה השר אילן שלגי - בסופו של דיון היתה חברת הכנסת מלי פולישוק-בלוק יושבת-ראש הוועדה - לאורך שנה כמעט. כולם נשמעו, היו אפילו סערות רוחות פה ושם, ארגוני המורים, ארגון ההורים ומי לא, כל מיני עמותות אחרות וכו'. השר שלגי זוכר טוב ממני את כל הגורמים שהופיעו בוועדה, למיניהם, לדורותיהם, בלי סוף נשמעו כולם. אחרי כמעט שנה של דיון מתקבלת החלטה בהצבעה בוועדת הכנסת, על-פי חוק. 
       
       קראת פרוטוקולים. קודם כול, הרב לוי, יכולת להגיע לישיבות ועדת החינוך. חבל שלא באת. אילו היית בא - היתה לכם נציגה שם, חברת הכנסת גילה פינקלשטיין, אולי היא לא היתה אפילו היחידה, אני לא זוכרת, אבל אותה אני זוכרת בבירור. זה לא משנה כרגע מה העמדה של כל אחד, אבל יש לבוא כדי להשפיע. עכשיו אתה מבקש דיון מחודש? לא יהיה דיון מחודש. זה הרי לא באמת רציני. לא יהיה דיון מחודש. גם אם הנושא יעבור לוועדה או למליאה, זה בלתי רלוונטי, כי ההחלטה נתקבלה על-פי חוק וכרגע החוק בתוקף. 
       
       מה התקבל למעשה? מה שהתקבל כרגע - תיכף אני אתייחס לעמדה שלי - החלטה של הוועדה שנועדה רק לבתי-הספר הממלכתיים. מייד אסביר גם מדוע ומה יהיה בהמשך. וההחלטה מתייחסת כרגע רק לשנת הלימודים תשס"ה. במשך השנה הזאת, תשס"ה כאמור - אני אתחיל משנת תשס"ד, שבה השתתפו 83 בתי-ספר. כשאומרים 83 בתי-ספר, זה לא ניסוי. כדאי שהציבור ידע, ש-83 בתי-ספר זה מתוך אלפי בתי-ספר, זה לא 83 מתוך 200. 83 בתי-ספר השתתפו, בהם 62 בתי-ספר על-יסודיים, מרביתם במועצות האזוריות ובחינוך ההתיישבותי, על דעת כל הגורמים שם. בתשס"ה הוספנו 17 בתי-ספר, רובם על-יסודיים. עוד 31 בתי-ספר עברו בהדרגה לחמישה ימי לימוד - החל משנת תשנ"ד - ובכללם כל בתי-הספר בעיר אריאל, גם בתקופה שבה אדוני היה שר החינוך. 
       
       בעניין הזה קיבלנו החלטה בוועדת החינוך, כאמור, שבמהלך תשס"ה אנחנו מקיימים מין סוג של בחינה - אני לא רוצה להגיד ניסוי, אבל סוג של בדיקה, העניין ייבדק. אני קוראת כאן את החלטת הכללים שוועדת החינוך אישרה באמצע אוגוסט. על-פי תקנות אלה, בית-ספר יוכל לעבור לחמישה ימי לימוד בתנאים מסוימים, שעיקרם: היקף שעות ההוראה בבית-ספר בחמישה ימי לימוד יהיה כפי שהיה כשלמדו שישה ימי לימוד. תתקיים הפסקת אוכל בצהריים. זה לא אומר שתהיה הזנה, אבל תהיה הפסקת אוכל. הרשות המקומית תגיש הצעה לפעילות חלופית ליום השישי לכלל התלמידים. עלות הפעילות לגני-הילדים ולכיתות א'--ג' לא תושת על ההורים. תוקף התקנות 30 יום מיום פרסומן, והן מתייחסות לחינוך הממלכתי בלבד. 
       
       זה למעשה מה שהוחלט. אלה תקנות חינוך ממלכתי, כללים ותנאים להנהגת שבוע לימודים מקוצר, התשס"ד-2004, על-פי חוק. 
       
       לכן, כיוון שזה נקבע באופן ברור, אני גם לא מבינה מה סימני השאלה. זה כתוב במפורש, אני קראתי את זה עכשיו מלה במלה. יהיו חמישה ימי לימודים, ביום שישי לא יהיו לימודים, אבל לא יקוצץ מספר שעות הלימודים הכולל במשך השבוע. 
       
       אני קצת מתפלאת על הטענות, לא רק שלך אלא גם של ארגוני המורים למיניהם. אני לא כל כך מופתעת, אבל אני מתפלאת על הטענות. הרי הטענות אומרות כך: מה יקרה לילדים המסכנים? יסתובבו בחוץ, יהיו חשופים לסמים, אלימות, אלכוהול ואינני יודעת מה עוד, יהיו זרוקים ברחובות. סליחה, ומה קורה היום כשהם חוזרים ב-13:00 מבית-הספר? מה קורה מ-13:00 עד 14:00, או מ-13:00 עד 15:00? הם לא חשופים לאותם דברים? 
       
       הרי אנחנו יודעים היום שרוב המשק כבר עובד חמישה ימים בשבוע. אנחנו יודעים שאנחנו נאריך בכך, למעשה, את יום הלימודים לפחות בשעה אחת נוספת כל יום. משום שברגע שמבטלים את יום שישי, למעשה ילמדו עוד שעה בכל יום. בעיני האמירה שביום שישי הם יהיו חשופים לסמים ואלימות ואינני יודעת מה, היא אמירה דמגוגית, אין לה שום בסיס, והיא נאמרת ללא כל יסוד, שהרי טענה כזאת תמיד אפשר לטעון לגבי השעות שהם לא יהיו - אין כאן קיצור שעות הלימודים, בסך הכול. 
       
       ולכן, מכיוון שמדובר כאן, כפי שאמרתי, על רוב המשק שכבר עובד חמישה ימים בשבוע, וכאן אנחנו גם רואים, אגב, שברוב מדינות העולם - ודאי במדינות ה-OECD, אבל ברוב מדינות העולם - כבר לומדים חמישה ימים בשבוע; הגיע הזמן שנהיה ככל מדינות העולם, בעניין הזה, לפחות. אולי בעוד כמה עניינים - לא בכולם, אבל בעוד כמה עניינים.
       
       ובסך הכול ההחלטה הזאת, כאמור, היא החלטה מתבקשת. לטעמי, היא כבר היתה צריכה לקרות מזמן, והנה מתברר שיש בתי-ספר לא מעטים שמעוניינים לעבור לחמישה ימי לימודים, יש גם רשויות מקומיות שמעוניינות מאוד לעבור לחמישה ימי לימודים, ולכן קיימנו את כל הדיונים הללו והתקבלו כאן החלטות.
       
       אבל מעבר לשנת הלימודים תשס"ה, שנת הלימודים הנוכחית - הרי כפי שאמרתי, זה אושר בעצם לשנה. אגב, במהלך השנה הזאת, הבדיקות לגבי המשמעויות החברתיות, הלימודיות וכו', ייעשו על-ידי גופים מקצועיים מוכרים כמו מכללת "אורנים", כמו חברת "מודלים כלכליים", והם בוחנים ועוקבים אחרי הדברים, כדי שבסוף השנה יוכלו להביא מסקנות. 
       
       אבל צריך כאן לומר - ולא מיותר, אלא להיפך – שוועדת-דברת כבר המליצה על מעבר לחמישה ימי לימודים, ולמעשה, החל מתשס"ו אנחנו ניישם את המלצות דברת, לרבות מעבר לחמישה ימי לימוד. כל זה, כמובן, כפי שאמרתי תמיד, במהלך חמש-שנתי - לא יהיה ניתן ליישם את כל המסקנות בכל המקומות בשנה אחת. זה יהיה מהלך חמש-שנתי. 
       
       עכשיו, בואו נראה מה קורה כאן עם הארגונים השונים. ארגוני המורים מתנגדים. נו, תראה, ארגוני המורים מתנגדים כמעט לכל דבר, לכל שינוי. אני מבינה שארגוני המורים - אגב, המורים, צריך לדעת, אני לא בטוחה שכל הציבור יודע, מי ששומע אותנו כדאי שידע, שהמורים עצמם עובדים חמישה ימים בשבוע, כמו רוב המשק. והמורים עצמם, שעובדים חמישה ימים בשבוע, לא רוצים שבתי-הספר ילמדו חמישה ימים בשבוע. אולי מפני שהיום החופשי של כל מורה הוא ביום אחר, כפי שנוח לו. וברגע שנעבור לחמישה ימי לימודים בשבוע, היום החופשי יהיה רק ביום שישי. והם רוצים כל אחד לבחור את היום שלו. זה לגיטימי, אבל מובן שהמדיניות של מערכת החינוך לא יכולה להתנהל על-פי זה. 
       
       ולכן, ההתנגדות של ארגוני המורים - איגוד מקצועי. אני מבינה את זה. אני אפילו לא כועסת. אני מאמינה שהם יקבלו בהבנה, ואני מקווה שאפילו ישתפו פעולה, אבל גם אם לא - זה בכל הכבוד לא מחייב את הכנסת. ולכן, ההתנגדות הזאת לא ממש מפתיעה, אבל היא גם לא ממש מרתיעה. 
       
       אנחנו הולכים כאן לרפורמה מקיפה בכל מערכת החינוך, והמעבר לחמישה ימי לימוד הוא רק חלק אחד ממנה, מרכיב אחד מהרפורמה הזאת. למעשה, החל מתשס"ו אנו עוברים ליום לימודים מלא מ-08:00 עד 16:00. קיצור שבוע הלימודים יהיה רק חלק מהרפורמה, כי הוא יוסיף רק שעה כל יום, אבל יהיה צריך, כמובן, להוסיף עוד שעות. ולכן, במסגרת של רפורמת דברת גם יחוקק חוק חינוך חדש, ובמסגרת הזאת, כמובן, יבואו לידי ביטוי כל השינויים, לרבות המעבר לחמישה ימי לימודים.
       
       אני רוצה לומר עוד שתי הערות קצרות לעניין הממלכתי-דתי והמוכר שאינו רשמי. צריך להבין: לא יהיה מצב שבו רק החינוך הממלכתי יעבור לחמישה ימי לימודים. כל המערכת תעבור לחמישה ימי לימודים. אני יודעת שהממלכתי-דתי לא ממש אוהב את הרעיון, אם נאמר את זה בלשון המעטה. אנחנו, אגב, לא הכנו את זה כרגע לממלכתי-דתי, פשוט משום שמועצת חמ"ד, החינוך הממלכתי-דתי, פקע תוקף כהונתה, ועדיין לא הוקמה חדשה, ולכן לא היה אפשר בכלל להביא את הנושא לדיון. 
       
       זאת בניגוד לוועד החינוך, שכבר הקמתי אותו - לאחר שלא היה במשך עשר שנים ועד חינוך בכלל, וגם לי זה לקח איזה שנתיים מרוב פרוצדורות וכו' - יותר מעשר שנים לא היה ועד חינוך. 
       
       מכל מקום - מצב לא תקין. כל שרי החינוך שלפני, אגב, כך פעלו, באופן בלתי תקין בעליל. השר שלגי מחייך כאן. הוא מכיר את זה היטב, בתור יושב-ראש לשעבר של ועדת החינוך. מכל מקום, לא יהיה מצב שבו יהיה מעבר רק של החינוך הממלכתי לחמישה ימים, כמו שלא יהיה מצב שבו רפורמת דברת תוחל רק על החינוך הממלכתי. אין דבר כזה. יש פה מדינה אחת, שיש בה זרמים מוכרים, על-פי חוק. אבל כל הזרמים האלה יצטרכו לקבל על עצמם את המדיניות של המדינה, של ממשלת ישראל, וגם, כמובן, ברגע שהעניין יבוא לכנסת, גם של כנסת ישראל, ברגע שהנושא יגיע לחקיקה; גם המוכר שאינו רשמי, וגם הממלכתי-דתי.  
       
       אנחנו ערים – אני ודאי ערה – לשוני, להבדלים, לתרבות המיוחדת שנהוגה בחינוך הממלכתי-דתי, במוכרים. זה נכון, זה שונה מהחינוך במוסדות החינוך החילוניים, הממלכתיים. ולכן, אנחנו ננסה להגיע לשינוי בהסכמה - ככל שאפשר, ככל שניתן, בהסכמה. לא מיותר כאן להזכיר שבוועדת-דברת יש לפחות שני חברים שהם מתוך הציבור הממלכתי-דתי. אגב - בהמלצתכם הם חברים בוועדה. ואלה המלצות שהתקבלו פה-אחד, על דעת כל חברי הוועדה. 
       
       ולכן, ניתן להגיע להסכמות, אני מאמינה, אני מקווה. ואם לא, אני מקווה שלא נצטרך ללכת לוויכוח כזה שיוביל לעימות. ואנחנו נביא את הנושא לכנסת בבוא העת, כמובן. ויבוא חוק חינוך חדש. ודאי וודאי לגבי החינוך המוכר שאינו רשמי. זה היינו הך. ולכן צריך להביא בחשבון כאן – אני יודעת שיהיו מאבקים. ברור לי שיהיו כאן התנגדויות. גם מפה, וגם משם, וגם ארגוני המורים - זה בדיוק כפי שאמרת. אני ערה לזה לחלוטין.
       
       תראו, אפשר להמשיך את המצב הקיים כמו שהוא, שילדים ילמדו שישה ימים בשבוע, לא נעשה את רפורמת דברת - יבואו כל יום הביתה ב-13:00, בצהריים, אנחנו נמשיך להתגאות בהישגים הנפלאים שלנו. אני חושבת שכל בר-דעת מבין שיש לנו היום חלון הזדמנויות - אולי הייתי מגדירה אותו נדיר; אני לא רוצה להגיד חד-פעמי, אבל נדיר – לעשות כאן שינוי מהותי במערכת חינוך, שהוקמה במהלך הרבה מאוד שנים, לא באשמתו של איש, אלא כי אנחנו מדינה חדשה של טלאי על טלאי, ובסופו של דבר הביאה את התלמידים שלנו, לצערי הרב, להישגים לא מספיק טובים. יש כאן שורה של דברים שצריך לעשות. זאת הרפורמה שאנחנו מתכוונים להיאבק עליה. יכול להיות שיהיו התנגדויות כאלה, יהיו התנגדויות אחרות, לחלקים כאלה, לחלקים אחרים. אבל אם נתחיל לפרום חלקים או קטעים מתוך הרפורמה, לא יהיה כלום. 
       
       ראש הממשלה נחוש ושר האוצר נחוש – אני ציינתי אותם לפני כי הם יותר חשובים – וגם אני, כמובן, נחושה לחלוטין לקיים את הרפורמה, כי אנחנו לא יכולים להרשות לעצמנו שהמצב יישאר כפי שהוא. וכמובן, אני מכירה את זה. הרבה מאוד ארגונים היו רוצים בסטגנציה, בקיפאון; מה שהיה הוא שיהיה. זה יותר מוכר, חמים ונוח. מהפכה זה דבר מסובך. ואנחנו נלך למהפכה הזאת, אנחנו נבצע אותה, היא תתקיים. 
       
       אין שום מקום לדיון מחודש בכנסת, אדוני היושב-ראש. אני מציעה להסתפק בדברי, כמובן. אם רוצים להעביר את הנושא חזרה לוועדת החינוך, אגב, אני לא אתנגד, אבל לא יצא שום דבר, כי התקנות כבר התקבלו כחוק. לא, אני מציעה להסתפק בדברי. 
       
היו"ר חמי דורון:
       
       להסתפק. חבר הכנסת, מסתפק?
       
יצחק לוי (מפד"ל):
       
       כן. 
       
היו"ר חמי דורון:
       
       אין הצעות אחרות. תודה רבה, גברתי שרת החינוך. 
       
       
הצעות לסדר-היום
זכייתם של מדענים ישראלים בפרס נובל לכימיה
       
היו"ר חמי דורון:
       
       ההצעות הבאות לסדר-היום, שמספריהן 4459, 4471 ו-4514 - זכייתם של מדענים ישראלים בפרס נובל לכימיה. בבקשה, חברת הכנסת לאה נס. יש לך שלוש דקות, גברתי. 
       
לאה נס (הליכוד):
       
       אדוני היושב-ראש, כבוד השרים, כנסת נכבדה, גם אני רוצה להשתתף בכל הברכות לסגן היושב- ראש החדש. אתה מתפקד כאילו אתה כבר ותיק, אתה מפתיע. 
       
היו"ר חמי דורון:
       
       למה מפתיע?
       
לאה נס (הליכוד):
       
       לא. מפתיע כאילו אתה לא חדש. צריך לברך. 
       
היו"ר חמי דורון:
       
       את רואה? אני אתן לך עוד 12 שניות בגלל זה. 
       
לאה נס (הליכוד):
       
       בשביל זה אמרתי את זה. 
       
       אדוני, שר המדע, הזכייה של הפרופסורים אהרן צ'חנובר ואברהם הרשקו בפרס נובל לכימיה, הפרס היוקרתי ביותר בתחום המדע, מרגשת את כל עם ישראל. פרס נובל הוענק להם בזכות עבודה שנעשתה כבר בסוף שנות ה-70, שבה הם חשפו את אחד התהליכים המחזוריים החשובים ביותר בתא, שמאפשר פירוק חלבונים. אף שנושא פירוק החלבונים לא היה בחזית המחקר העולמי באותם זמנים, הסקרנות המדעית של החוקרים הפנתה אותם לחקור את הנושא הזה. בזכות תגלית זו ניתן יהיה להבין ברמה המולקולרית, כיצד תא שולט בתהליך שבירת חלבונים מסוימים והשארת האחרים. תגלית זו עשויה לפלס את הדרך לייצור תרופות למחלת הסרטן. צריך להדגיש, כי זהו הישג נכבד ביותר עבור המדענים בפרט ולמדינת ישראל ככלל.
       
       במקביל לגאווה המחלחלת במקומותינו לאחר הזכייה, אל לנו לשכוח את העובדה, כי כדי להמשיך ולהגיע להישגים בין-לאומיים נוספים, חייבים לשמר את גחלת המדע. עלינו להמשיך ולהתמקד במחקרים חדשים, להשקיע משאבים כדי לפרוץ דרך בתחומי מחקר ופיתוח שונים ולעודד את סקרנותם של החוקרים. סקרנות זו היא האנרגיה העיקרית בפיתוחים מדעיים. לא ניתן להתעלם מהעובדה, כי לצורך קידום מחקרים חדשניים נדרשת השקעה כספית גבוהה וכן משאבים אנושיים. קיצוץ בתקציב המיועד למחקר ופיתוח ישפיע באופן ישיר על קידום המדע בישראל, ובעיקר על היכולת של מדענים בעלי פוטנציאל עולמי להגיע להישגים הן מקומיים והן בין-לאומיים, כדוגמת הזכייה בפרס נובל לכימיה לשנת 2004.
       
       הרי בשעה שאנו רוצים לשמוע על הישגים בין-לאומיים נוספים בתחום המדע, המדענים מוצאים את עצמם עסוקים בגיוס כספים ובמציאת מלגות למימון מחקריהם. התפקיד שלנו הוא לחסוך מהם את החיפוש המתמיד אחר כספים ומלגות, כדי שיוכלו להתמקד בעבודה המחקרית ולפתח כיוונים מחקריים עתידיים. אבל זה לא התפקיד היחיד שלנו. עלינו לקדם מצוינות של חוקרים וסקרנות מחקרית - - -
       
היו"ר חמי דורון:
       
       חברת הכנסת נס, עלייך לסיים.

לאה נס (הליכוד):
       
       אני מייד מסיימת. עלינו לטפח את מערכת החינוך המזינה מדענים אלה, ואלמלא כן, תחמיר תופעת בריחת המוחות הקיימת כבר היום בצורה בולטת. ללא השקעת כספים בתחומי החינוך, המדע והטכנולוגיה, עלולים המדענים הצעירים כוותיקים לעזוב את גבולות ארצנו ולפתח את הרעיונות שלהם במקומות אחרים. לשם קידום משימות חשובות אלה, אנו נדרשים לפתח מדיניות מדע לאומית שתשתלב בהתאמה עם המדיניות המדעית העולמית. 
       
       המדע והטכנולוגיה הם הקטר שהוביל בעבר ויכול להוביל גם היום את המשק לצמיחה כלכלית. 
       
היו"ר חמי דורון:
       
       נא לסיים.
       
לאה נס (הליכוד):
       
       מייד. מלים ספורות חשובות ביותר: לכן, השקעה בתחומים אלה היא השקעה כדאית ביותר לטווח הקצר ובמיוחד לטווח הארוך. אסור לנו לוותר על המשאב האנושי במדינת ישראל. אנחנו צריכים לטפח ולשמר אותו כדי שנוכל לקטוף את הפירות. 
       
       לסיום, אני רוצה לברך ולחזק את ידם של המדענים הנכבדים, פרופסור אהרן צ'חנובר ופרופסור אברהם הרשקו, אשר העלו את מדינתנו על מפת המחקר המדעי העולמי. תודה רבה.

היו"ר חמי דורון:
       
       תודה רבה לחברת הכנסת לאה נס. חבר הכנסת מיכאל נודלמן, בבקשה.

מיכאל נודלמן (האיחוד הלאומי - ישראל ביתנו):
       
       אני מברך את היושב-ראש החדש, ואני מאחל לך עבודה טובה. קשה להיות יושב-ראש, אבל אני מכיר אותך ואני בטוח שתהיה יושב-ראש טוב.
       
       אדוני היושב-ראש, אדוני, שר המדע והטכנולוגיה, קודם כול, אני רוצה לברך את שני המדענים, הפרופסורים אהרן צ'חנובר ואברהם הרשקו, שזכו בפרס נובל והוכיחו לכל העולם כי המדענים הישראלים מצטיינים במחקר ועומדים בקדמת המדע העולמי. 
       
       אני צריך להגיד, שבלילה באתי מאוקראינה - אני חבר האקדמיה הלאומית שם - ובאותו זמן קיבלו שם הודעה ששני מדענים ישראלים קיבלו פרס נובל. זו מדינה עם 50 מיליון איש ואקדמיה למדעים מאוד חזקה, אבל אין שם אף אחד שהוא חתן פרס נובל. אני קיבלתי כל כך הרבה מחמאות על זה שהמדענים שלנו קיבלו פרס נובל. פרס נובל זה לא סתם פרס, זה הוכחה שהמדע של ישראל נכנס למועדון הכי גבוה. אין יותר גבוה מפרס נובל. 
       
       אני לא כימאי ושמעתי מחברת הכנסת נס איזה מחקר זה, איזו חשיבות יש למחקר שהם עשו, והתוצאה של המחקר היא תרופות נגד סרטן. כל העולם עובד על זה, ובמדינה כל כך קטנה, אנחנו הראשונים שאפשרו תרופות כאלה.
       
       אבל, כל השמחה לכבוד האירוע לא הסתירה את הביקורת כלפי מערכת המחקר בישראל, שהשמיעו הזוכים בפרס. כואב לי לשמוע מפיו של מדען המקבל פרס נובל, שזה יכול להיות הפרס האחרון לחוקרים הישראלים. כואב לי לשמוע, ששר המדע שיושב פה, חבר הכנסת אילן שלגי, גם כן מסכים שזה יכול להיות, אך אינו יכול להבטיח שיתרחשו שינויים במצב הנוכחי. 
       
       חברת הכנסת לאה נס אמרה מה זה עבודה של מדען. חצי זמן או יותר מוקדש לכתיבת בקשות ל"גרנטים". מדען צריך לשלוח כאלה כדי לקבל כסף מכל מיני קרנות. מדענים ברמה גבוהה לא צריכים לעשות את זה. מדינה צריכה לעודד מדענים כאלה. אבל מה קורה אצלנו? בשלוש השנים האחרונות יש כל הזמן קיצוצים במחקר ופיתוח. יש בעיות בחינוך, בהשכלה הגבוהה. 
       
       אני חושב שבכל המדינות נותנים 2% או 2.5% מהתל"ג לפיתוח מדע וטכנולוגיה. אני חושב שבתקציבים הבאים אנחנו צריכים לעמוד על זה - וזה לא רק מדע, זה פוליטיקה. הודות למדענים האלה אנחנו עלינו לרף מאוד גבוה בתחום המדע, ואנחנו לא צריכים להגיע למצב כמו שאומר פה חתן פרס נובל, שהוא יהיה האחרון. אני חושב שיש ראש לעם שלנו, ואנחנו צריכים להראות עוד מדענים שיקבלו פרס נובל.
       
היו"ר חמי דורון:
       
       תודה רבה לחבר הכנסת נודלמן. חבר הכנסת נודלמן, בוא תחליף אותי, בבקשה.

היו"ר מיכאל נודלמן:
       
       חבר הכנסת חמי דורון, בבקשה.

חמי דורון (שינוי):
       
       תודה לאדוני היושב-ראש. אדוני, שר המדע, חברי חברי הכנסת, לפני כשבוע הודיעה ועדת פרס נובל על זכייתם של המדענים הישראלים, פרופסור אהרן צ'חנובר ופרופסור אברהם הרשקו, יחד עם המדען האמריקני אירווין רוז, בפרס נובל לכימיה לשנת 2004. השלושה גילו ותיארו את המערכת האחראית לפירוק החלבונים בתוך התא, המצאה שאפשר לנצל למניעת מחלות רבות, בהן מחלת הסרטן. 
       
       זכייתם המרשימה והמשמחת של מדענים ישראלים בפרס היוקרתי היא הזדמנות לא רק לשמוח בשמחתם ולחוש גאווה לאומית, אלא גם לקיים דיון וחשבון-נפש על החשיבות שנותנת החברה הישראלית לעיסוק במדע ולהישגים במדע. 
       
       רק לפני חודש כולנו היינו מאושרים וגאים בעקבות זכייתם של ספורטאים ישראלים במדליות אולימפיות, זהב, כסף וכדומה. חבל שאנחנו לא יודעים להעריך הישגים אקדמיים ואינטלקטואליים באותה מידה. זה נכון שבספורט יש האלמנט של אנחנו מול כולם או המעטים כנגד הרבים, אבל צריך לזכור שגם הישגים מדעיים נמדדים כהישגים מול העולם. כל הישג מדעי הוא בעל ערך רק כאשר מגיעים אליו ראשונים. ההישג של המדענים הישראלים יסייע לאנושות כולה בעתיד. 
       
       הייתי רוצה לנצל את ההזדמנות להזכיר את הצורך במחקר, את העובדה שאנחנו כמדינה פחות ופחות משקיעים במחקר. אנחנו יותר ויותר מסתמכים על קרנות ותרומות. אחרי 56 שנה מדינת ישראל צריכה לצאת מתרבות השנור וגיוס התרומות ולהשקיע במדע לפי תוכנית מסודרת. לא מדובר רק על מדע במכוני המחקר האוניברסיטאיים. מדע מתחיל בבית-הספר, מדע מתחיל בתלמידי הגן ובית-הספר. אנחנו שומעים על הישגים של תלמידים צעירים באולימפיאדת המתמטיקה, אבל הם מעטים וזניחים. לא יכול להיות שמי שמוגדר כעם הספר עלול לסיים את דרכו כעם-הארץ. ההישגים שלנו ברמה הכללית נמצאים פחות במסגרת המדינות המפותחות. אנחנו יותר משתווים למדינות עולם שלישי ורביעי.
       
       אני חושב שאם נשקיע יותר באותם תחומים גם בבתי-הספר, נזכה לראות עלייה באחוזי הנרשמים לחוגי מדע וטבע, בדיוק כמו שראינו עלייה בנרשמים לחוגי הג'ודו, השיט והגלישה. אנחנו רק צריכים לעודד את זה. 
       
       אני באופן אישי אשמח לצפות בטקס הענקת פרס נובל לא פחות מלצפות בטקס האולימפיאדה, גם אם השבדים לא ישמיעו את ההמנון הישראלי. הרווח הוא כולו שלנו, ולא רק של מס הכנסה. 
       
       בהזדמנות הזאת הייתי רוצה לפנות לשר האוצר ולומר: זה נכון וראוי לקחת מס מפרסים, אבל מפרסים כאלו שאנחנו עושים את המלאכה על מנת לזכות בפרס, ולא בפרס שהוא דוגמת הפרס הזה, שהוא פרס ייחודי שבא כאות הערכה לעבודה. הייתי שמח אם שר האוצר היה פוטר את הזוכים בפרס נובל מתשלום מס הכנסה. 
       
       אני מקווה שיהיו לנו עוד הרבה פרסי נובל. אדוני שר המדע, אולי בעזרת המלחמה שלך בנושא ועל-ידי הגדלה של התקציבים למדע, אנו נזכה לראות עוד הרבה פרסי נובל במדינת ישראל. תודה רבה. 

היו"ר חמי דורון:
       
       אדוני שר המדע, בבקשה.

שר המדע והטכנולוגיה אילן שלגי:
       
       אדוני היושב-ראש, אני רוצה לברך אותך על תפקידך החדש. אני יודע שתעשה אותו מצוין.
       
       חברות וחברי הכנסת, אדוני היושב-ראש, בשבוע שעבר התבשרנו כי שני מדענים ישראלים מהטכניון, פרופסור אברהם הרשקו ופרופסור אהרן צ'חנובר, זכו בפרס נובל לכימיה עבור מחקר פורץ דרכים בתחום פירוק החלבונים בתא. מדובר בהישג כחול-לבן אשר זכה להכרה הגבוהה ביותר הניתנת כיום למדענים בעולם. החלטת האקדמיה המלכותית בשטוקהולם מלמדת כי למדינת ישראל יש נכס נפלא שקשה להפריז בערכו, והוא עוצמתה המדעית. 
       
       בפתיחת דברי אני רוצה לשלוח שוב, והפעם מכאן, ממליאת הכנסת, ברכה חמה לזוכי הפרס, פרופסור אברהם הרשקו ופרופסור אהרן צ'חנובר ממכון רפפורט למדעי הרפואה בטכניון: הישגיכם המדעיים מעוררים השתאות בארץ ובעולם, העניקו כבוד רב לכם, לטכניון ולמדינת ישראל, וסייעו בחיזוק המדע בישראל. 
       
       הפרס ניתן על סדרת מחקרים מדעיים אשר בוצעו בשנות ה-70 וה-80 בשיתוף עם פרופסור אירווין רוז מאוניברסיטת קליפורניה, השותף גם הוא לפרס. שלושת החוקרים גילו כיצד פועל מנגנון לא ידוע בתא המפרק חלבונים, מנגנון המאפשר לגוף להגן על עצמו מפני טעויות בייצור חומרים מזיקים ולתקן טעויות שנעשו על-ידי ה-DNA. 
       
       החוקרים חשפו את התהליך שבו הגוף מזהה חלבון פגום, "מסמן" אותו באמצעות יוביקוויטין, מולקולה מיוחדת המודבקת לחלבון, ולאחר מכן מפרק את החלבון באמצעות אברון מיוחד בתא הנקרא proteosome, המפרק רק את החלבונים המסומנים. תהליך הסימון, ה-ubiquitation, קיבל את הכינוי "נשיקת מוות". החוקרים גילו את קיום התהליך והצליחו לתאר במדויק כיצד הוא מתנהל. בשנים האחרונות התברר כי לתגלית מדעית זו חשיבות רבה לטיפול במחלות קשות, לרבות סיסטיק פיברוזיס, אלצהיימר, סרטן וכשלים חיסוניים מסוגים שונים.
       
       בנימוקיה למתן הפרס הסבירה האקדמיה המלכותית בשטוקהולם, כי החוקרים הלכו נגד הזרם, נאמנים לחזונם המדעי, וחקרו את האופן שבו הגוף מפרק חלבונים, בתקופה שבה רוב המדענים בתחומם התמקדו בתהליך ההפוך – כיצד הגוף בונה חלבונים. 
       
       כנסת נכבדה, הישגם המופלא של פרופסור הרשקו ופרופסור צ'חנובר אינו מעיד רק על הצטיינות אישית שקשה להפריז בחשיבותה, אלא גם על התשתית החברתית, המדעית והלאומית העומדת ברקע להישגם. הזוכים הישראלים בפרס נובל הם פרי מערכת החינוך וההכשרה המדעית הישראלית. 
       
       פרופסור אברהם הרשקו, יליד הונגריה, עלה לארץ בגיל 12. פרופסור הרשקו למד רפואה בבית- הספר לרפואה של האוניברסיטה העברית, שירת בצה"ל כרופא צבאי בשנים 1966-1967 והשלים את לימודי הדוקטורט בכימיה באוניברסיטה העברית. עבודת הפוסט-דוקטורט שלו נעשתה בקליפורניה, במעבדתו של פרופסור אירווין רוז, שם החל המחקר החלוצי בנושא פירוק החלבונים. בשנת 1994 הוא זכה בפרס ישראל על הישגיו המדעיים, בשנת 2000 זכה בפרס לאסקר למחקר בסיסי ברפואה ובשנת 2001 זכה בפרס וולף ברפואה. 
       
       אהרן צ'חנובר, יליד הארץ, גדל בהדר-הכרמל בחיפה ולמד בבית-הספר "חוגים". עם סיום לימודיו התיכוניים הצטרף לעתודה האקדמית ולמד רפואה באוניברסיטה העברית בירושלים. מ-1973 עד 1976 שירת גם הוא כרופא בצה"ל. בסיום שירותו הצבאי הצטרף למחלקה לביוכימיה של הפקולטה לרפואה של הטכניון בחיפה, ובשנת 1982 קיבל את התואר דוקטור למדעים תחת הנחייתו של פרופסור אברהם הרשקו. מאז הוא עוסק בחקר מנגנוני פירוק החלבונים בתא ובמעורבות התהליך בגרימת מחלות. בשנת 2003 קיבל את פרס ישראל בחקר הביולוגיה. 
       
       כבוד הוא לי לספר, כי גם למשרד המדע והטכנולוגיה היתה תרומה, אומנם צנועה, להמשך המחקרים של זוכי הפרס וצוותיהם. במהלך השנים 1995-2000 תמך המשרד במחקרים שהשניים ביצעו בהיקף של כ-2 מיליוני שקלים במסגרת תוכנית התשתיות המדעיות, ובהיקף של 600,000 דולר במסגרת שיתוף פעולה בין-לאומי עם בריטניה ו-240,000 מרקים במסגרת תוכנית שיתוף הפעולה עם גרמניה.
       
       חברי הכנסת, הצלחתם הכבירה של פרופסור הרשקו ופרופסור צ'חנובר צריכה לעורר בנו מחשבות ולאלץ אותנו לעשות חשבון-נפש: האם הפרס שניתן על פריצת דרך מדעית בשנות ה-80 מבטא את מעמדה המדעי הנוכחי של ישראל? האם התשתית המדעית שנבנתה בעמל רב במשך עשרות שנים אולי נמצאת בסכנה? האם ישראל מתייחסת ברצינות הראויה לפיתוח ולטיפוח של התשתית המדעית הלאומית שלה?
       
       כולנו יודעים שישראל נחשבת למעצמת היי-טק. ייצוא ההיי-טק של ישראל הוא מנוע צמיחה עיקרי של כלכלתה ומשאב ביטחוני יקר ערך במסגרת מלחמתה בטרור ובמאבקה לשמור על אורח חיים תקין של אזרחיה. עלינו לזכור שמאחורי יכולת זו מצוי כוח רב-עוצמה: המדע הישראלי. 
       
       המדע הישראלי הוא בית-יוצר לטכנולוגיות חדשות וחדשניות בקנה-מידה עולמי. לשם המחשה, ב-30 השנים האחרונות רשמו ממציאים ישראלים יותר מ-7,000 פטנטים טכנולוגיים בארצות-הברית, פטנטים אשר נחשבים לטובים במיוחד לעומת פטנטים מקבילים בארצות המערב. 
       
       אנו נמנים עם חמש המדינות המובילות בעולם בלפחות שישה מקצועות מדעיים, על-פי מדד של פרסומים איכותיים ומספר הציטוטים לפרסום מדעי. המקצועות הם: מדעי המחשב, כימיה, חומרים, פיזיקה, ביולוגיה מולקולרית וגנטיקה. התעשיות הביטחוניות הן שם דבר בעולם. מדענינו הם במקום השלישי בעולם, אחרי ארצות-הברית ושווייץ במספר המדענים המצטיינים פר-קפיטה. חברות ענק, דוגמת "אינטל" ו-IBM, הקימו בישראל מרכזי מחקר ופיתוח בעלי חשיבות אסטרטגית עבורם. 
       
       כיום, במיוחד לאור ההישג של פרופסור הרשקו ופרופסור צ'חנובר, עלינו לשאול את עצמנו אם מדינת ישראל עושה את כל המאמצים הדרושים לשימור מעמדו ולטיפוחו של המדע הישראלי. רוב המדינות המתועשות בעולם הגיעו למסקנה כי למספר המדענים ולרמתם יש השפעה מכרעת על התוצר הלאומי הגולמי. גם מדינות בעולם השלישי משקיעות בטיפוח תשתיתן המדעית. האיחוד האירופי הכריז על תוכנית רחבת היקף, שמטרתה להגדיל ביותר מחצי מיליון את מספר המדענים ביבשת עד לשנת 2010. בבית הלבן פועל משרד למדיניות מדע שמטרתו העיקרית היא "שימור יתרונה הטכנולוגי של ארצות-הברית". בישראל, לעומת זאת, אנו חוזים בירידה עקבית בהשקעות במדע. הדבר מתבטא בתקציבי משרד המדע והטכנולוגיה, בתקציבי המדענים הראשיים במשרדי הממשלה ובתקציבי ההשכלה הגבוהה לסוגיהם השונים. 
       
       הקיצוץ בתקציבי ההשכלה הגבוהה והמחקר המדעי מאיים על הכשרת הדור הבא של מדענים איכותיים ועל יכולתה של ישראל להשיג פריצות דרך מדעיות.
       
       יש לנו, חברי חברי הכנסת, מערכת חינוך כושלת. במבחני ה-PISA שערך ה-OECD,  שתוצאותיהם התפרסמו בחודש יוני 2003, הגיעו תלמידי כיתות י' שלנו למקומות ה-31 וה-33 במתמטיקה ובמדעים. בשנות ה-60, חבר הכנסת נהרי, היינו במקום הראשון. הפלא הזה, של מדע ישראלי מהראשונים בעולם ומערכת חינוך מהאחרונות בעולם המתועש, לא יוכל להימשך. אנו חייבים לבצע את הרפורמה בחינוך, לפעול בנחישות ליישום המלצות כוח המשימה הלאומי, דוח-דברת, ולחזק את תקציבי ההשכלה הגבוהה והמחקר המדעי בישראל. 
       
       ההישג המדעי של פרופסור צ'חנובר ופרופסור הרשקו וצוותיהם הושג בין השאר הודות לשיתוף פעולה הדוק ורב שנים עם פרופסור רוז וצוותו מאוניברסיטת קליפורניה. עולם המדע הוא עולם דינמי של החלפת רעיונות, הפריה הדדית ושיתופי פעולה. 
       
       בשלושת החודשים שבהם אני מכהן כשר המדע והטכנולוגיה למדתי כי מדינות רבות בעולם מעוניינות לשתף פעולה עם ישראל בתחום המדע. לישראל הסכמים לשיתוף פעולה עם 28 מדינות. בימים אלה אנחנו עמלים במשרד המדע והטכנולוגיה על חיזוק הקשר עם איטליה ופולין ועל הרחבת היקפו של שיתוף הפעולה הפורה עם גרמניה. שיתופי פעולה אלה חיוניים להעשרת המדע בישראל ולקירובה של ישראל לקהילה העולמית. 
       
       המדענים הישראלים הם השגרירים הטובים ביותר שלנו. הם פותחים את הדלתות ואת הלב בפני מדינת ישראל ובפני קהילת העסקים הישראלית. 
       
       אני מבקש להודות לחברי הכנסת ד"ר לאה נס, יושבת-ראש ועדת המדע והטכנולוגיה, פרופסור מיכאל נודלמן וחברי לסיעה חמי דורון, שהעלו את הנושא לדיון היום, ואני מודה לנשיאות הכנסת, שמצאה לנכון לאשר את הנושא כראוי לדיון. אני מרשה לעצמי לנצל הזדמנות זאת על מנת להאיץ בחברי הכנסת ובכל מקבלי ההחלטות להעלות את נושא המדע הישראלי על ראש מעייניכם. קהילת המדע הישראלית היא אולי הקבוצה האיכותית ביותר והיא בעלת תרומה מכרעת לעוצמתה של מדינת ישראל ולחוסן הלאומי שלה. 
       
       אני רוצה להזכיר, בטקס קבלת תואר דוקטור כבוד מאוניברסיטת חיפה, בחודש יוני 1994, אמר ראש הממשלה יצחק רבין, זיכרונו לברכה: "אין לנו מכרות זהב, אין לנו נפט ולא יהלומים. ישראל ענייה במשאבי טבע, אבל יש לה ויש בה פוטנציאל אנושי נדיר". חברות וחברי הכנסת, הדבר בידינו, עלינו להשכיל לממש את הפוטנציאל ולטפחו.
     
       שלמה המלך, החכם מכל אדם, הבין היטב את חשיבות החוכמה והמדע. בדברי הימים ב', פרק א', נאמר, שכאשר עלה שלמה המלך לכס המלוכה אמר לו אלוהים: "שאל מה אתן לך", ושלמה השיב: "אתה המלכתני על עם רב כעפר הארץ, עתה חכמה ומדע תן לי ואצאה לפני העם זה". אומר לו אלוהים: "יען אשר היתה זאת עם לבבך ולא שאלת עשר נכסים וכבוד - - - ותשאל לך חכמה ומדע - - - החכמה והמדע נתון לך, ועשר ונכסים וכבוד אתן לך אשר לא היה כן למלכים אשר לפניך ואחריך לא יהיה כן".
         
       המדע הוא גם חלק בלתי נפרד מהתחייה הלאומית שלנו כאן בארץ-ישראל. הקמת האוניברסיטה העברית בירושלים והטכניון בחיפה היתה מהמפעלים הגדולים הראשונים של התנועה הציונית בתחילת המאה הקודמת. העובדה כי הנשיא הראשון של ישראל, חיים ויצמן, היה מדען בעל שם עולמי בתחום המחקר היישומי, וכן הנשיא הרביעי, אפרים קציר, הוא מדען בעל שם, מבטאת זאת היטב. עתידה של מדינת ישראל תלוי רבות ביכולתה לטפח את הקהילה המדעית ולהפוך את המדע הישראלי למותג לאומי מעורר השראה בהתאם לחזונם של מנהיגי הציונות וראשי המדינה כבר בימיה הראשונים. תודה רבה. 
       
       אני מציע כי הנושא יועבר לדיון בוועדת המדע והטכנולוגיה.
       
היו"ר חמי דורון:
       
       תודה רבה. הצעה אחרת, חבר הכנסת דהאמשה, בבקשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, זה שאתם מתפלאים שאני מדבר בנושא הזה, זה כל הפלא באמת. אני רוצה לומר, אדוני השר, שכל עוד לא יהיו מדענים ערבים במדינת ישראל אשר יזכו בפרס הזה, ויוכלו להגיע למעמד הזה, כולנו חייבים לעשות חשבון-נפש. אני חושב שמדינה מתוקנת, אשר תיתן לכל אזרחיה את ההזדמנות ואת האפשרות להגיע לגדולות, זה יהיה אות תפארת לכולנו. כל עוד זה לא נמצא, אנו חייבים לפשפש בכלינו ולחשוב על זה פעם ועוד פעם. 
       
       יש הרבה מה לתקן במערכת החינוך, ומי כאדוני יודע – כיושב-ראש ועדת החינוך – כמה דיונים ועוד דיונים, והכול כפי שהיה נמשך או לפעמים נעשה יותר גרוע. זה מה שמצער. תודה רבה.
       
היו"ר חמי דורון:
       
       חבר הכנסת נודלמן, אתה מסכים להעביר לוועדת המדע? מסכים. חברת הכנסת לאה נס? גם אני מסכים. 
       
       אנחנו נצביע. בעד - להעביר לוועדת המדע, נגד – להסיר.
        
הצבעה מס' 16
       
בעד ההצעה להעביר את הנושא לוועדה – 6
נגד – אין
נמנעים – אין
ההצעה להעביר את הנושא לוועדת המדע והטכנולוגיה נתקבלה.
       
היו"ר חמי דורון:
       
       שישה חברי כנסת בעד, אין מתנגדים, אין נמנעים. הנושא יועבר לדיון בוועדת המדע. תודה.
       

שאילתות ותשובות
       
היו"ר חמי דורון:
       
       נעבור לשאילתות לשר המדע והטכנולוגיה. שר המדע והטכנולוגיה ישיב על שאילתות של חברת הכנסת גילה גמליאל מס' 1954, 1955, 1956, 1957, 1958 ו-1959. כולן לפרוטוקול.
       
שר המדע והטכנולוגיה אילן שלגי:
       
       אני מבקש מאדוני היושב-ראש, זכותי להשיב בכל זאת, גם כאשר השואלת לא נמצאת. אני אשיב על חלק מהשאילתות, מאחר שחלק מן הדברים הכלולים בתשובות נאמרו במהלך הדיון בהצעה לסדר-היום שזה עתה קיימנו. 
       
יעקב אדרי (הליכוד):
       
       זה דבר חדש שאני שומע בפעם בראשונה. 
       
היו"ר חמי דורון:
       
       על-פי התקנון, אכן מותר לשר. 
       
יעקב אדרי (הליכוד):
       
       מעניין אותי מה שאתה אומר. זאת הפעם הראשונה שאני שומע את זה, כי פעם רציתי להשיב בכל זאת ואמרו לי, לא. 
       
שר המדע והטכנולוגיה אילן שלגי:
       
       מי שאמר לך לא, טעה. 
       
היו"ר חמי דורון:
       
       אדוני סגן השר אדרי, התקנון קובע שאכן, השר רשאי להשיב. 
       
יעקב אדרי (הליכוד):
       
       אני שמח. 
       
היו"ר חמי דורון:
       
       אל תשמח. האמת היא שיש בזה, אדוני שר המדע, מעין מתן פרס לאותה חברת כנסת שלא נמצאת. היא הגישה את השאילתות והיא לא נמצאת, ועכשיו אתה בעצם נותן לה איזה פרס בכך שאתה עונה לה על השאילתות למרות היעדרותה. 
       
יעקב אדרי (הליכוד):
       
       אתה מעודד את זה. 
       
משולם נהרי (ש"ס):
       
       הרי מה שתאמר יהיה כתוב בפרוטוקול. 
       
היו"ר חמי דורון:
       
       המקובל הוא, שכאשר חבר כנסת נעדר, מעבירים את השאילתא שלו לפרוטוקול ולא נותנים לו פרס. אבל מובן שזכותך, על-פי הפרוטוקול, לנהוג אחרת. 
       
שר המדע והטכנולוגיה אילן שלגי:
       
       אני מבקש להסב את תשומת לב כולנו, מכיוון שזה עתה כולנו, כל הדוברים, לרבות אדוני היושב-ראש, דיברנו בחשיבותו של המדע. אני סבור שתשובה על שאילתות בנושא המדע ושאילתות שמתייחסות להיבטים שונים של המדע בישראל איננה פרס לשואל, אלא זה נושא חשוב ביותר. בשאילתות פה יש בהחלט דברים חשובים, ואני יכול גם לומר לכם שחברת הכנסת גמליאל אמרה לי שייתכן שלא תוכל להישאר, ואני אמרתי לה שאני בכל זאת אשתדל להשיב על השאילתות. 
       
משולם נהרי (ש"ס):
       
       והיא תקשיב לנאמר דרך הטלוויזיה. 
       
היו"ר חמי דורון:
       
       מכיוון שהשר מבקש לנצל את זכותו, אני מבקש להתאזר בסבלנות. אדוני השר, בבקשה. 
       
       
1954. רשת לאומית רחבת-פס
       
חברת הכנסת גילה גמליאל שאלה את שר המדע והטכנולוגיה
       ביום י' באב התשס"ד (28 ביולי 2004):
       
       
       פורסם כי ועדה לאומית שהקמת החליטה לדחות את הקמתה של רשת לאומית רחבת-פס.
       
       רצוני לשאול:
       
       1. מה היא עמדת משרדך באשר לצורך ברשת לאומית רחבת-פס?
       
       2. מה ייעשה בנדון?
       
שר המדע והטכנולוגיה אילן שלגי:
       
       1. בשנת 2001 החליטה הממשלה על הקמת צוות הכנה להקמת רשת לאומית לצורכי מחקר, חינוך ותרבות, שבראשו עמד מר גוריון מלצר. בנובמבר 2001 הגיש הצוות את המלצותיו, ועיקרן "הקמת רשת לאומית למחקר, פיתוח חינוך ותרבות, מיועדת להקטין את הפער הדיגיטלי בישראל, והיא יעד לאומי והשקעה כלכלית חברתית חשובה". הוועדה קבעה כי "המשימה של סגירת הפער הדיגיטלי מוטלת על הממשלה". הוועדה המליצה על הקמת שדרה מרכזית בהשקעה של כ-5.75 מיליוני דולר, ועל הקצאת משאבים להקמת רשתות המשנה שיתחברו אליה. המלצה זו היתה אמורה להתבצע על-ידי כמה משרדי ממשלה, על-ידי ות"ת, האוניברסיטאות וגורמים נוספים. אולם היא לא בוצעה עקב מחסור בתקציב של כל הגופים הנוגעים בדבר. 
       
       ב-30 בינואר 2003 קיבלה הממשלה את החלטה 2910 (מט/35) על הקמת ועדת היגוי לרשת לאומית רחבת-פס. יושב-ראש ועדת השרים למדע וטכנולוגיה ושר המדע והטכנולוגיה דאז מינה ב-31 ביולי 2003 את ועדת ההיגוי הלאומית לרשת רחבת-פס, אשר בראשה עומד גם כיום מר גוריון מלצר. ביום 29 ביוני 2004 קיבל שר המדע והטכנולוגיה את המלצות דוח הביניים של ועדת ההיגוי, ולכך התייחסה הידיעה שפורסמה בעיתון "הארץ" ביום 13 ביולי 2004 בנושא "הפער הדיגיטלי נמשך: ועדת ההיגוי לרשת האינטרנט הלאומית". הידיעה מתבססת על סעיף 3 בהמלצות דוח הביניים, שלפיו "הקמת שדרת – backbone - הרשת הלאומית תידחה בשלב זה. כל אחד מהגופים השותפים לרשת, דהיינו, האקדמיה, מערכת החינוך ומערכת הבריאות יפתח את הרשת שלו באופן בלתי תלוי. היה וגורמים מסוימים במערכות החינוך והתרבות יזדקקו לרוחב סרט גדול במיוחד, הם יוכלו להיעזר ברשת האקדמית על-פי הסדר בינם לבין מחב"א", קרי רשת המחשוב הבין-אוניברסיטאית.
       
       ברצוני להבהיר כי הדיווח מתייחס להמלצות ביניים, והן מתייחסות לשנת 2004 בלבד. זאת, בין השאר, עקב מצוקת התקציב ועקב חוסר היערכות של גורמים נוספים שהיו אמורים להיות חלק מהרשת הלאומית. הכוונה לרשתות החינוך, התרבות והבריאות. מחסור בתקציבים למדע הוא, כאמור, נושא שדיברנו עליו קודם. 
       
       2. הוועדה ממליצה למשרד המדע והטכנולוגיה לממש את מדיניותו הנוכחית לפיתוח תשתית הרשת המחקרית האקדמית וחשיפת מדינת ישראל בפני טכנולוגיות תקשורת חדשות, דוגמת ה-GRID. 
       
       טכנולוגיית רשת ה-GRID היא טכנולוגיה חדשנית המאפשרת להקים רשתות מחשבים מסוג חדש, המעניקות לשותפים ברשת גישה אל עוצמת המחשוב ובסיסי הנתונים המצרפיים של כל משתמשי הרשת. גופי המחקר העולמיים החשובים ביותר, בהם האיחוד האירופי, סוכנות החלל האירופית, נאס"א ועוד, מקימים רשתות GRID בהשקעות של מאות מיליוני דולרים. הצטרפות ישראל לרשתות אלה תעניק לקהילת המדע בישראל נגישות אל מידע ויכולות חישוב גדולות ביותר ותסייע לכניסת התעשייה הישראלית לתחום חדש ומבטיח.
       
1955. בריחת מוחות
       
חברת הכנסת גילה גמליאל שאלה את שר המדע והטכנולוגיה
       ביום י' באב התשס"ד (28 ביולי 2004):
       
       
       פורסם, כי לאחרונה התגברה תופעת "בריחת מוחות" מאירופה לארה"ב.
       
       רצוני לשאול:
       
       1. האם תופעה זו מאיימת גם על המדע בישראל?
       
       2. אם כן – מה עושה משרדך על מנת להתמודד עם התופעה?
       
שר המדע והטכנולוגיה אילן שלגי:
       
       1. סוגיית "בריחת מוחות" היא אחד הנושאים החשובים המשפיעים כיום על כל מערכות המחקר והפיתוח בעולם. מדינות רבות מתמודדות עם בעיית בריחת המוחות. תופעה זו קיבלה את הכינוי brain drain. האיחוד האירופי יזם תוכנית שיתופי פעולה בין מדענים ממדינות האיחוד האירופי, במטרה להתמודד עם הגירת מדענים וחוקרים אירופים לארצות-הברית. תוכנית פעולה זו היא חלק מסדרת פעולות שנועדו לעמוד ביעד שהאיחוד האירופי קבע לעצמו במהלך ועידת ברצלונה בחודש מרס 2002, והוא להפוך לאזור האטרקטיבי ביותר בעולם לפיתוח מדעי וטכנולוגי עד לשנת 2010. 
       
       עלינו להודות, כי חופש התנועה המאפיין את קהילת המדענים בעולם, טומן בחובו גם יתרונות רבים. הקהילה המדעית היא קהילה פתוחה, המעודדת החלפת רעיונות, יצירת קשרים אישיים בין מעבדות מאוניברסיטאות וממדינות שונות ושיתופי פעולה ברמות שונות. בכלל זה, ביקורי מדענים במוסדות מחקר מעבר לים. 
       
       אומנם, בחלק מהמקרים התוצאה היא שיש חוקרים העוזבים את הארץ, אולם הדבר גם מביא להעשרת הקהילה המקומית ברעיונות וביכולות חדשות שמביאים אלינו המדענים שכן חוזרים אלינו, ואלה הם הרוב. אני מקווה שגם אלה שבשלב זה עדיין לא חזרו אומנם יחזרו אלינו. 
       
       גם תופעה זו של חזרתם של מדענים מועשרים בידע מוכרת בקהילת המדע וקיבלה את הכינוי brain gain. כך למשל, מדענים ישראלים רבים חזרו לארץ לאחר שנים מספר בארצות-הברית, והביאו עמם רעיונות, שיטות, ולעתים אפילו אמצעי מימון חדשים. אגב, גם שני זוכי פרס נובל התחילו את מחקרם, כאמור, בסוף שנות ה-70 בקליפורניה, ביחד עם שותפם השלישי לפרס, הפרופסור אירווין רוז. זאת כמובן דוגמה מצוינת לשיתוף פעולה בין-לאומי, שאחר כך נמשך, בלי לשהות במעבדה בחוץ-לארץ, והביא לתוצאה המדהימה של פרס נובל שזה עתה דיברנו עליו ארוכות כשציינו את המאורע. 
       
       חשוב להזכיר את התרומה העצומה למדע ולכלכלה של ישראל, תוצאת עלייתם לארץ של מדענים מוכשרים רבים ממדינות ברית-המועצות לשעבר. 
       
       להערכתי, האיום על המדע הישראלי אינו נובע מתופעת בריחת מוחות, אלא מירידה כללית בתקציבי המדע בארץ, ירידה הפוגעת במחקר ובפיתוח, וגם דוחפת חלק זעום מהמדענים לחפש בחוץ-לארץ מקומות שבהם הם יוכלו לבצע את מחקרם וגם להתפרנס. כבר דיברנו גם על מצבה של מערכת החינוך הישראלית ועל כך שהפלא הזה של מדע ישראלי מצטיין במערכת חינוך כושלת לא יוכל להימשך עוד זמן רב, מה שיחייב אותנו ליישם בנחישות את ההמלצות של דוח-דברת, כוח המשימה הלאומי. 
       
       2. משרד המדע והטכנולוגיה עושה כמיטב יכולתו לסייע לחוקרים צעירים. בתחילת חודש יולי 2004 פרסם המשרד קול קורא ל-20-25 מלגות אשכול עבור חוקרים צעירים, על מנת לאפשר להם להמשיך בביצוע מחקריהם בארץ ולהקטין את הפיתוי הכספי הטמון במעבר למדינות עשירות יותר. בכך מחדש המשרד את התוכנית אשר שימשה בעבר כלי חשוב בטיפוח מדענים צעירים והשארתם בישראל. 
       
       בנוסף, המשרד החליט לפעול לחיזוק מעמדם של חוקרים צעירים המעוניינים לחזור לארץ. בתחילת חודש יולי 2004 פרסמנו קול קורא במסגרת תוכנית התשתיות, המעניק עדיפות לחוקרים צעירים החוזרים לארץ, עם ידע וכישורים המרעננים את קהילת המדע המקומית. 
       
       משרד המדע והטכנולוגיה מעודד גופים הקשורים אליו לסייע בתחום זה. לדוגמה, הקרן הגרמנית-הישראלית למחקר ולפיתוח מדעיים - GIF, מפעילה תוכנית לעידוד מדענים צעירים ומימנה עד היום 84 מחקרים של מדענים צעירים - ישראלים וגרמנים, למעלה ממחציתם ישראלים - בתקציב כולל של כ-3 מיליוני יורו. התוכנית ניתנת לשנה אחת ומיועדת למדענים צעירים עד גיל 40 במהלך שבע השנים הראשונות אחרי קבלת ה-Ph.D., M.D. או תואר מקביל אחר.
       
       שאילתא מס' 1956 - אני אעביר את התשובה לפרוטוקול. 

משולם נהרי (ש"ס):
       
       תקרא לנו אותה. 

היו"ר חמי דורון:
       
       אני מבקש, חבר הכנסת נהרי. 

משולם נהרי (ש"ס):
       
       - - - פרוטוקול, אני יכול לבקש.

היו"ר חמי דורון:
       
       לא. 

1956. פיתוח לוויינים ושיגורם
       
חברת הכנסת גילה גמליאל שאלה את שר המדע והטכנולוגיה
       ביום י' באב התשס"ד (28 ביולי 2004):
       
       
       ישראל היא אחת מהמדינות הבודדות בעולם שיש להן יכולת לפתח ולשגר לוויינים. 
       
       רצוני לשאול:
       
       לאור המצב הכלכלי בארץ, מה עושה משרדך כדי לסייע לתעשיית החלל הישראלית?
       
תשובת שר המדע והטכנולוגיה אילן שלגי:
(לא נקראה, נמסרה לפרוטוקול)
       
       מדינת ישראל היא אחת משמונה מדינות בעולם אשר יש להן יכולת לפתח ולשגר לוויינים לחלל. כיום מצויים בחלל חמישה לוויינים מתוצרת ישראל, חלקם שוגר באמצעות משגר ישראלי, וחלקם, דוגמת לווייני התקשורת "עמוס 1" ו"עמוס 2", שוגר באמצעות משגרים מסחריים זרים. 
       
       ליכולתה של תעשיית החלל הישראלית חשיבות רבה לביטחונה של מדינת ישראל, אולם היא מהווה גם נכס כלכלי שצריך לעשות הכול על מנת לנצלו. סוכנות החלל הישראלית - סל"ה, הפועלת במסגרת משרד המדע והטכנולוגיה, עושה מאמצים רבים במטרה לסייע לתעשייה זו ולפתוח את שערי השוק העולמי האזרחי בפני תעשיית החלל הישראלית. 
       
       להלן דוגמאות מספר הממחישות כיצד מסייע המשרד לתעשיית החלל הישראלית:
       
       בשנת 1996 סוכנות החלל הישראלית יזמה, הובילה ומימנה פרויקט בדיקת היתכנות של חיישן מהחלל בשם "דויד", בשיתוף פעולה עם סוכנות החלל הגרמנית וחברת "אלאופ", ובעקבותיו הצליחה החברה הישראלית, יחד עם שותפות אחרות בחו"ל ועם אוניברסיטת בן-גוריון, לקבל מימון מהמסגרת החמישית של המו"פ האירופי, ובעזרת מימון נוסף של סוכנות החלל הישראלית פיתחה תת-מערכת של מצלמת חלל משוכללת, דבר שאפשר לה לחתום על הסכמים בהיקף של מיליוני דולרים עם לקוחות זרים. 
       
       סוכנות החלל הישראלית הובילה ומימנה חלקית פרויקט משותף בין רפא"ל לבין סוכנות החלל ההולנדית, ובעקבותיו הצליחה רפא"ל להחדיר את מוצריה לשוק החלל העולמי.
       
       בסוף שנת 2003 נחתם הסכם לשיתוף פעולה בין סוכנות החלל ההודית לבין סוכנות החלל הישראלית, ובעקבותיו חתמה סוכנות החלל הישראלית לפני חודשים מספר על הסכם עם חברת "אלאופ" בהיקף של 3.2 מיליוני דולר, עבור התאמת טלסקופ חלל בשם "טאווקס", פרויקט שמומן בעבר על-ידי סוכנות החלל ו"אלאופ" בהיקף של למעלה מ-10 מיליוני דולר. 
       
       תחת מטריית הסכם החלל בין סוכנויות החלל של ישראל וצרפת הצליחה תעשיית החלל הישראלית להחדיר את מוצריה לשוק החלל העולמי. בימים אלה מובילה סוכנות החלל קונסורציום של חברות חלל ישראליות לייצור מיקרו-לוויין בשיתוף עם סוכנות החלל הצרפתית. פרויקט זה, אשר היקפו המשוער הוא כ-200 מיליון שקל, יפתח בפני תעשיית החלל הישראלית שוק חדש של לוויינים זעירים לניטור משאבי כדור-הארץ ויחזק את קשריה עם תעשיית החלל האירופית. 
       
       סוכנות החלל הישראלית פועלת להרחבת הסכמי שיתופי הפעולה הבין-לאומיים בתחום החלל עם גורמים רבים. בימים אלה עומד להיחתם הסכם מחודש עם נאס"א בתחום תצפיות כדור-הארץ. 
       
       ב-31 במאי 2004 נחתם מזכר הבנה עם משרד המדע האיטלקי לשיתוף פעולה בתחומים מספר, בהם שיתוף פעולה בתחום החלל. 
       
       בימים אלה נערך משא-ומתן בין משרד המדע והטכנולוגיה לבין משרד המדע והטכנולוגיה של דרום-קוריאה לשיתוף פעולה בתחום החלל, הסכם אשר יסייע לתעשיית החלל הישראלית להשתלב בפרויקטי חלל עתידיים של דרום-קוריאה.
       
       בחודש אפריל השנה ביקר שר המדע והטכנולוגיה הקודם ביפן ודן ביצירת מנגנון לשיתוף פעולה בתחום החלל בין שתי המדינות. 
       
       לאחרונה התרחבו המגעים בין סוכנות החלל הישראלית לבין סוכנות החלל האירופית במטרה להגביר את שילובה של תעשיית החלל במסגרת הפרויקטים שמבצעת סוכנות החלל האירופית. 
       
       לגבי לווייני מערכת הביטחון אין משרד המדע מסייע ישירות אלא רק בעקיפין, על-ידי הרחבת התשתית המדעית והטכנולוגית בישראל, דבר שיחד עם הקשרים המדעיים של מדעני ישראל, בחסות סוכנות החלל, מאפשר גם למערכת הביטחון, כמו לשאר הקהילה המדעית והתעשייתית, ליהנות מסיוע זה.
       
       משרד המדע והטכנולוגיה מסייע לתעשיית החלל הישראלית בדרכים נוספות ונענה לבקשות המגיעות מהתעשייה לפתיחת שווקים ושערים במדינות שונות בעולם.
       
שר המדע והטכנולוגיה אילן שלגי:

       שאילתא מס' 1957 - בעניין מלגות "אשכול" - גם כן נעביר לפרוטוקול, כי אלה דברים שדיברנו עליהם. 

1957. מלגות "אשכול"
       
חברת הכנסת גילה גמליאל שאלה את שר המדע והטכנולוגיה
       ביום י' באב התשס"ד (28 ביולי 2004):
       
       נודע לי, כי ב-2003 לא ניתנו מלגות "אשכול" חדשות, שהן מלגות קיום למדענים צעירים.
       
       רצוני לשאול:
       
       1. האם ביטל משרדך את תוכנית מלגות "אשכול"?
       
       2. אם כן – מדוע?
       
       3. אם לא – מה ייעשה בנדון בשנת 2004?
       
תשובת שר המדע והטכנולוגיה אילן שלגי:
(לא נקראה, נמסרה לפרוטוקול)
       
       1-2. משרד המדע והטכנולוגיה מקדיש מאמצים רבים בטיפוח התשתית המדעית-הטכנולוגית של מדינת ישראל. לצד תוכנית התשתיות המדעיות, המעודדת מחקרים חדשניים בתחומים חיוניים לתעשייה הישראלית, מעניק המשרד מלגות "אשכול" לסטודנטים מצטיינים על מנת לשמר ולטפח את התשתית האנושית האקדמית של מדינת ישראל ולעודד חוקרים צעירים מצטיינים לעסוק בתחומי המחקר החשובים לעתידה הכלכלי של המדינה. מלגות "אשכול" נהנות מיוקרה רבה בקהילה האקדמית ובתעשייה עקב תרומתן הרבה לאיתור חוקרים מצטיינים ולעידודם, חוקרים אשר רבים מהם השתלבו בתעשייה עתירת הידע וממלאים בה תפקידים בכירים. 
       
       משרד המדע והטכנולוגיה לא ביטל את תוכנית מלגות "אשכול", אולם עקב קשיים תקציביים לא ניתנו בשנת 2003 מלגות חדשות. למרות זאת, המשרד מילא את התחייבויותיו מהעבר והמשיך את התמיכה במלגאים אשר נבחרו בשנים קודמות. 
       
       3. במהלך 2004 הוחלט במשרד המדע והטכנולוגיה להחזיר את תוכנית מלגות "אשכול" למתכונתה המקורית. החלטה זו קיבלה את ברכתה של ועדת התשתיות העליונה, הגוף המקצועי המייעץ לשר המדע והטכנולוגיה, בישיבתה מ-1 ביוני 2004. ב-4 ביולי 2004 פרסם משרד המדע והטכנולוגיה קול קורא לקבלת בקשות והמלצות למתן 20 עד 25 מלגות "אשכול" חדשות. עד ל-5 בספטמבר 2004, התאריך האחרון להגשה, הוגשו 195 בקשות למלגות, מספר שיא שהמשרד לא ראה כדוגמתו בשנים קודמות. ניתן לראות את הרעב האקדמי למענקים כחלק משינוי מדיניות במועצה להשכלה גבוהה ובאוניברסיטאות. תהליכי השיפוט ובחירת המלגאים על-ידי משרד המדע והטכנולוגיה יסתיימו לפני תום 2004. 
       
       משרד המדע והטכנולוגיה מייחס חשיבות רבה לעידוד חוקרים צעירים בתחומים מדעיים החיוניים לתעשייה הישראלית. תוכנית מלגות "אשכול" הינה אחד מהכלים הטובים המצויים בידי המשרד להשגת יעד זה. מכאן שתוכנית מלגות "אשכול" לא בוטלה, וגם אין כוונה לבטלה. 

היו"ר חמי דורון:
       
       שאילתא מס' 1958.

1958. קשרי המדע בין ישראל לעולם
       
חברת הכנסת גילה גמליאל שאלה את שר המדע והטכנולוגיה
       ביום י' באב התשס"ד (28 ביולי 2004):
       
       המדע הישראלי מעורר עניין רב בעולם ונהנה ממוניטין בזכות הישגיו.
       
       רצוני לשאול:
       
       1. כיצד ינצל משרדך את המוניטין של המדע הישראלי כדי להרחיב את תוכניות שיתוף הפעולה הבין-לאומי המדעי?
       
       2. מה עושה משרדך להגדלת הנגישות של מדענים ישראלים לתקציבי מחקר בחוץ-לארץ?
       
שר המדע והטכנולוגיה אילן שלגי:
       
       שאילתא מס' 1958 מדברת על קשרי המדע של ישראל עם מדינות אחרות וכיצד בכוונתנו להרחיב את תוכנית שיתוף הפעולה הבין-לאומי ולהגדיל את הנגישות של מדענים ישראלים לתקציבי מחקר בחוץ-לארץ. 
       
       הדברים שנאמרו כאן קודם במהלך הדיון גם על-ידך, כבוד היושב-ראש, על האבסורד בכך שמדענים מצטיינים צריכים לפעמים להקדיש חצי מזמנם לכתיבת בקשות, במקום לעסוק במחקר, להתעמק במחקר ובהדרכת הסטודנטים הצעירים, מעלים בעיה רצינית ביותר, אני מכיר אותה.
       
       אני בהחלט סבור שגם השאלה הזאת היא במקום ואנחנו צריכים לראות איך אנחנו אומנם נחזק את המדע הישראלי ואת קשרי המדע של ישראל עם העולם. 	

       המדע הישראלי נהנה ממוניטין בעולם, ולא בכדי. בתחומים רבים, דוגמת תאי גזע עובריים, ננו-טכנולוגיה, מיקרו-אלקטרוניקה, מתמטיקה וחומרים חדשים, נחשבים חוקרים ישראלים למצטיינים ביותר. משרד המדע והטכנולוגיה עושה מאמצים רבים להרחיב את תוכניות שיתוף הפעולה הבין-לאומי, ומפעיל לשם כך מחלקה מיוחדת של קשרי מדע בין-לאומיים. מאמצים אלה מוגבלים על-ידי זמינות תקציבית.
       
       עד היום חתם המשרד על קרוב ל-30 הסכמים לשיתוף פעולה עם מדינות זרות, בהן גרמניה, צרפת, בריטניה, איטליה, טורקיה, דרום-קוריאה, סין, הודו ויפן, ומפעיל קרנות מחקר משותפות עם גרמניה, דרום-קוריאה, סין, הודו וצרפת. בשנת 2003 אורגן מחדש מנגנון שיתוף הפעולה המדעי עם צרפת, והשנה הגדלנו את היקפה של קרן המחקר המשותפת לישראל ולהודו.
       
       במסגרת ביקורי בפולין בחודש אוגוסט 2004 נפגשתי עם שר המדע הפולני, פרופסור קלייברג, וסיכמנו על התקשרות בהסכם לשיתוף פעולה מדעי בין המדינות. טיוטת הסכם הועברה אלינו בימים האחרונים.
       
       בחודש ספטמבר 2004 נפגשתי עם שרת החינוך והמחקר של גרמניה, גברת בולמן, וסיכמנו על סדרת מהלכים להידוק והרחבת שיתוף הפעולה המדעי. בין המהלכים חתימת הסכם נוסף בין שני המשרדים שיבטיח הפעלה סדירה ושוטפת של תוכנית לשיתוף פעולה בין מדענים צעירים משתי המדינות. כמו כן, הוחלט על קיום כנס מדעי יוקרתי משותף בישראל בסתיו 2005, אשר יהיה חלק מן האירועים המשותפים לציון 40 שנה לכינון היחסים הדיפלומטיים בין ישראל לגרמניה.
       
       בימים אלה נעשים מאמצים משותפים, שנושאים פרי, של משרד המדע והטכנולוגיה וממשלת גרמניה להגדלת מענקי המחקר שמחלקת קרן המחקר המשותפת לישראל וגרמניה, GIF. קרן ה-GIF נחשבת להצלחה גדולה הן בגרמניה והן בישראל. מאז הקמתה, בשנת 1986, מימנה הקרן 811 מחקרים משותפים בהיקף כולל של כ-132 מיליון יורו. בנוסף, כפי שאמרתי קודם, היא גם מימנה 84 מחקרים של מדענים צעירים בתקציב נוסף של כ-3 מיליוני יורו.
       
       קשרי המדע הבין-לאומיים של ישראל חיוניים לא רק כאמצעי למימון ולטיפוח המדע בארץ, אלא גם כאמצעי להצגת פניה החיוביים של מדינת ישראל בפני העולם, ובבלימת המגמות האנטי-ישראליות בארצות רבות. מהיבט זה, משרד המדע והטכנולוגיה רואה עצמו שגריר של מדינת ישראל בעולם. המדע פותח דלתות נעולות ומסייע בחיזוק קשרי המדע של ישראל. 
        
       2. אשר לחלק השני של השאלה: משרד המדע והטכנולוגיה עושה מאמצים רבים להגדיל את הנגישות של מדענים ישראלים לתקציבי מחקר בחוץ-לארץ. המשרד מפעיל קרנות משותפות עם צרפת, הודו, דרום-קוריאה, סין וגרמניה. 
       
       בשנים 2003 ו-2004 נערכו פגישות מספר בין שר המדע והטכנולוגיה לבין נציגי ממשלת ארצות-הברית, בהם היועץ המדעי של הנשיא בוש. פגישות אלה הביאו להרחבת הקשר עם הקרן הלאומית למדע בארצות-הברית, ה-NSF. הדבר בא לידי ביטוי בקול קורא למחקרים חדשים בתחום החומרים המתקדמים אשר פרסמה ה-NSF באוגוסט 2004, ובמסגרתו התאפשר לראשונה למדענים ישראלים להתמודד על תקציבי המחקר של הקרן. 
       
       זו חדשה שידועה בקרב קהילת המדענים - היא עדיין לא ידועה בציבור - יש לה ותהיה לה משמעות רבה. 
       
       משרד המדע והטכנולוגיה מבצע פרויקט נרחב לאיסוף נתונים על מדענים ישראלים וקישורם אל האיחוד האירופי, על מנת להקל עליהם להשתתף בתוכניות מחקר אירופיות. המשרד ממלא תפקיד פעיל במסגרת התוכנית השישית למחקר ופיתוח של האיחוד האירופי ומממן חלק מדמי החברות של ישראל בתוכנית זו, בהיקף של יותר מ-25 מיליון שקל בשנת 2004. דמי חבר אלה פותחים בפני חוקרים ישראלים אפשרות להתחרות על תקציבי המחקר של האיחוד האירופי. 
       
       מניסיוננו בתוכנית האירופית הקודמת, מספר המענקים שחוקרים ישראלים מקבלים גדול יותר מסכום ההשתתפות של מדינת ישראל בתוכנית. 
       
       כבר בשנת 2003 החל המשרד בדיונים מול הבנק העולמי במטרה ליזום פרויקטי מחקר בין-לאומיים בחסות הבנק. אני מקווה כי דיונים אלה יבשילו בעתיד הקרוב לכדי פרויקטים מדעיים המבוצעים על-ידי חוקרים ישראלים.

1959. מעמדם של חברי הסגל הזוטר באוניברסיטאות
       
חברת הכנסת גילה גמליאל שאלה את שר המדע והטכנולוגיה
       ביום י' באב התשס"ד (28 ביולי 2004):
       
       פורסם, כי מעמדם של חברי הסגל הזוטר באוניברסיטאות נשחק, וכי רבים מהם עוזבים את הארץ עקב התנאים הקשים. 
       
       רצוני לשאול:
       
       מה עושה משרדך לחיזוק מעמדם של חברי הסגל הזוטר?
       
שר המדע והטכנולוגיה אילן שלגי:

       השאילתא האחרונה מתייחסת למעמדם של חברי הסגל הזוטר באוניברסיטאות - בעיה כאובה ביותר שאנחנו נצטרך לעשות כל מאמץ, ביחד עם המועצה להשכלה גבוהה, ות"ת, והאוניברסיטאות, לתת לה פתרון. השאילתא נשאלה בעקבות הידיעות על שחיקה במעמדם של חברי הסגל הזוטר וגם על תופעות של עזיבת ישראל, תופעה שדיברנו עליה גם קודם.
       
       הנושאים הקשורים לאופן התנהלות האוניברסיטאות, ובכללם מעמד חברי הסגל הזוטר באוניברסיטאות, מצויים באחריות האוניברסיטאות, המועצה להשכלה גבוהה ומשרד החינוך, התרבות והספורט. 
       
       אני שותף לדאגה באשר למצבו של הסגל הזוטר באוניברסיטאות – המסטרנטים והדוקטורנטים שהם בעלי משפחות צעירות, משרתים במילואים וחיים ממשכורות מגוחכות. 
       
       עם זאת, משרד המדע והטכנולוגיה מטפל בסוגיות בניית התשתית המדעית והטכנולוגית של מדינת ישראל, ובכלל זה עידודם של חוקרים צעירים ומבטיחים. המשרד עושה כמיטב יכולתו לסייע לאותם חוקרים צעירים, בין היתר במסגרת הפעילות השוטפת של המשרד.
       
       בתחילת חודש יולי 2004 פרסמנו - המשרד - קול קורא ל-20-25 מלגות "אשכול" לחוקרים צעירים, על מנת לאפשר להם להמשיך בביצוע מחקריהם בארץ. בתחילת חודש יולי 2004 פרסם המשרד קול קורא במסגרת תוכנית התשתיות, אשר מעניק עדיפות לחוקרים צעירים החוזרים לארץ עם ידע וכישורים המרעננים את קהילת המדע המקומית. זאת כחלק ממדיניות שנועדה לחזק את מעמדם של חוקרים צעירים המעוניינים לחזור לארץ. משרד המדע והטכנולוגיה מעודד גופים הקשורים אליו לסייע בתחום זה. שוב, הדוגמה של קרן המחקר המשותפת ישראל-גרמניה, GIF, שמפעילה תוכנית לעידוד מדענים צעירים ומימנה עד היום 84 מחקרים של מדענים צעירים, למעלה ממחציתם ישראלים, בתקציב כולל של כ-3 מיליוני יורו. תודה רבה.

היו"ר חמי דורון:
       
       תודה רבה, אדוני שר המדע והטכנולוגיה. 
       

הצעה לסדר-היום
החשש לביטול אפשרות תפילה בחלק 
ממסגדי אל-אקצא וחראם אל-שריף בירושלים

היו"ר חמי דורון:
       
       אנחנו נחזור לסדר-היום בהצעה לסדר-היום של חבר הכנסת עבד-אלמאלכ דהאמשה, שמספרה 4520: החשש לביטול אפשרות תפילה בחלק ממסגדי אל-אקצא וחראם אל-שריף בירושלים. 

משולם נהרי (ש"ס):
       
       רק בעברית. 

עבד-אלמאלכ דהאמשה (רע"ם):
       
       כבוד היושב-ראש, מכובדי השר, מכובדי סגן השר לביטחון פנים, חבר הכנסת נהרי, כנסת נכבדה, תרשה לי לפתוח את דברי בברכה למוסלמים שיקבלו בעוד יומיים את תחילת חודש הרמדאן והצום, החודש הגדול והקדוש, ולאחר מכן נחזור לענייננו.
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. אחי המאזינים בכל מקום, אני מבקש מהאל יתגדל ויתעלה, ולאחר שביום שישי הבא יבוא עלינו לטובה חודש רמדאן המבורך, שבשנה הבאה ישוב עלינו לטובה חודש נכבד זה, ושאל-אקצא יהיה בטוח ורחוק מכל סכנה שתתרגש עליו הן מידי הטבע והן מידי האדם. כמו כן, אני מאחל שחודש זה יהיה חודש מבורך והאל יתגדל ויתעלה יקבל את צומנו וימחל לחטאינו.)
       
       כבוד היושב-ראש, זה חודשים, במיוחד בשבועיים האחרונים, ובמיוחד בימים האחרונים, ממשלת ישראל והתקשורת בישראל מקימות רעש גדול כאילו יש סכנה של קריסה במסגדים, ובמיוחד במסגד המכונה "אורוות שלמה" בשפה העברית. ואני תוהה, על מה הרעש הזה? איפה יש סכנה?
       
סגן השר לביטחון פנים יעקב אדרי:
       
       אתם עושים את הרעש.
       
עבד-אלמאלכ דהאמשה (רע"ם):
       
       כבוד סגן השר, אני מחזיק בידי את עיתון "מעריב". הכתב עמי בן-דוד – יש לי אישית קצת ניסיון אתו, ואני יודע מה העיתון הזה ומה הכתב הזה עושה. אגב, יש להם כתבות נפרדות, להבדיל מכל התקשורת. הם מפריחים בלונים של השב"כ, של שירותי הביטחון, דברים מטעם שהם מפרסמים. עלי פרסמו, ואתה יודע את זה טוב מאוד. פעם אחת העלילו שכאילו הייתי מעורב בסידורים בין האסירים, וכתבו כותרת בעמוד הראשון "חבר כנסת בשירות המחבלים". לא היה ולא נברא, שקר וכזב ובושה וחרפה. 
       
       אני רואה את שם אותו כתב באותו עיתון ובעמוד שלם - "המטרה: לבודד את ירושלים". זה עושה את הרעש. ואם אני קורא בפנים: במשטרה החליטו להתכונן להפעלת מבצע חירום חסר תקדים, שייקרא בשם "מעיין שלמה". בשביל מה מבצע? "במסגרת המבצע שיקיף לא פחות מ-4,000 חיילים ושוטרים בכל רחבי הארץ, תפעל המשטרה לדילול בכוח" – שים לב, הם מביאים את זה בחשבון מראש, בכוח – "של המתפללים מקרוב לרבע מיליון שצפויים להגיע לתפילות ל-50,000 בלבד". 
       
       למה, ועל שום מה? מי צריך את הכוח במקרה הזה? העיתון עונה: "כדי לעשות זאת מתכננת המשטרה לבודד לחלוטין את ירושלים, לחסום את כל דרכי הגישה אליה מהשטחים ולעצור חלק גדול מההמונים שינועו מהגליל ומהנגב לכיוון הבירה". אם אין מספיק רעש בזה ולא מספיק המולה, הנה בא השר לביטחון פנים לתרום את חלקו: "במקביל, הורה השר לביטחון פנים גדעון עזרא לכוחות פיקוד העורף, כיבוי אש ומגן-דוד-אדום להיערך גם לתרחיש של קריסה ואסון המוני, אם יתרחש בכל זאת על אף דילול מספר המתפללים". חס וחלילה.
       
       לדברים האלה ולסכנה הזאת אין שחר, אדוני סגן השר. אני מדבר עם שלטונות הווקף, ורק היום היה לי אתם עוד פעם דיבור. לפעמים אני שואל - - - 
       
סגן השר לביטחון פנים יעקב אדרי:

       איזה ווקף?
       
עבד-אלמאלכ דהאמשה (רע"ם):
       
       שלטונות הווקף בירושלים, במסגדים. השלטונות פה. דיברתי עם כל השיח'ים, עם כל הנכבדים, לא עם אחד ולא עם שניים, וכולם כאחד אמרו שאין שום סכנה. ורק לאחרונה, כאשר ישראל התחילה להגיד שיש אולי משהו, ובמיוחד אחרי רעידת האדמה שהיתה בחורף במרס, נדמה לי, או במאי השנה הזאת, באו מהנדסים ממצרים ומירדן, בעלי מקצוע, ועשו בדיקות, כל מה שצריך. יש שם דברים קטנים שטעונים תיקון, ומתקנים את זה. בקיר הדרומי של המסגדים - הווקף עכשיו מתקן. בקיר המזרחי – מתקנים. אתם יודעים את זה טוב מאוד, ואין שום סכנת קריסה או משהו דומה לזה. בכל זאת, ישראל בשלה. 
       
       אני שואל את השאלה: על מה אתם מסתמכים? אני אומר, אחת משתיים: או שהחפירות שישראל עושה מתחת למסגדים, וישראל עשתה, תחת הכותרת של חפירות ארכיאולוגיות, וראיתי אותן ואני מכיר אותן זה שנים, במיוחד בצד המערבי-הדרומי של המסגדים - אולי זה מגיע גם לצד הדרום-מזרחי, זה לא מרחק רב. אם אתם יודעים שיש סכנה כזאת, אדרבה, אם גרמתם לזה בחפירות, וזה עלול בצורה כלשהי להתרחש, תקומו ותגידו ותראו. השר לפיד באותה ישיבה ביקש להוציא תמונות ולהביא חומר, להראות לעולם אם יש פה משהו. אתם חפרתם ואתם יודעים את זה, אדרבה, תגלו ותגידו שיש חפירות ארכיאולוגיות שאנחנו מכירים, והווקף לא מכיר, ואף אחד חוץ מאתנו לא מכיר, והן עלולות לעשות את זה, אפשר יהיה להבין. 
       
       אם לא זה, חייבים לחפש את ההסבר במקום אחר, וההסבר הוא חד וחלק - יש פה מזימה, ממשלת ישראל זוממת משהו, היא אולי רוצה למנוע, לא רק למנוע - הרי מכינים לשפיכות דמים, ובכוח, ויש אלפי שוטרים. בשביל מה?
       
       אנחנו למדים, למדנו מההיסטוריה הקרובה. בחברון, לאחר שאותו רוצח נתעב רצח מוסלמים תוך כדי התפילה, באמצע הרמדאן, הוקמה ועדת חקירה, ובסוף מה המציאות שם עכשיו? המסגד איננו מסגד, למוסלמים ניתן פה ושם, כאילו בנדיבות, להתפלל בחלק קטן ממנו, והוא הפך לבית-כנסת. האם זה מה שאתם רוצים לעשות פה? האם זה הסצנריו עכשיו לגבי המסגד הגדול הזה? האם זה מה שישראל חסרה עכשיו בזמן הזה ובימים האלה? אני לא יודע. אין לזה שום הסבר.
       
       אני רוצה לציין פה עוד שקר אחד גדול על החפירות. המכובדת, ד"ר אילת מזר הנכבדה, אני מכיר אותה אישית מוועדת החינוך במשך השנים האחרונות - היא מקימה את העולם כאילו המוסלמים עושים שם חפירות או עשו חפירות. גם זה שקר וכזב. מזר אמרה: "אנחנו יודעים שמתחת לפני הקרקע נעשות פעולות בנייה וחפירה" – מי עושה אותן? את יודעת, לא הווקף. אם ישראל עושה אותן, תגידי שישראל עושה אותן – "המתחם נמצא במצב גרוע, הכותל המזרחי נמצא בסכנת התמוטטות מיידית, הכותל הדרומי מתנפח". שקר וכזב. יש פה ושם בליטות, דברים קטנים, אבל אין סכנת התמוטטות. אין עבודת חפירות, ולא נעשו. 
       
       אגב, לפעמים גם מגזימים - המסגד הגדול ביותר במזרח התיכון, המסגד של 5 דונמים, המסגד שהקימו. לא קם מסגד, לא נעשו חפירות, לא נבנתה אבן אחת. האנשים שם סך הכול ניקו את החלל, מה שנקרא "אורוות שלמה", את המסגדים האלה. אלה מסגדים שכל הזמן היו.
       
סגן השר לביטחון פנים יעקב אדרי:
       
       שיח' ראאד.
       
עבד-אלמאלכ דהאמשה (רע"ם):
       
       אתה יודע מה? גם לי היה הכבוד להשתתף בזה, וגם אני עבדתי שם וניקיתי שם כדי להוציא את זבל היונים ואת העפר ואת העכברים ואת כל מה שהיה שם במשך עשרות שנים, אולי מאות שנים שזה היה סגור, ולהפוך את המקום לנקי ומכובד כיאה למסגד, ולהתפלל בו. עכשיו חורף, ומסגד אל-אקצא עצמו, המסגד הגדול, לא יכול להכיל יותר מכמה אלפי אנשים, וחייבים להתפלל באורוות. אני מתפלל שם בדרך כלל, בחורף ובגשם. אני אגיד לך למה, לפעמים אני מגיע מאוחר, אני לא מוצא מקום, אז הולכים למקום הזה. אתם רוצים לסגור אותו.
       
סגן השר לביטחון פנים יעקב אדרי:
       
       חלק. 
       
עבד-אלמאלכ דהאמשה (רע"ם):

       
       אפילו חלק.
       
סגן השר לביטחון פנים יעקב אדרי:

       
       צריך לדייק.
       
עבד-אלמאלכ דהאמשה (רע"ם):
       
       גם לגבי החלק הזה אין שום נחיצות, לא הנדסית ולא מעשית.  
       
       דיברתי עם השר גדעון עזרא, רק אתמול, נדמה לי, גם בעניין הזה, ואמרתי לו דבר אחד ברור: אדוני השר, אתה חושב שיש פה דבר באמת מסוכן, אז בוא תראה לנו, בוא תראה לעולם, תוציא דברים. הווקף עומד על שלו שאין שום סכנה, ואת הדברים הקטנים הוא מתקן. 

	אני אומר עוד דבר: אם מדינת ישראל באמת כל כך חרדה ורוצה את שלום המסגדים ושלום המתפללים, למה היא לא מצביעה על הסכנה הזאת באופן ישיר בפני שלטונות הווקף ונותנת להם לתקן זאת?

סגן השר לביטחון פנים יעקב אדרי:
       
       למי?

עבד-אלמאלכ דהאמשה (רע"ם):
       
       לשלטונות הווקף, למי שמתקן, לאנשים שעובדים שם. הם כנראה לא מגלים, בוא נניח זאת לצורך הוויכוח, לא מגלים את הסכנה הגדולה - - - 

סגן השר לביטחון פנים יעקב אדרי:
       
       בלשון המעטה אתה לא מדייק, חבר הכנסת דהאמשה. אתה לא יודע את הכול. מה לעשות?

היו"ר חמי דורון:
       
       חבר הכנסת דהאמשה, אני מבקש לסיים. אדוני סגן השר, תוכל לעלות ולענות, אנא ממך.

עבד-אלמאלכ דהאמשה (רע"ם):
       
       אם זה מה שאתה יודע וישראל יודעת, ואני לא יודע והווקף לא יודע, מה מונע מכם להגיד לנו? תבואו לווקף ותגידו להם: אדוני, הנה יש פה סכנה וזה מתמוטט.

סגן השר לביטחון פנים יעקב אדרי:
       
       הוא יודע.

עבד-אלמאלכ דהאמשה (רע"ם):
       
       מי?


סגן השר לביטחון פנים יעקב אדרי:
       
       הווקף יודע. 
       
עבד-אלמאלכ דהאמשה (רע"ם):
       
       דיברתי עם הווקף היום. דיברתי עם כל אנשי הווקף.

היו"ר חמי דורון:

	סגן השר אדרי.

עבד-אלמאלכ דהאמשה (רע"ם):
       
       הווקף יודע דבר אחד: הווקף יודע שהבניינים שלמים, טובים וחזקים, ואין שום סכנת התמוטטות. הוא קורא, וגם אני קורא - - - 

היו"ר חמי דורון:

	בבקשה, תסיים.

עבד-אלמאלכ דהאמשה (רע"ם):
       
       אני מסיים, אדוני. אדוני סגן השר, חייבים לשקול זאת בכובד ראש. אף אחד אינו צריך עכשיו מרחץ דמים נוסף ולא המולות ואירועים, ולא שום מבצע משטרתי ולא 4,000 שוטרים ולא למנוע מהמוני המוסלמים ללכת ולהתפלל שם. אין סכנת התמוטטות וחבל על כל העניין הזה. חייבים לחזור לשפיות ולא להמשיך את הפרויקט הזה, כי זה מאוד מסוכן לכולנו, בוודאי למדינת ישראל ולכל העולם המוסלמי. אף אחד לא יודע לאן זה יגיע. מר שרון רק עלה לשם ברגלו לפני ארבע שנים, ואנחנו עוד לא - - - 

היו"ר חמי דורון:

	חבר הכנסת דהאמשה, ביקשת ממני משפט מסוים וזה כבר לא משפט.

עבד-אלמאלכ דהאמשה (רע"ם):
       
       מר שרון עלה לשם לפני ארבע שנים, ואנחנו עדיין חיים בצל שפיכות הדמים שנוצרה מאז. חבל לעשות מזה עכשיו מרחץ דמים נוסף אולי פי אלף ופי אלפיים ופי מאות-אלפים ממה שהיה. תודה רבה.
        
היו"ר חמי דורון:

	תודה רבה. אדוני סגן השר אדרי, בבקשה.

משולם נהרי (ש"ס):
       
       עוד מעט יבוא המשיח ולא תצטרך.

עבד-אלמאלכ דהאמשה (רע"ם):
       
       כשיבוא המשיח, בסדר, נחסוך את הוויכוח. אבל כל עוד הוא לא בא, נשאיר את החיים שקטים.

סגן השר לביטחון פנים יעקב אדרי:
       
       אדוני היושב-ראש, חברי הכנסת, הנושא מאוד רציני ובאמת רצוי שנתייחס לזה במלוא הרצינות, כי מתפרסמים הרבה דברים. אני קורא, כמוך, את כל העיתונות, הרוב זה דברי הבל. 

עבד-אלמאלכ דהאמשה (רע"ם):
       
       - - - 

סגן השר לביטחון פנים יעקב אדרי:

	
       קראתי. אתה תמיד אומר חלק שנוח לך ולא אומר את הכול. יש אמת, מה לעשות? בידי גורמי הביטחון המוסמכים בישראל מצויות חוות דעת מקצועיות המתריעות על סכנת קריסה מיידית במסגד "אורוות שלמה", בחלק המזרחי.
       
       חבר הכנסת דהאמשה, אני שותף לדיונים האלה כבר כמעט חודשיים. אנחנו יושבים ויושבים, כי הנושא כבד מאוד, ואנחנו עושים הכול בדחילו ורחימו, כדי לשמור על המקום הקדוש הזה, כדי לשמור על האיזון, שהכול יעבור בשקט. 
       
       אתה מדבר על כך שאנשים לא ראו, לא יודעים. אני רוצה להגיד לך, אי-אפשר לפרט הכול, אבל מי שהיה צריך לדעת ידע – בארץ, במזרח-ירושלים, בירדן, במצרים. כולם היו מעודכנים. הם היו פה, היינו אצלם. חלק מהדברים התפרסמו, חלק לא התפרסמו. העדפנו לעשות הכול בשקט, בהידברות, וגם ברגע זה עדיין מדברים, כדי למצות ולהביא לכך שהעניין יהיה מסודר, כי אין לנו שום כוונה, ואני אומר זאת בצורה הכי ברורה – כי מדובר על דבר קדוש, וחייבים להיזהר בעניין הזה.
       
       יש דבר אחד מאוד פשוט: יש שם סכנת קריסה. אנשי המקצוע קבעו זאת, לא המפכ"ל, לא השר גדעון עזרא, לא אני. קבעו את זה אנשי המקצוע. שאלנו את השאלות עוד פעם ועוד פעם, והופיעו בפנינו. היו דיונים רחבים מאוד, גם אצל ראש הממשלה, כי הנושא כבד ויש אחריות לכולם. הדבר האחרון שאנחנו רוצים זה שיהיו בעיות בהר-הבית. אנחנו רוצים שחג הרמדאן יעבור בשקט, שהמתפללים יוכלו לבוא ולהתפלל, ועובדה שכל השנים זה היה כך. היו בעיות, חבר הכנסת דהאמשה? לא. באו 200,000 מתפללים.

עבד-אלמאלכ דהאמשה (רע"ם):
       
       היו בעיות.

סגן השר לביטחון פנים יעקב אדרי:


       בסך הכול לא היו בעיות. אנשים התפללו, מאות אלפים, 200,000, 250,000. לא היו בעיות. אבל יש סכנת קריסה אמיתית. לא יעזור דבר. הראו לנו את הדברים. הראו למי שצריך להראות, ואתה יודע את זה, חבר הכנסת דהאמשה. אני יוצא מהנחה שאתה כן יודע. 

עבד-אלמאלכ דהאמשה (רע"ם):
       
       אני יודע שאין סכנה. 

סגן השר לביטחון פנים יעקב אדרי:

	הדרג המדיני וגורמי הביטחון מקיימים קשר עם כל הגורמים הרלוונטיים – אני לא יכול לפרט – אבל עם כל מי שרק צריך, כדי שיבוצעו בדחיפות כל התיקונים הנדרשים למניעת ההתמוטטות המסוכנת במסגד.

	תארו לכם מצב הפוך אם, חלילה, יהיו שם 200,000 איש וייכנסו ל"אורוות שלמה" כי אין מספיק מקום, כפי שאמרת - - -

עבד-אלמאלכ דהאמשה (רע"ם):
       
       יש חלק מסוים.

סגן השר לביטחון פנים יעקב אדרי:

	נכון. 



עבד-אלמאלכ דהאמשה (רע"ם):
       
       לדעתי זה חלק שהוא פחות מעשירית.

סגן השר לביטחון פנים יעקב אדרי:

	אתה צודק, אבל אנחנו מאוד חוששים שמפני שיבואו הרבה מאוד מתפללים, ייכנסו גם אלפים ל"אורוות שלמה", ושם יש לנו חשש של הקריסה. 

	דבר נוסף: עד היום אנחנו מחכים לתשובה, אדוני היושב-ראש, חברי חברי הכנסת, וכדאי שהדברים ייאמרו. אנחנו ביקשנו מהווקף, אם הוא ייקח על עצמו את האחריות ויחתום שבכמה מטרים - כי מדובר על כמה מטרים באורוות - חבר הכנסת דהאמשה, ואתה יודע על מה מדובר, על חלק שבו יש סכנת קריסה, יסמנו והם יהיו אחראים, יציבו שם שומרים שלהם, לא אנחנו, אנחנו נסכים ונאפשר למתפללים לעלות ככל שיידרש, ככל שצריך. איננו רוצים למנוע מאף אחד, אבל הם חייבים להתחייב, ובכתב, כי אם, חלילה, ייכנסו לשם אלפים ותהיה קריסה, את מי יאשימו? את מדינת ישראל. אני מתאר לי מה אתם תגידו, ואולי אתה הראשון שבהם. אתם הרי תאשימו את היהודים, שאנחנו השתלטנו על ההר, תראו איזה אסון. את מי יאשימו? אותך? מי נושא באחריות לעניין הזה אם לא ממשלת ישראל? אנחנו רוצים למנוע את זה. גם ברגעים אלה מנסים להגיע להסכמות, שהם יהיו אחראים. 

       לא ניכנס. מי שצריך מהאנשים של הווקף יסמנו, יגדרו, וגם פיזית יחסמו כמה מטרים. בינתיים כבר מתחילים את התיקונים. ערבים עושים את התיקונים, לא אנחנו. עושים את זה, בזהירות, באחריות ובפיקוח אנשי מקצוע מירדן, ואתה יודע זאת.

עבד-אלמאלכ דהאמשה (רע"ם):
       
       זה נכון.

סגן השר לביטחון פנים יעקב אדרי:

	אנחנו מאוד זהירים. חבר הכנסת דהאמשה, אני רוצה להגיד לך, אני אדם שמאוד מכבד את הדתות – את המוסלמים, את הנוצרים ואת היהודים. כולנו צריכים לכבד, כי אם לא נלמד לכבד איש את רעהו, לפחות את המקומות הקדושים לנו, אוי ואבוי לנו, לאן נגיע?

	אני באופן אישי מעורב ועושה את הכול במיטב הזהירות, יחד עם השר, יחד עם ראש הממשלה, יחד עם המפכ"ל, ושוברים את הראש כדי למצות את העניין הזה עד הסוף. אני מאוד מקווה, הרי אתם יכולים לתרום את חלקכם בהרגעת העניין. הרי מדובר על עבודה של שישה שבועות וזה נגמר והכול חוזר לקדמותו, ויוכלו להיכנס, ויוכלו להתפלל. אין קשר לחפירות.

	רבותי, אני מצטער שאני מאריך, אבל אני חושב שמפני שהנושא כל כך רגיש חייבים לומר את הדברים, כי הדברים שנאמרים ונכתבים, כל אחד אומר וכותב איך שהוא רוצה. בסך הכול רוצים לשמור על ביטחונם של המתפללים. תאמין לי שזו המטרה היחידה. אני אומר את הדברים קבל עם ועדה. אני מאוד מקווה שלכולם יהיה השכל להבין שבסך הכול רוצים למנוע את התמוטטות המסגד, של החלק של "אורוות שלמה" - ואתה יודע באיזה חלק מדובר - שכבר יש לו הטיה. הראו לנו את המדידות, את כל מה שקורה שם. יש גם ויכוח. יש כאלה שאומרים שההטיה תימשך כמה שנים. אז מה? צריך לקחת את הסיכון? אנחנו לא רוצים לקחת סיכון. 

       עושים זאת במלוא האחריות, במלוא הזהירות, בהידברות, ואני מאוד מקווה שכולנו נבין שזה נושא באמת רגיש, ואנחנו מעוניינים לכבד את הרמדאן, מעוניינים לכבד את המתפללים. איננו מעוניינים לפגוע בשום דבר. אני אומר זאת באחריות מלאה. רוצים לתקן כדי למנוע אסון, שחלילה עלול לקרות אם יזרמו לשם אלפי מתפללים. הסבירו לנו את כל הפיזיקה, את כל המבנים, את כל היסודות, את כל התורה הזאת. גם אני הספקתי ללמוד זאת. אם יזרמו לשם 200,000 או 250,000 איש, החלק המזרחי עלול לקרוס. את זה אנחנו רוצים למנוע. אנחנו נערכים לעשות הכול כדי שזה לא יקרה, שלא יקרה שם אסון. 

       אז אני מאוד מקווה וקורא לכולם להתעשת. רבותי, אין לנו שום עניין לפגוע כהוא-זה בהר, במסגד. שום דבר. לא לפגוע בשום דבר. אני מאוד מקווה שמה שאמרתי יספיק כדי שכולם יבינו שהמטרה שלנו, הרצון שלנו, זה בסך הכול למלא את חובתנו, לשמור על ביטחונם של המתפללים ועל הציבור המוסלמי שיגיע לשם. תודה רבה.
       
היו"ר חמי דורון:
       
       מה אדוני מציע?
       
סגן השר לביטחון פנים יעקב אדרי:
       
       אם תסתפקו, אני חושב - - -
       
עבד-אלמאלכ דהאמשה (רע"ם):
       
       להעביר את הנושא לוועדה, ונעקוב אחרי הדברים האלה אם יהיה צורך - - -
       
סגן השר לביטחון פנים יעקב אדרי:
       
       אין לי בעיה.
       
היו"ר חמי דורון:
       
       חבר הכנסת דהאמשה, אולי תסתפק בהודעת השר, ואתה תהיה במעקב. תוכל להעלות את הנושא לדיון נוסף.
       
סגן השר לביטחון פנים יעקב אדרי:
       
       חבר הכנסת דהאמשה, דרך אגב, אני מוכן באופן אישי גם לעדכן אותך. עושים את העבודות כבר או-טו-טו, ואתה יודע. עושים את העבודות אנשים - - -
       
עבד-אלמאלכ דהאמשה (רע"ם):
       
       אין שום בעיה. תהיה לנו ישיבת ועדה, ואם יהיה צורך נכנס אותה, ואם לא יהיה צורך לא נכנס.
       
סגן השר לביטחון פנים יעקב אדרי:
       
       אין בעיה. אני בעד.

היו"ר חמי דורון:
       
       בסדר גמור, אין בעיה. 
       
       אנו נצביע כך: בעד - ועדה, ונגד - הסרה. בבקשה, אנחנו מצביעים.
       
הצבעה מס' 17
       
בעד ההצעה להעביר את הנושא לוועדה - 3
נגד - אין
נמנעים - אין
ההצעה להעביר את הנושא לוועדת הפנים ואיכות הסביבה נתקבלה.
       
היו"ר חמי דורון:
       
       חבר הכנסת דהאמשה, באיזו ועדה? ועדת הפנים, זה מקובל עליך?
       
עבד-אלמאלכ דהאמשה (רע"ם):
       
       נדמה לי שזה ועדת הפנים.
       
היו"ר חמי דורון:
       
       כן, היא אחראית על נושא ביטחון הפנים.
       
       בעד – 3, אין מתנגדים ואין נמנעים. אני קובע שהנושא יועבר לוועדת הפנים, יישאר שם במעקב ויועלה לדיון רק בעת הצורך, כפי שסוכם עם חבר הכנסת דהאמשה בהסכמת סגן השר. תודה רבה.

       
הצעה לסדר-היום
כתובות נאצה בבתי-כנסת בירושלים ובתל-אביב

היו"ר חמי דורון:
       
       עתה, הצעה לסדר-היום מס' 4513 בנושא: כתובות נאצה בבתי-כנסת בירושלים ובתל-אביב - מאת חבר הכנסת משולם נהרי. אדוני, בבקשה.
       
משולם נהרי (ש"ס):
       
       אדוני היושב-ראש, חברי חברי הכנסת, אני מודה לכולם שנשארו עד שעה מאוחרת כדי לשמוע אותי. אני מתאר לעצמי שהדברים חשובים.
       
       אדוני היושב-ראש, לא אחת עמדנו פה נסערים מגילויי אנטישמיות בעולם, כגון בצרפת, בגרמניה ובמדינות אירופה. היינו עדים למעשים שמזכירים לנו ימים אפלים מלפני יותר מ-50 שנה, עת הושמד חלק גדול מעמנו. תמיד התרענו ואמרנו, שמי שמחלל את קודשי ישראל, בתי-כנסת ובתי-קברות, סופו של דבר שיביא לשפיכות דמים ולחילול קדושת חיי אדם. ואכן, ראינו, כמו בטורקיה, באיסטנבול ובעוד מקומות, כמו בצרפת, כאשר בסופו של דבר הפגיעה היתה בנפשות. תמיד נזעקנו. כשקרו דברים כאלה ליהודים בעולם, לא יכולנו לשאת זאת. לא יכולנו להחריש. תמיד הקמנו קול צעקה כשפגעו בקודשי ישראל. עם ישראל לא יכול להרשות לעצמו לחזור לאותה שעה איומה שהתחילה מפגיעה בקודשי ישראל.
       
       אבל, אדוני היושב-ראש, היום אני עומד עוד יותר בוש ונכלם, כאשר אני צריך לדבר על יהודים מעמנו, בשר מבשרנו, כאן בבית היהודי של עם ישראל בארץ-ישראל, כאשר מדובר על פרחחים ריקים ופוחזים שהלכו וחיללו בימים הנוראים בתי-כנסת ברמת-אביב ג' ובירושלים. אלה דברים חמורים ביותר. עד כמה זה מצער לראות את הדברים הללו דווקא בקרבנו, כשמדובר ביהודים שהם בשר מבשרנו.
       
       אבל הטענות שלי הן לא בעיקר על אותם ריקים ופוחזים. זו תוצאה של המערכת. זו תוצאה של החינוך. הטענות העיקריות שלי הן כלפי המערכת האחראית שחושבת שדיבורים לחוד, מלים לחוד ומעשים לחוד. לא מזמן השתלח השר פורז ואמר: "גם ליהודי מותר לפעמים להיות אנטישמי". כשלא נוח לו, הוא יהיה אנטישמי. כשמקימים בית-כנסת לידו, אז יהודי שונא יהודים. מוות וחיים ביד הלשון, אמרו חכמינו. אם לא נתעשת, מי יודע מה צפוי לנו? מי שזורע קוצים לא יצפה שיצמחו חיטים. השר לפיד התנגד ליוזמה של השר שרנסקי להפעלת בתי-כנסת במתנ"סים בימים נוראים. אנשים שהם מורמים מעם, נציגי העם, מנהיגי העם, משתלחים ופוגעים בקודשי ישראל - אם בארזים נפלה שלהבת, מה יאמרו אזובי הקיר. מה אנחנו מצפים מאותם בני נוער, מאותם פרחחים, שעשו את הדברים? אם אנחנו פה, במקום שכל עיני הציבור צופיות אליו, משתלחים בדברים הקדושים לעם ישראל, מה אנחנו מתפלאים על כך שקורים דברים כאלה? מה אנחנו מתפלאים שפוגעים בציפור נפשנו? מכאן הדרך עד לשפיכות דמים היא קצרה מאוד.
       
       אדוני היושב-ראש, אני בטוח שמעשיהם של הפרחחים מזעזעים, אבל עוד יותר מזעזע אותי לראות את התנהגותם המבישה של שרי שינוי כלפי קודשי ישראל. תודה.
       
היו"ר חמי דורון:
       
       אדוני, תודה רבה. צר לי שמשום שאני מנהל את הישיבה אני מנוע מלהגיב לפחות על חלק מדבריך. אדוני חבר הכנסת נהרי, צר לי שנקטת את הדרך הזאת.
       
משולם נהרי (ש"ס):
       
       אני חושב שאין יותר טוב מדוגמה אישית.
       
היו"ר חמי דורון:
       
       סגן השר יעקב אדרי, בבקשה.
       
סגן השר לביטחון פנים יעקב אדרי:
       
       אדוני היושב-ראש, חברי חברי הכנסת, אולי אתחיל מהסוף. אין לי ספק שגם כאשר זה כואב, וזה כואב לכולנו, אני לא הייתי מציע להגיד: שרי שינוי, חברי הכנסת משינוי. אני בטוח שזריקת בקבוק תבערה על בית-כנסת בהחלט פוגעת גם בהם וכואבת גם להם; אולי לא כמו לך ולי, ואולי אפילו כמו לי.
       
משולם נהרי (ש"ס):
       
       - - - מלים מביאות למעשים.
       
סגן השר לביטחון פנים יעקב אדרי:
       
       אני מציע להיזהר בעניין הזה.
       
משולם נהרי (ש"ס):
       
       שמשמיצים - - -
       

סגן השר לביטחון פנים יעקב אדרי:
       
       לא צריך גם את זה. אני מסכים אתך מהצד השני, שגם את זה לא צריך לעשות.
       
משולם נהרי (ש"ס):
       
       אם שר אומר שמותר ליהודי להיות אנטישמי - - -
       
סגן השר לביטחון פנים יעקב אדרי:
       
       טוב, אתה יודע- - -
       
היו"ר חמי דורון:
       
       חבר הכנסת נהרי, אתה מכריח אותי לנקוט דרך שלא הייתי רוצה, כלומר לענות לך, ואינני חושב שזה הולם. אני לא חושב שזה אמור להיות ויכוח בין שניכם. אמרת את דבריך. הם נרשמו בפרוטוקול. שמעו אותם וראו אותם. הבנו. אני משתדל לא להגיב. אנא תן לסגן השר לומר את דבריו. בוא ולא נרחיב בנושא הזה - בסדר? תודה.
       
סגן השר לביטחון פנים יעקב אדרי:
       
       אני חושב ששרפת בית-כנסת או כל פגיעה במקום דתי היא חמורה מאוד. מה יש להגיד על דבר כזה? או אדם שאינו שפוי עושה זאת או שזה נעשה בזדון. אני נוטה להאמין שזה דווקא אדם לא שפוי. מי ששורף בית-כנסת זה אדם שמשהו פגום אצלו. אני מאוד מקווה שלא ירחק היום שבו נשים את ידינו על מי שעשה את המעשה הנבזה הזה, את מעשה הפשע הנורא הזה, של זריקת בקבוק התבערה, כי ברור לנו מהתחקיר שזו הצתה. על זה אין ויכוח. זו הצתה.
       
משולם נהרי (ש"ס):
       
       אנחנו מדברים גם על כתובות נאצה.
       
סגן השר לביטחון פנים יעקב אדרי:
       
       כן.
       
היו"ר חמי דורון:
       
       אתה יודע - - - שזה יהודי זרק - - -

סגן השר לביטחון פנים יעקב אדרי:
       
       יכול להיות.
       
משולם נהרי (ש"ס):
       
       אנחנו מדברים גם על כתובות נאצה.
       
סגן השר לביטחון פנים יעקב אדרי:
       
       אתה יודע מה? אני לא שולל כל דבר. זה יכול להיות גם יהודי משוגע, מטורף. אני לא יודע.

היו"ר חמי דורון:
       
       לא. אני רק רציתי לדעת אם המשטרה יודעת מי.
       
סגן השר לביטחון פנים יעקב אדרי:
       
       חבר הכנסת משולם נהרי, דבר אחד ברור מחקירת המשטרה וגורמי הכבאות: מדובר בהצתה מכוּונת.
       
משולם נהרי (ש"ס):
       
       אני לא הזכרתי הצתה, אני מדבר על כמה כתובות נאצה. ריססו כל מיני כתובות גם על בתי-כנסת. זה לא רק כתובות. 
       
היו"ר חמי דורון:
       
       הצתה זו ההצעה הבאה, שלא תעלה לדיון בכלל. נדלג עליה. תענה רק על הנושא של כתובות הנאצה, שחבר הכנסת משולם נהרי העלה, ברשותך. 
       
סגן השר לביטחון פנים יעקב אדרי:
       
       בסדר. היו שני מעשים של כתובות נאצה, ברחוב מטודלה ובמקום נוסף. המקרה של רחוב מטודלה פוענח על-ידי המשטרה. מובן שכתובות הנאצה בחלקן, שכיוונו לכתובות של ראש הממשלה, לנשיא, משהו כזה - נכון, חבר הכנסת משולם? 
       
משולם נהרי (ש"ס):
       
       - - -
       
היו"ר חמי דורון:
       
       מה, הם כוונו כנגד ראש הממשלה? 
       
סגן השר לביטחון פנים יעקב אדרי:
       
       כן. עשו שם חצים. יש מקום אחד שבו כתבו כתובות נאצה, ובחלק עשו חצים. 
       
היו"ר חמי דורון:
       
       אז אני מניח שכבודו מבין שאלה יכולים להיות אנשים מצד מסוים שעשויים, אפילו, אולי, דווקא - מי שכותב דברים כאלה ומפנה את זה לכיוון בית ראש הממשלה - - -
       
משולם נהרי (ש"ס):
       
       לא, לא קשור לראש הממשלה. לא קשור, לא קשור. יש אנשים שהסיתו אותם נגד המגזר החרדי, זה ברור. אני אגיד לך מה הכתובות. 
       
סגן השר לביטחון פנים יעקב אדרי:
       
       חבר הכנסת משולם נהרי, אנחנו מגנים בכל פה ובכל לשון את המעשים הללו, ולא משנה מה כתוב. כל דבר שהוא נאצה, שהוא נגד, ועוד על קירות, ודאי שאנחנו נגד. הנושא הזה נמצא עוד בחקירה. עדיין לא גילו את האנשים. אם יהיה בנושא הזה, התקדמות או גילוי, אשמח לבשר לך על כך. 
       
היו"ר חמי דורון:
       
       מה אדוני מציע? 
       
סגן השר לביטחון פנים יעקב אדרי:
       
       מה שחבר הכנסת משולם - - - 
       
היו"ר חמי דורון:
       
       אדוני מסתפק? כן. או.קיי., תודה רבה. 
       
       הנושא הבא הוא הצעה לסדר-היום בנושא בקבוק תבערה שהושלך על בית-כנסת ברחוב שמואל הנביא, של חבר הכנסת בניזרי. הוא איננו, ולכן הנושא יורד מסדר-היום. 
       
       חברי הכנסת, תם סדר-היום. הישיבה הבאה תתקיים ביום שני, ג' בחשוון התשס"ה, 18 באוקטובר 2004, בשעה 16:00. ישיבה זו נעולה. תודה. 
       
       הישיבה ננעלה בשעה 20:32.
       
       
     
     
עמוד 287 מתוך 287

