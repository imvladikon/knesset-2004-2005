    תוכן העניינים
שאילתות בעל-פה	6
205. סגירת סניף מינהל האוכלוסין בבני-ברק	7
משה גפני (יהדות התורה):	7
שר הפנים אברהם פורז:	7
משה גפני (יהדות התורה):	8
אופיר פינס-פז (העבודה-מימד):	9
אילן ליבוביץ (שינוי):	10
עבד-אלמאלכ דהאמשה (רע"ם):	10
שר הפנים אברהם פורז:	11
209. השלכות מסקנות ועדת-דברת על החינוך הממלכתי-דתי	13
יצחק כהן (ש"ס):	13
שרת החינוך, התרבות והספורט לימור לבנת:	13
יצחק כהן (ש"ס):	14
אילן ליבוביץ (שינוי):	16
איתן כבל (העבודה-מימד):	16
שרת החינוך, התרבות והספורט לימור לבנת:	17
210. עיקול על שלושה בתי-ספר בלוד	19
מוחמד ברכה (חד"ש-תע"ל):	19
שרת החינוך, התרבות והספורט לימור לבנת:	19
מוחמד ברכה (חד"ש-תע"ל):	22
אורי יהודה אריאל (האיחוד הלאומי - ישראל ביתנו):	22
אחמד טיבי (חד"ש-תע"ל):	23
שרת החינוך, התרבות והספורט לימור לבנת:	23
הצעת חוק שירות המדינה (מינויים)  (תיקון - ייצוג הולם לבני העדה האתיופית), התשס"ד-2004	28
מיכאל איתן (הליכוד):	29
שר המשפטים יוסף לפיד:	34
צבי הנדל (האיחוד הלאומי - ישראל ביתנו):	35
גדעון סער (הליכוד):	36
הצעת חוק-יסוד: משק המדינה (תיקון - הקדמת מועדי  הנחת הצעת חוק התקציב), התשס"ג-2003	41
אמנון כהן (ש"ס):	41
הצעת חוק גיל פרישה (תיקון – אי-החלת החוק  על מי שפרש לפני ינואר 2004), התשס"ד-2004	45
בנימין בן-אליעזר (העבודה-מימד):	45
חיים כץ (הליכוד):	50
הצעת חוק לתיקון פקודת מס הכנסה (תיקון – אי-ניכוי  הוצאות בגין עבודה בשעות המנוחה), התשס"ג-2003	52
יעקב ליצמן (יהדות התורה):	52
הצעת חוק הביטוח הלאומי (תיקון - שריון קצבאות  משפחות ברוכות ילדים), התשס"ג-2003	55
אליהו ישי (ש"ס):	55
רשף חן (שינוי):	59
הצעת חוק הרשויות המקומיות (מאבק בנגע הסמים), התשס"ד-2004	61
אחמד טיבי (חד"ש-תע"ל):	61
שר התחבורה מאיר שטרית:	64
הצעת חוק למדיניות לאומית לשמירה  על שטחים פתוחים, התשס"ג-2003	65
שלום שמחון (העבודה-מימד):	65
הצעת חוק שירות הכבאות והחילוץ, התשס"ג-2003	66
דוד אזולאי (ש"ס):	66
הצעת חוק שירות הכבאות והחילוץ, התשס"ד-2004	68
יורי שטרן (האיחוד הלאומי - ישראל ביתנו):	68
שר הפנים אברהם פורז:	70
יורי שטרן (האיחוד הלאומי - ישראל ביתנו):	71
הצעת חוק מרשם האוכלוסין (תיקון - הצהרת נאמנות  למדינה, לדגל ולהמנון), התשס"ד-2004	72
אליעזר כהן (האיחוד הלאומי - ישראל ביתנו):	72
שר הפנים אברהם פורז:	74
הצעת חוק התכנון והבנייה (תיקון - תסקיר פקיד סעד), התשס"ד-2004	76
עזמי בשארה (בל"ד):	76
שר הפנים אברהם פורז:	78
הצעת חוק מעונות-יום שיקומיים (הפחתת  מספר הפעוטות במעון-יום), התשס"ד 2004	82
אתי לבני (שינוי):	83
שר התחבורה מאיר שטרית:	83
הצעת חוק רשות השידור (תיקון - פטור  מתשלום אגרת טלוויזיה לנכים), התשס"ג-2003	85
עבד-אלמאלכ דהאמשה (רע"ם):	85
עבד-אלמאלכ דהאמשה (רע"ם):	86
הצעת חוק בנייה להשכרה (הוראת שעה), התשס"ג-2003	88
יורי שטרן (האיחוד הלאומי - ישראל ביתנו):	89
מסמכים שהונחו על שולחן הכנסת	91
סגן מזכיר הכנסת דוד לב:	91
הצעת חוק לימוד חובה (תיקון - דיווח  על קליטת תלמידים), התשס"ד-2004	92
דליה איציק (העבודה-מימד):	92
אפרים סנה (העבודה-מימד):	92
דליה איציק (העבודה-מימד):	93
שרת החינוך, התרבות והספורט לימור לבנת:	94
הצעת חוק ביטוח בריאות ממלכתי  (תיקון - עדכון התוספת החמישית), התשס"ד-2004	95
אפרים סנה (העבודה-מימד):	95
הצעת חוק בתי-המשפט (תיקון - איסור  פרסום שמו של חשוד), התשס"ד-2004	100
איוב קרא (הליכוד):	100
הצעת חוק לתיקון פקודת פשיטת הרגל [נוסח חדש]  (אישור בית-המשפט במימוש ערובה), התשס"ד-2004	101
ניסן סלומינסקי (מפד"ל):	101
הצעת חוק העונשין (תיקון - החזרת הסעיף הסוציאלי  כעילה להפסקת היריון), התשס"ד–2003	103
רשף חן (שינוי):	103
הצעת חוק לתיקון פקודת הסטטיסטיקה (עונשין), התשס"ד-2004	104
אופיר פינס-פז (העבודה-מימד):	104
שר התחבורה מאיר שטרית:	105
הצעת חוק לתיקון פקודת התעבורה (חובת אחזקה ושימוש  באפוד זוהר ברכב מנועי), התשס"ד-2004	107
גלעד ארדן (הליכוד):	107
שר התחבורה מאיר שטרית:	109
הצעת חוק הבטיחות במקומות ציבוריים  (תיקון - החמרת ענישה באירועי ספורט)	110
(תיקון - החמרת ענישה באירועי ספורט), התשס"ד-2004	110
אבשלום וילן (יחד):	110
השר לביטחון פנים גדעון עזרא:	111
השר לביטחון פנים גדעון עזרא:	113
הצעת חוק מיסוי מקרקעין (שבח, מכירה ורכישה) (תיקון - סכום  השבח במכירת זכות במקרקעין), התשס"ד-2004	113
אהוד רצאבי (שינוי):	113
הצעה לסדר-היום	115
הצורך בהקמת ועדת חקירה פרלמנטרית בנושא העוני בישראל	115
אופיר פינס-פז (העבודה-מימד):	115
שר התחבורה מאיר שטרית:	119
הצעה לסדר-היום	132
מדיניות הממשלה כלפי הגליל והנגב	132
אברהם בייגה שוחט (העבודה-מימד):	132
שר התחבורה מאיר שטרית:	140
מוחמד ברכה (חד"ש-תע"ל):	145
הצעות לסדר-היום	146
הדחתו של ראש אגף החקירות במשטרה	146
מוחמד ברכה (חד"ש-תע"ל):	146
אופיר פינס-פז (העבודה-מימד):	147
יוסי שריד (יחד):	148
טלב אלסאנע (רע"ם):	151
נסים זאב (ש"ס):	152
מגלי והבה (הליכוד):	154
יורי שטרן (האיחוד הלאומי - ישראל ביתנו):	154
השר לביטחון פנים גדעון עזרא:	156
השר לביטחון פנים גדעון עזרא:	163
יולי-יואל אדלשטיין (הליכוד):	166
רוני בר-און (הליכוד):	166
יעקב מרגי (ש"ס):	167
עבד-אלמאלכ דהאמשה (רע"ם):	168
גלעד ארדן (הליכוד):	169
הצעות לסדר-היום	170
תחקיר חדשות ערוץ-2 על אודות מע"צ  והתאבדותו של המהנדס יצחק הרשקוביץ בעקבותיו	170
יצחק לוי (מפד"ל):	170
רוני בר-און (הליכוד):	173
רן כהן (יחד):	174
אליעזר כהן (האיחוד הלאומי - ישראל ביתנו):	175
עבד-אלמאלכ דהאמשה (רע"ם):	176
ואסל טאהא (בל"ד):	178
שר התחבורה מאיר שטרית:	179
יעקב מרגי (ש"ס):	187
עזמי בשארה (בל"ד):	188
טלב אלסאנע (רע"ם):	189
אחמד טיבי (חד"ש-תע"ל):	189
איוב קרא (הליכוד):	190
שאילתות ותשובות	190
1893. פינוי מאחזים בלתי חוקיים	191
2059. תערוכה במוזיאון אסירי המחתרות בירושלים	192
2081. מות אב ובנו בשטח אש בנגב	194
2099. נחיתת פגזים ביישוב הבדואי עבדה	196
2100. מערכת הלייזר "נאוטילוס"	198
2123. העברת ציוד צבאי ליד סח'נין	200
2124. מיגון בתים בנווה-דקלים מפני פצצות מרגמה	202
הצעות לסדר-היום	205
חיילים "מצטלמים למזכרת" עם שרידי גופות של פלסטינים	205
אחמד טיבי (חד"ש-תע"ל):	205
עזמי בשארה (בל"ד):	207
אבשלום וילן (יחד):	208
מיכאל איתן (הליכוד):	210
ניסן סלומינסקי (מפד"ל):	212
סגן שר הביטחון זאב בוים:	213
אריה אלדד (האיחוד הלאומי - ישראל ביתנו):	222
עבד-אלמאלכ דהאמשה (רע"ם):	223
יצחק כהן (ש"ס):	225
נסים זאב (ש"ס):	225
הצעות לסדר-היום	227
נסיגת צה"ל מהערים הפלסטיניות לקראת הבחירות ברשות הפלסטינית	227
אריה אלדד (האיחוד הלאומי - ישראל ביתנו):	228
יחיאל חזן (הליכוד):	229
סגן שר הביטחון זאב בוים:	230
גאלב מג'אדלה (העבודה-מימד):	232
הצעה לסדר-היום	233
עתיד תנועות הנוער בישראל	233
קולט אביטל (העבודה-מימד):	233
הצעות לסדר-היום	235
היערכות מדינת ישראל להתמודדות עם מכת הארבה	235
גילה פינקלשטיין (מפד"ל):	235
איוב קרא (הליכוד):	237
    
       

       חוברת ז'
       ישיבה קפ"ז
       
       
       
הישיבה המאה-ושמונים-ושבע של הכנסת השש-עשרה
יום רביעי, י"א בכסליו תשס"ה (24 בנובמבר 2004)
ירושלים, הכנסת, שעה 11:01
       
       
       
       

שאילתות בעל-פה

היו"ר ראובן ריבלין:

	רבותי חברי הכנסת, רבותי השרים, גברתי ואדוני השר, יום רביעי, י"א בכסליו התשס"ה, 24 בנובמבר 2004. אני פותח את ישיבת הכנסת. 

       על-פי סדר היום אנחנו מתחילים בשאילתות בעל-פה, בשינוי קל. במקום שרת החינוך, ישיב שר הפנים, הראשון, על השאילתא של חבר הכנסת גפני, ולאחר מכן שרת החינוך תשיב, כמובן.
       
       רבותי חברי הכנסת, סדר-היום הוא סדר-היום הרגיל. אם יתקיימו הצבעות או לא יתקיימו הצבעות, זה קשור להשתתפותם של חברי הכנסת בהלווייתו של השר, חבר הכנסת והרמטכ"ל לשעבר רפאל איתן, זיכרונו לברכה. אנחנו נקבע זאת בהמשך הדיון, כאשר כל דבר ודבר ייקבע לגופו של עניין.
       
       רבותי חברי הכנסת, שר הפנים ישיב על שאילתא בעל-פה של חבר הכנסת משה גפני בנושא: סגירת סניף מינהל האוכלוסין בבני-ברק. כבוד חבר הכנסת, בבקשה. אדוני השר, כבוד שר הפנים, יואיל אדוני לעלות לדוכן ולהשיב על השאילתא, מלמעלה. זה נוהל חדש שקבענו, כדי שאדוני לא יהיה עם גבו - - -

שר הפנים אברהם פורז:
       
       אל השואל.
       
היו"ר ראובן ריבלין:
       
       שרת החינוך לימדה אותנו פרק נכון בנימוסים והליכות.
       
205. סגירת סניף מינהל האוכלוסין בבני-ברק
       
משה גפני (יהדות התורה):
       
       אדוני היושב-ראש, אדוני השר, נודע לי כי משרדך עומד לסגור בעוד כחודשיים – זה כבר פחות – את סניף מינהל האוכלוסין בבני-ברק.
       
       רצוני לשאול:
       
1. האם הידיעה  נכונה? אם כן – מה היא הסיבה לכך?
       
2. האם ייסגרו סניפים בערים נוספות? אם כן – אילו סניפים?

3. איזה מענה ייתן משרדך לכ-145,000 תושבי בני-ברק הנזקקים לשירותי המינהל? תודה.

היו"ר ראובן ריבלין:
       
       אני מאוד מודה לחבר הכנסת גפני על כך שהקפיד לקרוא את השאילתא כפי שנוסחה ואושרה על-ידי הנשיאות. השר ישיב, ולאחר מכן - שאלות נוספות.
       
שר הפנים אברהם פורז:
       
       1-3. אדוני היושב-ראש, חברי הכנסת, אכן בכוונת משרדי, בלית ברירה, לסגור שתי לשכות של מינהל האוכלוסין, האחת בבני-ברק והשנייה ברחובות. 
       
       הסיבה לכך היא, שבשנתיים האחרונות צומצם תקציב הקניות של המשרד ב-34%, דבר המהווה קיצוץ תקציבי של עשרות מיליוני שקלים. פועל יוצא מעובדה זו הוא חוסר היכולת שלנו לתת שירות כפי שנהגנו בעבר.
       
       כאמור, מלבד בני-ברק הכוונה היא גם לסגור את הלשכה ברחובות. מה שיקרה לגבי בני-ברק הוא, שהתושבים יוכלו לפנות ללשכות בפתח-תקווה, ברמת-גן ובתל-אביב. בקרוב תיפתח לשכה מאוד ראויה בקריה בתל-אביב, עם נגישות טובה, בקו 51 מבני-ברק. אפשר יהיה להגיע לשם בקרוב. גם לגבי רחובות זה מעורר בעיה.
       
       אדוני היושב-ראש, אני לא סוגר לשכות של מינהל האוכלוסין בחפץ לב, אלא בכאב לב, ואנחנו עובדים בימים אלה מול משרד האוצר בכוונה שתקציב המשרד יתוגבר קצת ויאפשר לנו שלא לסגור את הלשכות. אני מקווה שיימצא פתרון לבעיית התקציב, ואז גם נוכל לא לסגור את הלשכות.
       
       אם מישהו רוצה לשאול לגבי רחובות, אני אשמח להשיב על רחובות. זה נעשה בכאב לב, לא מתוך רצון, והלוואי שיהיו לנו המשאבים כדי שלא יהיה צורך בכך.
       
       אדוני היושב-ראש, סיימתי.

היו"ר ראובן ריבלין:
       
       תודה רבה. חבר הכנסת גפני – שאלה נוספת. ולאחר מכן - חבר הכנסת אופיר פינס. שניים הצביעו, גם חבר הכנסת דהאמשה וגם חבר הכנסת ליבוביץ, ואני לא יודע מי מהם היה הראשון.
       
שר הפנים אברהם פורז:
       
       אתה צריך לתת לחבר הכנסת ליבוביץ, כי הוא מרחובות, וגם אצלו עומדים לסגור.
       
היו"ר ראובן ריבלין:
       
       אני אבחין בחבר הכנסת דהאמשה בשאלה הבאה. חברי הכנסת פינס וליבוביץ, בבקשה.
       
משה גפני (יהדות התורה):
       
       אדוני היושב-ראש, מכיוון שענית גם על רחובות, השאלה שלי היא גם על רחובות. אני מבקש לדעת אם ראוי וצודק לסגור שירות כל כך חיוני לאזרח. עיר כמו בני-ברק עם 145,000 תושבים, כאשר המצב הסוציו-אקונומי שם הוא לא מהגבוהים בארץ, אלא הוא הנמוך ביותר, דהיינו, אם הם יצטרכו לנסוע לקריה, זו הוצאה נוספת בשבילם. יש שם צביון מיוחד של התושבים, ויש גם לשכה שמאוד הצליחה ונתנה שירות יעיל וטוב – כל הנתונים האלה מעמידים אצל רבים מאתנו, ודאי שאצלי, סימן שאלה גדול לגבי הכוונות של משרד האוצר ושל משרד הפנים. האם זאת הדרך, לסגור את שתי הלשכות האלה - בוודאי ברחובות, אבל על אחת כמה וכמה בבני-ברק, שזה דבר שנראה, לא הייתי אומר פוליטי, אבל כמעט פוליטי? 
       
אליהו ישי (ש"ס):
       
       למה אתה לא אומר פוליטי? יש שם משפחות ברוכות ילדים?- - - -
       
היו"ר ראובן ריבלין:
       
       כבוד סגן ראש הממשלה לשעבר, חבר הכנסת וראש תנועת ש"ס.
       
שר הפנים אברהם פורז:
       
       אלי ישי היה סוגר בתל-אביב.
       
אליהו ישי (ש"ס):
       
       גם בתל-אביב לא.
       
היו"ר ראובן ריבלין:
       
       אדוני השר, אי-אפשר לעשות פרלמנט זוטא. אדוני ישב כרגע, אם השר יסכים שתשאל אותו, אני אתן לו.
       
אליהו ישי (ש"ס):
       
       אדוני היושב-ראש, הוא לא נחשב תמים, אבל הוא מנסה להיתמם, הוא שוכח שפורז - - -

היו"ר ראובן ריבלין:
       
       חבר הכנסת ישי, זו פרוצדורה של שאלה בעל-פה, אי-אפשר להפוך את זה לדיון. שאלה בעל-פה היא פרוצדורה ששייכת קודם כול לשואל.
       
משה גפני (יהדות התורה):
       
       לכן אני שואל: אדוני השר, האם אתה יכול להבטיח לכנסת שתעשה הכול על מנת שהלשכות הללו לא ייסגרו?
       
היו"ר ראובן ריבלין:
       
       תודה. חבר הכנסת פינס, בבקשה.
       
אופיר פינס-פז (העבודה-מימד):
       
       אדוני היושב-ראש, אדוני השר, גם אני רוצה לשאול בנושא משרד הפנים, אפילו בנושא מינהל האוכלוסין, אבל על בתיה כרמון. אדוני השר, האם באמת היה נחוץ לפטר אותה? היא נחשבה לאשה נטולת פניות, civil servant אמיתית, שעשתה רושם של אשה צנועה, שעשתה מלאכתה משעת בוקר מוקדמת עד צאת הנשמה. יש תחושה, לפחות היא מקרינה תחושה שרדפו אותה והביאו אותה למצב שהיא חייבת להתפטר, או שמפטרים אותה בכוח. אתה יכול לפטור אותי כמובן בכך שתגיד שזה נמצא בבית-דין לעבודה, אבל אני אודה לך אם תאמר על זה מלה בכל זאת.
       
היו"ר ראובן ריבלין:
       
       תודה רבה לחבר הכנסת פינס. חבר הכנסת ליבוביץ - בבקשה, אדוני.

עבד-אלמאלכ דהאמשה (רע"ם):
       
       אני מאוד מבקש להפנות שאלה לשר הנכבד.
       
היו"ר ראובן ריבלין:
       
       באופן יוצא דופן נאשר זאת. בבקשה, חבר הכנסת ליבוביץ.
       
אילן ליבוביץ (שינוי):
       
       אדוני השר, אדוני היושב-ראש, אתה מתכוון לסגור גם את לשכת הפנים ברחובות, שהיא בכלל לשכה אזורית, שמשרתת, מעבר ל-120,000 תושבי העיר רחובות, גם תושבים נוספים, ושם אתה מפנה אותם לפתרונות אפילו הרבה יותר גרועים מהלשכות שאליהן אתה מפנה את תושבי בני-ברק. בסיכומו של דבר הודעת שאתה לא מפטר את העובדים, ומדובר רק בעלות אחזקת המבנה, מכיוון שהעובדים מפוזרים. אדוני השר, מדובר בסכומים קטנים, ואני רוצה להבין מדוע כשמדובר בסכומים קטנים כאלה, סדר-גודל של מיליון שקלים בשנה, לא לחפש אלטרנטיבה יותר זולה בכל אחת מהערים האלה, וללכת ולסגור ולפגוע פגיעה רצינית כזאת בתושבים?
       
היו"ר ראובן ריבלין:
       
       תודה לחבר הכנסת ליבוביץ. באופן יוצא דופן, שאלה נוספת לחבר הכנסת דהאמשה. פשוט שניהם הרימו יד באותה עת. המזכיר ראה אחד ואני ראיתי את השני. בבקשה, חבר הכנסת דהאמשה.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, מעניין לעניין באותו עניין. לשכת מרשם האוכלוסין במזרח-ירושלים ומשרד הפנים - זו בעיה ידועה היטב, אני בטוח שגם לאדוני. זו בעיה שנסחבת כבר שנים עם הרבה מאוד סבל לתושבים, וכל הפתרונות שהונחו או שנכתבו או שאני יודע שמשרדך מטפל בהם, עד לרגע זה, אם אני לא טועה, לא הניבו שום התקדמות. מתי תיפתר הבעיה שם ומה עושה אדוני בנדון?
       
היו"ר ראובן ריבלין:
       
       תודה רבה. בבקשה, כבוד השר. 
       
שר הפנים אברהם פורז:
       
       אדוני היושב-ראש, אני חושב שמקובלות עלי הערותיו של חבר הכנסת גפני, שמדובר בעיר גדולה עם אוכלוסייה בעלת צביון מיוחד. אני אעשה כל מאמץ כדי שהלשכה הזאת לא תיסגר. במקביל אני אעשה כל מאמץ כדי שהלשכה ברחובות לא תיסגר. הבעיה היא, שבהעדר משאבים חשבנו איפה המקומות שקל לכאורה לסגור, יותר קל מאחרים. כאן מדובר בשתי לשכות, גם ברחובות וגם בבני-ברק, שחוזה השכירות שלהן פג ויש בכל זאת פתרונות אלטרנטיביים. 
       
       המגמה שלי היא, שאנשים כמעט לא יגיעו ללשכות מינהל האוכלוסין. אנחנו רוצים לאפשר עשייתן של יותר ויותר פעולות באמצעות הדואר. אנחנו גם רוצים, למשל, להאריך את תוקף הדרכון לעשר שנים, כך שבכלל התקופות יהיו מאוד ארוכות, ומספר הפעמים שאזרח יצטרך בכלל לכתת רגליו ללשכה יהיה קטן ולעתים רחוקות, אלא אם כן יש לו עניין עם עובדים זרים, שאז המערכת יותר סבוכה ויותר בעייתית, אבל גם זאת בעיה. 
       
       חבר הכנסת ליבוביץ, העלויות הן בעיקר דמי השכירות והאבטחה של המקום והוצאות נלוות, שזה כן כמה מיליוני שקלים. אתמול היתה לי שיחה עם שר האוצר בעניין הזה. שטחתי בפניו את בקשתי לתוספת מסוימת, ואני מקווה שהוא ייעתר. אבל גם בוועדת הכספים לפעמים אפשר לסייע בנקודה הזאת. לי אין שום חשק לסגור שום לשכה. אם אנחנו עושים את זה, אנחנו עושים את זה כאנוסים ולא משום טעם של התלהבות.
       
       חבר הכנסת פינס, לגבי בתיה כרמון, אני מאוד מתלבט איך משיבים על שאלה כזאת, ואני אומר לך מדוע. אם אסביר לך למה הוחלט לפטרה, אני אצטרך לומר דברים נגדה, ואני לא רוצה. אני  לא חושב שזה הוגן שמעל בימת הכנסת ייאמרו דברים נגד עובד ציבור. לפי מידע שנמסר לי אתמול, בעקבות דיון שהתקיים בבית-הדין לעבודה, היא ניאותה לקבל את ההצעה שהצעתי לה בשימוע שהיה אצלי, שהיא תעבור לתפקיד אלטרנטיבי. אם היא הסכימה, כפי שמסרו לי, היא תעבור לתפקיד אלטרנטיבי. העובדה שיש נכונות מצדנו שהיא תעבור לתפקיד אלטרנטיבי מראה שיש לנו גם הערכה אליה, במקביל לביקורת שיש. אבל לא הייתי רוצה לנהל פה התדיינות אישית בעניינה. 
       
אופיר פינס-פז (העבודה-מימד):
       
       מקובל. 
       
היו"ר ראובן ריבלין:
       
       אף שצריך שלא יהיה מצב שחברי כנסת מתערבים בענייני מינהל, לא בכנסת ולא בממשלה, אני חושב ששאלתו של חבר הכנסת פינס היא שאלה ראויה, משום שבתיה כרמון הפכה להיות דמות ציבורית. כרמון היא יותר משרד הפנים מאשר רוב שרי הפנים שהיו בעבר. 
       
שר הפנים אברהם פורז:
       
       היא יותר ידועה מלהקת כרמון. 
       
היו"ר ראובן ריבלין:
       
       נכון. גם להקת כרמון במקומה. 
       
שר הפנים אברהם פורז:
       
       אני אומר את זה, כי זה נכתב באחד העיתונים. 
       
       לשאלתו של חבר הכנסת דהאמשה, אנחנו מתקדמים יפה מאוד בעניין מזרח-ירושלים; לא בקצב של מגזר פרטי, כי אם לא היינו נמצאים במערכת ציבורית, כבר מזמן היתה לשכה אלטרנטיבית. בקצב של השירות הממשלתי, אנחנו מתקדמים יפה. יש לנו בניין שאותר, בניין מאמוניה, התקציב אותר וזה סודר. היתה לנו בעיה עם עיריית ירושלים, שפתאום ביקשה מאתנו סכום כסף גדול כתנאי להסכמתה להשתמש בבניין. גם הבעיה הזאת נפתרה. לפי האינפורמציה העדכנית שיש בידי, המכרז לעבודות השיפוץ יוצא בימים אלה, ולהערכתי בתוך פחות משנה תהיה לנו לשכה נאותה במזרח-ירושלים. 
       
       אני גם נתתי הוראה לתגבר את כוח-האדם במזרח-ירושלים בדוברי ערבית. יש לנו בעיה של מחסור בכוח-אדם, ואני מאוד לא מרוצה ממה שקורה בלשכה שם. אני יכול לומר לך, אם אתה רוצה להתנחם, שאני גם לא מרוצה ממה שקורה בלשכות אחרות. אם תלך לבניין ג'נרלי, שמשרת את מערב העיר, ותראה איך נראה המקום והציוד, אתה תבין שגם מקומות אחרים במגזר היהודי הם לא פאר היצירה. אבל אנחנו צריכים להתמודד עם המשאבים שיש לנו. בכל מקרה, מזרח-ירושלים ושיפורים בלשכה הזאת הם בראש סולם העדיפויות שלנו. אני מודה, אדוני היושב-ראש, לשואלים. 
       
היו"ר ראובן ריבלין:
       
       תודה רבה. אני מודה לשר הפנים על תשובותיו המפורטות ועל המענה שיש לו על כל אחת מהשאלות הנוספות. זו דוגמה ליחסים ההדדיים בין הממשלה לפרלמנט - כפרלמנטר מעולה כך גם כשר. 
       
       שרת החינוך תשיב על שאילתא בעל-פה של חבר הכנסת יצחק כהן בעניין השלכות מסקנות ועדת-דברת על החינוך הממלכתי-דתי. כפי שביקשה השרה להנהיג, שלא יעמוד השר במקומו ויהיה חלילה עם גבו לשואל, היא תתכבד ותעלה ותבוא לדוכן על מנת להשיב על השאילתא ועל שאלות נוספות אחרות, אם יהיו. 
       
209. השלכות מסקנות ועדת-דברת על החינוך הממלכתי-דתי
       
יצחק כהן (ש"ס):
       
       גברתי השרה, אדוני היושב-ראש, חברי חברי הכנסת, מערכת החינוך הממלכתי-דתי טוענת,  שמסקנות ועדת-דברת פוגעות בעצמאותה, ולמעשה מאחדות אותו עם הזרם הממלכתי, מחייבות אנשי תורה לעבור הכשרה אקדמית ועלולות להביא לסגירה של כ-200 מוסדות קטנים. בהוראת הרבנים, הם מאיימים להפוך לעצמאיים. 
       
       רצוני לשאול: 
       
       1. מה תעשה השרה כדי למנוע פגיעה בזרם הממלכתי-דתי? 
       
       2. האם תפעלי לבטל את המלצות ועדת-דברת, לאור דרישת הרבנים?
       
היו"ר ראובן ריבלין:
       
       אדוני לא קורא את השאלות כמו שהן. 
       
שרת החינוך, התרבות והספורט לימור לבנת:
       
       מה שכתוב בשאילתא שהוגשה לי הוא: האם ישונו המלצות ועדת-דברת, וכיצד תימנע פגיעה בחינוך הממלכתי-דתי. 
       
       אדוני היושב-ראש, השמועות על פגיעה בחינוך הממלכתי-דתי בעקבות המלצות ועדת-דברת הן מוקדמות ובלתי מבוססות. הוועדה טרם סיימה את עבודתה וטרם הגישה את המלצותיה. עם זאת, הוועדה ערה להשלכות של המלצותיה על מגזרים שונים במערכת החינוך, ועל כן היא מקיימת הידברות עם כל הגורמים, ובכללם עם ראשי החינוך הממלכתי-דתי, על מנת להגיע להסכמות ולהבנות. 
       
       שני חברים בוועדת-דברת הם נציגים מובהקים של הציבור הממלכתי-הדתי, או הציונות הדתית-הלאומית, הרב שי פירון והרב אבי גיסר; שניהם חברים בוועדת-דברת. 
       
יצחק כהן (ש"ס):
       
       הם זוכים לביקורת חריפה. 
       
שרת החינוך, התרבות והספורט לימור לבנת:
       
       שניהם נציגים מובהקים של הציונות הדתית-הלאומית, ולכן אין להניח באופן ברור וודאי שהם ייתנו את ידם להמלצות או למסקנות שיפגעו בחינוך הממלכתי-דתי, ולכן לא כצעקתה. רואים כאן צל הרים כהרים. 
       
       אני לא יכולה להתאפק מלהעיר, שבמקום שבו כתוב בשאילתא שהמסקנות מחייבות מורים לעבור הכשרה אקדמית, הטענה תמוהה ביותר. נו, רחמנא ליצלן, יחייבו לעבור הכשרה אקדמית כדי שניתן יהיה לעסוק בהוראה. אם זאת האשמה, אני מקבלת אותה באהבה. 
       
יצחק כהן (ש"ס):
       
       לא נזלזל ברבנים ובאנשי תורה. 
       
שרת החינוך, התרבות והספורט לימור לבנת:
       
       חס ושלום. 
       
יצחק כהן (ש"ס):


       להערכתנו, הם לא צריכים הכשרה אקדמית. גם המשרד הבין שתואר "רב" הוא אקוויוולנטי לתואר .A.B ואפילו לדוקטור, תלוי בהכשרה הרבנית שלו. הפוך בה והפוך בה דכולא בה. 
       
       אבל גברתי מבינה שאני שואל על הממלכתי-דתי, ולמעשה אני מתכוון לחינוך העצמאי ול"מעיין החינוך התורני". 
       
שרת החינוך, התרבות והספורט לימור לבנת:
       
       מנין אני יכולה להבין דבר כזה מתוך השאלה?
       
יצחק כהן (ש"ס):
       
       אני רוצה לצטט משפט מדברי הרבנים, הרב מרדכי אליהו והרב אברהם שפירא, שטענו כי ועדת-דברת קורעת את העם. אדם שלא אוכל כשר ולא שומר שבת, לא יכול להגיד לנו איך לחנך, אמר הרב אליהו. אם יחליטו ללכת נגדנו, נעביר את הילדים - - - 
       
היו"ר ראובן ריבלין:
       
       מה השאלה?
       
יצחק כהן (ש"ס):
       
       השאלה היא, האם גברתי מבינה את עומק המשבר, גם בנושא של החינוך העצמאי ו"מעיין החינוך התורני" וגם בנושא של החינוך הממלכתי-דתי. מסקנות ועדת-דברת בקטע הזה, בפלח הזה, כנראה צריכות עיון מחדש, עיון יותר מעמיק, ואין להסתמך על שני רבנים מזרם מסוים שישבו בוועדה. 
       
       עוד שאלה אחת, שלא קשורה לנושא הזה. נחשפנו למה שקורה עם הצעירים שלנו בהודו. אלפי צעירים, שבוודאי גברתי משקיעה הון עתק בחינוכם בישראל, מתנתקים, נוסעים להודו וחוזרים כשברי כלים משימוש בסמים. 
       
היו"ר ראובן ריבלין:
       
       לא ראיתי פרק בדוח-דברת על נושא הודו. 
       
יצחק כהן (ש"ס):
       
       ביקשתי רשות. 
       
היו"ר ראובן ריבלין:
       
       בפעם הבאה. אנחנו מכבדים אותך ונותנים לך שאילתא בעל-פה. מתוך 60 שאילתות בעל-פה שהוגשו לי, קבעתי ששאלתך היא החשובה ביותר. השרה מטריחה את עצמה ומגיעה בהודעה מקודמת של 48 שעות. אדוני יכבד את השאלה שהוא עצמו שאל. 
       
יצחק כהן (ש"ס):
       
       א. אני מודה לך; ב. אם השרה תרצה להתייחס, אשמח.
       
היו"ר ראובן ריבלין:
       
       אדוני ישאל שאלה נוספת בהזדמנות אחרת. חבר הכנסת ליבוביץ, בבקשה. אדוני, אני רואה שמצא חן בעיניו התהליך. אחריו - חבר הכנסת כבל.
       
אילן ליבוביץ (שינוי):
       
       גברתי השרה, אדוני היושב-ראש, בין יתר המלצות ועדת-דברת יש המלצה על מעבר לחמישה ימי לימוד בשבוע. היתה התקוממות בקרב מערכת החינוך הממלכתי-דתי והחינוך העצמאי בעניין ההמלצות האלה. האם הכוונה היא ליישם זאת בכל מערכת החינוך, לרבות במערכת החינוך העצמאית, או שמא זה יחול רק על החינוך הממלכתי?
       
משה גפני (יהדות התורה):
       
       למה אתם דואגים כל כך - - -?
       
היו"ר ראובן ריבלין:
       
       רבותי, עוד מעט אטפל בכל העניינים. אני חייב לנהל את הישיבה. חבר הכנסת כבל, בבקשה.
       
איתן כבל (העבודה-מימד):
       
       אדוני היושב-ראש, גברתי השרה, חברי חברי הכנסת - - -
       
היו"ר ראובן ריבלין:
       
       אני מתנצל בפניכם. רבותי, תאפשרו לי לנהל את הישיבה. פה זה עניין הקואליציה והאופוזיציה והערבוב. איש לא יודע אם הוא יד ימין או יד שמאל. אף אחד לא יודע.
       
גאלב מג'אדלה (העבודה-מימד):
       
       היושב-ראש, מלאכתך לא קלה. אני מצדיע לך.

היו"ר ראובן ריבלין:
       
       חבר הכנסת כבל הוא עכשיו היחיד שמבקש את אוזנה של שרת החינוך, התרבות והספורט.
       
איתן כבל (העבודה-מימד):
       
       אדוני היושב-ראש, גברתי השרה, חברי חברי הכנסת, נודע לי שהרשויות המקומיות גבו באזורי עדיפות לאומית א', מה שמוגדר כאזורי עדיפות לאומית א' ושכונות שיקום, כספים עבור ילדים שהולכים לגנים, בעוד יש פטור באזורים האלה ובשכונות שיקום - סכום של כ-700 שקל, למרות הנחיה של המשרד שלך. רציתי לדעת: א. האם את יודעת על העניין הזה? ב. אם כן, מה את יכולה לעשות בעניין? מה שאני אומר - בדוק.
       
היו"ר ראובן ריבלין:
       
       השאלה היא שאלה. השרה כמובן צריכה להשיב רק על שאלות שהיא התכוננה להן. אם היא תוכל, היא תשיב. כבוד השרה משיבה על שלוש השאלות או מתייחסת אל שלושתן.
       
שרת החינוך, התרבות והספורט לימור לבנת:
       
       שאלת חבר הכנסת איתן כבל - אני לא מכירה את הנתון הזה, ואני מוכנה לבדוק אותו.
       
       שאלת חבר הכנסת יצחק כהן - אני בטוחה שהוא יאזין לי בקשב רב. אני חוזרת ואומרת, שמסקנות ועדת-דברת עדיין לא פורסמו, ולכן קול הצעקה שקם הוא מוגזם מדי ומוקדם מדי ואין לו שום מקום. 
       
       שמעתי גם אני, וקראתי את הדברים שאמרו הרבנים המכובדים, רבנים ראשיים לשעבר, הרב שפירא והרב אליהו. אני חוזרת ואומרת - לצערי, אני חייבת לומר את הדברים על רבנים כל כך מכובדים - שהדברים שנגדם זעקו ברובם הגדול פשוט אינם נכונים. לצערי, אני מניחה שהטעו אותם. מתקיימת הידברות ימים ארוכים ושעות ארוכות, זה ימים רבים, עם הציבור הציוני הדתי-הלאומי, וההידברות הזאת אכן נושאת פירות. אני מניחה שבמהלך התקופה הקרובה ממש הדברים גם אכן יתפרסמו ויבואו לכלל ביטוי. כפי שאמרתי, הרבנים אבי גיסר ושי פירון הם ודאי לא נותנים את ידם לשום דבר שיפגע בזה. 
       
       אני גם חייבת להביע כאן תמיהה, כי חבר הכנסת יצחק כהן מביע דאגה, וזה בסדר גמור, לגבי החינוך הממלכתי-דתי, בעוד שאחר כך הוא אומר שוודאי הבנתי שהוא מתכוון למערכת החינוך העצמאי או למערכת החינוך "מעיין החינוך התורני". אני חייבת להודות שאני חושבת את עצמי ללא כל כך טיפשה, אבל אני לא הבנתי. אני מבינה מה ששואלים אותי. אם אתה שואל על החינוך הממלכתי-דתי, על כך אני עונה.
       
       שאלת חבר הכנסת אילן ליבוביץ - התשובה היא: בהחלט כן.

היו"ר ראובן ריבלין:
       
       חבר הכנסת רמון, אדוני באישיותו ממקד התעניינות והתייחסות רבה בעיקר מצד חברי סיעתו הוותיקים ולא רק החדשים. אבל, אתם יכולים לקיים זאת בחוץ, כי זה מאוד מפריע לשרת החינוך.
       
שרת החינוך, התרבות והספורט לימור לבנת:
       
       אני חייבת להודות שהוא גם מפריע לי להתרכז.
       
היו"ר ראובן ריבלין:
       
       אם שרת החינוך היתה מדברת כך כשאדוני מדבר, הייתי מזעיק שמים וארץ איך היא מפריעה לך.
       
שרת החינוך, התרבות והספורט לימור לבנת:
       
       חבר הכנסת רמון, באישיותו, גם מפריע לי להתרכז.
       
היו"ר ראובן ריבלין:
       
       זה ברור. זה דבר שהוא גם יחסי וגם אבסולוטי.
       
שרת החינוך, התרבות והספורט לימור לבנת:
       
       אכן.
       
       חבר הכנסת אילן ליבוביץ, אני רוצה להבהיר כאן, שכל המלצה של ועדת-דברת בנושאים מהסוג הזה - כי יש כמובן מגזרים ואנחנו לא נתעלם מהם והם גם מעוגנים לא רק במסורת רבת השנים של מערכת החינוך אלא אפילו בחקיקה, ואין בכוונתנו להתעלם ממגזרים שונים בתוך החברה הישראלית וגם במערכת החינוך. אבל, מובן שלא ייווצר מצב שבו מערכת החינוך הממלכתי תלמד חמישה ימים ומערכת החינוך הממלכתי-דתי או העצמאי תלמד שישה ימים בשבוע. מצב כזה כמובן לא ייתכן ולא ייווצר. את זה אני אומרת באופן הברור ביותר. אני מודה לאדוני.

היו"ר ראובן ריבלין:
       
       תודה. גברתי יכולה להמשיך להישאר על הדוכן. כי היא תשיב על שאילתא בעל-פה נוספת, של חבר הכנסת מוחמד ברכה, בנושא: עיקול שהוטל על שלושה בתי-ספר בלוד. רבותי, על השאילתות בעל-פה מחליט יושב-ראש הכנסת לבד, ולא העדפתי אותך משום שאתה חבר בנשיאות אלא משום שאני חושב שהשאלה חשובה מאוד. אדוני, בבקשה.
       
210. עיקול על שלושה בתי-ספר בלוד
       
מוחמד ברכה (חד"ש-תע"ל):
       
       אדוני היושב-ראש, גברתי השרה, רבותי חברי הכנסת, נודע לי שנושים הטילו עיקול על תשלומי הורים שהופקדו בחשבונות שלושה בתי-ספר בלוד. 
       
       ברצוני לשאול:
       
       1.  האם המידע נכון? 
       
       2.  אם כן - מה יעשה המשרד למניעת הטלת המימון בגין גירעונות העירייה על תלמידים והורים?
       
       3. האם משרדך יפצה את שלושת בתי-הספר עד לפתרון הבעיה? הכוונה: זמני.
       
היו"ר ראובן ריבלין:
       
       תודה.  גברתי, בבקשה.
       
שרת החינוך, התרבות והספורט לימור לבנת:
       
       1-3. לצערי הרב, המידע הזה אכן נכון. אכן, הוטלו עיקולים על-ידי נושים על חשבונות הבנק של עיריית לוד, ובהם גם חשבונות בנק שבהם הוחזקו כספי הורים. לאחרונה אנחנו תיקנו, ביוזמת משרד החינוך - דרך אגב זה היה לא בעידודו של משרד האוצר ואפילו למרות עמדתו - את חוק לימוד חובה, תיקון 26, זה היה לפני נדמה לי כארבעה חודשים. על-פי התיקון הזה, מוטלת חובה על כל רשות מקומית או בעל מוסדות חינוך להחזיק את כספי התשלומים המתקבלים מהורי התלמידים בחשבון בנק נפרד, שמיועד אך ורק למטרה זו. בעקבות התיקון הזה לחוק - - -
       
מוחמד ברכה (חד"ש-תע"ל):
       
       בחשבון בנק נפרד מוגן מעיקולים?
       
שרת החינוך, התרבות והספורט לימור לבנת:
       
       יש שם כללים שנקבעו, אבל חכה, מייד אני מגיעה לזה.
       
       בעקבות התיקון הזה לחוק, הותקנו תקנות לימוד חובה (ייעוד כספי תשלומים), התשס"ד-2004. כל זה היה לפני חודשים אחדים. התקנות הללו מחייבות את הרשות המקומית או בעל מוסד חינוך - - -
       
       אדוני היושב-ראש, קשה לי. אני לא מסוגלת. גם פה וגם שם וגם זה - אי-אפשר.
       
היו"ר ראובן ריבלין:
       
       חברי הכנסת, אני מבקש לא לפנות יותר למנהל הישיבה בזמן שהוא מנהל ישיבה. אי-אפשר לעשות זאת. אני לא מסוגל לעשות סימולטנית כל כך הרבה דברים. חברי הכנסת מאוד מוכשרים יכולים לעשות הכול. השרה ואני יכולים לעסוק בו-זמנית רק בדבר אחד, וגם כן לא הכי טוב.
       
שרת החינוך, התרבות והספורט לימור לבנת:
       
       הנושא שעליו שאל חבר הכנסת ברכה, הוא נושא חשוב מאוד. אני מניחה שרוב חברי הכנסת, למעט אלה שחברים בוועדת החינוך של הכנסת ואלה שהיו כאן בתהליך החקיקה, פשוט לא מכירים את הנושא, והוא נושא חשוב.
       
       אני חוזרת למשפט הקודם. לאחרונה אנחנו תיקנו. אני הבאתי תיקון לחוק לימוד חובה, תיקון מס' 26, שמטיל חובה על כל רשות מקומית או בעל מוסדות חינוך להחזיק את כספי התשלומים המתקבלים מהורי התלמידים בחשבון בנק נפרד, שמיועד אך ורק למטרה זו. בעקבות התיקון הזה לחוק, הותקנו תקנות לימוד חובה (ייעוד כספי תשלומים), התשס"ד-2004, שמחייבות את הרשות המקומית או בעל מוסד חינוך לפתוח חשבון בנק נפרד להחזקת תשלומי הורים בהתאם לכללים שנקבעו בהן. יתירה מכך, בתקנה 3(ב) לתקנות אלה נאסר על רשות מקומית או על בעל מוסד חינוך - - -
       
       מזכיר הכנסת, אולי אפשר את כל ההתקהלות הזאת - - -
       
היו"ר ראובן ריבלין:
       
       מזכיר הכנסת, חברי הכנסת, פה לא מתקיימים דיונים זוטא. פה לא מתקיימים משאים-ומתנים. אנחנו נקיים ישיבות כנסת. היום כולם ישמיעו את דבריהם. זה יום של חברי הכנסת. הממשלה רוצה - תשיב, לא רוצה - לא תשיב. תבקש להצביע ביום אחר והכנסת תסכים - נצביע ביום אחר, ולחברי הכנסת תהיה הזדמנות נוספת לרענן את זיכרון הממשלה ביום שלממשלה יש סדר-יום ולא ביום של חברי הכנסת. מי שלא ישתמש בקווטה שלו היום לא יוכל להעלות זאת בפעם הבאה, אלא על-פי קווטה. יעלו היום, ולפני ההצבעה יבקשו לרענן - אנחנו ניתן להם את האפשרות. אבל, היום, מי שרוצה מגיש את זה. אי-אפשר יותר לשבש את עבודת הכנסת. 
       
       כרגע אי-אפשר לנהל כאן, בתוך האולם, משאים-ומתנים, כשהשרה משיבה על שאילתות בעל-פה - אחד מהאמצעים והמכשירים היותר מעולים של הפרלמנט לבקש מהמערכת השלטונית האקזקוטיבית לשמוע מה היא עושה. ניצב פה חבר הכנסת ברכה ושואל את השרה, והשרה מבקשת, ברצינות הכי גמורה - -
       
שרת החינוך, התרבות והספורט לימור לבנת:
       
       זה באמת ברצינות. אני מתייחסת ברצינות.
       
היו"ר ראובן ריבלין:
       
       ודאי. - - להתייחס לשאלה אקוטית. אני מבקש לאפשר לה זאת.

שרת החינוך, התרבות והספורט לימור לבנת:
       
       תודה. יתירה מכך, בתקנה 3(ב) לתקנות הללו נאסר על רשות מקומית - וזה לשאלה הנוספת -  או על בעל מוסד חינוך, להעמיד את החשבון כערובה לחיובים אחרים. 
       
       אבל, החוק והתקנות לא מגינים על כספי הורים המופקדים בחשבון הזה מפני הטלת עיקולים כדין על-ידי נושי הרשות, או הבעלות. 
       
       הגנה מפני עיקול של נושים חייבת להיעשות בחוק, או מכוח חוק, שכן היא מהווה פגיעה בזכות הקניין של הנושים, המוגנת בחוק-יסוד: כבוד האדם וחירותו, ולפיכך מעוררת סוגיות חוקתיות קשות. 
       
       משרד החינוך פנה אל הייעוץ המשפטי של עיריית לוד בבקשה שיפנה לראש ההוצאה לפועל, על מנת שיסיר את העיקול מחשבונות כספי ההורים, מאחר שהכספים הללו שייכים להורים ולא לרשות. נמסר לנו, כי אכן היתה פנייה כזאת לראש ההוצאה לפועל על-ידי הייעוץ המשפטי של עיריית לוד, ועיריית לוד ממתינה להחלטה של ראש ההוצאה לפועל. 
       
       בנוסף, אנחנו פנינו גם לחשב המלווה מטעם משרד הפנים ואל גורמים בעירייה כדי לבחון את האפשרות להסדרת כספי ההורים ברשות המקומית. 
       
       ברור שעל הרשות המקומית - שנושיה עיקלו את חשבון תשלומי ההורים - למצוא פתרון לבעיה הכאובה הזאת, ובכוונתנו לשקול תיקון לחוק לימוד חובה, כך שנוסיף בו סעיף שיגן על כספי ההורים מפני עיקול של נושים מצד הרשות או הבעלות על מוסד החינוך. אבל, כפי שאמרתי, זה עומד בסתירה לחוק-יסוד: כבוד האדם וחירותו, ויש כאן בעיה לא פשוטה.

היו"ר ראובן ריבלין:
       
       תודה רבה. חבר הכנסת ברכה, ואחריו - חבר הכנסת אריאל וחבר הכנסת טיבי. בבקשה, אדוני. 

מוחמד ברכה (חד"ש-תע"ל):
       
       אדוני היושב-ראש, גברתי השרה, אני מודה לך באמת על התשובה הממצה, הקולעת והעונה על כל המרכיבים של השאילתא. 
       
       אני רק לא מקבל את הטענה של אותם גורמים, שזה בניגוד - - 

שרת החינוך, התרבות והספורט לימור לבנת:
       
       לחוק-יסוד.

מוחמד ברכה (חד"ש-תע"ל):
       
       - - לזכויות הקניין, כי זה לא כסף של העירייה, זה לא כסף של המועצה המקומית, זה כסף של ההורים, שהוא ייעודי למטרות מסוימות בתוך בית-הספר. לכן, אני חושב שיש מקום - ההערה שאמרת בסוף, שצריך לבחון את תיקון החוק, אני חושב שזה מה שמתבקש. 
       
       אבל, ברשותך, אני חושב שהגיע הזמן שמשרד החינוך ייתן את דעתו באופן עקרוני על המנגנון הזה של תשלומי הורים. זה לא יכול להימשך בצורה כזאת, במובן הזה שהורים שיש להם משלמים יותר, ובמקומות נחשלים יותר יש פחות תשלומים לכל מיני פרויקטים ולכל מיני פעילויות. לכן כדאי - אני מציע לגברתי השרה לבחון את האפשרות שתשלומי ההורים ייעשו דרך המוסד לביטוח לאומי על-פי מפתח של הכנסה, ואז הדברים ייועדו לבתי-הספר, ולהפסיק את הפארסה הזאת שמנהלי בתי-ספר הופכים לגובים בתוך בית-הספר ויש כל מיני סימני שאלה וחשדות לגבי  ניהול תקין או לא תקין. אני חושב שכדאי שהמדינה תיקח את הדברים בידיה. האומנם?

היו"ר ראובן ריבלין:
       
       תודה. חבר הכנסת אריאל, בבקשה.

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, גברתי השרה, ראשית, אני רוצה לשבח בהזדמנות הזאת את משרד החינוך ואותך על הטיפול המיוחד בלוד - אחרי שהיינו שם בארבעה ביקורים, ואני חושב שלמדנו את הנושא. שנית, אני מבקש לדעת אם ההעדפה המתקנת הזאת תימשך גם ב-2005; שלישית - הערה - אני הגשתי שאילתא רגילה. ראי אותה כמבוטלת. תודה.

היו"ר ראובן ריבלין:
       
       תודה רבה. אני מבקש לשלוח לי מכתב, כדי שבסטטיסטיקה לא יהיה מצב שבו השרה לא השיבה. בבקשה, חבר הכנסת טיבי. 

אחמד טיבי (חד"ש-תע"ל):
       
       תודה רבה, אדוני. גברתי השרה, בכל פתיחת שנת לימודים יש עיכוב במתן זכאות לתעודות בגרות בבתי-הספר התיכוניים הערביים. 

היו"ר ראובן ריבלין:
       
       בלוד וגם במקומות אחרים. 

אחמד טיבי (חד"ש-תע"ל):
       
       בלוד וגם בבתי-ספר ערביים בכלל. 

היו"ר ראובן ריבלין:
       
       עכשיו אדוני נכנס פשוט לשאילתא. 

אחמד טיבי (חד"ש-תע"ל):
       
       לא. בדרך כלל, שרים מסוימים מגלים - - 

היו"ר ראובן ריבלין:
       
       להמשיך את השאלה.

אחמד טיבי (חד"ש-תע"ל):
       
       - - בקיאות בכל מיני תחומים. לא כולם. אני מניח שהשרה יודעת, כי פניתי אליה בנושא הזה. איך אפשר ליצור מכניזם, מה השרה מתכוונת לעשות כדי שהתלמידים שקיבלו זכאות יקבלו את התעודות בזמן, על מנת שייקלטו באוניברסיטאות ולא יאבדו שנת לימודים? תודה.

היו"ר ראובן ריבלין:
       
       תודה לחבר הכנסת טיבי. השרה תתייחס לשלוש השאלות. 


שרת החינוך, התרבות והספורט לימור לבנת:
       
       לפני זה, אדוני היושב-ראש, אם אני רואה נכון, יושבים פה ביציע האורחים תלמידים. נכון? כן. לפי נפנופי הידיים נראה שכן. אני לא יודעת מהיכן הם, אבל זו הזדמנות טובה לברך אותם על כך שהם באים במיוחד לכנסת.

היו"ר ראובן ריבלין:
       
       יבורכו התלמידים הנמצאים ביציע, יחד עם שאר תלמידי ישראל. 

שרת החינוך, התרבות והספורט לימור לבנת:
       
       יחד עם שאר תלמידי ישראל. באמת ברכות על כך שבאתם לכאן לבית-המחוקקים. 
       
       אני אתייחס באמת לשאלות שנשאלתי. קודם כול לחבר הכנסת ברכה - אנחנו אכן קיימנו דיונים לא מעטים בדיוק בסוגיה הזאת, וגם היו מסקנות, או המלצות הייתי אומרת, של ועדה לפני שנים אחדות, אולי שמונה שנים או עשר אפילו. 

מוחמד ברכה (חד"ש-תע"ל):
       
       זה נושא שמלווה את מערכת החינוך כבר הרבה שנים. 

שרת החינוך, התרבות והספורט לימור לבנת:
       
       כן, כן. נכון, נכון. נדמה לי שזו היתה ועדת-כץ - מי שהיה בשעתו מנכ"ל הביטוח הלאומי - אינני בטוחה בכך. מכל מקום, היו המלצות. 
       
       בדיון האחרון השנה שהיה לנו בוועדת החינוך של הכנסת בדיוק בעניין הזה, לקראת אישור תשלומי ההורים בשנת הלימודים הנוכחית, תשס"ה, החלטנו בוועדה, על דעתנו, שהשנה הנושא הזה של המלצות הוועדה ההיא - שהמליצו בדיוק את מה שאתה התייחסת אליו עכשיו, היינו גבייה כחלק מתשלומי הביטוח הלאומי, שהיא אוניברסלית, במקום אותם תשלומים שבאמת מקשים מאוד על ההורים - הנושא הזה ייבחן מחדש לקראת שנת הלימודים הבאה, כדי לבחון אם ניתן באמת לבטל את ההליך הנוכחי ולעבור להליך אחר שיהיה צודק יותר.

מוחמד ברכה (חד"ש-תע"ל):
       
       אם תשלימי את זה, תעשי דבר גדול. 


שרת החינוך, התרבות והספורט לימור לבנת:
       
       אנחנו נבחן את זה ונראה אם זה אפשרי. למיטב זיכרוני, הוקמה לאחרונה ועדה שבוחנת מחדש אותן המלצות, או מוקמת כרגע. אני לא יודעת להגיד לך כרגע, כי לא התכוננתי לשאלה הזאת במדויק, אבל יש הליך כזה שהוחלט עליו בוועדת החינוך. אני לא יודעת איפה הוא עומד בשנייה הזאת, אבל הוחלט עליו בוועדת החינוך לפני שלושה חודשים או ארבעה, כאשר דנו בתשלומי ההורים, שוב לקראת שנת הלימודים הזאת. 

מוחמד ברכה (חד"ש-תע"ל):
       
       הדיון היה ביולי. 

שרת החינוך, התרבות והספורט לימור לבנת:
       
       כן, כן, לקראת אישור תשלומי ההורים. נדמה לי שגם אחרי יולי, ממש לקראת פתיחת שנת הלימודים, אולי בסוף אוגוסט. 

מוחמד ברכה (חד"ש-תע"ל):
       
       - - -

שרת החינוך, התרבות והספורט לימור לבנת:
       
       כן, משהו כזה. 
       
       אשר לשאלתו של חבר הכנסת אורי אריאל, אכן, הטיפול המיוחד הנקודתי מבחינת משרד החינוך - אני לא יודעת להגיד מבחינת משרדים אחרים - בעיר לוד יימשך גם בשנת 2005. העיר לוד נמצאת במצב קשה ביותר, ואנחנו רואים לעצמנו חובה מיוחדת לעשות את כל שניתן. לצערי הרב, הטיפול של משרד החינוך לא מספיק לכל המצוקות של העיר. אנחנו חייבים כמובן לטפל במערכת החינוך ובתלמידים, אבל משרד הפנים כאן לדעתי צריך לעשות עבודה יסודית כדי למצוא פתרונות לטיפול במצוקות הקשות ביותר של העיר לוד. 
       
       לשאלתו של חבר הכנסת אחמד טיבי - אין שום אפליה בעניין הזה, ותוצאות ציוני הבגרות לא מבחינות בין תלמידים ערבים לתלמידים יהודים. הן יוצאות כולן באותו לוח זמנים, המועדים הם אותם מועדים, התלמידים הערבים והיהודים נבחנים באותם מועדים, התוצאות ניתנות באותם מועדים, הזכאויות לבגרות ניתנות באותם מועדים, וההרשמות לאוניברסיטאות הן באותם מועדים. כל הניסיון לרמוז, לטעון, לומר כאילו יש כאן איזו אפליה, אין לו שום בסיס ושום יסוד. אני מודה לאדוני. 


מוחמד ברכה (חד"ש-תע"ל):
       
       גברתי השרה, ברשותך, לפני שאת יורדת. 

היו"ר ראובן ריבלין:
       
       תודה רבה. אני מציע לך - - -

שרת החינוך, התרבות והספורט לימור לבנת:
       
       - - - 

מוחמד ברכה (חד"ש-תע"ל):
       
       לא עניין של אפליה - - -

היו"ר ראובן ריבלין:
       
       חבר הכנסת טיבי יפנה את הפרוטוקול של מה שהוא אמר לשרה ויבקש. אם הוא יבקש בשבוע הבא, אנחנו נשקול אולי להגיש - - - אי-אפשר כל דבר. השרה הרי לא היתה מוכנה לנושא הזה. היא הבינה את השאלה כפי שהיא ענתה, ככה היא הבינה. 

שרת החינוך, התרבות והספורט לימור לבנת:
       
       כששואלים אותי שאלות ענייניות -  אתם יודעים שאני - - -

היו"ר ראובן ריבלין:
       
       רבותי, זה בסדר. לא צריך עכשיו פרשנות. אנחנו לא עושים פרשנות. חבר הכנסת טיבי היה זריז כדי להצביע על מנת לבקש שאלה נוספת - ואני מעריך זאת מאוד - וקלטה עיני את בקשתו, והוא אמר. 

אחמד טיבי (חד"ש-תע"ל):
       
       - - -
       
היו"ר ראובן ריבלין:
       
       חבר הכנסת טיבי, כל אחד מבין. תשמע, חבר הכנסת ברכה טרח ועמל - יחד עם נאזם כמובן - בניסוח שאילתא שאני חשבתי אותה לא רק ראויה אלא דחופה ביותר, והשרה התייחסה אליה. יש שאלות נוספות, כל אחד בעניינו. אתה שאלת שאלה נוספת שהיא לא בתחום אחר, כי הוא בתחום החינוך, וגם הוא בתחום האוכלוסייה - בין השאר, האוכלוסייה של לוד - אבל היא לא קלטה - - -

אחמד טיבי (חד"ש-תע"ל):
       
       יכול להיות שהשרה לא קיבלה את כדורי ההרגעה הבוקר?

היו"ר ראובן ריבלין:
       
       היא לא הבינה את שאלתך. 

אחמד טיבי (חד"ש-תע"ל):
       
       שאלתי שאלה עניינית.

היו"ר ראובן ריבלין:
       
       אני חושב שכל שאלה היא עניינית, אלא שהיא לא ממין העניין שעליו שאל חבר הכנסת ברכה. מותר לך. 

מוחמד ברכה (חד"ש-תע"ל):
       
       אדוני היושב-ראש - - -

היו"ר ראובן ריבלין:
       
       נא לצלצל. אבל אנחנו לא דנים כרגע באפליה פה. 

מוחמד ברכה (חד"ש-תע"ל):
       
       רק אגיד לך משהו. הצעיר היהודי אחרי התיכון הולך לצבא; הצעיר הערבי לא הולך לצבא. לכן, המועד שהוא מקבל בו את תעודת הבגרות הוא מאוד משמעותי - - -

היו"ר ראובן ריבלין:
       
       בוודאי, כי הוא צריך לקבל אותה לפני כן. לאחר יש שלוש שנים זמן. 

מוחמד ברכה (חד"ש-תע"ל):
       
       זאת כל השאלה.


היו"ר ראובן ריבלין:
       
       ברור לי, הבנתי. 

מוחמד ברכה (חד"ש-תע"ל):
       
       - - -

אחמד טיבי (חד"ש-תע"ל):
       
       - - -

היו"ר ראובן ריבלין:
       
       למה לא תשאלו שאלה ישירה בעניין זה, ואם חלילה היא לא תיענה - כי יש פה בהחלט בעיה. היא לא הבינה מדוע אין פה – אני אומר לך - - -
       
אחמד טיבי (חד"ש-תע"ל):
       
       אף שהיא טענה - - -
       
היו"ר ראובן ריבלין:
       
       אני מודיע לך שהיא לא הבינה. היא חשבה שיש פה התרסה על אפליה. אתם אומרים – בתנאים שונים צריכים להיות - - -
       
אחמד טיבי (חד"ש-תע"ל):
       
- - -
       
היו"ר ראובן ריבלין:
       
       חבר הכנסת טיבי, אני מודה שנושא אפליית ערבים הוא לא נחלת משרד החינוך ושרת החינוך. אשמים בה כמעט כל חברי הכנסת הלא-ערבים בכנסת. תודה רבה. 
       

הצעת חוק שירות המדינה (מינויים) 
(תיקון - ייצוג הולם לבני העדה האתיופית), התשס"ד-2004
 [הצעת חוק פ/2739; נספחות.]
(הצעת חבר הכנסת מיכאל איתן)

היו"ר ראובן ריבלין:
       
       רבותי חברי הכנסת, אנחנו עוברים להמשך סדר-היום: הצעת חוק פרטית - הצעת חוק שירות המדינה (מינויים) (תיקון- ייצוג הולם לבני העדה האתיופית), של חבר הכנסת מיכאל איתן. 
       
       לפני כן, חברי הכנסת, לרגל מלאות 20 שנה לעליית יהודי אתיופיה, ועד אשר חבר הכנסת איתן יעלה על הדוכן, אבקש לומר כמה מלים בנושא זה. 
       
       בשוב ה' את שיבת יהודי אתיופיה היינו כחולמים. התמונה הזאת מלווה אותי תמיד. השבוע לפני 20 שנה צפה עם ישראל בעיניים דומעות במאות העולים הצמוקים שבאו בלבוש דל, כמעט ללא מיטלטלין, יורדים מהמטוס ומנשקים את הארץ בהתרגשות עצומה. היתה זו שעה של התרוממות רוח לקולטים ולנקלטים גם יחד. אט אט זרמו אלינו עדויות וסיפורים על תלאות נוראות, על רעב, על עינויים והשפלה שהיו מנת חלקם של יהודי אתיופיה בדרכם ליעד, ארץ-ישראל. סיפור הירואי זה שהסתתר מאחורי עליית השבט הנידח של יהודי אתיופיה, הצד האנושי של העלייה, הפעים את כולנו. 
       
       שתי אהבות גדולות פיעמו בלב אסירי ציון אלה שבאתיופיה: אהבה לארץ-ישראל ואהבה לירושלים; שתי אהבות שחיזקו את לבם שעה שהיו רחוקים וכמעט נשכחים במשך דורות ומאות בשנים. היטיב לבטא זאת משורר בן העדה, חיים אידיסיס, שכתב על המסע לארץ-ישראל: "עוד מעט, עוד קצת, בקרוב ניגאל/ לא נפסיק ללכת לארץ-ישראל/ עוד מעט, עוד קצת, להרים עיניים/ מאמץ אחרון לפני ירושלים". 
       
       שני מבצעי העלייה, "מבצע משה" ו"מבצע שלמה" שבא בעקבותיו, הלהיבו את הדמיון, לא רק בארץ אלא בעולם כולו. כיום נמצאת רוב הקהילה, קהילה זו, במדינת ישראל. תהליך הקליטה של עדה מופלאה זו לא היה קל. יש אכזבות ויש מרירות. ציבור העולים מאתיופיה הוא ציבור שותק וצייתן. גם אם הוא מתמרמר או מתאונן, הוא עושה זאת בשקט, ואנחנו לא תמיד שומעים אותו. היו קשיי הסתגלות לארץ המודרנית שלנו, לדפוסי החברה ולסולם ערכיה. הגאולה, הורונו חכמינו זיכרונם לברכה, נקנית בייסורים. 
       
       היום, במרחק של 20 שנה, אנחנו יכולים להתגאות בעלייה מופלאה זו. לא נתעלם מהבעיות. יש עדיין קשיים רבים, לא קל להתגבר עליהם. אולם, אפשר לומר בביטחון כי האתוס הגדול של עליית השבט היהודי הקדום מאתיופיה לארץ הוא סיפור של הצלחה, של ציונות במיטבה, וכך רואה צה"ל עשרות קצינים וטייס מבני עדה זו, אשר לפני 20 שנה שבה וחזרה לארץ. 
       
       אני מברך את חבר הכנסת מיכאל איתן, יושב-ראש ועדת החוקה, חוק ומשפט, שמצא לנכון להעלות את הצעת חוק שירות המדינה (מינויים) (ייצוג הולם לבני העדה האתיופית) כנושא וכסמל לציון 20 שנה לעלייתם. אני מתכבד להזמין את יושב-ראש ועדת החוקה, חבר הכנסת מיכאל איתן, על מנת להציג את הצעת החוק שלו. בבקשה, אדוני. 
       
מיכאל איתן (הליכוד):
       
       אדוני היושב-ראש, כנסת נכבדה, אני מודה לך מאוד, אדוני היושב-ראש, על כך שנעתרת לפנייתי והסכמת להציב את הצעת החוק שיזמתי. אני באמת מודה לך, וגם על הדברים שאמרת. אני מודה לך על כך ששמת את הנושא הזה בראש סדר-היום, כהצעת החוק הראשונה, והקדשת גם בדבריך הקדמה, שאינה מעשה שבשגרה, מתוך כבוד לעדה האתיופית. 
       
       הצעת החוק הזאת באה היום, במלאות 20 שנה ל"מבצע משה", שבמסגרתו היתה העלייה הגדולה הראשונה של 8,000 יהודים מאתיופיה. 20 השנה האלה הם 20 שנה שבהן, מצד אחד - - -
       
היו"ר ראובן ריבלין:
       
       חברי הכנסת מש"ס, אולי נושא אתיופיה לא נוגע ללבכם. קיימו את הישיבה בחוץ, אי-אפשר יותר. מילא, אני דיברתי, היו שם זעקות וצעקות. אבל באמת – רוצים לקיים פה דיון. מי שלא רוצה, יושב-ראש סיעת ש"ס - נא לקיים את דיוני הסיעה בחדר הסיעה או בחוץ. בבקשה. 
       
מיכאל איתן (הליכוד):
       
       - - המבצע ההירואי שבו אלפי יהודים היו מוכנים ללכת מאות קילומטרים, להסתכן בדרכים לא דרכים, ומצד שני, נציגי מדינת ישראל שלחו עזרה, סיוע ומטוסים להביא אותם בחזרה הביתה.  
       
       גולה יהודית זו, שיש אומרים שתחילתה עוד מימי בית ראשון, קהילה יהודית זו היתה מנותקת מקהילות יהודיות אחרות שחיו במידה כזאת או אחרת של קשר האחת עם השנייה במשך אלפי שנים מחוץ לארץ-ישראל. והנה, קמה התנועה הציונית ששמה לה למטרה לקבץ את היהודים קיבוץ גלויות בארץ-ישראל, מקום שבו היהודים, העם היהודי, קיבל את הזכות להגדרה עצמית, מקום שבו הזכות הזאת הוכרה על-ידי מדינות העולם, ארגונים בין-לאומיים. ואנחנו, שלא היינו צריכים את ההכרה הבין לאומית הזאת, אנחנו, שעבורנו זו היתה חזרה הביתה, התגאינו כל כך שאנחנו מביאים חזרה הביתה לא רק את אלה שהיו יותר קרובים, אלא גם את אלה שהצליחו לשמור על היהדות שלהם, מנותקים ומרוחקים אלפי שנים. 

       היום אנחנו נמצאים מול העבודה היותר אפורה. ברגעים ההירואיים ההם כולנו היינו גאים, כולנו שמחנו. בנאומים כולנו משבחים, כולנו תומכים, כולנו בעד, אבל בחיי היום-יום יש מציאות קשה שאתה צריך להתמודד. לקלוט את העולים פירושו של דבר לבצע מעשים כלשהם, כי קליטה של עולים שבאים ללא ידע בשפה, עם תרבות שונה שהם ספגו, עם זיקה חזקה לעם היהודי והיותם יהודים אבל עם ההבדלים, חלקם גם בחזות החיצונית, שמובילים להבחנות בקרב  אוכלוסיות, בקרב אנשים, ונוצרים גם מצבים – מותר להגיד וצריך להגיד - של אפליה, שנגדה צריכים להילחם. 
       
       אפליה זו באה לידי ביטוי במקומות מסוימים. היא לא נחלתה של החברה הישראלית. היא נחלתם של בודדים. אבל האדם שמופלה לרעה, זו לא נחמה עבורו. מצדנו, כמי שמתיימרים לייצג את הציבור, כמי שרוצים לשכנע את הציבור לעשות דברים אחרת, לנהוג בצורה אחרת, עלינו מוטלת החובה לעשות מעשה, מעשים. הממשלה גיבשה שתי תוכניות-אב לקליטת יוצאי אתיופיה. הראשונה, בשנת 1985, בעת "מבצע משה", והשנייה, בשנת 1991, בעת "מבצע שלמה". 
       
       בארץ חיים כיום למעלה מ-100,000 יהודים יוצאי אתיופיה, ועדיין אנו מוצאים פערים גדולים גם בכוח התעסוקה - - -

היו"ר ראובן ריבלין:
       
       חבר הכנסת אלון, אדוני רוצה לקיים דיון עם יושב-ראש הקואליציה, יצאו החוצה. פשוט בלתי אפשרי. בא חבר כנסת מכובד, מדבר על עדה באמת יקרה בציבור, ואנו פה מתנהגים בכנסת כאילו - - - יש בחוץ מקום כמה שאתם רוצים. אנחנו אומנם מרחיבים את הכנסת רק בעוד כשנה, אבל גם עכשיו לא צר המקום מלהכיל את השיחות שלכם. בבקשה.

מיכאל איתן (הליכוד):

       אני רציתי לעמוד על שני ממצאים שמצביעים על הפערים שעדיין קיימים. הממצא הראשון מדבר על ההשתתפות של יהודים יוצאי אתיופיה בכוח העבודה. בעוד באוכלוסייה הכללית זה מגיע לקרוב ל-50%, בקרב יוצאי אתיופיה - רק 40%. זה בכוח העבודה. בשיעור המועסקים הפער גדול עוד יותר, והוא כ-30% - בין שיעור המועסקים הכללי באוכלוסייה  לבין שיעור המועסקים בקרב יהודים יוצאי אתיופיה.
       
       גם בנושאי החינוך אנו עושים, אך לא מספיק. שיעור מקבלי תעודות הבגרות עדיין צריך לגדול ב-50%. בהשוואת השיעורים של מקבלי תעודות הבגרות במגזר יוצאי אתיופיה לעומת המגזר היהודי בלבד – אני לא מדבר כרגע על המגזר הכללי - רק 34% לעומת 54%.
       
       בנוסף, יש עלייה מסוימת בשיעור מקבלי תעודות הבגרות, אך לאחר בדיקה התברר שיש תעודות בגרות מופחתות בערכן ובמשקלן, וכאשר בודקים את מהותן רואים שהפערים הם גדולים מאוד, משום ששיעור הזכאים לתעודות בגרות, אלה שכבר מקבלים אותן,  מקבלים תעודות בגרות שמשקלן יותר נמוך. בשנת 2002, זה הנתון שיש לי, שיעור בעלי תעודות בגרות שביקשו להתקבל לאוניברסיטה ונדחו היה עוד יותר גבוה מאשר שנתיים קודם, וזה מראה לנו שתעודות הבגרות הפכו להיות פחות טובות מבחינת שער הכניסה לאוניברסיטאות.
       
       אני רוצה לומר ולסכם את דברי: אנו צריכים לעבוד על תעסוקה וחינוך, תעסוקה וחינוך, תעסוקה וחינוך – לא רק ביחס ליהודי אתיופיה; ביחס לכל האוכלוסייה במדינת ישראל, האוכלוסייה שנמצאת בשכבות החלשות. אם אנו כבר מסייעים, אנו צריכים לסייע בתעסוקה ובחינוך יותר אפילו מאשר בכל דבר אחר. לפעמים שואלים אותי, מה עדיף – עוד ארוחה חמה במערכת החינוך או עוד מורה טוב שיכשיר את התלמידים. אני חושב שמורה טוב יותר חשוב מארוחה חמה.
       
       ונחזור לענייננו: כאשר אני מדבר על העדפות וסיוע למגזרים, יש במדינת ישראל חוק שמדבר על העדפה של אוכלוסיות מסוימות בקבלת מינויים לשירות המדינה. בטרם באתי הנה על מנת להציע את הצעת החוק, ביקשתי להיפגש עם נציב שירות המדינה ולשאול אותו מדוע יש אקדמאים יוצאי אתיופיה, שמהווים דוגמה, מודל לחיקוי, בעדתם, והם אינם יכולים לקבל עבודה. 
       
       הם לא מקבלים עבודה בין השאר בגלל העובדה שאנו יודעים שכל עלייה שמתבססת, יש לה איזו  דאגה לאנשים מארצות המוצא שלהם. וכאשר באה קבוצה שאין לה אחיזה כאן,  קשה לה להיכנס, קשה לה להיקלט, ואם אנו רוצים לעזור לה, בואו נעזור לה בסקטור הציבורי, שם אפשר לעשות העדפה, ואנו עושים העדפה – העדפה לערבים, העדפה לנשים, העדפה לאנשים עם מוגבלויות. 
       
       אמרתי לנציב שירות המדינה: מדוע אי-אפשר לעשות העדפה גם לאקדמאים שהם בני העדה האתיופית? הוא אמר לי: מיכאל, אני מוכן, זה נראה לי רעיון טוב, אבל אני לא יכול לעשות את זה אם לא יהיה שינוי בחקיקה.

עזמי בשארה (בל"ד):

       העדפה מתקנת. 

מיכאל איתן (הליכוד):
       
       העדפה מתקנת.
       
עזמי בשארה (בל"ד):
       
- - - 
       
מיכאל איתן (הליכוד):
       
       חבר הכנסת בשארה, זה עניין של אכיפה, ואתה יושב-ראש ועדת המשנה בוועדת החוקה, חוק ומשפט - - -
       
היו"ר ראובן ריבלין:
       
       חבר הכנסת בשארה, אני מודיע לך שההעדפה הזאת פועלת. אני אומר לך – הייתי שר, לא יכולתי למנות לדירקטוריונים, גם עשיתי זאת בחפץ לב, אבל לא יכולתי למנות לדירקטוריונים לפני שמיניתי על-פי החוק ועשיתי תיקון בעניין החוק שלך. 
       
בנימין אלון (האיחוד הלאומי - ישראל ביתנו):
       
       זה משהו אחר.

היו"ר ראובן ריבלין:

       זה מעניין לעניין באותו עניין. אלה העדפות מתקנות.

מיכאל איתן (הליכוד):

       אז יש לנו בוועדת החוקה, חוק ומשפט ועדת משנה, שעומד בראשה חבר הכנסת עזמי בשארה, ואני בטוח שכאשר החוק הזה יעבור, הוא יסייע בעניין הזה כמו שהוא מחויב לסייע למגזרים האחרים, ואם יש בעיות באכיפה, אנחנו נשתדל לעשות כל מאמץ על מנת לדרבן את הגורמים שצריכים לבצע.
       
       אני מבקש להעיר הערה אחרונה, ובזה אסיים. אני מתנגד להרחבה בלתי מבוקרת של הקבוצות שזכאיות להעדפה מתקנת. אי-אפשר להגיע בסוף למצב שאנחנו נהיה טובים לכולם ותהיה העדפה מתקנת לכל האוכלוסייה. אנחנו כבר לא רחוקים מזה עם הקבוצות הקיימות. לכן, אני בהחלט לא רוצה שיהיה כאן פתח נוסף, אך מדובר בקבוצה מאוד ייחודית, לא גדולה, שאין לה אלטרנטיבות אחרות, ולכן אני חושב שיש מקום לקבל את ההצעה. תודה רבה.

היו"ר ראובן ריבלין:
       
       תודה רבה. האם הממשלה מתנגדת להצעה הזאת? מתנגדת? בבקשה, אדוני, רוצה להשיב? בבקשה. רבותי, יושב-ראש הקואליציה, האם אנו מצביעים על חוק זה או לאדוני יש איזה נימוק מדוע לא יצביע על חוק זה?

גדעון סער (הליכוד):

	
       - - - 
       
צבי הנדל (האיחוד הלאומי - ישראל ביתנו):

       למה אתה לא שואל אותי? למה אותו?
       
היו"ר ראובן ריבלין:
       
       את הקואליציה, לא שאלתי את האופוזיציה. אחר כך אשאל את האופוזיציה וכל אחת מהסיעות.

גדעון סער (הליכוד):

       אולי אני אבהיר משהו?
       
היו"ר ראובן ריבלין:
       
       רק רגע, לא צריך להבהיר עוד מאומה. האם הממשלה מתנגדת? כבוד שר המשפטים ולא כבוד שר הפנים, הוא יעלה וישיב. בבקשה. עוד רגע נדון. קודם כול, כבודו של חבר הכנסת איתן במקומו מונח ועומד, ואנחנו נעמוד על כבודו, והממשלה תשיב, ואחרי זה נחליט אם אנו מצביעים או לא.

שר המשפטים יוסף לפיד:

       אדוני היושב-ראש, כולנו מעריכים את כוונותיו הטובות של חבר הכנסת איתן. הממשלה מציעה שהתשובה של הממשלה וההצבעה תהיינה בשבוע הבא; זה על דעת חבר הכנסת איתן.

מיכאל איתן (הליכוד):

       אני מסכים.

היו"ר ראובן ריבלין:
       
       רבותי, הואיל ולא ניתנה תשובת הממשלה ואתה מסכים - - -

מיכאל איתן (הליכוד):


	- - - 

היו"ר ראובן ריבלין:

       חבר הכנסת איתן, מכל מלמדי השכלתי, וממך יותר מכולם. האם אתה מסכים או לא מסכים?

מיכאל איתן (הליכוד):

       
       אני מסכים.

היו"ר ראובן ריבלין:
       
       תודה רבה. רבותי חברי הכנסת, אנו ממשיכים בסדר-היום. ובכן, חבר הכנסת נסים זאב, נאמר לי ששר האוצר נמצא בהלווייתו של השר, חבר הכנסת והרמטכ"ל לשעבר, לכן אני דוחה את התשובה וההצבעה. אני מזמין את חבר הכנסת אמנון כהן לבוא ולהציג את הצעת חוק משק המדינה - הגשת חוק התקציב, במועד מוקדם יותר, ובינתיים, חבר הכנסת הנדל, אדוני רצה לומר משהו? או אריאל? מישהו מכם? מהשבוע שעבר, חבר הכנסת הנדל - קיבלתי את הערתך, אני מתייחס אליה ברצינות, ולכן אני מנהל את הישיבה כפי שאני מנהל אותה היום. לא אשאל פה רק אחד או שניים, אשאל את כל מרכיבי הבית, כי אנו לא יודעים מי בימין ומי בשמאל, Who is on the right side and who is on the wrong side.
       
צבי הנדל (האיחוד הלאומי - ישראל ביתנו):
       
       אדוני היושב בראש, רציתי לומר משפט אחד: אם נשיאות הכנסת היתה מחליטה הבוקר שאין היום הצבעות והיינו יודעים את זה מראש, ייתכן שעוד חלקים בבית הזה היו נוסעים להלוויה. אני קיבלתי תשובה מאוד מסודרת, שיש הצבעות היום. לכן לא נסעתי. לכן אני לא מבין את הריטואל הזה של לשאול עכשיו קואליציות ואופוזיציות.

היו"ר ראובן ריבלין:
       
       נכון. הואיל וכל אחד משנה את דעתו בהתאם לשעה שהוא נמצא בה, קבעתי שסדר-היום לא יתבטל, שכן חלילה לנו מלעשות שימוש לרעה בהלווייתו של חבר הכנסת איתן ולומר שהכנסת לא מקיימת דיונים היום.

צבי הנדל (האיחוד הלאומי - ישראל ביתנו):
       
       לכן אני מבין שמצביעים כרגיל היום.

היו"ר ראובן ריבלין:
       
       בכל פעם שהקואליציה לא תבוא ותאמר לי, שמספר רב מחבריה נמצא בהלוויה, ולכן אי-אפשר לקיים הצבעה, אני אקיים הצבעות.

צבי הנדל (האיחוד הלאומי - ישראל ביתנו):
       
       אבל גם מהאופוזיציה יש כאלה שנסעו.

היו"ר ראובן ריבלין:
       
       בוודאי, אם אתה תבקש לא להצביע בגלל חברי כנסת שנסעו, לא אקיים את ההצבעה. זה ברור לך? רק שאני לא מודיע מראש, שאנשים חלילה ילכו למקומות אחרים, על כך שהלך לעולמו חבר הכנסת והשר לשעבר. בשביל מה?

עזמי בשארה (בל"ד):
       
       אבל איך דבר כזה ישתנה מהצבעה להצבעה?

היו"ר ראובן ריבלין:
       
       יכול להיות שיש כאלה שמסכימים. למה לבטל? אני לא אמרתי זאת. רבותי, למה לכם לחפש אינפורמציה - הרי יש פה 120 חברי כנסת. לכל אחד יש משאלות הנפש שלו והשיגיונות של אותו רגע. יכולה להסכים אתי הסיעה הגדולה באופוזיציה לרגע אחד וברגע השני היא לא מסכימה. יכולים להיות בסיעת האופוזיציה אנשים שלא מסכימים למה שאמרו יושבי-ראש הסיעות שלהם. לכן, קשה גורלו של יושב-ראש הקואליציה, אבל אנחנו צריכים - - -

גדעון סער (הליכוד):
       
       אדוני היושב-ראש, זה לא עניין קשה בכל הכבוד. יש מצב שבו הדברים צריכים להיות ברורים, לפי דעתי, מבחינת ההגינות של הדיון. זה מקובל על כל הסיעות, אם כי אנחנו אף פעם לא עושים משאל בין כל הסיעות, אלא יש מנגנון מסודר, שבעניין קונטרוורסלי, כאשר חברים רבים בבית משתתפים בהלוויה, לא יתקיימו הצבעות. ישבנו אפילו על רשימת חוקים. רוצה חבר הכנסת הנדל - - -

היו"ר ראובן ריבלין:
       
       יש רבים שרוצים ללכת עכשיו מהכנסת בגלל ההלוויה, אתה מבין? לא ללכת להלוויה אלא בגלל ההלוויה ללכת מהכנסת. זאת שאלה רצינית ביותר. אני מודיע לאדוני, שאינני משנה מסדר-היום.

גדעון סער (הליכוד):
       
       בסדר, אז אם אחרי כל דיון צריך לעשות את הטקס הזה – נעשה את הטקס הזה.

היו"ר ראובן ריבלין:
       
       לא, אני אומר כך: אם כל סיעות הבית יבואו אלי ויאמרו: אנחנו מבקשים לא להצביע היום, לזכרו של חבר הכנסת והשר לשעבר איתן, אכבד את רצונן. אז לא יהיו הצבעות.
       
גדעון סער (הליכוד):
       
       אין אף אחד שחלק על זה. אני שוחחתי היום עם יושבת-ראש סיעת מרצ ועם יושבת-ראש סיעת העבודה. אין מישהו שחלק על זה ברמה העניינית, רק אנשים רצו ברמת הוודאות. מה אמר חבר הכנסת הנדל? גם אני רוצה להשתתף.

היו"ר ראובן ריבלין:
       
       חבר הכנסת סער, הדיון על זה מתקיים כאן במליאה, ובצדק, שלא יבוא אחר כך איש מסיעה אחרת ויאמר: לא הסכמתי. אם אומרים לי כולם שהם לא רוצים לקיים הצבעות, אני אכבד את רצונם של חברי הכנסת. בוודאי. אבל אם יקום מישהו אחר כך ויאמר: עכשיו אני רוצה הצבעה, אני אשאל מדוע לקיים את ההצבעה. הסברתי זאת מראש. אי-אפשר, חלילה, אם לא הכרזנו על יום אבל לאומי, לא לקיים את עבודת הכנסת. הכנסת כולה רוצה לומר שסדר-היום יתקיים, החברים יעלו את הצעות החוק שלהם, ואנחנו רק נדחה את התשובה וההצבעה, וגם אז תהיה הזדמנות ביום שני, שהוא יום הממשלה, לבוא ולרענן את זיכרונה של הכנסת על כל הצעת חוק והצעת החוק, כדי שהממשלה תדע על מה לענות. אשמח לעשות זאת, אבל כמובן, היום הזה שמיועד לחברי הכנסת היה בסכנה שגם השבוע לא יקוים, ואני מקיים אותו. אם אדוני, יושב-ראש הקואליציה, אומר לי שזה על אחריות הקואליציה, אני מקבל זאת. אם יאמרו לי כל סיעות הבית שהן רוצות לא לקיים הצבעה – אני מודיע לכם שלא תתקיימנה הצבעות.
       
גדעון סער (הליכוד):
       
       אין סיבה לא לקיים את ההצבעות - - -
       
היו"ר ראובן ריבלין:
       
       ודאי. אדוני לא יודע, שאחרי שכולם לא חולקים על זה, מגיעים אלי מכתבים לבקרים. כל אחד אומר לי: מה העבודה הזאת לכם? מי החליט? חבר הכנסת הנדל הפנה את תשומת לבי לפני שבוע. חבר הכנסת פרץ שואל אותי בכל פעם: איפה אני נמצא בתוך המשחק הזה. חברי הכנסת מסיעת בל"ד, חברי הכנסת מסיעת רע"ם. חבר הכנסת אורון הפנה את תשומת לבי, מה המנהג החדש הזה שבו לא יודעים מתי יש הצבעות. אני מודיע לכם חגיגית, במלוא האחריות, אנחנו נקיים היום את סדר-היום ולא תהיינה הצבעות, אלא אם תסכימו על הצבעות.
       
יאיר פרץ (ש"ס):

	
       - - -

היו"ר ראובן ריבלין:
       
       ואם הוא לא נמצא כאן באולם ואחר כך הוא יבוא אלי?

גדעון סער (הליכוד):

	
       - - - 


היו"ר ראובן ריבלין:
       
       נכון. תודה רבה. חבר הכנסת פרץ, האם אדוני מבקש באופן עקרוני, שכשאין הסכמה לא יתקיימו הצבעות? כן או לא.

יאיר פרץ (ש"ס):

	- - -
       
היו"ר ראובן ריבלין:
       
       על כל סדר-היום? ואם יש דברים שאפשר להעביר אותם, מדוע ביום שני? אם יש הסכמה, למה? חברים, תגבשו את דעתכם. חבר הכנסת הנדל, האם מקובל על אדוני הסידור שאותו ביקש להציג בשם כולם יושב-ראש הקואליציה?

צבי הנדל (האיחוד הלאומי - ישראל ביתנו):
       
       מקובל.

היו"ר ראובן ריבלין:
       
       חבר הכנסת אורון, האם הדבר מקובל על אדוני?

חיים אורון (יחד):
       
       יש יושב-ראש סיעה, אני לא יודע.

היו"ר ראובן ריבלין:
       
       אבל היום אתה ממלא-מקומה, אני ממנה אותך. אולי יתייחס יושב-ראש התנועה. מסכים?

יוסי שריד (יחד):
       
	- - -

היו"ר ראובן ריבלין:
       
       חבר הכנסת עזמי בשארה, אדוני מסכים? 

עזמי בשארה (בל"ד):
       
       בתנאי שלא תהיינה הצבעות בכלל.

היו"ר ראובן ריבלין:
       
       בסדר, אלא אם כן יסכימו שדבר שהוא לא קונטרוורסלי - מדוע לא להתקדם? חבר הכנסת רביץ?

יוסי שריד (יחד):
       
       אי-אפשר לדעת אם העניין שנוי או לא שנוי במחלוקת.
       
היו"ר ראובן ריבלין:
       
       מרגע שאדוני יגיד לי, כן, לא תהיינה הצבעות היום, זה לא ברור?

יוסי שריד (יחד):
       
       רובי, הנמקה מהמקום.

היו"ר ראובן ריבלין:
       
       חבר הכנסת שריד מבקש להסביר לך, שהנמקה מהמקום זה הסכמה בין חבר הכנסת לממשלה. זה לא צריך להיות על דעתו. ראיתי כמה פעמים שהממשלה וחברי הכנסת מסכימים ועזמי בשארה לא מסכים כל כך. יכול להיות שבצדק הוא לא מסכים. חבר הכנסת עבד-אלמאלכ דהאמשה, אדוני מסכים?

עבד-אלמאלכ דהאמשה (רע"ם):

	- - -

היו"ר ראובן ריבלין:
       
       כן או לא? אני לא נכנס עכשיו לסיפורים. אין הצבעות בכלל. שמעתי. תודה רבה. מפלגת העבודה מסכימה – תודה רבה. המפד"ל נמצאת פה? אדוני, יושב-ראש הסיעה אתה מסכים? 

ניסן סלומינסקי (מפד"ל):
       
       אין הצבעות?
       
רוני בר-און (הליכוד):
       
       אין הצבעות בגלל הסתלקותו של רב-אלוף וחבר הכנסת איתן.
       
היו"ר ראובן ריבלין:
       
       הנמקה מהמקום יכולה להיות שלא על דעתם של חברי כנסת. מה לא ברור לכם פה? חבר הכנסת בר-און מודיע בשם המפד"ל, שהיא מסכימה שלא תהיינה הצבעות בכל הקדנציה. תודה רבה.
       
       עכשיו, יעלה ויבוא ויציג את עמדתו לגבי הצעת החוק שלו חבר הכנסת אמנון כהן, הניצב על הדוכן. בבקשה, רשות הדיבור.
       
קריאות:
       
       אז מה ההחלטה?
       
היו"ר ראובן ריבלין:
       
       ההחלטה היא שאין הצבעות היום. כל ההצבעות יתקיימו ביום שני, מייד לאחר הצעות האי-אמון. כך נקבע ברגע זה סדר-היום ליום שני, בהתחייבות שלי על-פי הפרוטוקול. אין הצבעה על שום דבר, אלא אם כן כל ראשי הסיעות יאמרו: על זה אנחנו מוכנים להצביע.

מאיר פרוש (יהדות התורה):
       
       אם יהיה תקציב?

היו"ר ראובן ריבלין:
       
       חבר הכנסת פרוש, אי-אפשר להיכנס הרגע ולהתחיל לשאול אותי את כל השאלות מהתחלה. אין הצבעות היום. שאלתי את ראשי הסיעות והם אמרו שיש דברים שמוסכם בין העבודה והליכוד ולא מוסכם עליהם. או שיש הצבעות או שאין הצבעות. רבותי, זה לא תוכנית כבקשתך, תקנון הכנסת. אין הצבעות היום. סוף.

אורי יהודה אריאל (האיחוד הלאומי - ישראל ביתנו):
       
       אדוני היושב-ראש, אולי אפשר בכלל לפזר את הכנסת השש-עשרה?

היו"ר ראובן ריבלין:
       
       בבקשה, להתחיל. גברתי יושבת-ראש האופוזיציה והקואליציה, שמעתי הבוקר.

דליה איציק (העבודה-מימד):

	
       - - -
       
היו"ר ראובן ריבלין:
       
       לא משנה שום דעה. לא אמרתי שום דבר אתמול. אמרתי שאני אחליט היום. לא יכול להיות שיהיה מצב שבו נכריז על יום בטלה, כשאנשים לא הולכים להלוויה. עכשיו שאלתי את כל ראשי הסיעות שמחויבים להיות נוכחים במליאה כאשר היא מתקיימת והם ענו לי. קיבלתי החלטה שלא תהיינה הצבעות היום. תודה רבה. 
       
       
הצעת חוק-יסוד: משק המדינה (תיקון - הקדמת מועדי 
הנחת הצעת חוק התקציב), התשס"ג-2003
 [הצעת חוק פ/2418; נספחות.]
(הצעת קבוצת חברי הכנסת)
       
היו"ר ראובן ריבלין:
       
       חבר הכנסת אמנון כהן, בבקשה.


אמנון כהן (ש"ס):
       
       אדוני היושב-ראש, חברי חברי הכנסת, אדוני השר, מונחת לפניכם על שולחן הכנסת לקריאה טרומית הצעת החוק שהגשתי להקדמת מועד הצגת התקציב על-ידי הממשלה. אני מברך על החשיבות התקשורתית והפרלמנטרית הנקשרת להצגת התקציב, מעבר לשאלת שלמות הממשלה. חשיבות זו מוצדקת ונובעת מכך שבמקרים רבים חוק התקציב הוא החוק החשוב ביותר שהכנסת מעבירה. התקציב הוא הכלי הניהולי של המדינה, ולפיו נקבע סדר העדיפויות הלאומי, הכלכלי והחברתי. המצב הנוכחי, שלפיו הממשלה מגישה את התקציב לכנסת חודשיים בלבד לפני מועד ההצבעה, איננו מאפשר ביקורת אפקטיבית על התקציב. 
       
היו"ר ראובן ריבלין:
       
       חבר הכנסת איתם לא שומע אותי מפאת היותו בתותחנים, אבל אנחנו צריכים להבין שכאשר הוא צועק, זה מפריע. למה לא תצאו החוצה? 
       
       אין יותר סיכומים בין שתי סיעות. כל סיעות הבית יחליטו, כי אני לא יכול לקבל אחר כך מיושבת-ראש סיעת האופוזיציה טענה שאני  מבזה את הכנסת. אתמול היא אמרה לי כך על שלא מתקיים היום דיון. אני מבזה את הכנסת. לא אבזה יותר את הכנסת. קיבלתי את הערתה של יושבת-ראש האופוזיציה. חבר הכנסת הנדל אומר לי שהוא לא מיוצג על-ידי יושבת-ראש האופוזיציה. חבר הכנסת בר-און יראה לכם איך אנחנו מעבירים את רוע הגזירה של יושב-ראש הכנסת. דבר קל מאוד. צריכים בסך הכול 80 או 90 חברי כנסת. זה הכול. חבר הכנסת אורון גם העיר לי אתמול. אתמול חשבתי כמוך וקיבלתי הערות שאני מביא לביזוי הכנסת. 
       
       הבנתי את העניין ולא אתן יותר לאיש פה לעשות  מניפולציות בהליכי הכנסת. הכנסת מהיום ועד סיום הקדנציה שלה, לכל המאוחר בנובמבר 2006, ויש אומרים הרבה יותר מוקדם, תתנהל מעכשיו רק על-פי התקנון. אין יותר ישיבות ביום שני, אין אופוזיציה, אין קואליציה. התקנון הוא שיקבע וחברי הכנסת יוכלו, כמובן, להפעיל את סמכותם גם כלפי יושב-ראש הכנסת. 
       
יוסי שריד (יחד):
       
       שמענו היום ברדיו.
       
היו"ר ראובן ריבלין:
       
       גם אני שמעתי היום ברדיו דברים שיצאו כאילו מפי. 
       
יוסי שריד (יחד):
       
       שמענו שיושבת-ראש סיעת האופוזיציה אומרת - - -

היו"ר ראובן ריבלין:
       
       אני לא מתייחס לנושאים פוליטיים. חבר הכנסת שריד, הרי ליושב-ראש הכנסת אסור לדון בנושאים פוליטיים ולהתייחס, חלילה, לנושאים אלה. לא יכול להיות מצב שבו כל רגע ישתנה לי המצב לפי איזו בקשה של חבר כנסת כזה או אחר. מרגע זה סדר-היום מתקיים, כל ההצעות תועלינה, כל הקווטות יתקיימו, כל אחד יהיה לו יומו. הצבעות והכרעות ביום שני. נא להודיע בכל הבית ולכל אלה שלא נוכחים באולם. 
       
בנימין בן-אליעזר (העבודה-מימד):
       
       למה? למה? להעניש את כולם?
       
היו"ר ראובן ריבלין:
       
       אני אסביר לך אחרי זה. אי-אפשר לאכול עוגה ולהשאיר אותה שלמה. כך לימדה אותי הסבתא שלי, סבתא אלטה. 
       
בנימין בן-אליעזר (העבודה-מימד):
       
       ומי שלא זכה לראות את הסבתא שלו?
       
היו"ר ראובן ריבלין:
       
       הוא ראה את הסבתא שלו. לא זכית, אבל סיפרו לך. חבר הכנסת אורון, אני לא יכול להעיר לחברי כנסת אחרים כי הם לא שומעים לי והם עם גבם אלי. אני  מבקש שמי שלא נמצא או לא נמצא בנפשו באולם לשמוע את אמנון כהן, יצא. רבותי, לא יכול להיות. חבר הכנסת שריד. חבר הכנסת אורון. חבר הכנסת שריד, בהיותו בן גילי, אני מכיר את העניין, אנחנו לא שומעים טוב. אני מבקש להסביר לו שהוא מפריע לחבר הכנסת אמנון כהן. 
       
אמנון כהן (ש"ס):
       
       אדוני היושב-ראש, המצב הנוכחי, שלפיו הממשלה מגישה את התקציב לכנסת חודשיים בלבד לפני מועד ההצבעה, איננו מאפשר ביקורת אפקטיבית על התקציב, והוא איננו סביר ואיננו תקין שלטונית ומדינית. אני אומר כאן חד וחלק – לא ניתן לנהל כך מדינה ברצינות. חברי למושב כבר התנסו בחוויה הקדחתנית של הניסיון להבין את ארגז הספרים הנקרא תקציב המדינה, ואני בטוח כי כולם יסכימו שקשה למצוא ידיים ורגליים בסבך המספרים והנתונים. 
       
       על-פי הצעת החוק המונחת לפניכם, יוגש התקציב לביקורת פרלמנטרית וציבורית במועד שיאפשר קריאה וניתוח אמיתיים של התקציב, לא בחופזה ולא בלחץ. הצעת החוק מבוססת על השוואה בין-לאומית נרחבת. להפתעתי הרבה, לעומת כל הפרלמנטים שנבדקו, לכנסת ישראל עומדים הכי פחות משאבים לביקורת ולאישור התקציב. הדבר איננו הכרח, כי משרד האוצר יכול להכין את ספרי התקציב במועד מוקדם יותר. כאשר יאושר החוק נוכל בישראל לעשות ביקורת ציבורית אמיתית ונכונה של המדיניות הממשלתית ושל השפעות התקציב על אזרחי המדינה, שמממנים מכיסם ומכיסי ילדיהם אותו תקציב. זאת אחריותנו וחובתנו לבוחרים. 
       
       התקציב מועבר בימים אלה לדיון בוועדת הכספים, לאחר שהוגש לפני שלושה שבועות, והוא חושף את המסמך לדיון ציבורי רק חודשיים לפני מועד אישורו המיועד. במהלך חודשיים אלה על הכנסת לקרוא את ספרי התקציב, 25 ספרים השנה, שבהם 1,953 עמודים, להבינם, לנתחם ולעמוד על משמעויותיהם לגבי  התנהלות המדינה והשגת היעדים הלאומיים. גם אם נקדיש את כל זמננו להבנת התקציב, יידרש כל אחד מאתנו לקרוא ולנתח 49 עמודים ביום, וזאת כדי להגיע לקו הסיום כאשר אנו מבינים את התקציב, וללא זמן לדיון ולביקורת בוועדות ובמליאה. 
       
       תקציב המדינה לשנת הכספים 2005 עומד על 277 מיליארד שקלים. התקציב נטו עומד על 264 מיליארד. כאשר הממשלה מקצה לנו חודשיים לניתוח התקציב, כל אחד צריך מאתנו להתמודד עם 6.6 מיליארדי שקלים בכל יום. התייחסות שכזאת איננה רצינית ואיננה ראויה. התקציב הוא המסמך החקיקתי החשוב ביותר שהכנסת מאשרת באופן שוטף, כל כך חשוב שהמחוקק הגדיר אותו בחוק-יסוד: הממשלה כשווה בחומרתו להצבעת אמון. התקציב הוא היישום של יעדי הממשלה. הוא קובע את שיעור האבטלה, העוני, התעסוקה, הצמיחה, השינוי ברווחה ובתשתיות. 
       
       אדוני שר האוצר, שאינו נמצא כאן, ורבותי השרים שנמצאים כאן, התקציב הוא התשתית הן לרווחים והן לרווח, וביקורת ציבורית עליו היא חיונית מאין כמותה. הביקורת איננה מוגבלת לכותלי המשכן. היא פרוסה על עמודי העיתונות, נשמעת ממקלטי הרדיו ונדונה בתוכניות הטלוויזיה. הביקורת היא נחלת כלל הציבור, וחובה עליה להיעשות ברצינות ומספיק זמן מראש. 
       
       הממשלה לא רוצה שנדון בתקציב ברצינות. היא לא רוצה שנבין אותו. משרד האוצר איננו מעוניין שמשרדי הממשלה יבינו את התקציב, שכן לטענתם הדבר מוביל לדרישות מוגזמות. לא אתפלא אם שרשרת זו ממשיכה גם לתוך משרד האוצר. לא אתפלא אם גם אגפים שונים במשרד טורחים להסתיר את מהות התקציב בתלי תלים של סעיפים. המדינה מנוהלת כולה מתוך חדרי חדרים אצל שכנינו הקרובים במשרד האוצר. 
       
       יקום האדם השפוי בדעתו, שחושב שמצב זה תקין. אין בלמים, אין איזונים ואין ביקורת. לכן אנו נאלצים להיאחז בשאריות, להילחם על היקר ללבנו, על קצבאות הזיקנה והילדים, על התשלומים לנכים, על סל הבריאות, על סלילת רכבות לפריפריה, התפלת מים, ביטחון אזרחי. כל חבר כנסת נאחז במעט הנושאים שעמם ניתן להתמודד בשבועות הספורים הניתנים לדיון וביקורת, מבקש לבררם, ובמקרה הצורך לשנותם. אין, ולא ניתן לראות את התמונה כולה.
       
       בעולם המתקדם יודעים זאת. עידן הריכוזיות התכנונית חלף. במדינות המתוקנות הממשלה מגישה לפרלמנט את התקציב בשני חלקים. האחד, מסגרת תקציבית ויעדים, והשני, פירוט של סעיפי התקציב. הדרך לממש אותם יעדים, אישור המסגרת התקציבית והיעדים, נעשים בפרלמנטים השונים זמן רב מראש. בארצות-הברית נעשה אישור התקציב המפורט לסעיפים שמונה חודשים מראש. בשבדיה מוגשת מסגרת תקציב שבעה חודשים וחצי מראש, והתקציב המפורט מוגש יותר משלושה חודשים מראש. בצרפת ובגרמניה מוגש התקציב לפרלמנט ארבעה חודשים מראש, בהולנד שלושה וחצי, ובנורבגיה התקציב מטופל כנושא הראשון במושב הפרלמנט.
       
       לרשות הפרלמנטים השונים עומד הזמן הדרוש לעיין בתקציב, אבל לא רק הזמן. עומדים לרשותם כלים כלכליים. בשבדיה מועסק צוות של שבעה יועצים לכל ועדה, נוסף על יועץ לכל חבר ועדה. בצרפת עומד לרשותם צוות יועצים מיוחד; בבריטניה מייעץ לפרלמנט גוף המונה כ-100 יועצים, ובארצות-הברית גוף המונה יותר מ-200 מומחים בנושאים שונים, רובם מהאקדמיה.
       
       אדוני ראש הממשלה, השרים, איננו דורשים כאן את המשאבים, אך תנו לנו לפחות את הזמן. המצב בארץ חמור, הגופים המבקרים את תקציב המדינה מסורסים על-ידי הממשלה. לא מוקצים להם האמצעים המתאימים, לא ניתן להם מספיק זמן לעיין בתקציב. התוצאה היא תקציב המנוהל כולו על-ידי קומץ אנשים מוכשרים מאוד, אך ללא כל ביקורת אפקטיבית. הצעת החוק הזאת היא חשובה מאין כמוה לעתיד המדינה. היא מאפשרת ביקורת ציבורית ופרלמנטרית אפקטיבית על החקיקה החשובה ביותר העומדת לפנינו.
       
       אני מצר על שקיבלנו החלטה שלא נצביע היום. אני מבקש שביום ההצבעה כל סיעות הבית יתמכו בהצעת החוק החשובה הזאת, למען מדינת ישראל. תודה.
       
היו"ר ראובן ריבלין:
       
       תודה רבה לחבר הכנסת אמנון כהן. תשובה והצבעה ביום שני. 

הצעת חוק גיל פרישה (תיקון – אי-החלת החוק 
על מי שפרש לפני ינואר 2004), התשס"ד-2004
[הצעת חוק פ/2488; נספחות.]
(הצעת קבוצת חברי הכנסת)
       
היו"ר ראובן ריבלין:
       
       אנחנו עוברים להצעת חוק גיל פרישה (תיקון – אי-החלת החוק על מי שפרש לפני ינואר 2004), התשס"ד-2004. זו הצעה משותפת, וחבר הכנסת חיים כץ יעלה מייד אחרי חבר הכנסת בנימין בן-אליעזר.
       
בנימין בן-אליעזר (העבודה-מימד):
       
       אדוני היושב-ראש, אני אומר את זה בהטעמה ובהדגשה, כי הנושא שאני הולך להעלות עכשיו - אני יודע שאתה רגיש לו. חברי וחברות הכנסת, אני מתכבד להביא בפני הכנסת לקריאה טרומית את הצעת חוק גיל פרישה (תיקון – אי-החלת החוק על מי שפרש לפני ינואר 2004), התשס"ד-2004; הצעת חוק חשובה, אשר זכתה לתמיכה חוצה מפלגות של 62 חברי כנסת מכל סיעות הבית. זו הצעת חוק שבאה לתקן את העוול הקשה שנגרם לאוכלוסיית הגמלאים שיצאה לפרישה מוקדמת וכעת נמצאת במצב של חוסר אונים, ללא הכנסה או מקור מימון. 
       
       בפתח דברי, אדוני היושב-ראש, אני מבקש לומר, כי הנושא שלפנינו, תיקון העוול שנעשה לגמלאים, צריך להיות יעד של כל תושב במדינה מתוקנת. הייתי רוצה להאמין, כפטריוט אמיתי, שבמדינה שלי, מדינת ישראל, מתקיים המושג "והדרת פני זקן". אולם, המעיין בעיתוני הימים האחרונים מגלה את פרצופה המכוער של המדינה. כ-1,200 קשישים סיעודיים שזכאים לאשפוז סיעודי ממתינים יותר מחצי שנה בבית, ולפי הערכות משרד הבריאות, בשנת 2005 המצב רק יחמיר.
       
       חבר'ה, יום אחד תהיו קשישים סיעודיים - - -  
       
היו"ר ראובן ריבלין:
       
       חברי הכנסת, אני לא יכול להגן על חבר הכנסת בן-אליעזר. אני מבקש שאדוני לא יעיר לחברי הכנסת, כי בשביל זה אני כאן. 
       
בנימין בן-אליעזר (העבודה-מימד):
       
       חבר הכנסת יוסי שריד.

היו"ר ראובן ריבלין:
       
       אתם מקפידים על כך שישמעו אתכם. שומעים אתכם בצמא, כל מלה שאתם אומרים.
       
בנימין בן-אליעזר (העבודה-מימד):
       
       זו הצעת חוק שבאה להגן עליך בעוד כמה שנים, חבר הכנסת שריד. 
       
היו"ר ראובן ריבלין:
       
       להיפך, אתה נראה כבן 20, אבל אנחנו לא בני 20.
       
בנימין בן-אליעזר (העבודה-מימד):
       
       ומהי תגובת האוצר, אדוני היושב-ראש? - השמיכה קצרה, ולא מספיקה לכולם. כתוצאה ממדיניות זו, מסתבר שחיים בישראל 1.4 מיליון אזרחים עניים, זינוק של 100,000 איש בעקבות הקיצוצים בקצבאות השונות של המוסד לביטוח לאומי. מדוח העוני שפורסם השבוע עולה, כי כל אזרח חמישי בישראל, וכל ילד שלישי, חיים מתחת לקו העוני. במדינה מודרנית, מדינה נאורה, מתקדמת, אסור שיהיה כדבר הזה. אני בוש ונכלם שכך מתייחסים במדינה שלנו לעניים, לחלשים ולקשישים שרוצים לסיים חייהם בכבוד. הלוא מדובר בהורים שלנו. 
       
       יחסה המשפיל של מדינת ישראל לאנשים מבוגרים אינו חדש. אחת האוכלוסיות שנפגעה בצורה הקשה ביותר במסגרת תקציב 2004 היתה אוכלוסיית הגמלאים. למה החליטו דווקא לפגוע בגמלאים? 
       
היו"ר ראובן ריבלין:
       
       חברים, חברי סיעת העבודה, אתם לא יודעים איך אתם מפריעים לחבר הכנסת בן-אליעזר. אני יכול להגן עליו מפני יריביו, אבל לא מפני חבריו.
       
אופיר פינס-פז (העבודה-מימד):
       
       הערת לי פעם אחת, וזה מספיק.
       
בנימין בן-אליעזר (העבודה-מימד):
       
       למה החליטו דווקא לפגוע בגמלאים? כי הכי קל לפגוע באוכלוסיות חלשות כמו קשישים, גמלאים, אמהות חד-הוריות, נכים, עולים חדשים, מובטלים. כשמדובר בשכבות החלשות, הכול נהיה הרבה יותר פשוט. לגביהם ניתן להעביר החלטות קשות בן-לילה, ולא משנה מה רוע הגזירה. 
       
       הדבר הכי חמור, אדוני היושב-ראש, לתשומת לבך, המדינה לא מקיימת את החוזים ואת ההסכמים שחתמה עם הגמלאים, ובכך היא משקרת להם במצח נחושה. אלפי גמלאים חשים ממורמרים, מתוסכלים, מאוכזבים, ובצדק.
       
       במסגרת תקציב 2004 הוגדלו הפרשות הגמלאים לביטוח הלאומי ולביטוח בריאות, הועלה גיל הפרישה, בוטלה הטבת מס הכנסה ליוצאים לפנסיה מוקדמת, שונו מדרגות המס, שונתה שיטת חישוב הפנסיה והועלו דמי הניהול. כך, גמלאי ששכרו ברוטו 6,000 שקלים, נאלץ לוותר כתוצאה מהגזירות על 700 שקלים מהקצבה. אדוני היושב-ראש, ציבור הגמלאים ספג עד כה את כל הגזירות והמכות האפשריות. מדובר בגמלאים בשנות ה-50 לחייהם, שלא תמיד פרשו לפנסיה מרצונם - - 

היו"ר ראובן ריבלין:
       
       חבר הכנסת יצחק כהן, אני אשמח מאוד אם תצטרף לממשלה, אבל לא אני ממנה את השרים, לפחות לא בשלב זה ולא בשלב הנראה לעין. 
       
בנימין בן-אליעזר (העבודה-מימד):
       
       - - וכעת הסיכוי שישתלבו אי-פעם במעגל העבודה הוא אפסי. יתר האזרחים נהנים לפחות מהקלה במסים על הכנסותיהם מעבודה, אולם הגמלאי שאין לו הכנסה מעבודה, לא זוכה לנקודת אור אחת. 
       
       על כן הגשתי חמש הצעות חוק למען ביטול הגזירות האמורות, ולשתיים מהן הצטרף חברי חבר הכנסת חיים כץ מהליכוד. במסגרת הדיון בהצעת החוק הנוכחית אבקש להתמקד בהשלכות של העלאת גיל הפרישה של אוכלוסיית הגמלאים. 
       
       גמלאים רבים יצאו לפרישה מוקדמת לפני כמה שנים, וחתמו על הסכמים בתנאים מסוימים, שהיו נכונים בעת פרישתם. מדובר בגמלאים שעמלו ועבדו עשרות שנים, וידעו כי הם זכאים לפנסיה בגובה מסוים, ולפיה ערכו את שיקוליהם הכספיים לטווח ארוך, על מנת שיוכלו להמשיך ולהתקיים בכבוד. 
       
       אולם, בעקבות העלאת גיל הפרישה, נוצרה תקופת ביניים שבה המעביד מחד גיסא אינו אמור להעביר עוד משכורת לאדם שפרש, ומאידך גיסא קרן הפנסיה אינה אמורה להתחיל לשלם את קצבתו. המעבידים טוענים כי הם התחייבו לממן את תשלומי הפנסיה עד לגיל הפרישה בחוק, משמע גיל 60 לנשים וגיל 65 לגברים, כשלאחר מכן עוברת האחריות לתשלום לקרנות הפנסיה. אולם, קרנות הפנסיה טוענות מנגד, כי החוק החדש מחייב אותן לשלם פנסיה רק מגיל הפרישה החדש, אשר עולה באופן הדרגתי עד שיגיעו לגיל 64 לנשים ו-67 לגברים, ולכן אין כל סיבה שהקרן תממן את התשלומים העודפים. המנהלים המורשים של קרנות הפנסיה שבים ומדגישים, כי הם אינם הכתובת לבעיית הפורשים לפנסיה מוקדמת, ואין להפנות אליהם טענות בנדון. וכך עשרות אלפי גמלאים נפלו בין הכיסאות ונותרו ללא קצבה וללא מקור הכנסה לתקופת הביניים. 
       
       משרד האוצר הבין כי עליו מוטלת החובה לפתור את הבעיה שהוא יצר. על כן, בינואר 2004, במסגרת העברת חוק גיל פרישה, הכריז משרד האוצר כי בכוונתו להקים קרן של כ-250 מיליון שקלים למשך 12 שנה - - 
       
אילנה כהן (עם אחד):
       
       אתה יודע כמה יש - - -
       
בנימין בן-אליעזר (העבודה-מימד):
       
       - - אשר תפצה את הגמלאים שנפגעו מהעלאת גיל הפרישה. כלומר, משרד האוצר מודע לפגיעה בגמלאים ולמצוקותיהם, ואף הראה נכונות לטפל בנושא. אולם, הבעיה היא שהנהלת הקרן הזאת כמעט שאינה מתכנסת, התהליך פועל בעצלתיים והמבוטחים נותרים ללא פתרון אמיתי, מהיר ויעיל. 
       
       הצעת החוק המובאת בפניכם, אדוני היושב-ראש, מציעה פתרון קל יותר ופשוט ליישום, ללא ועדות מיוחדות, אישורים וביורוקרטיה: לקבוע בחוק כי גיל הפרישה החדש יהיה תקף רק לגבי אנשים שפרשו לאחר שנת הכספים 2004, וכך לא נחיל את החוק רטרואקטיבית, דבר אשר נחשב להפרת הסכמים חתומים והוא בעייתי ולא הוגן, שכן לו ידעו מראש, אני מעריך שרבים לא היו פורשים. יש להדגיש, כי פגיעה בצורה רטרואקטיבית אינה מקובלת בעולם, ועל אחת כמה וכמה במדינות מתוקנות. 
       
       לסיום, אני רוצה לחזור ולהדגיש מול מליאה זו, כי הצעת החוק זכתה לתמיכה בלתי מעורערת של 62 חברי כנסת מכל הסיעות. חברי היקרים, אני פונה אל כולכם על מנת שנאחד כוחות. בעייתם הכאובה של הגמלאים אינה שייכת למפלגה זו או אחרת, ועל כולנו מוטלת החובה לדאוג לשמירת זכויותיהם הבסיסיות. אני מבקש מכם לתת את ידכם ולהצביע בעד החוק. כך נתרום כולנו לתיקון העוול שנעשה לגמלאים, על מנת שיוכלו להתקיים בצורה נאותה ומכובדת בבריאותם ובאיכות חייהם. אני מאוד מודה לך, אדוני היושב-ראש. 
       
היו"ר ראובן ריבלין:
       
       תודה רבה. הואיל וחבר הכנסת חיים כץ הגיש הצעה דומה, שאוחדה לאחר מכן עם הצעתו, באופן יוצא דופן וחריג ולא כתקדים אני מאפשר לו לדבר שלוש דקות. 
       
רן כהן (יחד):
       
       האם הממשלה מתנגדת לחוק? 
       
היו"ר ראובן ריבלין:
       
       הממשלה תאמר את דברה ביום שני, ואנחנו כולנו נצביע. אם 62 חברי כנסת חתמו - - -
       

רן כהן (יחד):

       האם יש משמעות לעובדה שחבר הכנסת בן-אליעזר העלה את זה מהדוכן?

היו"ר ראובן ריבלין:
       
       אם לא כתוב הנמקה מהמקום, הממשלה מתנגדת. 
       
זאב בוים (הליכוד):
       
       חופש הצבעה. 
       
קולט אביטל (העבודה-מימד):
       
       למה אין פה שר?
       
היו"ר ראובן ריבלין:
       
       השר נמצא בהלוויה. אני אומר לך שקיבלתי את ההודעה מהממשלה, שהשר הנוגע בדבר – כי נדמה לי ששר האוצר צריך להשיב - נמצא בהלוויה. 
       
חיים כץ (הליכוד):
       
       אדוני היושב-ראש, חברי חברי הכנסת, נושא הפנסיה הוא נושא מורכב. בחקיקה האחרונה בנושא הפנסיה כבר בוועדת הכספים העליתי את הנושא של העלאת גיל הפרישה מ-65 ל-67. משרד האוצר הקציב 3 מיליארדי שקל, 250 מיליון שקל לשנה בעבור כ-20,000 משפחות או 20,000 גמלאים שפרשו לפרישה מוקדמת. היו ביניהם הסכמים על תשלום פנסיה בגיל 65. קרנות הפנסיה היום אינן מוכנות לשלם, והמעבידים אינם מוכנים לשלם, ובין 15,000 ל-20,000 משפחות נפלו בין הכיסאות. 
       
       מאז, במשך כשמונה חודשים, האדם הראשון שנכנס להסדר הזה הוא אדם שנולד ב-1 באפריל 1939, והוא היה צריך להאריך את תקופת עבודתו בארבעה חודשים, והוא הראשון שלא שולם לו. אני מנהל משאים-ומתנים יחד עם בייגה שוחט, מוסמך מטעם ועדת הכספים מול ועדת-גולדברג, ואנחנו רואים איך האוצר מנסה לא לשלם את הכסף הזה, אף שהוא מתוקצב. הוא עבר בקדנציה הקודמת, והוא מתוקצב גם השנה הזאת. 
       
       דיברו עם האוצר ודיברו גם בוועדה וגם עם ועדת-גולדברג, והוחלט שינהלו משא-ומתן עם ועדת התיאום של המעסיקים, ואכן מתנהל דיון. יכול להיות שלפני שנעביר את זה בקריאה ראשונה, ייחתם הסכם. יכול להיות שהסכם טוב יותר מחוק, אני לא יודע, אבל אז נוכל אנחנו להחליט מה שטוב, וטוב לנו. טוב לנו שבין 15,000 ל-20,000 משפחות של גמלאים שפרשו לפנסיה מוקדמת יקבלו את שכרן. 
       
       אבל חשוב לי עוד משהו. אני מסתכל על חברתי אילנה כהן - שאף אחד שם, בהסתדרות, לא ייקח קרדיטים, כי אני לא ראיתי אותם עסוקים בנושא הגמלאים שפרשו לפנסיה מוקדמת. הם לא דחפו לזה, אז שלא ייקחו קרדיטים. 
       
       אני שמח שחבר הכנסת בן-אליעזר הגיש הצעת חוק. אני הגשתי הצעות חוק דומות. לצערי, הקואליציה לא אישרה לי להעביר אותן, והייתי צריך להתחבר למישהו מהאופוזיציה. ככה זה יותר קל, כשוועדת שרים - - -
       
היו"ר ראובן ריבלין:
       
       בניגוד לדעתי. 
       
חיים כץ (הליכוד):
       
       בניגוד לדעתך, ואמרתי את זה בישיבת הסיעה יותר מפעם אחת. אני בשמחה אתחלק עם חברי פואד בן-אליעזר בקרדיטים, אבל אחרים שלא היו מעורבים בזה, שלא ייקחו את זה. לצערי, במקרה הזה הם היו עסוקים מדי ולא דאגו לציבור של 20,000 משפחות שיצאו לפנסיה מוקדמת. ההסתדרות, לצערי, נעלמה בקטע הזה. תודה רבה לכם. 
       
היו"ר ראובן ריבלין:
       
       אני מאוד מודה לך. תודה רבה. תשובת הממשלה והצבעה ביום שני לאחר הצבעות האי-אמון, יחד עם כל שאר ההצבעות שלא תתקיימנה היום. 
       
       רבותי חברי הכנסת, יום שני הבא יהיה ליל שימורים. אני מבטיח לכם שכל ההצבעות יהיו באותו יום, אלא אם כן היוזמים יבקשו אחרת. יום שני הבא יהיה יום חברי הכנסת. 
       
יעקב ליצמן (יהדות התורה):
       
       זה יהיה גם תקציב?

היו"ר ראובן ריבלין:
       
       כל מה שלא יצביעו עליו פה היום, יצביעו עליו ביום שני. 
       
יעקב ליצמן (יהדות התורה):
       
       זאת אומרת שלא יהיה תקציב. 
       
היו"ר ראובן ריבלין:
       
       עד שנסיים את ההצבעות. 

       
הצעת חוק לתיקון פקודת מס הכנסה (תיקון – אי-ניכוי 
הוצאות בגין עבודה בשעות המנוחה), התשס"ג-2003
 [הצעת חוק פ/1371; נספחות.]
(הצעת חבר הכנסת יעקב ליצמן)

היו"ר ראובן ריבלין:
       
       חבר הכנסת יעקב ליצמן - בבקשה, אדוני. כדי שהפרוטוקול ידע, אני מזמין את חבר הכנסת ליצמן לבוא ולנמק את הצעתו, הצעת חוק לתיקון פקודת מס הכנסה (תיקון – אי-ניכוי הוצאות בגין עבודה בשעות המנוחה), התשס"ג-2003.
        
יעקב ליצמן (יהדות התורה):
       
       אדוני היושב-ראש, חברי הכנסת, הצעת החוק שלי באה למנוע מהמעביד לעבור על חוקי המדינה. ידוע שיש במדינה חוק שעות עבודה ומנוחה, שאומר שצריך לתת מנוחה, לא לעבוד בשבת, בחגים. ואז, מה קורה? מצד אחד נותנים תוספת של 250%-300% למי שעובד בשבת, ואת ההוצאות האלה המעביד מגיש למס הכנסה כהוצאה מוכרת, וכדאי לו. זה נגד החוק. זאת אומרת, בעקיפין, מס הכנסה מעודד עבודה בניגוד לחוק. 
       
       לצערי, על קיום חוק שעות עבודה ומנוחה לא מקפידים היום. שר העבודה הפסיק לאחרונה גם את הפיקוח, לא יוצאים לבדיקות, אין קנסות, אין העמדה לדין. אני לא רואה שום סיבה שחוק זה יהיה שונה מחוקים אחרים. ולא רק שלא מקפידים על החוק, לא מקיימים את החוק, גם מעודדים שלא לקיים אותו בצורה עקיפה, בדרך של הכרה בהוצאות. זו המטרה של החוק. 
       
       אני חושב שאם אנחנו צריכים לקיים מדינת חוק אי-אפשר להגיד: חוק זה מוצא חן בעיני, חוק זה לא מוצא חן בעיני. אי-אפשר לבוא ולהגיד: מפני שזה שבת, את החוק הזה לא צריך לקיים. ואם מישהו יבוא ויגיד: אתה יודע מה? אם לא צריך לקיים את החוק של שבת, אז לא צריך לקיים גם את החוק של מס הכנסה. למה לשלם מס הכנסה? אותו חוק, אותו ספר חוקים. כאן אתה מפסיק לשלם מס הכנסה, כאן אתה מפסיק לקיים את החוק של שבת. אם לא מקיימים חוק אחד – מבחינת החוק אפשר רק אחד. תנסו לוותר על זה. כמובן, אנחנו לא ניתן, חלילה וחס. אנחנו נשמור על השבת, השבת שומרת עלינו; ידועות כל האמרות האלו. אבל דבר אחד, רבותי: אל תיתנו עידוד - - 
       
היו"ר ראובן ריבלין:
       
       להפרת החוק. 
       
יעקב ליצמן (יהדות התורה):
       
       - - לא לקיים חוקים; לא להפרה, לא לקיים חוקים. 
       
       אני יודע שיש כל מיני מפעלים – וגם במפעלים ובחברות שמסובסדים על-ידי המדינה – שלמשל עובד אחד לא עובד באמצע השבוע, הוא עובד רק בשבת, וזה תמורת שלושה ימי עבודה כמעט. אותו סכום, 300%. לכן אנשים לא רוצים לעבוד באמצע השבוע. וכמובן, כל מיני פרוטקציות למי שמגיע לעבוד בשבת. זה דבר אחד. 
       
רשף חן (שינוי):
       
       רגע. מה רע בזה? זה מה שהם רוצים.
       
יעקב ליצמן (יהדות התורה):
       
       במקום לעבוד בשבת, יבואו לעבוד באמצע השבוע, כמו כולם. 
       
רשף חן (שינוי):
       
       מה אכפת לך?
       
יעקב ליצמן (יהדות התורה):
       
       אל תעודד עבודה בשבת. זה נגד החוק. זה נגד החוק. 
       
רשף חן (שינוי):

	
       - - -
       
יעקב ליצמן (יהדות התורה):
       
       זה נגד החוק. מה אכפת לך שעוברים על החוק ולא משלמים מס הכנסה? אתה מעמיד אותו לדין. 
       
היו"ר ראובן ריבלין:
       
       חבר הכנסת רשף חן, כל מה שאומר לך חבר הכנסת ליצמן: אם אתה רוצה לבטל את החוק, תבטל אותו. נראה אותך. אבל אם לא ביטלת, אתה חייב - - -
       
יעקב ליצמן (יהדות התורה):
       
       יש חוק. תקיים את החוק. אתה עוד נותן עידוד כשלא מקיימים את החוק. 
       
רשף חן (שינוי):
       
       עכשיו הבנתי. הכול בשם שלטון החוק. 
       
היו"ר ראובן ריבלין:
       
       נכון.
       
יעקב ליצמן (יהדות התורה):
       
       אמרתי את זה.
       
היו"ר ראובן ריבלין:
       
       הוא אומר: אי-אפשר לאחוז במקל בשני קצותיו. 
       
יעקב ליצמן (יהדות התורה):
       
       הדבר השני, אדוני, יש לי הצעה. הרי במקום שבת, זה שלושה ימי עבודה. זאת אומרת שאפשר לפתור חלק מבעיית האבטלה. יעבדו באמצע השבוע ולא בשבת, וזה שלושה ימי עבודה. אפשר לקחת שלושה עובדים באמצע השבוע במקום אחד בשבת. אותה הוצאה. אז למה אנחנו צריכים כל כך לעבוד על אבטלה וכל הדברים האלו? אפשר לעשות את זה פשוט, להקפיד על זה, לא לאפשר עבודה בשבת. אני מבטיח לכם - ההוצאות של החברות יקטנו. לא צריך להכיר בהוצאות האלה. זה אחד האמצעים שיש לנו כדי לאכוף את החוק הזה – לא להכיר בהוצאות האלו. 
       
       ולכן אני מבקש, רבותי חברי הכנסת, לתמוך בחוק הזה. תודה רבה. 
       
היו"ר ראובן ריבלין:
       
       תודה רבה. לא יצביעו היום, יצביעו ביום שני. היום ידברו על כל ההצעות בסדר-היום. על כל דבר ידברו – כל ההצבעות ביום שני. כמובן, תשובה והצבעה ביום שני הבא עלינו לטובה, אחרי הצעות האי-אמון, אם תהיינה. 
       

הצעת חוק הביטוח הלאומי (תיקון - שריון קצבאות 
משפחות ברוכות ילדים), התשס"ג-2003
       [הצעת חוק פ/1091; נספחות.]
(הצעת קבוצת חברי הכנסת)

היו"ר ראובן ריבלין:
       
       רבותי, אני מזמין את חבר הכנסת אלי ישי לבוא ולהעלות את הצעת חוק הביטוח הלאומי (תיקון – שריון קצבאות משפחות ברוכות ילדים). 
       
       רשמתי לפני את מחאתו החריפה של יושב-ראש תנועת ש"ס על כך שהממשלה לא שומעת. ביום שני, לפני ההצבעה, אם יבקש להבהיר לממשלה דברים כאלה ואחרים, יוכל לעשות זאת גם כן, וכן יוכל להשיב לממשלה, כמשיב, אם הממשלה תתנגד, כמו כל אחד ואחד מכם. 
       
אליהו ישי (ש"ס):
       
       אדוני היושב-ראש, חברי חברי הכנסת, אני באמת העדפתי לדבר בשבוע הבא, ואני שמח שיש לי גם בשבוע הבא הזדמנות לומר כמה מלים בעניין ולהשיב לממשלה. 
       
       אני פונה לחברי הבית ממש מעומק הלב, מה שנקרא, כשלנגד עינינו דוח העוני, שבו אנחנו רואים 650,000 ילדים מתחת לקו העוני. בהשוואה לשנה שעברה, עוד 100,000 נפש ירדו אל מתחת לקו העוני.
       
       צריך לזכור ששינוי - אתה בטח תסכים אתי, ג'ומס, אתה תסכים אתי ששינוי הלכו עם דגל – לעזור לשכבות הביניים. אבל תבואו ותאמרו את זה לפחות, שמי שהוריד 100,000 נפש משכבות הביניים אל מתחת לקו העוני, זה שינוי. שינוי הורידו – דליה, גם את בטח תסכימי אתי; דליה, נכון? את בטח תסכימי אתי שמי שהוריד אל מתחת לקו העוני עוד 100,000 נפש, שהיו עד לפני שנה בשכבות הביניים - מי שהוריד את 100,000 האנשים האלה אל מתחת לקו העוני, זה שינוי. הם הלכו עם הדגל של שכבות הביניים, והנה הם הורידו 100,000 איש. הנה התשובה למצביעים שלהם. אותם 100,000 איש הצביעו, חלקם לפחות, אולי, שינוי. מי שדפק אותם - סליחה על הביטוי הלא-פרלמנטרי הזה – היה שינוי. באכזריות, בהתעללות, בשנאה עיוורת ובטירוף הדעת שאי-אפשר להבין. 
       
       ואם יש שר פנים במדינת ישראל, שאומר שאשה שמנתקים לה את המים – היא חד-הורית, מסכנה. מנתקים לה את המים, כי היא לא יכולה לשלם. קיצצו לה. אין לה מה לאכול בבית. ניתקו לה את המים. מה אומר פורז? שתאסוף מי גשמים. זה לא אכזרי? זה לא רוע לב? זה לא טירוף הדעת?  אבל זה מה שקורה בממשלה שלנו. אז הנה, יש ממשלה - - -
       

היו"ר ראובן ריבלין:
       
       יש אומרים: אם אין מים, שישתו שמפניה. כן. 
       
אליהו ישי (ש"ס):
       
       תראה כמה זה עצוב, אדוני היושב-ראש. אותך אני מאוד מעריך ומכבד – אתה יודע. לא מהיום. עוד בתקופה שהיית במועצת העיר יחד עם דליה. ככה, ישבנו ביחד במועצת העיר הרבה הרבה שנים. בירושלים – אתה הרי יודע שיש גם באמת גבול כמה אפשר לפגוע, להתאכזר ולהתעלל בילדי ישראל. אתה הרי יודע מה זה ילד רעב. 
       
       אני מוכרח לומר: אני לפחות, אולי קצת בשונה מהרבה מהחברים בבית, מכיר את המציאות של המצוקה ושל הדלות, לא מתוך סטטיסטיקה, אדוני היושב-ראש, אלא ממציאות חיים. אני יודע מה זה בית שיש בו מקרר ריק. אבי עליו השלום היה עובד בניין. אני יודע בדיוק מה זה משפחה שבקושי מתחילה את החודש, לא גומרת את החודש. ופה יש ממשלה בישראל שפשוט פוגעת ומתאכזרת ומתעללת בילדי ישראל. אמרו פה שנתיים שיהיה טוב, ויש תוכניות, ויש תוכניות הבראה, והקיצוץ הזה יעזור דווקא לחלשים, והנה פגעו בקצבאות הילדים – הסכם אכזרי מאין כמוהו של שינוי יחד עם המפד"ל, הסכם קואליציוני שבו כתוב בצורה מפורשת לקצץ בקצבאות הילדים. 
       
       אותה שינוי ואותה מפד"ל חתמו על הסכם קואליציוני להרעיב את ילדי ישראל. אותה שינוי – הרב יצחק לוי, אתה פרשת. אני מכבד אותך, אתה פרשת. אני באמת מלא הערכה להגינות שלך ולקו שלך. אבל תראה מה שהם עשו. עשו הסכם קואליציוני עם המפד"ל להרעיב את ילדי ישראל. זו התעללות בילדי ישראל, זו אכזריות כלפי ילדי ישראל, והנה היום - 650,000 ילדים מתחת לקו העוני. אתם יושבים פה בכנסת עם משכורת טובה, וילדים אין להם מה לאכול, קשישים אין להם תרופות. 
       
       מה שאני מבקש, אדוני היושב-ראש, בקשה פשוטה מאוד: הצעת חוק; הצעת חוק שנועדה להגן על הילדים. שלא יהיה אפשר לפגוע בילדי ישראל, שלא יהיה אפשר לקצץ להם, בלי רוב של 80 חברי כנסת. סביר או לא סביר? 
       
       אי-אפשר להתעלל בילדי ישראל, אלא אם כן מישהו יכול להביא 80 חברי כנסת, כדי להתעלל בילדי ישראל. אני מאמין שזה לא יקרה לעולם, כי אני מאמין שלא יהיו 80 חברי כנסת שיסכימו להתעלל בילדי ישראל, להתאכזר אליהם, להרעיב אותם. ואני לא אומר את זה כמליצה. יש ילדים רעבים ללחם. אחד משלושה ילדים רעב ללחם. מה, אי-אפשר להזדעזע? מה עוד צריך לקרות? בתי-תמחוי למבוגרים לא זעזעו אף אחד, בתי-תמחוי לילדים גם לא מזעזעים? אתמול ראינו בטלוויזיה ילדים הולכים לאכול בבתי-תמחוי. איזה דור אנחנו מגדלים? אילו ילדים אנחנו מגדלים, שהולכים לאסוף אוכל באשפתות? 
       
       מאשימים את האופוזיציה שכל יום שני מעלים הצעת אי-אמון, או כל שבוע מגישים הצעות חוק. זה הרי תפקידנו, לזעוק כל שבוע. אלא מה ההבדל? אנחנו זועקים כל שבוע זעקה אמיתית, את הכאב האמיתי של ילדי ישראל - - - 
       
היו"ר ראובן ריבלין:
       
       אדוני, אני רוצה להבין. אתה מבקש שסעיפים כמו הסעיף הזה בחוק התקציב לא יוכלו להשתנות אלא ברוב של 61 חברי כנסת?
       
אליהו ישי (ש"ס):
       
       של 80, אבל אני אתפשר על 61 בסוף. 
       
היו"ר ראובן ריבלין:
       
       כך כתוב בהצעת החוק. 
       
אליהו ישי (ש"ס):
       
       בסדר גמור, אני מדבר על המשמעות של הצעת החוק. 
       
היו"ר ראובן ריבלין:
       
       שזה לא יהיה רוב מזדמן, אלא רוב חברי הכנסת. 
       
אליהו ישי (ש"ס):
       
       לכן, אדוני היושב-ראש, המשמעות של מה שראינו אתמול בטלוויזיה, שילדי ישראל הולכים ואוספים אוכל בבתי-תמחוי, הולכים לאשפתות, קשישים ישנים בלי אוכל ובלי תרופות, אנשים מגיעים לחרפת רעב, ממש לחרפת רעב, חרפת רעב שלא ידענו כמותה מיום הקמת מדינת ישראל, וכל שבוע יש תשובות ויש תירוצים – תוכנית הבראה, והשר הזה עולה והשר ההוא עולה. 
       
       כשאנחנו היינו בממשלה, רובי, ישבנו ביחד, נאבקנו, לא אחת אפילו זרקו אותנו מהממשלה והאשימו אותנו בסחטנות כביכול. אנחנו סחטנו 450 מיליון שקלים תוספת לבריאות, לסל התרופות, לקשישים ולילדים. בסדר, אני מוכן שיאשימו אותי כסחטן למען השכבות החלשות, למען קצבאות ילדים, למען קשישים, למען סל התרופות ולמען חד-הוריות. מה שאני מבקש בהצעת החוק, שלא יוכלו לפגוע בקצבאות ילדים בלי רוב של 61, כפי שמוצע בחוק בפועל. 
       
       אני מאוד מאמין ומקווה שבעזרת השם להצעת החוק הכל-כך סבירה והכל-כך צודקת וזועקת יהיה רוב. אני מקווה שאותם אנשים שמצביעים בשבוע הבא יביטו בעיניים של אותם ילדים רעבים. צריך לזכור טוב מה זה ילד שהולך לישון רעב, ומקרקרת לו הבטן והוא לא יכול להירדם, או ילד שלא מרגיש טוב ויש לו דלקת בגרון ולאמא שלו אין כסף לקנות אנטיביוטיקה, ואני מכיר את זה, או קשישים שהולכים לישון בלי תרופות ולא קמים בבוקר, או שמצבם הידרדר. 
       
רשף חן (שינוי):
       
- - - מה אם אבא שלו, בריא, חזק, הולך להתפלל - - - שילך לעבוד - - - 
       
אליהו ישי (ש"ס):
       
       אתה תקשיב טוב, רשף חן. אתם הרי הרסתם את המדינה, הרסתם גם את הליכוד, אדוני הנכבד, פגעתם בילדי ישראל, הורדתם 100,000 משכבות הביניים אל מתחת לקו העוני. אתה, אתה במו-ידיך, שיקרת במצע שלך, רימית את המצביעים, הורדת 100,000 איש אל מתחת לקו העוני, ואתה מדבר?
       
היו"ר ראובן ריבלין:
       
       חבר הכנסת רשף חן, אם אדוני ירצה להתייחס אני אתן לו. תגיש לי בקשה לפי סעיף 88.
       
רוני בר-און (הליכוד):
       
       הם הרגו את החיים, עכשיו הם רוצים גם - - - את העליונים. 
       
אליהו ישי (ש"ס):
       
       אתה צודק, אדוני, חבר הכנסת בר-און. אני מאוד מעריך את ההערה שלך. הם רוצים להרוג את הילדים, גם את אלה שבתוך הבטן, עוד לפני שיצאו החוצה ויהיו רעבים, כי ממילא הם מרעיבים אותם. הם מעדיפים שלא יתקפו אותם למה הם מרעיבים את ילדי ישראל, הם מעדיפים לפגוע בהם באבם. הם מביאים הצעת חוק ההפלות, להפיל את הילד באבו. זה בדיוק מה שעושה שינוי.
       
       אני מציע לך, אדוני רשף חן, קצת להסתתר בבושת הפנים, אחרי החרפה שהבאתם על עם ישראל ועל ילדי ישראל, החרפה שהבאתם על שכבות הביניים. הורדתם 100,000 איש שהיו חיים בכבוד, מתפרנסים בכבוד, אל מתחת לקו העוני. צריכים לעשות משפט ייצוגי, אני מוכן לייצג את המשפחות האלה, לקחת עורך-דין על חשבוני ולתבוע את שינוי על הרעבת ילדי ישראל ועל הורדתם אל מתחת לקו העוני. 
       
       לכן אני מבקש מחברי הבית לתמוך בהצעת החוק, שלא יוכלו לפגוע בילדים. בואו נפריד בין הפוליטיקה לבין ההתנגחות עם אנשים חסרי אחריות כמו שינוי, עם אכזריות - - - 
       
חיים אורון (יחד):
       
       אין לך מלה טובה על שר האוצר?
       
אליהו ישי (ש"ס):
       
       אני אומר לך, ג'ומס, שאלת שאלה טובה, אין הבדל אצלי. כל הממשלה, מהקטן שבהם ועד הגדול שבהם, פוגעים בילדי ישראל, מתאכזרים לילדי ישראל. זאת ממשלה שפגעה בילדי ישראל. אין פה שוטר טוב ושוטר רע, מורה טוב ומורה רע. כולם מתאכזרים, כולם מתעללים בילדי ישראל, כל אחד בתפקידו הוא, זה יותר וזה פחות. בסופו של דבר אני מבקש לתמוך לפחות בהצעת החוק שמגינה על אותם ילדים רעבים שיוכלו לאכול לפחות את המעט, אפילו את הלחם, אפילו את הלחם היבש, אבל שלפחות יאכלו ולא יאספו אוכל באשפתות. שינוי הביאה את החרפה על עם ישראל. 
       
היו"ר ראובן ריבלין:
       
       תודה רבה. חבר הכנסת רשף חן, הואיל והתייחסו אליך ואל סיעתך באופן אישי, אני מפעיל את סעיף 88. בבקשה. 
       
רשף חן (שינוי):
       
       אני אקצר מאוד. אני חושב שאין אחד בבית הזה שלא חושב - - - 
       
דוד אזולאי (ש"ס):
       
       לא חושב, אתם עושים, אתם עושים. 
       
רשף חן (שינוי):
       
       יש אחד בבית הזה שלא חושב. 
       
היו"ר ראובן ריבלין:
       
       חבר הכנסת אזולאי, כמה פעמים אני נותן לכם לעשות שימוש בסעיף 88? למה אדוני לא מכבד את התקנון? התקנון מגן על כולם. בבקשה, חבר הכנסת רשף חן. 
       
רשף חן (שינוי):
       
       אני חושב שאין אחד בבית הזה שלא חושב ומסכים, שכאשר יש ילד שהוריו לא יכולים לפרנס אותו, מדינת ישראל וכלל אזרחי ישראל צריכים לפרנס אותו. אבל יש בהחלט כאלה בבית הזה, ואני וסיעתי ביניהם, שחושבים שהחובה הראשונה לפרנס את ילדינו מוטלת עלינו, ומי שבוחר במקום לעבוד למשל ללכת לישיבה - - - 
       
דוד אזולאי (ש"ס):
       
       אבל מדובר על מי שעובד - - - מה זה שייך עכשיו? 
       
היו"ר ראובן ריבלין:
       
       חבר הכנסת רשף חן, אנחנו לא נכנסים כרגע לוויכוח, כי אדוני רוצה להתייחס להאשמות כלפי סיעתו. נא לסיים, בבקשה. 
       
רשף חן (שינוי):
       
       אני חושב שמי שבוחר שלא לעבוד ובוחר שתהיה לו משפחה עם הרבה מאוד ילדים, לוקח אחריות - - - 
       
דוד אזולאי (ש"ס):
       
       מה זה שייך? מה זה שייך?


היו"ר ראובן ריבלין:
       
       חבר הכנסת אזולאי, אמר לו יושב-ראש תנועת ש"ס, והוא מחזיק בדבריו עד רגע זה והוא עומד מאחורי דבריו, שהם אשמים בהרעבת ילדי ישראל. הוא רוצה להשיב לך, זה הכול. אסור לו להשיב לך?
       
דוד אזולאי (ש"ס):
       
       מותר לו. הוא קיבל רשות דיבור, בסדר, אבל מה זה שייך? 
       
היו"ר ראובן ריבלין:
       
       אתה לא תקבע לו מה הוא ישיב לך. חבר הכנסת אזולאי, לך מותר הכול חוץ מאשר לומר מה הוא צריך להגיד. הוא לא יכול להגיד מה שאתה רוצה, הוא יגיד מה שהוא רוצה. אתה יודע מי ישפוט, הציבור ישפוט בסופו של דבר. בבקשה, חבר הכנסת רשף חן. 
       
רשף חן (שינוי):
       
       אני אנסה להשלים את המשפט. אדם בריא בנפשו ובגופו, שבוחר שלא לעבוד ובוחר שתהיה לו משפחה עם הרבה מאוד ילדים, אנחנו יודעים והוא יודע שהוא דן אותם לחיי עוני. הוא לא יכול לגלגל את האחריות בעניין הזה לפתחה של מדינת ישראל, ובטח לא לפתחה של מפלגת שינוי. 
       
היו"ר ראובן ריבלין:
       
       תודה רבה. יחד עם זאת, ילדים זה ברכה. ולעמנו, הדואב עדיין את חורבנו - כל ילד הוא ברכה לעם ישראל. כך חשב מייסד המדינה דוד בן-גוריון. אנחנו גם צריכים לדאוג להם, זה נכון. חבל שלי יש רק ארבעה ילדים. 
       

הצעת חוק הרשויות המקומיות (מאבק בנגע הסמים), התשס"ד-2004
 [הצעת חוק פ/2671; נספחות.]
(הצעת חבר הכנסת אחמד טיבי)

היו"ר ראובן ריבלין:
       
       חבר הכנסת אחמד טיבי, אדוני יעלה ויבוא ויציג את הצעת חוק הרשויות המקומיות (מאבק בנגע הסמים), התשס"ד-2004. בבקשה. 
       
אחמד טיבי (חד"ש-תע"ל):
       
       תודה רבה, אדוני. 
       
       אדוני היושב-ראש, חברי הכנסת, הצעת חוק זו, מטרתה להגביר את המאמצים הנעשים גם ברמה של השלטון המקומי במאבק בנגע הסמים. 
       
       בחוק כתוב, שצריך להקים ועדה מיוחדת בכל רשות מקומית ולמנות עובד סוציאלי בכל רשות, כדי לרכז ולדון בעבודת הוועדה הזאת. לאחר דין ודברים עם שר המשפטים ועם יושב-ראש הקואליציה, אני מתחייב שהחוק שיועבר יהיה חוק שיתייחס רק להקמת ועדה מיוחדת בכל רשות מקומית. כמו שעבר לפני כמה שבועות חוק שמקים ועדה מיוחדת לאיכות הסביבה, כך תהיה ועדה מיוחדת למאבק בנגע הסמים בכל רשות מקומית. הדברים האלה סוכמו הן עם שר המשפטים והן עם יושב-ראש הקואליציה. 
       
היו"ר ראובן ריבלין:
       
       זאת ועדה מבין נבחרי הציבור, או ועדה אדמיניסטרטיבית? 
       
אחמד טיבי (חד"ש-תע"ל):
       
       אדמיניסטרטיבית. הם רשאים גם שנציגי המועצה, נבחרי המועצה - - - 
       
היו"ר ראובן ריבלין:
       
       חבר הכנסת טיבי, הואיל ואני הייתי גם פעיל בוועדה למלחמה בסמים, הייתי גם יושב-ראש הוועדה ב-1990, כאשר חבר הכנסת עובדיה עלי היה לסגן שר הביטחון, חבר הכנסת זאב בוים, סגן השר הנכבד, אני מוכרח לומר לך, שכל מעמסה שאנחנו  מטילים על הרשות יכולה להיות על חשבון המלחמה בסמים. כי מאיפה הם ייקחו את הכסף והכסף הוא מצומצם ומוגבל. הייתי מציע להשקיע כמה שיותר כסף - אם כי ההצעה שלך מבחינת ההתייחסות היא הצעה מאוד הגיונית - בגמילה מסמים, כפי שעושים זאת בצורה מעוררת כבוד באום-אל-פחם - - - 

אחמד טיבי (חד"ש-תע"ל):
       
       גם בטייבה במשך שנים.

היו"ר ראובן ריבלין:
       
       גם בטייבה. הייתי שם, ראיתי שהקהילה דואגת לחדלי הישע ולחסרי הישע. אם אנחנו נחייב כל רשות מקומות ונעמיס עליה עוד ועדה אדמיניסטרטיבית, שעלותה תהיה 200,000 שקל בשנה, קח את 200,000 השקל ותן אותם למסוממים. זאת אומרת, אמצעים כדי לגמול אותם, או לחינוך - - - 

אחמד טיבי (חד"ש-תע"ל):
       
       האמת היא שאם ההצעה שלך תהיה מעשית היא הצעה מצוינת, אבל היא לא מתקיימת בשטח. זו הבעיה. לכן המטרה של הצעת החוק היא לרכז יותר פוקוס, יותר התמקדות, יותר מאמץ, יותר מודעות ברמה של השלטון המקומי בכל מה שקשור למאבק בנגע הסמים, נוכח העלייה הדרסטית בשימוש בסמים בכמה וכמה מגזרים.
       
       למשל, בקרב הסטודנטים בישראל יש עלייה בשימוש בסמים, והדברים האלה באו לידי ביטוי בדיון שהתקיים ב-9 בדצמבר בשנה שעברה, אדוני היושב-ראש, כאן בכנסת, בוועדה למאבק בסמים, שהייתי חבר בה. יש גם עלייה בשימוש בסמים בקרב התלמידים בבתי-הספר בישראל. למשל, ב-1995, אדוני היושב-ראש, שיעור השימוש בסם כלשהו בקרב תלמידים בני 12-18 היה 9.3%. ב-1998 הוא היה 9.8%. ב-2001 הוא היה 10.5%. השיעור הולך ועולה. אני מתאר לעצמי שב-2003 ו-2004 יש גם עלייה של עוד 1% או 1.5%. לגבי "אקסטזי", ל.ס.ד. והירואין - זה 5.2%, 5.3% ו-5.4%. יש עלייה, אומנם קלה, אבל יש עלייה. אז אמרנו, גם עלייה בקרב הסטודנטים, גם עלייה בקרב התלמידים. למשל, העלייה בפתיחת תיקים פליליים לבני-נוער היא בעיקר בתחום הסמים, לפי דיווחי המשטרה. לכן הנושא הזה צריך להדאיג רבים.
       
       אגב, למשל לגבי תפיסות סמים, לפי דיווחי המשטרה, ב-2002 המשטרה שמה את ידה על 12,383 ק"ג של מריחואנה, 2,893 ק"ג של חשיש, ו"אקסטזי" - 954,479 טבליות פלוס 4 ק"ג אבקה. אני לא יודע אם זה כולל את מה שהיה במקרה של גונן שגב, כי שם היו מיליונים, נדמה לי. אני חושב שזה לא כולל. הירואין - 66.5 ק"ג. קוקאין - 96 ק"ג, ול.ס.ד. - 2,484 ריבועים. עד אוגוסט 2003 נתפסו 11,400 ק"ג של מריחואנה וכמעט 27,000 ריבועים של ל.ס.ד.
       
       אדוני היושב-ראש, אין ספק שהעלייה הזאת היא עלייה מדאיגה. אני גם מודאג באופן אישי וקהילתי מהעלייה בשימוש בסמים במגזר הערבי. הרשות למלחמה בסמים בשנת 1998, למשל, בדקה את שיעור המשתמשים בסמים בקרב תלמידים במגזר הערבי לעומת כלל התלמידים בישראל. הבדיקה הראתה, לצערי הרב, ששיעור השימוש בסם לא חוקי כלשהו בקרב תלמידים ערבים גבוה יותר מאשר בקרב כלל התלמידים. אומנם השיעור הוא קצת יותר גבוה ולא הרבה יותר גבוה, אבל מנתוני המחקר האפידמיולוגי, למשל, של הרשות למלחמה בסמים משנת 2001 עולה, כי היקף השימוש בסמים בקרב בני-נוער ערבים הוא 11%, לעומת 10% בקרב כלל הנערים במדינת ישראל. אגב, גם בקרב עולים חדשים, חבר הכנסת אדלשטיין, יש שיעור גבוה יותר מאשר בכלל האוכלוסייה.
       
       נוכח כל זאת - אני זוכר את הסיכום שהיה לי, הן עם שר המשפטים והן עם יושב-ראש הקואליציה - הצעת החוק תחייב כל רשות מקומית להקים ועדה מיוחדת למלחמה בנגע הסמים. תודה רבה, אדוני.

היו"ר ראובן ריבלין:
       
       תודה רבה. האם השר מבקש להשיב עכשיו, כי הצבעות לא תהיינה. השר ישיב ונחסוך זמן ביום שני. חבר הכנסת טיבי, אדוני, אני מציע לו להשיב על התנגדות השר ביום שני, כדי שאנשים יהיו רעננים לפני ההצבעה. 

אחמד טיבי (חד"ש-תע"ל):
       
       אתה חושב שהשר יתנגד? יש סיכום.

היו"ר ראובן ריבלין:
       
       אם השר לא מתנגד, אדרבה ואדרבה, אז בכלל אין פה בעיה. 

שר התחבורה מאיר שטרית:
       
       אדוני היושב-ראש, רבותי חברי הכנסת, מטרת הצעת החוק שהעלה חבר הכנסת טיבי היא לעגן בחוק חובת הקמה של ועדה למאבק בסמים בכל רשות מקומית, שבין חבריה יהיו נציגי משרדי הממשלה הרלוונטיים, נציגי הרשות המקומית, נציגי מנהלי בתי-הספר ונציגי הציבור. כן מחייבת הצעת החוק העסקת עובד סוציאלי לסמים בכל רשות מקומית בהיקף של משרה מלאה או חלקית. בנוסף, ההצעה מחייבת העסקת נגמלי סמים ברשויות המקומיות או בתאגידיה, בהיקף של 3%  מכלל עובדי הרשות, במימון המדינה. 
       
       עקרונית אני תומך בכך שבכל רשות מקומית יהיה עובד סוציאלי שיטפל בסמים, אבל קבלת ההצעה תחייב תוספת של 100-120 משרות של עובדים סוציאליים, משאבים שלא עומדים היום לרשות משרד הרווחה, ולכן הוא לא יכול למלא אותם. זאת ועוד, החובה למנות שורה של נציגי מדינה שישתתפו בוועדות מקומיות באורח קבוע, כ-200 ועדות, מחייבת הקצאת מקורות תקציביים ומשאבי כוח-אדם, שלא עומדים לרשות משרד הרווחה. הצעת החוק גם מבקשת להעסיק נגמלים ברשויות מקומיות על חשבון תקציב המדינה. 
       
       בשירות הרווחה בקהילות יש היום 245 עובדים סוציאליים, כ-163 תקנים במימון המשרד, הרשויות המקומיות ושיקום השכונות, וכל עיסוקם טיפול בגמילה מסמים. בנוסף, עוד כ-50 עובדים סוציאליים ממומנים על-ידי משרד הרווחה בשמונה קהילות טיפוליות, פנימיות לנפגעי סמים. זאת נוסף על מסגרת האשפוז – ארבעה  עובדים סוציאליים, ובתחנות ה"מתדון" - תחליפי סמים שמנסים לטפל באמצעותם כדי להביא לגמילה - שמשרד הבריאות מפעיל, עוד עשרה עובדים סוציאליים. 
       
       לגבי העסקת הנגמלים, הדרך היותר טובה לשלב נגמלים בתעסוקה היא לא בהעסקתם  על-ידי המדינה, אלא בהשקעה רצינית בהכשרתם המקצועית, השמתם בעבודה בשוק החופשי וליווים כך שייקלטו היטב בעבודתם. האדם הנגמל זכאי לשיקום תעסוקתי בדרך מכובדת, ולא במתכונת המוצעת בהצעת החוק שלפניכם. צריך ליצור לנגמלים הזדמנויות אמיתיות של השתלבות בעבודה ובשוק הפתוח. 
       
       לכן הממשלה מתנגדת להצעת החוק ומבקשת להסיר אותה מסדר-היום. 

אחמד טיבי (חד"ש-תע"ל):
       
       אדוני לא התייחס לסיכום ביני לבין שר המשפטים. 

שר התחבורה מאיר שטרית:
       
       אני עונה בשם ראש הממשלה. 
       
היו"ר יולי-יואל אדלשטיין:
       
       אני מודה לשר התחבורה. כידוע, אין הצבעות.


הצעת חוק למדיניות לאומית לשמירה 
על שטחים פתוחים, התשס"ג-2003
 [הצעת חוק פ/1289; נספחות.]
(הצעת חבר הכנסת שלום שמחון)


היו"ר יולי-יואל אדלשטיין:
       
       אנחנו עוברים להצעת החוק הבאה: הצעת חוק למדיניות לאומית לשמירה על שטחים פתוחים, התשס"ג-2003. חבר הכנסת שלום שמחון, בבקשה. ישיב שר הפנים.

שלום שמחון (העבודה-מימד):
       
       אדוני היושב-ראש, חברי חברי הכנסת, הצעת חוק למדיניות לאומית לשמירה על שטחים פתוחים, התשס"ג-2003.
       
       הצעת החוק המובאת כאן לפניכם באה לבטא את הכרת המדינה בחשיבות הלאומית של שטחים פתוחים, ומנחה את הממשלה לפעול בדרך שתבטיח את שמירתם המרבית של השטחים הפתוחים, מתוך יעילות וחיסכון בשימוש במשאבי הקרקע.
       
       שמירת השטחים הפתוחים עולה בקנה אחד עם ערכים בעלי חשיבות לאומית, חברתית ואקולוגית, שיש לשמור עליהם מכל משמר, ובהם ערכי טבע ונוף, מורשת פיזית, היסטורית ותרבותית של הארץ ויושביה, שמירת דמותה של הארץ, הבטחת עתודות הקרקע לחקלאות, לשימושי נופש ותיירות והיאספות מי גשמים אל מי התהום. 

       בשל היחס בין הגידול באוכלוסייה לבין ממדיה של המדינה, צפיפות האוכלוסין בישראל היא מן הגבוהות בעולם. מסיבות אקלימיות וביטחוניות מרוכזת אוכלוסיית המדינה על פחות ממחצית שטחה. תרבות הפיתוח שהתפתחה בישראל נוהגת בזבוז במשאבי הקרקע. צורכי הפיתוח והצמיחה הכלכלית וחשיבותם של השטחים הפתוחים מחייבים נקיטת מדיניות פיתוח שתבטיח שימוש יעיל וחסכוני במשאבי הקרקע המתכלים ושמירה על השטחים הפתוחים וערכיהם.
       
       מטרת החוק היא אימוץ מדיניות לאומית, שתבטיח את השמירה המרבית על השטחים הפתוחים בדור זה ובדורות הבאים. לפיכך, ההצעה קובעת, כי שמירת השטחים הפתוחים וערכיהם תהווה שיקול בכל החלטה ובכל פעולה של הממשלה ומשרדיה, הרשויות המקומיות, מוסדות התכנון וכל רשות הפועלת על-פי דין.
       
       הצעת חוק זהה הונחה על שולחן הכנסת החמש-עשרה על-ידי חבר הכנסת רוני מילוא וקבוצת חברי הכנסת, ומספרה היה פ/2934. 
       
       אני מקווה שהממשלה תתמוך בהצעת החוק. תודה, אדוני היושב-ראש.
       
היו"ר יולי-יואל אדלשטיין:
       
       תודה רבה לחבר הכנסת שלום שמחון. אנחנו לא זוכים לראות כאן את שר הפנים, ולכן נעבור להצעה הבאה. תשובה והצבעה ביום שני.

       
הצעת חוק שירות הכבאות והחילוץ, התשס"ג-2003
 [הצעת חוק פ/1378; נספחות.]
(הצעת קבוצת חברי הכנסת)

היו"ר יולי-יואל אדלשטיין:
       
       ההצעה הבאה, שמשיב גם עליה שר הפנים, היא: הצעת חוק שירות הכבאות והחילוץ, התשס"ג-2003. חבר הכנסת דוד אזולאי ודאי נמצא כאן, והוא יציג לנו את הצעת החוק. בבקשה, אדוני.
       
דוד אזולאי (ש"ס):
       
       אדוני היושב-ראש, הצעת החוק הזאת היא הצעה שכבר הועלתה בשנת 2000. היא עברה בקריאה טרומית, ואף התקיימו דיונים עליה בוועדת הפנים בראשותי ובראשותו של יושב-ראש ועדת הפנים הקודם, חבר הכנסת גפני. אני חייב להגיד שהיתה התקדמות בהצעת החוק הזאת. מעניין יותר שכל שרי הפנים לדורותיהם מסכימים עם הצעת החוק הזאת, אבל משום מה, כשהיא מגיעה למליאה, הם מקבלים רגליים קרות ונמנעים מכך ולא נותנים להצעת החוק לעבור. למרות הכול, כפי שאמרתי, הצעת החוק הזאת עברה פעם אחת בקריאה טרומית. אנחנו מבקשים להחזיר את הדיון לוועדת הפנים כדי להתקדם בה.
       
       הצעת החוק הזאת באה כדי ליישם את המלצת ועדת-גינוסר, שדנה בנושא שירותי הכבאות והחילוץ לפני כעשור,  מייד לאחר המשבר הגדול. מטרת הצעת החוק היא להפוך את שירותי הכבאות משירותים מוניציפליים לשירות ארצי, אחיד וממלכתי.
       
       כיום, לצערי הרב, יש בין האיגודים השונים בארץ לא רק פערי שכר, אלא גם תורות לחימה שונות - דבר שלא יעלה על הדעת. רק לאחרונה התחילו להכניס כל מיני הנחיות על מנת להגיע לאחידות לפחות בכל מה שקשור לשירות החירום של כיבוי אש במקום.
       
       החוק הזה בא לקבוע את מבנה השירות, תפקידו וסמכויותיו, במטרה להחליף את חוק שירותי הכבאות, התשי"ט-1959, המיושן, המגדיר את שירותי הכבאות כאיגוד ערים לכבאות. מוצע שהחוק יהפוך את שירותי הכבאות לשירות ממלכתי, בדומה למשטרה.
       
       בראש שירותי הכבאות יעמוד נציב שירותי כבאות וחילוץ, שימונה בידי הממשלה, על-פי המלצת שר הפנים, כפי שמתמנה רמטכ"ל, מפכ"ל, נציב שב"ס ואחרים, והוא יהיה בעל סמכות עליונה בתחומי הכבאות והחילוץ.
       
       ועדת-גינוסר המליצה, ששכרם ותנאי עבודתם של הכבאים יהיו כשל שוטרים, ובכך נבטיח שכר נאות לעובדים ורמה נאותה והולמת לתפקידם של הכבאים, העומדים בסכנות גדולות ובפיקוח נפש ונדרשים לכשירות מבצעית גבוהה.
       
       אני חושב שבכך נוכל אחת ולתמיד למנוע את סכסוכי העבודה המשבשים את מוכנותו של השירות לעמוד במשימות החיוניות.
       
       אין חולקים על כך שהמצב ברשויות המקומיות היום, אדוני היושב-ראש, הוא בלתי נסבל. מערכת השלטון המקומי עומדת בפני קריסה, ולא אחת אנחנו שומעים על איגוד ערים זה או אחר שמכריז על סכסוך עבודה, וכתוצאה מכך משביתים את השירות, שהוא שירות חירום, וחלילה וחס, אנחנו יודעים אילו התוצאות יכולות להיות אם שירות כזה נפסק. 
       
       כאשר אתה שומע אותם כבאים, אותם איגודי ערים שאומרים: אדוני, לא קיבלנו את מה שמגיע לנו מהרשות המקומית – מה הפלא? זה בדיוק קורה גם במועצות הדתיות ובשירותים אחרים הנסמכים על שולחן הרשות המקומית. 
       
       לפחות לגבי העניין הזה, אני מאמין שהפעם גם נוכל לסיים את החקיקה, היות שחברי, יושב-ראש ועדת הפנים הנוכחי, חבר הכנסת יורי שטרן, הגיש אותה הצעת חוק. אני מאמין שנוכל יחד לקדם את הצעת החוק הזאת, וזאת תהיה אחת הברכות הגדולות לאותם כבאים שעושים ימים ולילות בעבודה נאמנה ובמסירות נפש, ושכרם נפגע שלא באשמתם, אלא באשמת הרשויות המקומיות, שאין להן. אם ראש רשות צריך לקבל החלטה אם לשלם שכר לעובדיו או להעביר את ההקצבה החודשית לשירותי הכבאות, ברור לכולנו מה הוא יעדיף. לכן, אני מאוד מקווה שנצליח להעביר את החוק הזה ונוכל להכריז ששירותי הכבאות במדינת ישראל יהפכו לשירות ממלכתי.
       
       אני לא מבין ואני מתפלא על כך שהממשלה מתנגדת לחוק הזה כששר הפנים, בכבודו ובעצמו, עמד כאן מעל דוכן הכנסת וצידד בחשיבות הפיכת שירותי איגוד ערים לשירות ממלכתי. אני לא מבין, לא מסתדר לי. אני חושב שבפעם הקודמת, אפילו שר הפנים הנוכחי, אברהם פורז עצמו, תמך בהצעת החוק הזאת. קצרה בינתי מלהבין למה אי-אפשר להתקדם עם הצעת החוק הזאת. יש הזדמנות פז לתקן עוול, וצריך לתקן אותו. תודה רבה, אדוני היושב-ראש.

היו"ר יולי-יואל אדלשטיין:
       
       תודה לחבר הכנסת דוד אזולאי. 
       

הצעת חוק שירות הכבאות והחילוץ, התשס"ד-2004
 [הצעת חוק פ/2406; נספחות.]
(הצעת קבוצת חברי הכנסת)

היו"ר יולי-יואל אדלשטיין:
       
       אנחנו נשמע את חבר הכנסת יורי שטרן, שהוא בעל הצעת חוק דומה. לאחר מכן, אם נזכה לראות את שר הפנים באולם המליאה, הוא ישיב לשני המציעים גם יחד.
       
יורי שטרן (האיחוד הלאומי - ישראל ביתנו):
       
       כבוד היושב-ראש, כבוד השר, חברי חברי הכנסת, קודם כול אני רוצה להודות לחבר הכנסת דוד אזולאי, שבהיותו יושב-ראש ועדת הפנים של הכנסת עשה עבודה רבה מאוד לקידום השינויים במערכת הכבאות. אז הוכנה על-ידו הצעת חוק זו שאימצתי, ובאישורו הגשתי אותה במקביל, כי בכנסת הזאת גם אני עשיתי עבודה מסוימת להשגת אותה מטרה.
       
       שירותי הכבאות בארץ לא עומדים בדרישות השעה. נכון הוא שגם במקומות רבים אחרים שירותי הכבאות הם שירותים מוניציפליים, שירותים עירוניים או בין-עירוניים, כמו שאצלנו איגוד ערים. אבל המצב במדינת ישראל מוכת הטרור הוא מצב שמחייב ארגון אחר של כל שירותי החילוץ והחירום. 
       
       אנחנו עובדים עכשיו על כמה חקיקות, לרבות חוק מיוחד למקרה חירום, מערך שירותים במקרה חירום. החוקים האלה אמורים לשדרג את כל אותן מערכות, מערכות חילוץ, מערכות סיוע שקיימות במדינה, בשביל לדאוג לתיאום, לניצול מרבי של המשאבים, להתגייסות מתאימה בעת צרה.
       
       שירותי כבאות הם חלק מהמערכת הזאת. כשהם מאורגנים על בסיס חצי וולונטרי כמו שזה היום וכמו שכבר תיאר פה חבר הכנסת דוד אזולאי, במצוקה התקציבית שיש היום ברשויות המקומיות, במשבר הרשויות, כל התחייבות נוספת היא קשה, ובכל התחייבות שהיא לא רק על הרשות עצמה אלא על כמה רשויות מספיק שאחת לא משלמת - אחרות לא רוצות להיות "פראייריות". כך זה מתפרק. לכן, היינו עדים בתקופה האחרונה לאי-תשלום משכורות, להשבתת השירותים, דבר שכשלעצמו מסכן חיי אדם.
       
       המערכת שאנחנו מציעים קובעת את המערך הארצי של השירותים, את מעמד נציב הכבאות, את מעמד הכבאי ואת מערכת האחריויות והמשמעת. בקיצור, זו הצעה מאוד כוללת. היא מבוססת על המלצות ועדה מיוחדת שמינתה ממשלת ישראל לפני הרבה מאוד שנים, שלא ממהרים ליישם אותן, וזה חבל מאוד, כי השקיעו כסף ומאמץ רב בהכנת ההמלצות האלה.
       
       הגיע שר הפנים, ואני מאוד מברך אותו. חיפשתי אותו כל הבוקר כדי לשאול את השאלה שאשאל עכשיו מהבמה. בעבר, חבר הכנסת דוד אזולאי ואנוכי דחינו את העלאת הצעות החוק האלה על סדר-יומה של הכנסת, כי ביקשנו תמיכה של משרד הפנים ושל הממשלה. כבוד השר, בסיכום אתך חיכינו חודשים רבים - - -
       
שר הפנים אברהם פורז:
       
       על איזו הצעה אתה מדבר?
       
יורי שטרן (האיחוד הלאומי - ישראל ביתנו):
       
       אני מדבר על הצעת חוק הכבאות, וזה מופיע בדף הבא.
       
       חיכינו עד שבתוך המערכת התבשלה הצעה של משרד הפנים. קיבלתי את ההעתק שלה ממנכ"ל משרד הפנים. הכיוון הוא כיוון דומה. אם יש ניואנסים פה ושם, חלק מהם המציאות מחייבת, כי בכל זאת עברו שנים מאז המלצות ועדת-גינוסר. אבל, זה אותו כיוון. לכן, אני חושב שמה שאנחנו, כחברי הכנסת, מנסים לעשות בהצעות חוק פרטיות, ומה שמשרד הפנים מתכוון ליזום כמשרד ממשלתי, זה בהחלט יכול ליצור פה מאמץ משותף. אינני מבין למה הממשלה צריכה להתנגד להצעות חוק שמבוססות על המלצות הוועדה שהממשלה עצמה הקימה והן הולכות בכיוון אחד עם ההמלצה שהכין המשרד הרלוונטי. 
       
       כבוד השר, אני מקווה מאוד שעד יום שני הבא תתקיים ההצבעה על כל החקיקה שבאה היום לדיון, לרבות שתי הצעות החוק שלנו, של חברי חבר הכנסת דוד אזולאי ושלי. עד אז תוכל אתה לתקן את הגישה הזאת, את ההחלטה של ועדת השרים לענייני חקיקה, כי היא נראית לי לגמרי מוטעית ולא מוצדקת. הדבר האחרון שאפשר לקבל כנימוק הוא, שמכיוון שיש יוזמה ממשלתית, מתנגדים להצעות פרטיות דומות של חברי הכנסת. זה לא היחס הראוי של הממשלה לכנסת. אני מכיר את שר הפנים כאחד שתמיד דגל ביחסים אחרים בין הפרלמנט לבין הרשות המבצעת. לכן אני פונה אליך בבקשה לבדוק ממה נובעת ההתנגדות שהביעה הממשלה ולתקן זאת.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, יש לי התייחסות. לאחרונה הוגשה לי הצעה לגבי לחימה באש מן האוויר. אעביר את החומר לחבר הכנסת יורי שטרן, שיוסיפו זאת כנספח.
       
היו"ר יולי-יואל אדלשטיין:
       
       תודה לחבר הכנסת אליעזר כהן. כבוד שר הפנים ישיב לשני המציעים, חברי הכנסת אזולאי ושטרן, על הצעות חוק דומות בנושא שירות הכבאות והחילוץ.
       
שר הפנים אברהם פורז:
       
       אדוני היושב-ראש, חברי הכנסת, מדובר בנושא כבד מאוד ובעל השלכה תקציבית רחבה מאוד. למעשה, מדובר בשתי הצעות חוק שמבוססות על המלצות ועדת-גינוסר, והמשמעות היא הלאמת שירותי הכבאות והעברתם לידי המדינה מידי הרשויות המקומיות, בכלל זה למעשה הצורך בהפקעה של המבנים והציוד והעברת כוח-אדם. להצעה הזאת יש אספקטים תקציביים רחבים מאוד. לו היה הדבר תלוי בי ולא היה רשום אספקט תקציבי, הייתי אומר: מחר בבוקר, בואו ונעשה את זה, כי הרעיון הוא רעיון נכון. כדי להתגבר על המצב שבו מצד אחד יש רעיון טוב, אבל לא ניתן לבצעו מבחינה תקציבית, עלה במשרדנו הרעיון להקים בשלב זה איגודי ערים גדולים על בסיס מחוזי כשלב לקראת שירות ארצי. אין ספק שאיחוד שירותי כבאות הוא דבר טוב. ככל שאנחנו מאגדים ומרכזים, אנחנו יוצרים חיסכון. זה דומה גם לאיחודים ברשויות המקומיות.
       
       לכן, מה שהייתי רוצה לבקש משני חברי הכנסת המציעים הוא להסכים לא להצביע גם בשבוע הבא ולתת לי איזה פסק-זמן ולראות איפה אני מתקדם, כדי לעשות את הדברים בשיתוף פעולה אתכם. לא הייתי רוצה שיהיה מצב שבו בגלל העדר משאבים ההצעה שלכם תופל, או תגיע לאיזה מקום שמישהו יגיד את הדבר הפשוט מאוד: העלות של ההצעה הזאת היא יותר מ-5 מיליוני שקל, ולכן אי-אפשר להעבירה אלא ברוב מיוחס של למעלה מ-50 חברי כנסת. הייתי מעוניין לקדם את כל הרעיון הזה בשיתוף פעולה אתכם. לכן, בקשתי היא - ואכנס שוב לעומק העניין - שאנחנו נסכים יחד. תמיד תוכלו להעלות זאת כשתרצו. אבל, אני מציע שלא נעלה זאת בשבוע הבא. תנו לי קצת זמן כדי לראות איזה דבר אנחנו יכולים לעשות במציאות התקציבית הקיימת. אין לי ויכוח אתכם על הרעיון, שהוא נכון וחיובי. 
       
       אדוני היושב-ראש, עד כאן. אשתדל לבוא בדברים עם המציעים ולבקש מהם שלא יתעקשו להעלות זאת כבר בשבוע הבא. תודה רבה.
       
היו"ר יולי-יואל אדלשטיין:
       
       תודה לשר הפנים. בעצם אין לי אפילו מה לשאול בשלב זה את המציעים, כי מה שאני מודיע לפרוטוקול הוא שההצבעה תתקיים במועד אחר, ועכשיו הכדור אצל המציעים.
       
יורי שטרן (האיחוד הלאומי - ישראל ביתנו):
       
       אני  מבקש לומר שני  משפטים.
       
היו"ר יולי-יואל אדלשטיין:
       
       באיזו מתכונת? בסדר.
       
דוד אזולאי (ש"ס):
       
       את ההצעה שלי - - -
       
שר הפנים אברהם פורז:
       
       הבעיה היא, שאם זה תקציבי, תצטרכו לא סתם רוב אלא רוב של למעלה מ-50 - - -
       
יורי שטרן (האיחוד הלאומי - ישראל ביתנו):
       
       אנחנו נדון עם השר בעניין הטקטי, מבחינת התאריכים וכו'. אני רק רוצה לפנות לשר מבחינת העיקרון. קודם כול, זה נכון אולי להגדיר את היחידה הזאת של איגוד ערים, אבל זה לא יעזור ולא יפתור את הפלונטר של היום, כאשר אם רשות אחת לא מסוגלת לשלם גם באיגוד יותר גדול, גם אחרות מתחילות לסגת מזה.
       
היו"ר יולי-יואל אדלשטיין:
       
       חבר הכנסת שטרן, אני מציע: אנחנו לא נפתח עכשיו דיון לגופו של החוק.
       
יורי שטרן (האיחוד הלאומי - ישראל ביתנו):
       
       זה לגופו של החוק.

היו"ר יולי-יואל אדלשטיין:
       
       כן, אבל באיזו מסגרת? כרגע, לא היתה אפילו התנגדות הממשלה. כלומר, זו לא תשובה על זה. אני מציע שתבוא בדברים עם השר. אם לא תהיה הסכמה והשר יודיע שהממשלה מתנגדת, אתם תוכלו לקבל שלוש דקות מן הדוכן ולהסביר את זה.
       
יורי שטרן (האיחוד הלאומי - ישראל ביתנו):
       
       אני מקווה שלא נגיע לזה. במקום זה אני - - -
       
היו"ר יולי-יואל אדלשטיין:
       
       גם אני כולי תקווה. 
       
יורי שטרן (האיחוד הלאומי - ישראל ביתנו):
       
       תודה.
       
היו"ר יולי-יואל אדלשטיין:
       
       לא כל כך ברור לי לפי איזה סעיף בתקנון הדיון עכשיו. תודה רבה לחברי הכנסת שטרן ואזולאי ולשר הפנים.

       
הצעת חוק מרשם האוכלוסין (תיקון - הצהרת נאמנות 
למדינה, לדגל ולהמנון), התשס"ד-2004
[הצעת חוק פ/2160; נספחות.]
(הצעת חבר הכנסת אליעזר כהן)
       
       
היו"ר יולי-יואל אדלשטיין:
       
       הצעת החוק הבאה היא הצעת חוק מרשם האוכלוסין (תיקון - הצהרת נאמנות למדינה, לדגל ולהמנון), התשס"ד 2004, מאת חבר הכנסת אליעזר כהן. אדוני ינמק. המשיב הוא שר הפנים.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, אדוני שר הפנים, התוספת שדיברתי עליה לגבי ההצעה של חברי הכנסת שטרן ודוד אזולאי בעניין כיבוי אש היא תוספת ללא תקציב, כי זו עמותה שמוקמת ורוכשת מטוסים ללחימה באש מהאוויר מכספה. היא תמכור שירותים רק כשהם יידרשו לכיבוי אש. אתם תאהבו את ההצעה הזאת. אגיש אותה לידיכם.
       
       הצעת החוק השלי, הצעת חוק פ/2160, הצעת חוק מרשם האוכלוסין (תיקון - הצהרת נאמנות למדינה, לדגל ולהמנון), התשס"ד-2004, מטרתה לקבוע, כי כל אדם המקבל תעודת זהות יחויב לחתום על הצהרת נאמנות למדינה, לדגל ולהמנון. כל אדם שיקבל בעתיד תעודת זהות יתחייב להצהרת נאמנות. 
       
       לצערנו, זו עובדה בישראל שקיימות כמה קבוצות מיעוט, לא אחת ולא שתיים, אשר נאמנותן למדינת ישראל כמדינתו של העם היהודי מוטלת בספק, ולעתים מוטלת בספק רב. כך נפגעות ריבונותה ועצמאותה של מדינת ישראל. זה הבסיס ויסוד היסודות של נאמנות למדינה. כל מדינה בכל מקום בעולם מכל סוג ומשטר דורשת זאת. אצלנו, כמדינה דמוקרטית, ניתן לומר שזהו חוק מיותר. לצערנו, לא רק שאיננו מיותר, אלא הוא נדרש היום יותר מתמיד. הלוואי שנגיע לזמנים שזה יהיה מיותר. אז אני אהיה הראשון שישמח לשנות חוק זה.
       
       התיקון דן בהצהרת נאמנות למדינה -  וזה ברור ואינני צריך להסביר את זה; לדגל - וזה ברור וגם את זה אני לא צריך להסביר. אבל, ידוע לי שוועדת שרים לענייני חקיקה מתנגדת לחוק זה והקואליציה תצביע נגדו. אולי יסבירו לי חברי הליכוד וחברי שינוי מהקואליציה: אם הם מוותרים על הצהרת נאמנות למדינה, לסמליה, לדגלה ולהמנונה, האם אינם נותנים רשיון לאי-נאמנות, licence להיות לא-נאמן למדינה? האם אינם חיים במדינה הזאת ובאזור הזה? האם אינם מודעים לצורך? 
       
       אם תגידו לי: מילא, נאמנות למדינה זה ברור, ולדגל - גם כן, אבל מה עם ההמנון? הרי אנחנו לא יכולים לדרוש מחבר הכנסת אלסאנע שישיר "נפש יהודי הומייה", אדוני היושב-ראש, או "עין לציון צופייה" - - -
       
יורי שטרן (האיחוד הלאומי - ישראל ביתנו):
       
       - - -
       
אליעזר כהן (האיחוד הלאומי - ישראל ביתנו):
       
       ראשית, זה לא יזיק שגם הוא ישיר. אבל, אולי תענו לי בשאלה הזאת, ואני עונה לכם בשאלה: מה עם ההמנון האמריקני? אתם יודעים מה מוזכר בו ומהן מילותיו? כל המיעוטים בארצות-הברית שרים אותו ועומדים דום כשהם שרים אותו והם נאמנים לדגל של ארצות-הברית. מה עם ההמנון הצרפתי? "הבה נעלה על הבריקדות, אזרחים", עוד מדברים על המהפכה הצרפתית - Allons citoyens, marchons, marchons. זה גם בהמנון הצרפתי. המנון מושר כסמל גם הוא. כל מלה אינה עונה על כל צורך, כי אם לצורך תושבי הארץ שהקימו אותה, כמו הצרפתים בצרפת, האמריקנים בארצות-הברית והישראלים במדינתו של העם היהודי בארץ-ישראל.
       
       מעתה ואילך, לעתיד, כל מקבל תעודת זהות שמאשרת אותו כאזרח או תושב במדינת ישראל יצהיר על התחייבות לנאמנות למדינת ישראל כבכל מדינה בעולם. בכל מדינה בעולם אין מקבלים אזרחות ללא מבחן הזדהות עם המדינה. כן, גם כאן הוא יצטרך להיות נאמן למדינת ישראל. זה כולל גם את המיעוטים.
       
מוחמד ברכה (חד"ש-תע"ל):
       
       גם שם דופקים את המדינה.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, תודה רבה. זה קיים בכל מדינה בעולם.
       
היו"ר יולי-יואל אדלשטיין:
       
       תודה רבה לחבר הכנסת אליעזר כהן.  שר הפנים, חבר הכנסת אברהם פורז, ישיב על ההצעה.
       
שר הפנים אברהם פורז:
       
       אדוני היושב-ראש, חברי הכנסת, לפעמים יש הצעות חוק שעל פניהן נראות טובות וראויות, אבל הן גורמות לצרות. ראשית, גם אם מכריחים מישהו שאין לו נאמנות למדינה לחתום, זה לא מונע ממנו למחרת לעשות מה שהוא חושב לנכון. בעצם, יש פה איזה אילוץ בלתי סביר. אתן לכם רק דוגמה: תושבי מזרח-ירושלים, שלפחות לפי הרגשתם הם לא בדיוק רואים את עצמם כחלק מהמפעל הציוני, ולא משנה למה, וזה המצב, והם גם אינם אזרחי ישראל - האם אנחנו צריכים לכפות עליהם לעשות משהו שהם לא מאמינים בו? לתת הצהרה שעל פניה ברור שאיננה הצהרת אמת? אני חושב שזה מיותר. לכן, לא הייתי רוצה להכניס קונפליקט מיותר.
       
רשף חן (שינוי):
       
       אדוני השר, חובה לשאת תעודת זהות. לא תהיה לו תעודת זהות כי הוא יגיד: לא חתמתי.
       
שר הפנים אברהם פורז:
       
       לא. הוא יקבל - - -
       
רשף חן (שינוי):
       
       יהיה לו אישור - תחליף תעודת זהות.
       
שר הפנים אברהם פורז:
       
       חבר הכנסת רשף חן, לפני כמה זמן מישהו הראה לי תעודת זהות. היתה שם איזו פסיקה לגבי מישהו שבית-המשפט העליון קבע שהוא יהודי, אבל מאחר שהוא התגייר בגיור לא-אורתודוקסי בחוץ-לארץ, שר הפנים, שהיה אז מש"ס, לא רצה לחתום על זה שהוא יהודי. כתוב בה: זה יהודי לפי פסיקת בית-המשפט. זה לא מהווה אפילו ראיה לכאורה לנכונות האמור. זה נמצא בתעודה עצמה. לדעתי, יש לאיש תעודה יוצאת דופן, שמשרד הפנים עד כדי כך הלך רחוק. אני לא רוצה להוציא תעודות שבהן ייאמר שהאיש הזה הצהיר להיות נאמן למדינת ישראל, לדגל המדינה ולהמנון בשי"ן-קו"ף-רי"ש, ואנחנו יודעים במה מדובר. אין צורך בזה. חבר הכנסת אליעזר כהן, אתה רוצה להכריח אלפי אנשים לשקר, או שאתה רוצה שיסתובבו בלי תעודות זהות?
       
אליעזר כהן (האיחוד הלאומי - ישראל ביתנו):
       
       אדוני השר, אתה יודע שבארצות-הברית יש מבחן לפני קבלת אזרחות? למה הם עושים את זה?
       
שר הפנים אברהם פורז:
       
       יכול להיות, אבל, אם היית מציע שמי שאמור לקבל אזרחות ישראלית והוא לא רוצה להצהיר נאמנות לא יקבל אזרחות אלא רק תעודת תושב - לא שאני מסכים, ואני חושב שגם זו טעות, אבל אני יכול להבין את זה. אבל, אתה מציע שתושב שזכאי לתעודת זהות לא יקבל אותה אלא אם כן הוא מצהיר נאמנות למדינה. מה נעשה עם אדם שגר במזרח-ירושלים שמחליט להיות נאמן למצפונו והוא לא רוצה לחתום? הוא יהיה בלי תעודת זהות? מה נעשה אתו? נגרש אותו? נחליט שלא הצהיר -  יגורש?
       
אליעזר כהן (האיחוד הלאומי - ישראל ביתנו):
       
       לתת לו תעודה מסוג מסוים.
       
שר הפנים אברהם פורז:
       
       איזו תעודה? אין לי תעודה. מה אוציא לו? אתן לו דרכון? אתן לו אזרחות פלסטינית?
       
רשף חן (שינוי):
       
       זו תהיה כותרת: לא תעודת זהות.
       
שר הפנים אברהם פורז:
       
       בסדר, non-paper.
       
אליעזר כהן (האיחוד הלאומי - ישראל ביתנו):
       
       - - -
       
שר הפנים אברהם פורז:
       
       לכן, אני אומר שהדבר הזה מסבך אותנו ומכניס אותנו לפלונטר מיותר. הוא גם לא גורם לשום דבר. מעבר לזה, אין לי שום עניין שאנשים יצהירו הצהרה שהיא שקר, וכולם יודעים שהיא שקר. תודה.
       
היו"ר יולי-יואל אדלשטיין:
       
       תודה לשר הפנים. כידוע, ההצבעה תתקיים במועד אחר.
       

הצעת חוק התכנון והבנייה (תיקון - תסקיר פקיד סעד), התשס"ד-2004
 (הצעת חוק פ/2699; נספחות.)
(הצעת קבוצת חברי הכנסת)
       
היו"ר יולי-יואל אדלשטיין:
       
       את הצעת החוק הבאה הגיש חבר הכנסת עזמי בשארה עם חבריו ג'מאל זחאלקה וואסל טאהא, והוא גם ינמק אותה: הצעת חוק התכנון והבנייה (תיקון - תסקיר פקיד סעד), התשס"ד-2004. חבר הכנסת בשארה, בבקשה. המשיב הוא שר הפנים, שנמצא אתנו במליאה.
       
עזמי בשארה (בל"ד):
       
       אדוני היושב-ראש, קשה לעבור בלי להעיר הערות על הצעת החוק הקודמת, אבל אני כן אעבור.
       
       אדוני השר, הצעת החוק התגבשה - תתפלא - אחרי דיון מקיף וארוך בוועדה לזכויות הילד, כאשר דיברו על זכויותיהם של ילדים שבתי הוריהם נהרסים כאשר צו ההריסה לא מביא בחשבון לא את הילדים, לא את מצבם הפסיכולוגי, לא אם תהיה להם קורת-גג יום אחרי, ואפילו לא את ההתראה ואת מה שהם עוברים בזמן ההריסה. זה, למשל, נושא שהפרלמנט אף פעם לא נדרש אליו. היה דיון כזה מעמיק, וחשבתי, עם נציגי האיגודים הסוציאליים שהיו בוועדה וגם יושב-ראש הוועדה, שהנושא הזה של סעד ורווחה, הממד הסוציאלי של העניין, בכלל לא עומד בפני בית-המשפט לפני שהוא נותן או מאשר צו הריסה של בית.
       
       אדוני היושב-ראש, אדוני השר, אין אנחנו מתיימרים לפתור כאן את בעיית הבנייה ללא רשיון, ואנחנו גם לא מתיימרים לשים את המרכיב הזה כמרכיב העיקרי והיחיד בהחלטת בית-המשפט. כל מה שאנחנו אומרים הוא, שהחוק ייתן לבית-המשפט את האפשרות לדרוש חוות דעת של פקיד סעד במחוז, באזור, לגבי ההשלכות, וזה הכול. הוא לא חייב להתחשב בזה. הוא לא חייב להגיד: מכיוון שדעתו של פקיד הסעד היא כזאת, אני לא מאשר צו הריסה. אחרת, פקיד הסעד יהיה השופט. לא. אנחנו אומרים, שבין מרכיבי ההחלטה של השופט, כאשר הוא בא לגזור דינה של משפחה, לפי החוק - שיהיה בתוך החוק השיקול הזה; למשל, מספר הילדים במשפחה, מצבה הכספי, האם יש לה דיור חלופי או שהיא תהיה ללא קורת-גג. 
       
       זה, למשל, שיקול שצריך בית-המשפט בעת המודרנית לשקול במדינה מודרנית, שאם אני הורס את הבית, למרות הבעיות החברתיות והסוציאליות - אני לא רוצה לפתור את כל הבעיות הפוליטיות של מדינת ישראל נגד השופט. אני גם לא רוצה להבין את הרקע החברתי, למה הערבים בונים ללא רשיון. אני גם לא רוצה להבין את כל בעיית הפקעת האדמות, שאתה רוצה שגם נפקיע את האדמה וגם נצהיר נאמנות לפי חבר הכנסת שהיה כאן. זכותו של השופט להגיד, שהרי הוא עומד מול החוק הפוזיטיבי, מול האות של החוק.
     
       אבל, אני רוצה להוסיף לחוק - בסדר, לא רקע היסטורי ולא פוליטיקה ולא מצע וכו', אבל המצב הסוציאלי של המשפחה הוא נושא? הוא כן נושא, לדעתי. בכל מערכת משפט מודרנית הוא חייב להיות נושא. כאשר אתה נותן החלטה כזאת דרקונית של הריסת בית - בית-המשפט, אני גם לא מחייב אותו. אני אומר: החוק צריך להוסיף שזכותו של בית-המשפט תהיה לדרוש חוות דעת - לא של מומחה סוציאלי שהמשפחה תביא, לא של אקדמאי מהאוניברסיטה - אלא פקיד הסעד באזור, שהוא יודע מי עני ומי לא עני ומודע למצבים של האנשים ויודע מה יהיו ההשלכות לגבי משפחה מרובת ילדים, למשל, אם היא תישאר ללא קורת-גג. זה כל מה שאני מבקש.

	אני חושב שאם כבוד השר יסכים - יהיה אפשר ללכת לחברי הקואליציה אחד-אחד, יש זמן, לנסות לשכנעם, ללא החלטת ועדת השרים, שתיתנו חופש הצבעה בעניין כזה. אין לזה שום עלות תקציבית, אין גם עבירה על החוק, אין עידוד של עבריינות חוק. אני מכניס לחוק מרכיב שנקרא המצב הסוציאלי של המשפחה שהולכים להרוס לה בית - שהוא גם לא מחייב את השופט, אני עוד פעם אומר. אבל אי-אפשר להמשיך לנהוג ככה בעיניים עצומות כלפי הבעיות של האנשים - מה יקרה להם אחרי הריסת בית, מה יקרה למשפחה, מה יקרה לילדים. 

	ולכן, אדוני, אני קורא את הפסקה העיקרית בחוק: בחוק התכנון והבנייה, התשכ"ה-1965(להלן - החוק העיקרי), אחרי סעיף 207 יבוא: 207א. בית-המשפט רשאי, בזמן מתן צו לפי סעיפים 205 או 206, או בהחלטה לפי סעיף 207, להורות לפקיד סעד להכין תסקיר בכתב, עד למועד שיקבע, בכל דבר הקשור למתן צו הריסה ומועד ותוצאות ביצועו, לרבות מצב כלכלי וחברתי של המשפחה, נסיבות בניית הבית, השפעות ההריסה על המשפחה וקיום דיור חלופי עבורם.

	זהו. אני מקווה שתהיה אוזן קשבת למצוקה הזאת. אנחנו לא נוכל, כפי שאמרתי, לפתור את הבעיה של אלפי בתים ללא רשיון וגם לא לפתור את המוטיבציה וגם לא את הרקע ההיסטורי של הבנייה מהסוג הזה ושל מדיניות הממשלה המפלה בכל מה שנוגע לתכנון ובנייה - שלא נעשית לפי נאמנות המדינה ולא נעשית לפי תעודות זהות ולא לפי אזרחות. מדיניות התכנון והבנייה במדינת ישראל נעשית על רקע אידיאולוגי ברור, שהוא הרקע הציוני. אחר כך מבקשים כמובן נאמנות ושבועות נאמנות וכו'. 

	כתוצאה מהתכנון האידיאולוגי-מאוד של המדינה הזאת נוצרה בעיה. אני אומר, לא נוכל לפתור אותה, והשופט ילך לפי החוק, אבל לפחות את הצד האנושי - בזמן ההחלטות צריך לעמוד מול כל בר-דעת שהולך להחליט החלטה לגבי הריסת בית. תודה רבה. 

היו"ר יולי-יואל אדלשטיין:
       
       אני מודה מאוד לחבר הכנסת עזמי בשארה. ישיב שר הפנים, חבר הכנסת אברהם פורז.

שר הפנים אברהם פורז:
       
       אדוני היושב-ראש, חברי הכנסת, אנחנו החלטנו להתנגד להצעת החוק, והסיבה היא זאת: חבר הכנסת בשארה בוודאי יודע, שבהליך משפטי, לאחר הכרעת הדין - זאת אומרת, אחרי שהשופט קובע אם האיש אשם או לא - יש טיעונים לעונש. במסגרת טיעונים לעונש מותר להביא ראיות. 

עזמי בשארה (בל"ד):
       
       אבל זה לא עונש. הריסה זה לא עונש.

שר הפנים אברהם פורז:
       
       רגע, רגע. ההריסה היא איננה עונש, אבל מתוך הנחה שהשופט, מותר לו לא לתת צו, או שהשופט, מותר לו לדחות את ביצוע הצו, אין שום מניעה שהנאשם שהורשע יביא מטעמו עדויות כאלה או אחרות על מצבו המשפחתי, על המצוקה, וישכנע את השופט בצורך לדחות או לעשות משהו. 
       
       האמת היא – לדעתי, שופט לא רשאי לומר שלא יהיה צו הריסה, אבל הוא יכול מטעמים כאלה לומר: אני נותן תקופה ארוכה כדי לאפשר לאדם הזה לנסות לקבל היתר. 

עזמי בשארה (בל"ד):
       
       אתה מתנגד לפקיד סעד. שיהיה פקיד סעד - - -

שר הפנים אברהם פורז:
       
       בוא נניח שזאת המשפחה הכי אומללה בעולם, אתה יודע מה, ופקיד הסעד ייתן את הדוח הכי קורע לב בעולם, אבל מה לעשות, הבית על תוואי של דרך. נו אז מה, האם הדרך לא תיסלל רק משום שהמשפחה היא אומללה?

עזמי בשארה (בל"ד):
       
       אז יהיה שיקול כזה. בסדר, השופט ישפוט. אבל נגיד שהאדמה היא אדמת המשפחה, והאדמה הזאת לא נכנסה לתוכנית המיתאר - הוא ישקול שהשיקול הסוציאלי פה יותר כבד. 


שר הפנים אברהם פורז:
       
       ואם גם על אדמת המשפחה יכול להיות תוואי דרך וזה מיועד להפקעה לצורכי דרך, או לצורכי בית-ספר, או לצורכי מרפאה, לצורכי האזור? אנחנו יודעים שלפעמים הבנייה הבלתי-חוקית מבוצעת כדי למנוע את ההפקעה.

עזמי בשארה (בל"ד):
       
       אלה יוצאים מן הכלל. 

שר הפנים אברהם פורז:
       
       או.קיי.,  חבר הכנסת בשארה, כל מה שאני אומר לך: אין למדינה יכולת שבכל תיק יהיה תסקיר קצין מבחן. 

עזמי בשארה (בל"ד):
       
       לא. שהשופט יהיה רשאי. שהשופט יהיה רשאי. 

שר הפנים אברהם פורז:
       
       בסדר - - -

היו"ר יולי-יואל אדלשטיין:
       
       חבר הכנסת בשארה, אתה הצגת את הטיעונים שלך. 

שר הפנים אברהם פורז:
       
       אם השופט יחליט, לפי בקשת הסניגור, שהוא חושב שצריך לשמוע ראיות כאלה או אחרות, הוא רוצה להזמין תסקיר של מי שהוא רוצה - זאת זכותו של השופט, אבל אתה לא מציע את שיקול הדעת. אתה אומר בכל מקרה כזה יהיה תסקיר.

עזמי בשארה (בל"ד):
       
       לא. אני אומר שהשופט יהיה רשאי. השופט יהיה רשאי. 

שר הפנים אברהם פורז:
       
       אתה אומר: אף אחד לא מונע - - -



עזמי בשארה (בל"ד):
       
       לא. אני רוצה להזכיר לשופט, זה הכול - - -

שר הפנים אברהם פורז:
       
       אני יכול לומר לך, גם היום אפשר, לפי בקשת הסניגור, לבקש להזמין עדים לטיעון לקראת העונש. אפשר להזמין אילו עדים שרוצים, השופט מחליט אם הוא מתיר הבאת עדים, לא מתיר את הבאת העדים. 
       
       ואני אומר לך מעבר לדברים האלה, עם כל - - -

עבד-אלמאלכ דהאמשה (רע"ם):
       
       אבל למה לא לבסס את זה בחוק? מה זה מזיק? שופט שיש לו - - -

שר הפנים אברהם פורז:
       
       רבותי, אני רוצה להגיד לכם למה. כי עם כל הכבוד לשיקולים הסוציאליים, בעיני שיקולי התכנון קודמים. הרי מה המטרה? אם ניתן להכשיר את הבנייה בדיעבד ובסופו של דבר הבנייה היא כזאת שאפשר להשלים אתה - זה מה שעושים. אומרים צו הריסה, דוחים את זה לתקופה - לפעמים תקופה ארוכה - כדי לאפשר לאדם לקבל היתר. אבל לפעמים זה נעשה במקומות שהבנייה בלתי אפשרית, כמו שאמרתי קודם, על תוואי דרך או מקום שמיועד לבית-ספר, או דברים כאלה. אז עם כל הכבוד למשפחה המסכנה, אי-אפשר להתחשב אם זה גורם נזק עצום לציבור.

	לכן, מכל הטעמים האלה אני מבקש, אדוני היושב-ראש, כשתהיה הצבעה, לא לאשר את הצעת החוק. 

היו"ר יולי-יואל אדלשטיין:
       
       תודה רבה לשר הפנים.

עזמי בשארה (בל"ד):
       
       אדוני היושב-ראש, אנחנו נוכל אחר כך להגיב? 

היו"ר יולי-יואל אדלשטיין:
       
       לא. אם כבודו רוצה להגיב, אני מודיע - - -

עזמי בשארה (בל"ד):
       
       לא. לפני ההצבעה - כי אנחנו אז נסביר לחברי הכנסת. אז חברי הכנסת לא יבינו כלום למה מצביעים. אני חושב שאם זכות התגובה תהיה אז - יותר טוב. 

היו"ר יולי-יואל אדלשטיין:
       
       תשובת השר - - -

עזמי בשארה (בל"ד):
       
       היושב-ראש אמר את זה. יש זכות להשיב. אני חושב שהיושב-ראש הסכים לזה. 

היו"ר יולי-יואל אדלשטיין:
       
       חבר הכנסת המציע, חבר הכנסת עזמי בשארה, זה היה ההיגיון שלי, וגם התייעצתי עם סגן המזכיר. יש כאן יצירת אי-שוויון. אתה צודק שלצערנו רבים מעמיתינו לא נמצאים כרגע במליאה וסביר להניח שביום שני, כשיתקיימו כל ההצבעות ביחד, כולם יהיו. אבל, מה שיקרה - אתה תדבר. השר ירגיש, ובצדק, שעמדתו לא באה לידי ביטוי ויבקש להסביר עוד הפעם את עמדתו, ואנחנו פשוט ככנסת לא נצא מסדרת ההצבעות הזאת. לכן, אם אתה רוצה להתנגד לדברי השר ולהסביר בכל זאת למה הטיעונים שלך צודקים, אתה מוזמן עכשיו. 

עזמי בשארה (בל"ד):
       
       אני אדבר עם היושב-ראש. 

היו"ר יולי-יואל אדלשטיין:
       
       אם לא, אז יושב-ראש הישיבה באותו רגע יחליט. אם אני אנהל את הישיבה באותו זמן, אני אביא בחשבון את בקשתך. אני לא יכול לקיים כאן איזה הליך של החלטה פורמלית בנושא הזה. 

עזמי בשארה (בל"ד):
       
       הנה הוא נמצא. תודה רבה. 

היו"ר יולי-יואל אדלשטיין:
       
       תודה רבה לחבר הכנסת עזמי בשארה ולשר הפנים. 

היו"ר ראובן ריבלין:
       
       אני מברך אותך, אדוני היושב-ראש - - -

היו"ר יולי-יואל אדלשטיין:
       
       וממלא-מקום נשיא המדינה.

היו"ר ראובן ריבלין:
       
       אתה ממלא-מקום נשיא המדינה.
       

הצעת חוק מעונות-יום שיקומיים (הפחתת 
מספר הפעוטות במעון-יום), התשס"ד 2004
[הצעת חוק פ/2745; נספחות.]
(הצעת קבוצת חברי הכנסת)

היו"ר יולי-יואל אדלשטיין:
       
       חברי הכנסת, שימו לב, ברשות חברי הכנסת המציעים האחרים החלטנו להקדים את חברת הכנסת אתי לבני עם הצעת החוק שלה. ההנמקה שלה מן המקום, והשר שטרית גם ישיב, כמקובל בתקנון, במסגרת שתי דקות. אנחנו כרגע נשמע את הצעת החוק של חברת הכנסת אתי לבני.

קריאה:
       
       - - -

היו"ר יולי-יואל אדלשטיין:
       
       רק שנייה. אני רק אכריז: הצעת חוק מעונות-יום שיקומיים (הפחתת מספר הפעוטות במעון-יום), התשס"ד-2004, והשר מאיר שטרית, השר המקשר, ישיב. בבקשה, חברת הכנסת לבני. 

אתי לבני (שינוי):
       
       אדוני היושב-ראש, חברי וחברותי חברי הכנסת, בחוק מעונות-יום שיקומיים נקבע, כי זכאות לפתיחת מעון-יום שיקומי תלויה בכך שיש עשרה פעוטות למעון. בהצעה שלי אני מבקשת להפחית את המספר המינימלי לקבלת רשיון לשישה במקום עשרה.
       
       התיקון הזה, אין לו עלות תקציבית. הוא נועד לאפשר את יישומו המלא של החוק הקיים, שיש לו חשיבות רבה בטיפול בילדים בין גיל שנה לגיל שלוש, עם בעיות, כך שגם מעונות באזור הפריפריה שבהם אין עשר פעוטות עם מוגבלות בטווח גיאוגרפי סביר, יוכלו לקבל רשיון כמעון-יום שיקומי, וכך תהיה פריסה גיאוגרפית מספקת של מעונות יום שיקומיים, שתחסוך קושי כספי ופיזי הכרוך בהסעה. 
       
היו"ר יולי-יואל אדלשטיין:
       
       תודה לחברת הכנסת לבני. השר המקשר בין הממשלה לכנסת, השר מאיר שטרית. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, באפריל 2001 נכנס לתוקפו חוק מעונות-יום שיקומיים, התש"ס-2000, שמטרתו להבטיח לאוכלוסיית הפעוטות עם מוגבלות, גילאי שנה עד שלוש שנים, שלא זכאים לסיוע לפי חוק חינוך מיוחד, זכות למסגרת טיפולית חינוכית שתספק את צורכיהם המיוחדים ותקדם את המשך התפתחותם ככל שניתן. 
       
       על-פי הוראת החוק, פעוטות בגיל שנה עד שלוש שזקוקים לטיפול ושמשולמת בעדם קצבת נכות, או שוועדת אבחון קבעה שיש להם פיגור שכלי, זכאים לסל השירותים המוגדר בחוק. על-פי החוק, רק מעון-יום שיקומי שיש בו לפחות עשרה פעוטות עם מוגבלות רשאי לקבל רשיון. בהצעת החוק שלפניכם מוצע לשנות את ההגדרה של מעון-יום שיקומי ממעון שיש בו עשרה פעוטות עם מוגבלות לפחות, למעון שיש בו שישה פעוטות לפחות, וזאת מאחר שבאזורי הפריפריה אין ביישובים קטנים מספר מספיק של פעוטות מוגבלים, ולכן נאלצים להסיע את הפעוטות מרחק רב עד למעון-היום השיקומי, דבר המכביד פיזית וכספית על המשפחות והילדים ועל הרשויות המקומיות. 
       
       ככלל, עמדת אנשי המקצוע היא שיש לשמור על העיקרון, שמעון-יום שיקומי הוא מעון שבו שוהים עשרה פעוטות לפחות. עם זאת, הכרחי לתת פתרון לכמה בעיות אשר התעוררו בשטח, ובין היתר, לבעיית המרחק. משרד הרווחה הכין והפיץ בימים אלה תזכיר לחוק ממשלתי, ומוצע בו מענה גם לבעיית הפעוטות המתגוררים במרחק ממעון-יום שיקומי, על-ידי הצעה להקמת שלוחות למעונות-יום שיקומיים קיימים, שישהו בהם לפחות שישה פעוטות עם מוגבלות. ההצעה מתייחסת לפעוטות המתגוררים במרחק של 25 ק"מ לפחות ממעון-היום השיקומי. 
       
       על רקע זה, הממשלה תומכת בהצעת החוק של חברת הכנסת לבני בקריאה טרומית, אך זאת בתנאי שחברת הכנסת לבני לא תקדם אותה ותמתין להצעת החוק הממשלתית שתונח על שולחן הכנסת וחברת הכנסת לבני ואחרים יצטרפו אליה. האם חברת הכנסת לבני מסכימה? 
       
אתי לבני (שינוי):
       
       אני אסכים. בעוד כמה זמן תוגש ההצעה? 
       
שר התחבורה מאיר שטרית:
       
       כתוב שכבר הוגש תזכיר הצעת חוק ממשלתית. זאת אומרת שהתהליך הוא: תזכיר, עובר ל-21 יום, אחר כך תגובות של המשרד, ועדת השרים לענייני חקיקה - אני מניח שההצעה תונח במושב הזה. 
       
אתי לבני (שינוי):
       
       60 יום זה - - -? 
       
שר התחבורה מאיר שטרית:
       
       במושב הזה של הכנסת, להערכתי, ההצעה תונח. אם זה מקובל עלייך – הנה, היא מהנהנת בראשה, כן, אדוני. הפרוטוקול לא רואה את הנהון הראש. 
       
היו"ר יולי-יואל אדלשטיין:
       
       מה שמעניין את הפרוטוקול כרגע זה לא הדיון על התאריכים, אלא שחברת הכנסת לבני הסכימה להצעת הממשלה להמתין לחקיקה ממשלתית, נכון? 
       
אתי לבני (שינוי):
       
       מתוך תקווה שהמושב הזה - - -

היו"ר יולי-יואל אדלשטיין:
       
       בתקווה שהכנסת השש-עשרה תאריך ימים והממשלה תאריך ימים, וכן הלאה וכן הלאה. 
       
שר התחבורה מאיר שטרית:
       
       אם לא יבוא המשיח עד אז. 
       
היו"ר יולי-יואל אדלשטיין:
       
       בכל יום אצפה לו. תודה לשר המקשר ולחברת הכנסת אתי לבני. ההצבעה במועד אחר. 
       
       
הצעת חוק רשות השידור (תיקון - פטור 
מתשלום אגרת טלוויזיה לנכים), התשס"ג-2003
[הצעת חוק פ/856; נספחות.]
(הצעת קבוצת חברי הכנסת)

היו"ר יולי-יואל אדלשטיין:
       
       עם בקשת סליחה מחבר הכנסת עבד-אלמאלכ דהאמשה, שהמתין בסבלנות, נזמין אותו כרגע לנמק את הצעת חוק רשות השידור (תיקון – פטור מתשלום אגרת טלוויזיה לנכים), התשס"ג-2003. בבקשה. ההצעה היא של חברי הכנסת עבד-אלמאלכ דהאמשה וטלב אלסאנע. 
       
עבד-אלמאלכ דהאמשה (רע"ם):
       
       כבוד היושב-ראש, מכובדי השרים, חברי חברי הכנסת, במיוחד בימים האלה, יום לאחר פרסום דוח העוני, הצעת החוק מקבלת משנה חשיבות. אנחנו מציעים בחוק הזה לפטור מתשלום אגרת טלוויזיה את הנכים. אפילו לא את כל הנכים. אני יודע ששר האוצר רוצה כסף, ושר האוצר רוצה אגרות, ושר האוצר מקצץ בקצבאות, גם של הנכים, כדי להעשיר את התקציב וכדי להשאיר כסף, לפי דרכו – בסוגריים הוא אומר שזה לצרכיו, ואני אומר שבפועל זה יוצא לעשירים. אבל אין יותר צודק מזה שאותם נכים, אשר יש להם 100% נכות, או שהם נכים ב-75% ומשתכרים רק 75% מהשכר הממוצע במשק, יהיו זכאים לפי חוק זה לפטור מתשלום אגרת טלוויזיה. 
       
       אנחנו, בכנסת, אישרנו פטור לבעלי מוגבלויות אחרים, ואני חושב שזה רק יכול להועיל, ובצורה כלשהי גם להשאיר פתח של אור לאותם אומללים, לאותם אנשים מוגבלים, לאותם אנשים חסרי אמצעים, אשר הטלוויזיה, אגב, בשבילם מקבלת גם משנה תוקף. אדם בריא ואדם בלי מוגבלויות היה יכול למצוא דברים אחרים לעשות בשעות הפנאי שלו ובשעות היום-יום שלו. מן הסתם הוא יעסוק גם בדברים רבים. אבל האנשים המוגבלים האלה נמצאים במקומם, במוגבלותם, בסבלם, והם יהיו חייבים הרבה יותר מאיש אחר להיעזר בטלוויזיה או במכשירים נוספים. אני חושב שאין יותר צודק מאשר לפטור אותם מתשלום האגרה. 
       
       עבור תקציב המדינה הפטור הוא פרוטות, גרושים אחדים. זה אפילו לא אלפית מהתקציב. אבל עבור כל נכה, כל אחד מהאנשים האלה, זה יהיה עולם ומלואו. 
       
       הצעות קודמות בעניין הזה הוגשו בכנסות קודמות. אני הצעתי פה וגם מציעים אחרים. אני חושב שחברה מתוקנת נבחנת ביחסה אל החלש ואל הנזקק. לא יכול להיות שאנחנו נתפאר שאנחנו חברה מתקדמת, חברה דמוקרטית ומדינה מערבית, כפי שטוענים רבים, ובכל זאת בינינו ובתוכנו, בחברה שלנו, יהיו אנשים עם מוגבלות, עם מצוקות, שידם קצרה מלשלם את האגרות ולקיים את עצמם. כל הקצבה של הנכים היא בלאו הכי קצבה קטנה ובקושי מספיקה לדברי יסוד של אותו אדם, לכן חשוב על אחת כמה וכמה שנפטור אותו מתשלום נוסף ומגזירה נוספת שנקראת אגרת טלוויזיה. 
       
       את האגרה משלמים כל יתר האזרחים. אני הייתי אפילו מוכן להציע שהאגרה תשולם לפי ההכנסה, אדוני השר. 
       
שר התחבורה מאיר שטרית:
       
       זה המצב היום. 
       
עבד-אלמאלכ דהאמשה (רע"ם):
       
       זה לא המצב היום. 
       
שר התחבורה מאיר שטרית:
       
       היום, מי שחי מהבטחת הכנסה, אם אני לא טועה - - -
       
עבד אלמאלכ דהאמשה (רע"ם):
       
       אמרתי – יש תקדימים. מי שנמצא במצב אבטלה מלא פטור. אני מציע כאן לפטור את הנכים שיש להם 100% נכות. 
       
שר התחבורה מאיר שטרית:
       
       כל נכה - - -? 
       
עבד-אלמאלכ דהאמשה (רע"ם):
       
       לא, לא כל הנכים. אבל כל נכה שיש לו 100% נכות, יש להניח שהוא מספיק עני, או נכה שחי מקצבה שהיא לא יותר מ-75% מהשכר הממוצע. 
       
שר התחבורה מאיר שטרית:
       
       או אדם - - אולי שר התקשורת יענה לך - - - שרמת ההכנסה היא - - - נכה שהכנסתו לא עולה על x. 
       
עבד-אלמאלכ דהאמשה (רע"ם):
       
       זה בדיוק מה שאני מציע: נכה שהקצבה שהוא מקבל איננה עולה על 75% מהשכר הממוצע במשק. מה יותר טוב מזה? לכן, מדובר על נכים שאין להם הכנסה, באמת. אני חושב שזה יהיה רק צודק ומועיל להיענות להצעה הזאת. חבל שכאשר נצביע, אלה שיצביעו לא נמצאים כאן עכשיו, אבל אני אנסה לנצל את ההזדמנות, כי תשובה תינתן באותו מועד, ואז גם אעלה את עיקרי ההצעה שוב. 
       
       ברשותך, אדוני היושב-ראש, אני אסביר את הצעתי גם למאזינינו הנכים דוברי השפה הערבית והערבים האחרים. 
       
       (נושא דברים בשפה הערבית; להלן תרגומם לעברית:
       
       בשם האל הרחמן והרחום. הנושא הוא הצעת חוק של סיעת הרשימה הערבית המאוחדת לפטור בעלי נכויות מתשלום אגרת רשות השידור, אגרת הטלוויזיה. ההצעה אומרת, שכל נכה המקבל קצבה שאינה עולה על 75% מהשכר הממוצע במשק לפי נתוני הלשכה המרכזית לסטטיסטיקה, יהיה פטור מתשלום אגרת טלוויזיה, אגרת רדיו ואגרת רשות השידור. כמו כן, כל מי שהינו בעל נכות בשיעור של 100%, חי על כיסא גלגלים, או נאלץ לעבור ממקום למקום על כיסא גלגלים, גם הוא יהיה פטור מתשלום אגרה זו. 
       
       אני אומר בהתייחס להצעת החוק, שכל חברה וכל קבוצת אוכלוסין שאינן מגלות חמלה ורחמים כלפי הנכים והנזקקים שבקרבן, הן לא אנושיות ואינן נוהגות בשוויון. תושבי מדינה זו אינם יכולים להתגאות בכך שחברתם היא דמוקרטית, ושהם חיים במדינת רווחה, במדינה שמכנים אותה בגאווה "מדינה מערבית", במובן זה שמדינה מערבית ערבה לרווחת תושביה. הם אינם יכולים להתגאות בכך, מכיוון שבו בזמן הנכים, בעלי השכר הנמוך והנזקקים אינם מסוגלים לקיים את שגרת חייהם, כאשר קצבאות הביטוח הלאומי שהם מקבלים, ביחס לנכותם, מספיקות בקושי לדברים הבסיסיים. הן מספיקות בקושי לכלכלה מינימלית, לתשלום דמי שכירות, ולדברים בסיסיים אחרים. 
       
       אין דבר צודק יותר וראוי יותר מכך שאנשים אלה יקבלו פטור מתשלום מס רשות השידור, ובייחוד מתשלום מס הטלוויזיה. אפילו אם נאסוף את כל הסכומים של המסים, ושל אגרות רשות השידור, הנגבים מנכים אלה לפי הצעת חוק זו, הרי שהם מסתכמים בפחות מאלפית מתקציב המדינה, וזאת בשעה שלשר האוצר, ובתקציב גופו, יש מיליארדים ומיליונים די הצורך.
       
       אנחנו יודעים ששר האוצר, במדיניותו הכלכלית בשנים האחרונות, משתדל לקצץ ולצמצם את הקצבאות. הוא קיצץ את קצבאות המשפחות ברוכות הילדים, את קצבאות הנכים עצמם ואת קצבאות האבטלה. הוא מצמצם ומפחית בהדרגה ובצורה קבועה את כל הקצבאות המשתלמות על-ידי הביטוח הלאומי. אם זו מדיניותו של שר האוצר, הטוען שמדיניות זו תביא לסוג של צמיחה כלכלית, הרי שאנחנו אומרים שהמציאות מפריכה תיאוריה זו. לפי המציאות העוני מתחזק. אנחנו נמצאים היום יומיים בלבד לאחר פרסום דוח העוני של הלשכה המרכזית לסטטיסטיקה. לפי דוח זה, 10% מהתושבים נוספו לרשימת העניים בשנה האחרונה, יותר מ-48% מהמשפחות נמצאות כעת מתחת לקו העוני ויותר מ-50% מהילדים מתחת לקו העוני. כולם רואים בעליל שמשפחות רבות כבר אינן מסוגלות להשיג את פת מזונן היומית. 
       
       אני אומר שמצוקת העוני מתגלה באופן ברור במגזר הערבי. מאז השנה שעברה קרוב ל-50% מהילדים במשפחות הערביות הם מתחת לקו העוני. שיעור זה רשם גידול אפילו ביחס לקריטריונים המקובלים, וביחס לנתוני דוח הלשכה המרכזית לסטטיסטיקה - שיעור הילדים הערבים העניים והנזקקים גדול יותר מהשיעור הכללי במדינה. 
       
       הצעת החוק תואמת את היום שלאחר פרסום נתוני הלשכה המרכזית לסטטיסטיקה בכל הקשור לעוני ולנתוני העניים. אם הנכים האלה יקבלו פטור מתשלום האגרה, הסכום שינוכה מתקציב המדינה יהיה סכום זעום, ופעם נוספת – הוא יהיה שווה ערך לאלפית או למיליונית משיעור התקציב, העומד על יותר מ-260 מיליארד ש"ח לשנה זו, בעוד שכל הפטורים האלה מסתכמים, אולי, במיליונים בודדים בלבד. תודה. תודה רבה.)
	
היו"ר יולי-יואל אדלשטיין:
       
       תודה רבה לחבר הכנסת עבד-אלמאלכ דהאמשה. אנו לא נשמע כרגע את תשובת שר התקשורת, שמשום-מה אינו נמצא אתנו. תשובה והצבעה, אם כן, במועד אחר.

       
הצעת חוק בנייה להשכרה (הוראת שעה), התשס"ג-2003
 [הצעת חוק פ/236; נספחות.]
(הצעת קבוצת חברי הכנסת)


היו"ר יולי-יואל אדלשטיין:
       
       אנו עוברים להצעת החוק הבאה: הצעת חוק בנייה להשכרה (הוראת שעה), התשס"ג-2003, של חברי הכנסת יורי שטרן, מיכאל נודלמן ואריה אלדד. ינמק חבר הכנסת יורי שטרן.
       
יורי שטרן (האיחוד הלאומי - ישראל ביתנו):
       
       כבוד היושב-ראש, כבוד השר שטרית, חברי הכנסת, המצב במדינת ישראל בתחום הדיור הגיע לא רק לשפל המדרגה. אני חושב שאין מדינה אחרת בעולם המערבי שעד כדי כך הפסיקה לדאוג לפתרון מצוקת הדיור, וזאת מדינה שלפני 20 שנה, בוודאי לפני 30 שנה, היתה מצטיינת ומתקדמת בפתרון מהיר לצרכים סוציאליים הן של הוותיקים והן של העולים החדשים. היתה עוד תקופה, אני זוכר, שהעולים שללו, פסלו את ההצעות שקיבלו, למשל בפתח-תקווה, כי רצו רק את תל-אביב, כי היו דירות "עמידר" בכל מקום, וזה סיפק גם את האוכלוסייה הוותיקה דלת האמצעים וגם את צורכי העלייה החדשה. 
       
       זה נכון שהמערכת הזאת היתה לא יעילה, ובמרוצת הזמן היא סבלה, כמו כל דבר ממשלתי, מביורוקרטיה בלתי פוסקת. היו מרכיבים של שחיתות, זה עלה הון תועפות לאוצר המדינה, והתחילו ללכת בדרך אחרת. אבל בדרך האחרת הזאת הגענו לאפס דיור סוציאלי במדינה. 
       
       כלומר, אנחנו עדיין אוכלים את השאריות של אותה מערכת שהיתה קודם. אז מי שמת מפנה מקום למישהו חדש, ונכון להיום רק בין העולים – ואני לוקח את עולי ברית-המועצות, כי יש עוד אוכלוסייה אתיופית וגם שם המצב הוא קטסטרופלי, ולא תמיד מגיעים עולים ממדינות המערב שיש להם יכולת לקנות דירה משלהם. רק בין יוצאי ברית-המועצות התור לדיור הסוציאלי מגיע היום ל-60,000 בתי-אב. כלומר, 60,000 בתי-אב, רובם קשישים, זכאים לפי הקריטריונים הקיימים לדיור סוציאלי, שלא לדבר על משפחות עניות, שגם בקריטריונים האלה אינן נכנסות בכלל לתור. 
       
       כלומר הצורך בדיור זול במדינת ישראל, שמתחשב במצב של השכבות החלשות, הוא צורך עצום, ענק, ולא בממשלה הזאת ולא בכמה הממשלות שקדמו לה – אין שום נכונות בכלל לדון על איזו תוכנית לפתרון.
       
       אתמול התפרסם דוח העוני, וכולם הזדעזעו בפעם המי-יודע-כמה, ובאמת המצב הולך ומחמיר. כשאתה בודק את מרכיבי העוני, איך זה יוצא שמשפחות שמקבלות קצבאות, למשל קצבאות זיקנה פחות או יותר נשמרו - אומנם לא במושגים הריאליים, במושגים הנומינליים. אנשים שעובדים במשכורת מינימום, בכל מדינה מערבית אדם שעובד במשכורת מינימום הוא אדם שיכול לקיים את עצמו. אצלנו האנשים האלה הם מתחת לקו העוני, וחלק מהעניין הוא עלויות הדיור. האנשים האלה, או שהם קנו דירות והיום הם מתמודדים עם החזרי משכנתה בלתי סבירים במצב שלהם, ואז הם הופכים להיות נטל על החברה, בסופו של דבר, שלא ברצונם, או שהם שוכרים דירות בשוק החופשי, והעלויות האלה בשוק החופשי אינן מתיישבות עם המשכורת הנמוכה או עם הקצבאות היום. גם כשיש אנשים שמקבלים היום סיוע בתשלום שכר דירה ממשרד השיכון, הסיוע הזה לא מכסה את כל העלויות, והוא משאיר חורים גדולים מדי בכיסים של אותם אנשים. 
       
       אחד הפתרונות שלא מחייבים את המדינה כמעט לשום הוצאות, או להוצאות מאוד מאוד סבירות, הוא קידום בנייה להשכרה. השוק להשכרה הוא שוק נחוץ לא רק לשכבות החלשות. יש הרבה מאוד אנשים שהם במצבי מעבר – סטודנטים, זוגות צעירים בטרם נולדו להם ילדים, בטרם מצאו סופית את מקום מגוריהם, אותם עולים – הם לא צריכים דיור קבע, הם צריכים דירה לשנתיים, שלוש שנים בתנאים סבירים, בדרך כלל דירות קטנות, ואצלנו אין שוק של דירות להשכרה. 
       
       מה שיש לנו זה דירות מזדמנות. היום הוא משכיר אותן ומחר הוא מוכר אותן. מחר הבת שלו תתחתן או שהבן שלו יתחתן, הוא צריך את הדירה לילדים שלו ולוקח אותה בחזרה מהשוק. המוסד של דיור להשכרה, כפי שזה קיים במדינות המערב כולן, ללא יוצא מן הכלל, שבונים מראש בשביל להשכיר לטווחים ארוכים, לא קיים אצלנו. זה גורם לאי-יציבות בשוק הדיור הזה. זה גורם למחירים גבוהים מדי. זה גורם לכך שאדם ששוכר דירה ומי שמשכיר לו, עושים את זה בהסכם שנתי בלבד, וקשה מאוד למצוא דירה שנותנת אופק של לפחות כמה שנים. ואז, אדם שחי בדירה שכורה כזאת, כל שנה מחדש עובר את הגיהינום של חידוש החוזה, שזה יכול להיות גם מחיר אחר ויכול להיות שגם יוציאו אותו מהדירה. 
       
       זאת אומרת, יש הרבה מאוד פרמטרים שאנחנו יכולים לנרמל אותם על-ידי יצירת שוק אמיתי של דירות להשכרה. ואז, כשיש דירות להשכרה ויש עידוד לבנייה להשכרה, יכול להיכנס משרד הקליטה ובאמצעים שכבר יש לו, ללא תוספת פשוט לסכם מראש, ויש בזה גם אלמנט מימוני מאוד מבורך מבחינת היזמים. להסתכל מראש שכך וכך דירות הוא לוקח לכוחות שלו, ואז הוא פתר בעיה לטווח ארוך של הרבה מאוד משפחות נזקקות. ככה גם משרד השיכון ומשרד הרווחה וכו'.
       
       לכן, באתי עם הצעה חוק זו, שבנויה על איזה פרויקט של עידוד בנייה להשכרה, שגיבשתי עם משרד ראש הממשלה, עוד בתקופתו של ביבי נתניהו כראש הממשלה. היה צוות שלם שכלל את נציגי האוצר ונציגי משרד השיכון, נציג מינהל מקרקעי ישראל, ובעצם, האלמנטים מעטים מאוד: הקצבת קרקעות לבנייה להשכרה, שזה כשלעצמו מוריד ממחיר הקרקע; השתתפות המדינה בפיתוח סביב אותם מבנים או עבור אותם מבנים שהם להשכרה ובהגדרה רצינו שזה יהיה בהשכרה, כמו שבחוק עידוד השקעות הון לבנייה להשכרה, שהוא פשוט לא מועיל, ההטבות שם מעטות מדי. זה בניין שלפחות 50% מהדירות בו הן להשכרה. ההשתתפות בפיתוח מוכרת אצלנו כשבונים לפריפריה למשל. כשיש יעד לאומי, משתתפים בפיתוח וזה די מקובל. 
       
       כמו כן, זאת אפשרות שהחוק רק פותח אותה, הוא לא קובע - אפשרות לדחות את התשלום עבור הקרקע ותשלומים אחרים לתקופה יותר מאוחרת. אם מדובר בבניין מעורב, שנגיד 50% מהדירות בו הן להשכרה ו-50% למכירה, אז בדרך כלל החוק של היום, של עידוד השקעות הון לבנייה להשכרה, קובע שכעבור תקופה מסוימת, למשל של 15 שנה, אפשר למכור את הדירות האלה. אז אפשר לדחות תשלום עבור קרקע, למשל, לאותה שנה שבה תתחיל מכירת הדירות. 
       
       כל אלה עלויות מסוימות, אבל הן כאין וכאפס לעומת המצוקה הנוראית שיצרנו בתחום הזה והורדת משפחות עובדות, משפחות בריאות, למצב של עוני מחפיר, וגם לעומת העלויות למערכת בסופו של דבר, בשל כל מיני טיפולים סוציאליים שאנחנו נדרשים לתת, או פתרונות יקרים כמו הוסטלים ומקבצי דיור, שלגביהם  נעשה היום מין טיפול שטחי מאוד. 
       
       לעומת כל זה, העלות של המערך שאני מציע היא נמוכה מאוד, ואנחנו חייבים לאותן רבבות משפחות, שבקושי סוגרות את החודש או לא סוגרות את החודש בגלל יוקר הדיור, אנחנו חייבים לתת להן פתרון, וזו אחת השיטות המועילות ביותר והזולות ביותר מבחינת אוצר המדינה.

היו"ר יולי-יואל אדלשטיין:
       
       תודה רבה לחבר הכנסת יורי שטרן. חבר הכנסת שטרן, כפי שאתה יודע, הנושא קרוב ללבי, ולכן ארשה לעצמי בנקודה אחת להסכים ובנקודה אחת לחלוק עליך. 
       
       אמרת שאנחנו בנקודת האפס מבחינת הדיור הציבורי להשכרה. אני לא מסכים אתך, אנחנו במצב של מינוס. כלומר, אחרי חוק הדיור הציבורי, גם המעט שיש הולך ונעלם כי הדירות הציבוריות נמכרות. אני מסכים אתך שאין בעצם שוק, כי בפרויקט משותף של משרדי הקליטה והשיכון רק לפני שנתיים, מה שהיה מכונה "השכרה לטווח ארוך", המדינה הסכימה להיטיב עם השוכרים, ולא היה היצע אמיתי לשוק הזה. לכן, כולי תקווה שהממשלה תקדם את הצעת החוק הזאת. אנחנו נשמע את השר במועד אחר. 
       
       לכן, תשובה והצבעה במועד אחר.


מסמכים שהונחו על שולחן הכנסת

היו"ר יולי-יואל אדלשטיין:
       
       הודעה לסגן מזכיר הכנסת, בבקשה.
       
סגן מזכיר הכנסת דוד לב:
       
       ברשות ממלא-מקום יושב-ראש הכנסת, הנני מתכבד להודיע כי הונחו על שולחן הכנסת – 
       
       לקריאה ראשונה, מטעם הממשלה: הצעת חוק ועדות חקירה (תיקון מס' 5) (הגבלות לעניין עיון בחומר חקירה), התשס"ה-2004; הצעת חוק לתיקון פקודת העיריות (מס' 96), התשס"ה-2004; הצעת חוק שירות ביטחון (הגבלות קריאה לשירות מילואים של קצין – הוראת שעה) (תיקון מס' 3), התשס"ה-2004. תודה.

היו"ר יולי-יואל אדלשטיין:
       
       תודה לסגן מזכיר הכנסת. 


הצעת חוק לימוד חובה (תיקון - דיווח 
על קליטת תלמידים), התשס"ד-2004
 (הצעת חוק פ/2392; נספחות.)
(הצעת קבוצת חברי הכנסת)

היו"ר יולי-יואל אדלשטיין:
       
       אנחנו עוברים להצעת חוק לימוד חובה (תיקון – דיווח על קליטת תלמידים),  התשס"ד-2004, של חברת הכנסת דליה איציק וקבוצת חברי הכנסת. תנמק את החוק חברת הכנסת דליה איציק. בבקשה, גברתי. המשיבה היא שרת החינוך, התרבות והספורט.
       
דליה איציק (העבודה-מימד):
       
       אין שרה?

היו"ר יולי-יואל אדלשטיין:
       
       זאת שאלה טובה מאוד, חברת הכנסת איציק. את השר התורן אנחנו נוכל תיכף לספק. את שרת החינוך, אני לא יודע. מכיוון שמשום מה כמה שרים החליטו שאם אין הצבעות אז אין גם תשובות, אז כנראה שכל מי שנשאל בשבוע הבא יגיד שהיה בהלוויה של רפול, אז זה המצב היום בכנסת. אני כבר מודיע למליאה, שכנראה ביום שני התשובות וההצבעות ייערכו עד 24:00, 01:00, בלילה, כי השרים בחרו היום שלא להשיב על ההצעות. ודאי שיהיה להם מה לומר.

אפרים סנה (העבודה-מימד):
       
       אבל אין תשובה.

היו"ר יולי-יואל אדלשטיין:
       
       לא, היו שרים שהתייחסו ברצינות להצעות החוק שהוגשו והשיבו, ולכן במועד אחר, בשבוע הבא תתקיים רק הצבעה. היו שרים שכנראה החליטו שאם אין הצבעות אין גם מה לעשות במליאה.

דליה איציק (העבודה-מימד):
       
       ואיפה השר התורן, גם הוא הלך?

היו"ר יולי-יואל אדלשטיין:
       
       אנחנו תיכף נדאג לשר התורן. אם גברתי תבחר להתחיל את נאומה אנחנו נודה לה, וסגן המזכיר כבר דואג לכך ששולחן הממשלה לא יהיה ריק. הנה שרת החינוך, התרבות והספורט. היא מהשרים שלוקחים ברצינות את היום, גם כשאין בו הצבעות, ולכן היא באה להשיב על הצעתה של חברת הכנסת דליה איציק, בשונה, לצערי, מכמה מעמיתיה. בבקשה, גברתי.

דליה איציק (העבודה-מימד):
       
       אדוני היושב-ראש, גברתי השרה, חברי חברי הכנסת, הצעת החוק הזאת, שנקראת הצעת חוק לימוד חובה (תיקון - דיווח על קליטת תלמידים), הוכנה אחרי הרבה מאוד שנות מעקב אחר מערכת החינוך, שבה, לצערי הרב, קשה מאוד, אולי בשל גודלה של המערכת, בשל מורכבותה של המערכת - והשרה ודאי מכירה את הסוגיה - קשה מאוד לעקוב אחרי סטטיסטיקות של מעברים של תלמידים, וכתוצאה מזה יש הנשרה או נשירה. אין גם צל של ספק שיש הנשרת תלמידים גם בעקבות התחרות בין בתי-הספר, ואינני רוצה להרחיב בעניין הזה. 
       
       המטרה של החוק היא, בראש ובראשונה, לאפשר למשרד החינוך את הכלים הללו, שנחוצים לו. הוא לא יכול להשתלט על מערכת כזאת גדולה, ואני יודעת את זה כי הייתי אחראית על מערכת החינוך בירושלים, שהיא אומנם מיקרוקוסמוס של כל בעיות העולם הזה, אבל היא עדיין רחוקה מלהיות בסדר-גודל של משרד החינוך. על מנת לקיים מעקב יעיל ורציף אחר השינויים הדמוגרפיים המתרחשים בקרב תלמידי מוסדות החינוך והמעבר בין בתי-הספר בכל שנת הלימודים ובמהלכה - מי שקרא את דוח-דברת יודע שיש שם גם ניסיונות לתת תמריצים. חלק מהניסיונות הללו צריכים להיות לא כאלה שמנפים את התלמידים הגרועים ואז מראים שהצליחו, אלא הפוך, כאלה שמשאירים את התלמידים הגרועים ולמרות הכול מצליחים. אבל אז המפקח, או אם תרצו מנהל המחוז או המנכ"לית או השרה לא ידעו אם לא יהיה להם המעקב הזה.
       
       מה הכלי הזה שאני מציעה? הכלי הזה שאני מציעה הוא בתיקון לסעיף 12א - הקליטה של התלמיד בתחילתה או במהלכה של שנת הלימודים. יש פה בעצם, אם תרצו, אחריות אישית. היום אתה רואה שלדירקטוריון יש אחריות אישית, והיום יש בעצם לכל מנהל אחריות אישית, ואני אפילו שומעת שמעמידים עכשיו לדין את יושבת-ראש "בזק", שאני בטוחה שהיא גם עושה עבודה מצוינת, על אחריות אישית בשל כמה דברים שעשתה בתפקידה הקודם.

       לא יכול להיות שמנהל בית-ספר, לא יכול להיות שמנהל המחוז או לחלופין המנכ"ל או השרה לא ידרשו מהמנהל דוח כזה, ואם הוא לא יעמוד בו, לפחות שיהיה לו איזה כלי כזה. אולי הכלי עצמו הוא כלי ענישה, לא בשל הסכום הכספי שבו אלא בשל הבושה שיש בו. 
       
       בהיותי יושבת-ראש ועדת החינוך של הכנסת עקבנו באופן סטטיסטי, גברתי השרה, אחר הנתונים. אני מודה שגם כשאני הייתי יושבת-ראש ועדת החינוך, אבל בעיקר כשהייתי ממונה על תיק החינוך בעיריית ירושלים, לא יכולתי לקבל את הנתונים האלה. היה מאוד קשה לי לעמוד מול ציבור ולהגיד: 20 ילדים ככה וככה, 50 ילדים ככה וככה. אני מודה בזה. עכשיו זה יכול לתת לך כלי עבודה מסוים. 
       
       כפי שאת רואה, בהצעת החוק תומכים אנשים מכל המפלגות, ואני שמחה שכך. אמרו לי שאני צריכה להגיד כאן שהמשך חקיקתו של החוק הזה צריך להיות מתואם עם משרד החינוך, ואני מסכימה לכך. 
       
היו"ר יולי-יואל אדלשטיין:
       
       תודה לחברת הכנסת דליה איציק. גברתי, שרת החינוך, התרבות והספורט, חברת הכנסת לימור לבנת, בבקשה. 
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת, להצעת החוק שהציגה חברת הכנסת איציק – ראשית אני רוצה לציין שכבר היום קיימת חובת דיווח מכוחו של נוהל שלפיו אחת לשלושה חודשים לפחות מדווחים מנהלי המוסדות ל"מצבת התלמידים" במטה המשרד על כל תלמיד שנשר או עבר ממוסד למוסד, לרבות מעבר מכיתה לכיתה או ממגמה למגמה, אפילו בתוך בתי-הספר עצמם, והדיווחים הללו נרשמים ב"מצבת התלמידים". בנוסף, מקבל מטה הביקור הסדיר במשרד דיווחים ממנהלי מוסדות החינוך ומקציני הביקור הסדיר ברשויות המקומיות על ילדים שנשרו מהמערכת, והנתונים הללו מתעדכנים ממש כמעט מדי יום. במקביל נערכות הצלבות לגבי הנתונים המתקבלים מול "מצבת התלמידים". 
       
       צריך להדגיש, שהעבודה החינוכית שנעשית בשטח בשנים האחרונות למניעת נשירה מוכיחה את עצמה, והנתונים מראים צמצום בממדי הנשירה: מ-12% לפני כשבע שנים ל-5% היום. יש מגמה של צמצום בנשירה, תופעה שהיתה קשה ביותר לפני שנים רבות והלכה והצטמצמה במהלך השנים בגלל הפעילויות שנעשו במהלך השנים. גם ההנשרה ירדה מאוד במהלך השנים, והיום היא קיימת במספרים קטנים מאוד. לא שאין, אבל היא קיימת במספרים קטנים ביותר. 
       
       
       לכן אני סבורה – כך סבורות גם ועדת שרים לחקיקה והלשכה המשפטית של משרד החינוך – שהפעילויות הללו מייתרות את עיגון הנושא בחקיקה ראשית. זו גם הסיבה לכך שוועדת שרים לחקיקה התנגדה להצעת החוק. 
       
       השאלה אם צריך לעגן בחקיקה ראשית או לא היא באמת שאלה ששנויה במחלוקת, ואני לא לגמרי שלמה עם החלטת ועדת שרים לחקיקה בעניין זה, אבל יש דבר אחד שאני כן שלמה אתו, והוא התיקון באשר להטלת סנקציה פלילית על המנהלים. למעשה זהו קנס אישי בגין אי-דיווח כנדרש. אני חושבת שהדבר לא ראוי וגם לא ישים, וצריך לטפל במנהלים שחורגים מהנהלים במסגרת הליכים משמעתיים מקובלים. 
       
       עם זאת, מכיוון שנושא מניעת הנשירה וההנשרה חשוב מאין כמותו, ואני רואה בו יעד חשוב ביותר במסגרת מערכת החינוך והיעדים של מערכת החינוך, אנחנו נסכים להצעת החוק הזאת בקריאה טרומית. הנושא יעבור לוועדת החינוך של הכנסת ויקודם או לא יקודם בתיאום עם משרד החינוך ובהסכמתה של חברת הכנסת או של חברי הכנסת המציעים. שמעתי את דבריה של חברת הכנסת איציק, ובתנאים האלה אני מסכימה להעביר את הצעת החוק הזאת בקריאה טרומית. 
       
היו"ר יולי-יואל אדלשטיין:
       
       אם כן, הצבעה במועד אחר, ואנחנו מציינים פעם נוספת שיש הסכמה של המציעה, חברת הכנסת דליה איציק, לתנאים שהציגה הממשלה. 
       

הצעת חוק ביטוח בריאות ממלכתי 
(תיקון - עדכון התוספת החמישית), התשס"ד-2004
 [הצעת חוק פ/2610; נספחות.]
(הצעת קבוצת חברי הכנסת)

היו"ר יולי-יואל אדלשטיין:
       
       הצעת החוק הבאה היא של חברי הכנסת אפרים סנה וחיים אורון: הצעת חוק ביטוח בריאות ממלכתי (תיקון – עדכון התוספת החמישית), התשס"ד-2004. ינמק חבר הכנסת אפרים סנה. בבקשה, אדוני. מי המשיב? אין משיב. תשובה והצבעה במועד אחר. 
       
אפרים סנה (העבודה-מימד):
       
       אדוני היושב-ראש, חברי הכנסת, כששומעים את המלים - עדכון סל הבריאות, השומע ודאי חושב שמדובר פה בדבר פקידותי, אדמיניסטרטיבי, ביורוקרטי, חשבונאי, אבל לא אלה פני הדברים. בשביל שלומי סגל, שאלת עדכון סל הבריאות איננה דבר אדמיניסטרטיבי. בשבילו היא שאלה של חיים ומוות. מי הוא שלומי סגל? בן 38, אב לשלושה ילדים קטנים, נתמך הביטוח הלאומי, אשתו עובדת בחצי משרה, הוא חולה בסרטן המעי הגס ומצבו הולך ומידרדר. יש תרופה אחת שיכולה להציל אותו והיא נקראת "ארביטקס", אבל "ארביטקס" איננה מצויה בסל הבריאות, והיא עולה 5,000 דולר בחודש. מאיפה הוא ישיג את זה?
       
       זה מגלם את שורש הבעיה, את מהות הבעיה. מה זה סל הבריאות? - ההוצאות הלאומיות הכוללות לבריאות. הן עומדות היום על כ-21 מיליארד שקל. בכל הארצות המתקדמות מעלים כל שנה את העלות הלאומית הכוללת לבריאות ב-2%. למה? מכיוון שהטכנולוגיות הרפואיות מתפתחות, יש יותר בדיקות, יש יותר אמצעי טיפול ואבחנה ותרופות יותר חכמות ויותר יקרות. 
       
צבי הנדל (האיחוד הלאומי - ישראל ביתנו):
       
       2% ריאלי. 
       
אפרים סנה (העבודה-מימד):
       
       2% ריאלי. אצלנו, אם היינו הולכים לפי השיטה הזאת, היינו צריכים להוסיף כל שנה 400-420 מיליון שקל. אם תקשיבו תשימו לב שהבית הזה מוצף בהרבה מקרים כמו שלומי סגל – אחד עם סרטן ריאות, יש שדולה לסרטן השד, יש סטנטים שמשתילים בעורקי הלב כדי לפתוח את העורקים הסתומים, ועוד שורה שלמה של כל מיני תרופות חיוניות ומצילות חיים, שאינן נכללות בסל. 
       
       השר שטרית, אני מבין שאתה מייצג פה את הממשלה שלא בטובתך. 
       
שר התחבורה מאיר שטרית:
       
       אני לא השר התורן, אבל אני מייצג את הממשלה בשמחה. 
       
אפרים סנה (העבודה-מימד):
       
       אתה היחיד, ולכן נגזר עליך להקשיב לכמה נתונים שאני אציג. בשלוש השנים האחרונות, לו היינו הולכים כמפותחות שבארצות העולם, היינו צריכים להקציב לתרופות חדשות, לטיפולים ולאמצעים אבחנתיים 1.26 מיליארד שקל לאורך שלוש שנים. כמה נתן האוצר? לפני שנתיים – 40 מיליון, בשנה שעברה – 20 מיליון, והשנה, שנת חסד ורחמים, ואולי השנה הבאה תהיה גם שנת בחירות – 120 מיליון שקל. בסך הכול 180 מיליון שקל לאורך שלוש שנים, במקום 1.26 מיליארד. 
       
שר התחבורה מאיר שטרית:
       
       זה לא בסיס להשוואה. 
       
אפרים סנה (העבודה-מימד):
       
       אין השוואה אחרת. זה שישית. 
       
שר התחבורה מאיר שטרית:
       
       הבסיס להשוואה הוא מה ההשקעה של המדינה במערכת הבריאות פר-נפש בהשוואה למדינות אחרות בעולם. 
       
חיים אורון (יחד):
       
       ירדה, ירדה. 
       
שר התחבורה מאיר שטרית:
       
       לא בכמה היא ירדה, אלא מה ההשוואה ביחס למדינות אחרות בעולם. 
       
חיים אורון (יחד):
       
       היא גם ירדה. 
       
אפרים סנה (העבודה-מימד):
       
       טוב היה לולא שאלת את השאלה הזאת, ואגיד לך גם למה. רק לפני חודשים אחדים הצגתי מעל הדוכן הזה רשימה של כל הפרמטרים של הרפואה הציבורית – מיטות פר-נפש, שהות באשפוז בבתי-חולים, ועוד שורה ארוכה של פרמטרים של רפואה ציבורית – ובכולם מדינת ישראל במקום האחרון במדינות המתפתחות. זה דוח שלא אפרים סנה פרסם אלא משרד הבריאות פרסם. זה לא פורסם בזמני, זה פורסם בזמנו של חברך, דני נוה.
       
שר התחבורה מאיר שטרית:
       
       מדינת ישראל יש לה מערכת בריאות מהמתקדמות בעולם, עם תנאים די שוויוניים.
       
אפרים סנה (העבודה-מימד):
       
       השר שטרית, אומר לך איפה מונחת האמת. מבחינת הקידמה המדעית אין כמונו, אבל שיעור ההשתתפות של הפרט בעלות הולך עולה ושיעור השתתפות המדינה הולך ויורד. יש גרף של מספריים. בשיעור ההשתתפות של האזרח בהוצאות הבריאות אנחנו במקום השני הגבוה בעולם אחרי ארצות-הברית. זה אומר שאצלנו האי-שוויון הוא השני אחרי אמריקה. זה לא כבוד גדול. אתה הלוא מצוי בעם, בניגוד אולי לכמה מעמיתיך. מה אומר הציבור? רפואה לעניים, רפואה לעשירים. לאיש עשיר אין בעיה לשלם 5,000 דולר בחודש, לשלומי סגל - כן. 
       
       היות שהצטבר חוסר, אז יש שורה ארוכה של תרופות חיוניות שאינן בסל, ואנשים משלמים מכיסם או מבקשים נדבות או פשוט מתים. 
       
       הדבר השני, שגם בו אנחנו מפגרים -  מה קורה, בחינוך יש יותר ילדים, יש יותר כיתות. האוכלוסייה שלנו גדלה כל שנה באחוז מסוים, והיא מזדקנת באותו שיעור, כי אצלנו גם תוחלת החיים עולה. אדם יותר מבוגר צורך יותר תרופות, יותר טיפול רפואי. למה זה מביא? כאשר לא מעדכנים את הגורם הזה מדי שנה, נוצר פער הולך וגדל בין הכסף שיש בסל הבריאות ובין השירותים שאנשים צריכים לקבל ממנו. זה מביא בהדרגה לגירעון עצום במערכת הבריאות, ואין דרך לסגור אותו אלא על-ידי כך שפעם אחת תיקבע נוסחת עדכון ריאלית שתאמר: הסל הזה צמוד לשיעור ההזדקנות וגידול האוכלוסייה, ויש לו עוד 2% מדי שנה לחידושי הטכנולוגיה.
       
שר התחבורה מאיר שטרית:
       
       המימון מאיפה?
       
אפרים סנה (העבודה-מימד):
       
       המימון מתקציב המדינה.
       
שר התחבורה מאיר שטרית:
       
       על חשבון מה? 
       
אפרים סנה (העבודה-מימד):
       
       אתה בכל דבר שואל על חשבון מה?
       
שר התחבורה מאיר שטרית:
       
       ודאי.
       
חיים אורון (יחד):
       
       היתה הפחתת מע"מ, משם - - - 
       
צבי הנדל (האיחוד הלאומי - ישראל ביתנו):
       
       הגדלת הגירעון.
       
אפרים סנה (העבודה-מימד):
       
       אומר לך, השר שטרית, כשחוקקנו את החוק הזה היו לו שני מקורות: מס בריאות ומס מקביל. ביטלתם את המס המקביל, הורדתם לסל מקור מאוד רציני. בבקשה, היו דברים מעולם. היתה לי הזכות לעמוד פה ולהעביר את החוק הזה בכנסת בשנת 1994, ואז היו לו שני מקורות כבדים, קבועים ויציבים: 4.8% מס בריאות ו-2.95% מס מקביל.
       
שר התחבורה מאיר שטרית:
       
       אתה מציע להחזיר את המס?
       
אפרים סנה (העבודה-מימד):
       
       זאת אפשרות, אבל אגיד לך מה לא יכול להיות. לא יכול להיות שבמדינה הזאת אנשים יפשטו יד כדי להציל את חייהם. זה לא באמות המידה של העם היהודי. 
       
       לכן, מה שאני מציע, ואת זה אומרת בקצרה הצעת החוק: לשנות את נוסחת העדכון, להוסיף לה שלושה פרמטרים - חידושי הרפואה, גידול האוכלוסייה והזדקנות האוכלוסייה על-פי נתוני הלשכה המרכזית לסטטיסטיקה. אין אדם שהוא בעל מקצוע בתחום הזה שאיננו יודע שאני צודק. היתה פה ועדה של דוד טל, ועדה פרלמנטרית - הגיעה לאותה מסקנה. אין אדם שיושב בכיסאו של שר הבריאות, לא משנה מאיזו מפלגה הוא, שלא יאמר לך שזה הפתרון. 
       
       אבל, אם אתה חושש לגידול ההוצאות - אחרי שנקבע את העדכון הזה, צריך לקבוע את התקרה כתקרת ברזל, לא לעבור מעליה, וכל תוספת תהיה בחזקת התייעלות במערכת. אבל את זה אפשר לעשות רק אחרי שיהיה עדכון ריאלי ואמיתי, ואת זה תחליט הצעת החוק של חבר הכנסת אורון ושלי. תודה רבה.
       
היו"ר יולי-יואל אדלשטיין:
       
       תודה רבה לחבר הכנסת אפרים סנה. כאמור, תשובה והצבעה במועד אחר.
       

הצעת חוק בתי-המשפט (תיקון - איסור 
פרסום שמו של חשוד), התשס"ד-2004
 [הצעת חוק פ/2134; נספחות.]
(הצעת חבר הכנסת איוב קרא)
       
היו"ר יולי-יואל אדלשטיין:
       
       אנחנו עוברים להצעת החוק הבאה: הצעת חוק בתי-המשפט (תיקון – איסור פרסום שמו של חשוד), התשס"ד-2004, של חבר הכנסת איוב קרא.
       
איוב קרא (הליכוד):
       
       הנמקה מהמקום, נכון? 
       
       אדוני היושב-ראש, חברי חברי הכנסת, הצעת חוק דומה מטעם חבר הכנסת רשף חן עברה במליאה בשבוע שעבר. זו הצעה דומה. 
       
       מוצע לקבוע בחוק בתי-המשפט [נוסח משולב], התשמ"ד-1984, כי לא יפרסם אדם שמו של חשוד בעבירה וכל פרט שיש בו כדי לזהותו כל עוד לא הוגש נגדו כתב אישום, אלא אם כן התיר בית-המשפט את הפרסום.
       
אופיר פינס-פז (העבודה-מימד):
       
       לא כתוב הנמקה מהמקום.
       
איוב קרא (הליכוד):
       
       אני חושב שבעשייה המשפטית הקיימת יש עוול, שרק ב-10% מהתלונות שמוגשות נגד אנשים מגיעים לכלל כתב אישום, וגם ב-50% מכתבי האישום אנשים יוצאים זכאים. לכן, אני חושב שיש לתקן עוול זה, והצעת החוק באה לתקן עוול זה. אני מבקש מכבוד חברי הכנסת לתמוך בהצעת החוק.
       
היו"ר יולי-יואל אדלשטיין:
       
       אני מודה מאוד לחבר הכנסת איוב קרא. תשובה והצבעה במועד אחר. 
       

הצעת חוק לתיקון פקודת פשיטת הרגל [נוסח חדש] 
(אישור בית-המשפט במימוש ערובה), התשס"ד-2004
 [הצעת חוק פ/2661; נספחות.]
(הצעת חבר הכנסת ניסן סלומינסקי)
       
היו"ר יולי-יואל אדלשטיין:
       
       הצעת חוק לתיקון פקודת פשיטת הרגל [נוסח חדש] (אישור בית-המשפט במימוש ערובה), התשס"ד-2004, של חבר הכנסת ניסן סלומינסקי, שמספרה פ/2661. בבקשה, אדוני. 
       
       לגבי שאלתך, חבר הכנסת אופיר פינס-פז, הצעת החוק של איוב קרא הוצמדה להצעת החוק של חבר הכנסת רשף חן, ולכן הוא נימק אותה מן המקום.
       
ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, היום לפי פקודת פשיטת הרגל, ברגע שניתן צו כינוס על-ידי בית-המשפט, מאותו רגע כל רכושו של פושט הרגל מוקפא ונכנס לתוך משטר גבייה קולקטיבי. המשמעות היא, שכל מי שאותו אדם חייב לו כסף, הכול נעצר כדי לעשות סדר. ברגע שאדם מכריז על פשיטת רגל, באופן טבעי, כל בעלי החוב שלו, כל אחד מנסה להציל את חובו. בית-המשפט עוצר את העסק. אבל, יש עדיפות לנושה מובטח. מי שהוא נושה מובטח, כחריג, ונמצא בחוק, הוא כן רשאי לממש את חובו מנכסי פושט הרגל.
       
       מה שקורה בפועל, נניח אדם חייב 20 מיליון ויש לו רכוש בשווי 15 מיליון, יש לו מבנה וקרקע וכו' - - - 
       
היו"ר יולי-יואל אדלשטיין:
       
       רוב האנשים לא מדמיינים את המיליונים האלה.
       
ניסן סלומינסקי (מפד"ל):
       
       חלק לא מדמיינים וחלק עובדים רק במיליארדים. 
       
       אדם חייב 20 מיליון שקל, יש לו רכוש בשווי של 15 מיליון שקל, ויש נושה מובטח על 10 מיליונים. אותו נושה מובטח הוא הראשון שצריך עכשיו לטפל בנכס, יש שם מבנה, קרקע וכו'. אותו אדם רוצה להבטיח את עצמו קודם כול, והוא יהיה מוכן למכור את רכושו של פושט הרגל גם במחיר הפסד. במקום להתעקש ולחפש ולנסות למצוא קונה ב-15 מיליון, מה אכפת לו אם הוא ימצא ב-12 מיליון? בסכום הזה, הוא את 10 המיליונים שלו מקבל. אבל מה שיוצא זה שפושט הרגל מפסיד, ובעיקר הנושים האחרים שלא מובטחים, והם צריכים אחר כך להתחלק במה שנשאר, הם מפסידים. 
       
שר התחבורה מאיר שטרית:
       
בית-משפט - - -
       
ניסן סלומינסקי (מפד"ל):
       
       בדרך כלל בית-המשפט אמור למנות מישהו, כונס שיבטיח את זה. בפועל, יש הרבה מאוד מקרים שלא ממנים, או שיש תקופה ארוכה עד שממנים. בתקופה הזאת יש פרצה שבה הנושה המובטח יכול ללכת ולנסות למכור את החפץ, גם אם זה מחיר הפסד, כדי לכסות את חובו. כתוצאה מזה, הנושים האחרים מפסידים. 
       
       מה שאני בא להציע כאן זה לכסות את התקופה הזאת עד שימונה כונס, או במקרים שלא ממונה - שגם במקרה הזה הנושה המובטח שהוא ראשון, וזה מגיע לו על-פי החוק, לא יוכל למכור את נכסי פושט הרגל כרצונו, אלא זה יעמוד תחת בקרה או של בית-המשפט או של הכונס הכללי, מי שייקבע; אבל תהיה ביקורת שאכן תבטיח שהאיש מטפל בנושא בערך הריאלי שלו, כדי שהנושים האחרים לא יפסידו. 
       
       אני חושב שזאת הצעת חוק ראויה וטובה. האמת היא, שגם ועדת השרים אמרה שזה אכן נכון, רק שהפתרון של היועצים המשפטיים היה שנפתור את זה בדרך של תקנה. 
       
אופיר פינס-פז (העבודה-מימד):
       
       זה לא בסדר?
       
ניסן סלומינסקי (מפד"ל):
       
       לא, זה לא בסדר מבחינה אחת. אם זה ייפתר בצורה של תקנה, זה יכול להיות מצוין, אבל במכתב שהם כותבים הם אומרים: אנחנו נבדוק את זה ונבחן וכו' וכו'. יכול להיות שכן ויכול להיות שלא. בקשתי היא שאם שזה יהיה בתקנה – מצוין, אבל קודם כול שנאשר את זה בקריאה טרומית. זה יבטיח לנו שאכן יטפלו בזה. אם יטפלו ויתקנו את הפרצה הזאת בצורת תקנה, בסדר. לעומת זאת, אם לא, החוק הזה יתקדם, ולפחות החוק יתקן את זה, כי הפרצה היא פרצה ונגרמים נזקים כבדים לנושים האחרים שלא באשמתם. תודה לך, אדוני. 
       
היו"ר יולי-יואל אדלשטיין:
       
       אני מודה מאוד לחבר הכנסת ניסן סלומינסקי. האם השר פורז משיב במקומו של שר המשפטים? לא משיב במקומו של שר המשפטים. אם כן, תשובה והצבעה במועד אחר. 

       
הצעת חוק העונשין (תיקון - החזרת הסעיף הסוציאלי 
כעילה להפסקת היריון), התשס"ד–2003
(הצעת חוק פ/1514; נספחות.)
(הצעת חבר הכנסת רשף חן)

היו"ר יולי-יואל אדלשטיין:
       
       הצעת החוק הבאה היא של חבר הכנסת רשף חן, הצעת חוק העונשין (תיקון – החזרת הסעיף הסוציאלי כעילה להפסקת היריון), התשס"ד-2003. אני מבקש מחברי הכנסת בעלי ההצעות הבאות – אנחנו כרגע בהנמקה מן המקום בכל ההצעות, לכן חברי הכנסת גלעד ארדן, אופיר פינס-פז, אבשלום וילן וכן הלאה, הייתי מציע להם כבר להגיע למליאה. חבר הכנסת רשף חן – בבקשה, אדוני. 
       
רשף חן (שינוי):
       
       אדוני היושב-ראש, חברי חברי הכנסת, נדמה לי שכל אדם שיש לו מצפון לא מתייחס בקלות דעת להפלה. כמישהו שראה לאחרונה לא מעט צילומי אולטרה-סאונד, נדמה לי שאף אחד לא מתייחס בקלות דעת להפלה. אבל במדינת ישראל אנחנו מאפשרים לאנשים לעשות הפלה, ובצדק, ואנחנו מנסים למצוא את האיזון הנכון לגבי מתי ואיך לעשות את זה. את האיזון הזה אנחנו מוצאים בשני פרמטרים, אחד מהם הוא פרמטר הזמן - מאפשרים לעשות הפלה רק עד גיל עובר מסוים, והשני הוא פרמטר של עילות. 
       
       הנה, למרבה הפלא, במדינת ישראל העילה הסוציאלית - כאשר אשה או בני-זוג אומרים: אנחנו לא מסוגלים לפרנס את הילד הזה, המצב המשפחתי שלנו הוא כזה שהילד הזה יהיה ילד בלתי רצוי, שחייו לא יהיו חיים טובים - הוצאה מספר החוקים. זו תמיד היתה עילה. זו העילה המקובלת בעולם, וזו גם היתה העילה הנפוצה לביצוע הפלה. מסיבות דתיות אנחנו הוצאנו את העילה הזאת מספר החוקים, ולמרבה האבסורד שלחנו את האזרחים שלנו לשקר. 
       
       המצב היום הוא שאפשר לעשות הפלות במדינת ישראל, אלא שהאזרח הישראלי צריך לבוא ולשקר למדינת ישראל. האזרחית צריכה לבוא ולומר: יש לי בעיות נפשיות, ולכן אני לא יכולה ללדת את הילד, ואז נותנים לה לעשות את ההפלה, כשכולם יודעים שזה שקר. שיא האבסורד הוא שאנחנו מאלצים נשים נשואות לשקר - לומר שהן בגדו בבעליהן, כי אותם אנשים שכביכול מתנגדים להפלות, אם יש חשש ממזרות, זאת כבר סיבה מספיק טובה לעשות הפלה, ואז זה בסדר. 
       
היו"ר יולי-יואל אדלשטיין:
       
       אדוני, הנמקה מן המקום זה דקה. דיברת כבר שתי דקות. 
       
רשף חן (שינוי):
       
       אני מציע להחזיר את האמת לספר החוקים במדינת ישראל ולומר בגלוי שאנחנו מאפשרים לנשים ולאזרחים במדינת ישראל לעשות הפלה כאשר לפי המצב המשפחתי הסוציאלי זה הדבר הנכון לעשות. תודה.  
       
היו"ר יולי-יואל אדלשטיין:
       
       תודה לחבר הכנסת רשף חן. תשובה והצבעה במועד אחר. 
       

הצעת חוק לתיקון פקודת הסטטיסטיקה (עונשין), התשס"ד-2004
[הצעת חוק פ/2524; נספחות.]
(הצעת חבר הכנסת אופיר פינס-פז)
       
היו"ר יולי-יואל אדלשטיין:
       
       אנחנו נעבור להצעה הבאה: הצעת חוק לתיקון פקודת הסטטיסטיקה (עונשין), התשס"ד-2004, של חבר הכנסת אופיר פינס-פז, שממתין בסבלנות להצעה שלו, כבר מזמן, כאן במליאה. בבקשה, אדוני; יש לך דקה מן המקום. 
       
אופיר פינס-פז (העבודה-מימד):
       
       תודה. 
       
       אדוני היושב-ראש, אדוני השר, חברי חברי הכנסת, הצעת החוק שלי היא מאוד פשוטה. אני מניח שאתם לא יודעים, לפחות אני לא ידעתי עד שאנשים בציבור פנו אלי, שכאשר אתה נופל במדגם של הלשכה המרכזית לסטטיסטיקה - לגבי השאלות ששואלים על מצב כזה או אחר, מצב סוציו-אקונומי וכדומה - אם אתה לא רוצה לענות על כל השאלות, אנשי הלשכה המרכזית לסטטיסטיקה אומרים לך: אדוני, אנחנו נעצור אותך. מה זאת אומרת אתה תעצור אותי? אנחנו נעצור אותך - נדמה לי עד שלושה או שישה חודשים לפי החוק. 
       
       הלכתי ופשפשתי וראיתי שזה באמת נכון. קודם כול, בדקתי וראיתי שאף אחד לא נעצר בישראל על זה, אז למה לאיים באיום סרק? שנית, זה איום מטורף ומרחיק לכת, שלא עולה בקנה אחד עם דברים אלמנטריים. 
       
       לכן הצעתי הצעת חוק לבטל את עניין המעצר, ולשמחתי הרבה ועדת השרים לענייני חקיקה הסכימה לזה במגבלה אחת, אבל בסך הכול קיבלה את העיקרון, שזה באמת עיקרון מיותר. שר המשפטים לא נמצא פה, ואני מניח שהוא ישיב כשהוא יבוא. אני הסכמתי למגבלה. 
       
שר התחבורה מאיר שטרית:

אני משיב. 
       
אופיר פינס-פז (העבודה-מימד):
       
       אז אני אגיד מה המגבלה. למעט עניין אחד, האיום במעצר חל על משקי-הבית, בתי-המגורים, ועל הסקטור העסקי. בא הסטטיסטיקאי הראשי או מנהל הלשכה ואמר שהוא מוכן להפסיק את זה לגבי משקי-בית, אבל הוא רוצה שזה יישאר במגזר העסקי, כי שם גם לפי דעתי עשו פעם שימוש בזה. אמרתי שאני מעדיף את הרוב מאשר לא כלום, ולכן הסכמתי לפשרה הזאת. השר שטרית, היא מקובלת עלי, זאת אומרת שאעמוד בה כמובן בתהליך החקיקה לכשתעבור הצעת החוק, אם תעבור, במליאה. 
       
היו"ר יולי-יואל אדלשטיין:
       
       תודה לחבר הכנסת אופיר פינס-פז. בבקשה, אדוני השר. 
       
שר התחבורה מאיר שטרית:
       
       אדוני, אני מתכבד להשיב על הצעת החוק בשמו של ראש הממשלה. כידוע, הלשכה המרכזית לסטטיסטיקה נמצאת במשרד ראש הממשלה, ואני כשר המתאם עונה במקומו. 
       
       ובכן, ועדת השרים לענייני חקיקה החליטה בישיבתה מיום 21 בנובמבר 2004 לתמוך בהצעת החוק, בתנאי שהמציע אכן יתקן את הצעתו באופן שהיא לא תחול על סקרי תעשייה - עסקים, וכן יתאם את הצעתו עם משרד המשפטים. 
       
       נימוקה של הוועדה לתנאים הוא, שהחלת התיקונים המוצעים אף על סקרי תעשייה, תביא למצב שבו עסקים גדולים ירשו לעצמם שלא לדווח ויעדיפו לשלם את הקנס הקבוע בחוק, במקום המאסר שהינו עונש מרתיע לגבי העסקים, כך שהממד ההרתעתי יינזק. חשש זה פוחת בהרבה במצב שבו העונש הקבוע בחוק הינו מאסר, כשמדובר בעסקים גדולים. 
       
       יש להעיר שאף ללא תיקוני הפקודה המוצעים בהצעת החוק דלעיל, יש סמכות לבית-המשפט להטיל קנס על סירוב לדווח, וכן לחייב בעבודות שירות או בשירות לתועלת הציבור במקום מאסר, כך שבפועל לא נעשה שימוש בסנקציית המאסר הקבועה בחוק, וייעודה הוא בעיקר הרתעתי. 
       
       הווי אומר, חבר הכנסת פינס, שיכול להיות שבהמשך הדרך אתה אמור לנסות להפוך את הקנס שאתה מציע לא לקנס של בית-משפט - כי אז ההרתעה גם מאוד שולית, עד שהאיש מגיע למשפט ועד שהוא נידון - אלא לברירת קנס. 
       
אופיר פינס-פז (העבודה-מימד):
       
       קנס מינהלי. 

שר התחבורה מאיר שטרית:
       
       בדיוק, לקנס מינהלי. אני מציע לך בהמשך הדרך לעשות את זה. זה יהיה הרבה יותר אפקטיבי. כשר המשפטים אני תמכתי בהפיכתם של הרבה מאוד עונשים לקנסות מינהליים, דבר שמקל על האכיפה, מקל על הביצוע, ועושה את זה הרבה יותר זמין והרבה יותר זריז. 
       
       לכן, אדוני היושב-ראש, בתנאי הזה של תיאום המשך החקיקה עם משרד המשפטים ובתנאי הזה שחבר הכנסת פינס ציין, הממשלה תומכת בהצעת החוק. 
       
היו"ר יולי-יואל אדלשטיין:
       
       אני מודה מאוד גם לחבר הכנסת המציע וגם לשר המשיב.
       
אופיר פינס-פז (העבודה-מימד):
       
       אני יכול רק לומר מלה מהמקום? מותר לי או אסור לי?
       
היו"ר יולי-יואל אדלשטיין:
       
       לא. אם יש הסכמה, אז אין – אני, במקומך, חבר הכנסת פינס, יכול להוסיף מלה ולומר שהשבוע התקיים דיון מעניין מאוד על הנושא של זכות לפרטיות במסגרת הדיונים של הכנת החוקה לישראל, ואני חושב ששם היית מוצא תומכים רבים מאוד לעמדתך בנושא המוזר הזה של מאסר על אי-מסירת מידע ללשכה המרכזית לסטטיסטיקה – על-ידי גורם פרטי. לא נכנסים פה, באמת, לתחום של עסקים, תאגידים וכן הלאה. 
       
       ההצבעה, כידוע, במועד אחר. 
       

הצעת חוק לתיקון פקודת התעבורה (חובת אחזקה ושימוש 
באפוד זוהר ברכב מנועי), התשס"ד-2004
       [הצעת חוק מס' פ/2759; נספחות.]
(הצעת חבר הכנסת גלעד ארדן)
       

היו"ר יולי-יואל אדלשטיין:
       
       אנחנו נעבור להצעתו של חבר הכנסת גלעד ארדן. 
       
אבשלום וילן (יחד):
       
       למה אתה לא ממשיך לפי הסדר ואחרי זה חוזר?
       
אופיר פינס-פז (העבודה-מימד):
       
       - - -
       
היו"ר יולי-יואל אדלשטיין:
       
       אני שמעתי את הערתו של חבר הכנסת וילן. הצעת חוק לתיקון פקודת התעבורה (חובת אחזקה ושימוש באפוד זוהר ברכב מנועי), התשס"ד-2004 - מן המקום דקה, חבר הכנסת גלעד ארדן. 
       
גלעד ארדן (הליכוד):
       
       תודה, אדוני היושב-ראש. 
       
       אדוני היושב-ראש, חברי חברי הכנסת, הצעת חוק זו עניינה חובת אחזקה ושימוש באפוד זוהר בכל כלי רכב. כל שנה נהרגים עשרות בני-אדם בתאונות דרכים בשולי הדרך. שיעור התאונות בשולי הדרך הוא כ-12% מסך התאונות הקטלניות במדינת ישראל. תאונות מסוג זה מתרחשות בעיקר בשעות החשכה, כאשר נהג או נוסע יוצאים מהרכב לשם ביצוע פעולות שונות בשולי הדרך, וכך הם עלולים להיפגע, לצערנו, על-ידי נהג אחר שלא הבחין בהם. 
       
       היום, לפי תקנות התעבורה, כשאדם יוצא מרכב בשולי הדרך הוא חייב להציב משולש אזהרה. לצערי הרב זה אינו מספיק. כיוון שהנוהג ברכב מתקרב בעיקר במהירויות גבוהות, אין סיכוי שיספיק להגיב ולמנוע את האסון. לכאורה, תאונות מסוג זה נגרמות בגלל נהיגה לא זהירה, אבל אני חושב שאפשר לעזור לנהגים להבחין מוקדם יותר באזרחים הנמצאים בשולי הכביש ובכך להציל את חייהם. 
       
       אני מזדעזע לחשוב כמה פשוט הפתרון, ואנחנו עדיין לא יישמנו אותו. לבישת אפוד מחזיר אור על-ידי אדם הנמצא בשולי הכביש, תעלה את טווח הזיהוי שלו ממרחק של 40 מטר, לסדר-גודל של 200 מטר. בזה, בעצם, נכפיל בחמש את זמן התגובה העומד לרשות הנהג. 
       
       אני רוצה להדגיש, שאף שאפוד מחזיר אור בשעות החשכה, יש חשיבות לשימוש בו גם בשעות היום, שכן אפוד כזה, שנושא פסים זוהרים, מאפשר זיהוי קל ונוח ולכן יגדיל את מרחק התגובה גם בשעות היום. 
       
       הצעת החוק שלי בעצם באה לחייב נהגים להחזיק ברכב אפוד מחזיר אור, ובעת יציאתם מרכבם ללבוש אותו. מחירו של אפוד כזה ינוע בין 20 ל-60 שקלים. אני חושב שזו השקעה מזערית, ובהשקעה כזאת אדם יוכל לשמור על חייו, שהם יקרים לאין שיעור מכל סכום כספי שהוא.
       
       במדינות שונות באירופה, כגון ספרד ואיטליה, כבר קיימת תקנה המחייבת לבישת אפוד זוהר. מדינות נוספות רבות, כמו פורטוגל, אוסטריה ושבדיה, נמצאות בשלבי חקיקה מתקדמים. 
       
       אני מבקש מחברי הכנסת לתמוך בהצעת חוק זו בקריאה טרומית ולהעביר אותה לוועדת הכלכלה לשם הכנתה לקריאה ראשונה. תודה רבה. 
       
אברהם בייגה שוחט (העבודה-מימד):
       
       גלעד, כמה עולה אפוד?
       
היו"ר יולי-יואל אדלשטיין:
       
       הוא ציין. 
       
גלעד ארדן (הליכוד):
       
       בין 20 ל-60 שקלים, כאשר ייתכן שלגבי רכבים חדשים – יש איזה משא-ומתן עם איגוד יבואני הרכב, שאולי זה יינתן יחד עם רכב חדש. תודה. 
       
היו"ר יולי-יואל אדלשטיין:
       
       תודה לחבר הכנסת גלעד ארדן. הפעם השר שטרית, בכובע של שר התחבורה, ישיב על הצעת החוק. 
       
שר התחבורה מאיר שטרית:
       
       לשם שינוי. 
       
היו"ר יולי-יואל אדלשטיין:
       
       לא, לא. לא לשם שינוי, בכובע הטבעי, הייתי אומר. 
       
שר התחבורה מאיר שטרית:
       
       כן. 
       
       אדוני היושב-ראש, רבותי חברי הכנסת, הצעת החוק לתיקון פקודת התעבורה (חובת אחזקה ושימוש באפוד זוהר ברכב מנועי), מטרתה להוות נדבך נוסף במלחמה בתאונות הדרכים. מוצע לקבוע בפקודת התעבורה הוראה בדבר חובת אחזקה של אפוד זוהר ברכב מנועי, למעט אופנוע, אפוד העומד בדרישות שיקבע שר התחבורה. וכן, כי הנוהג ברכב או הנוסע ברכב הנמצא מחוץ לכלי הרכב, בסמוך לכביש או בשולי דרך שאיננה עירונית, לשם תיקון הרכב ובדיקתו, חייב ללבוש אפוד זוהר. עוד מוצע לקבוע, כי אם יצא מכלי הרכב יותר מנוסע אחד בעת הטיפול בתיקון הרכב ובדיקתו, תחול חובת הלבוש של אפוד זוהר גם על כל מי שעוסק בתיקון הרכב בשולי הכביש. 
       
       חובת הלבוש של אפוד זוהר כמוצע, תביא מטבע הדברים לא רק לזיהוי מוקדם יותר של האדם הנמצא מחוץ לכלי הרכב, אלא גם זמן התגובה של נוהג הרכב, אשר יזהה את האדם הנמצא בשולי הכביש, ירד באופן משמעותי ובכך יסייע למניעת התאונה - האמת היא שפה הניסוח לא נכון. זמן התגובה יגדל באופן משמעותי. במלים אחרות – יש לו יותר זמן להגיב מאשר בלי אפוד זוהר. 
       
       מנתונים ביחס לגורמים של תאונות הדרכים עולה, כי אחוז לא מבוטל מהן נגרמות כשהנוהג ברכב או אדם המצוי בו נפגע בזמן שיצא מכלי הרכב לשולי הדרך, על-ידי רכב חולף שלא הבחין בו. להזכירכם, המקרה של האשה שהגישה עזרה ראשונה על הכביש, ביקשה להגיש עזרה ראשונה, יצאה מהרכב ונפגעה. קביעת חובת השימוש באפוד זוהר אף הוכיחה את חשיבותה בכמה מדינות באירופה שבהן הונהגה חובת אחזקת אפוד זוהר כחלק בלתי נפרד מהציוד הבסיסי בכלי הרכב. 
       
       הממשלה תומכת אפוא בהצעת החוק, בכפוף לכך שהוראות החוק לא יחולו על צה"ל. אני מניח שזה מקובל על המציע, ולכן, בתנאים האלה, כמובן, הממשלה תומכת בהצעת החוק. 
       
היו"ר יולי-יואל אדלשטיין:
       
       אני מודה מאוד לשר המקשר, שר התחבורה, חבר הכנסת מאיר שטרית. ההצבעה תתקיים במועד אחר. 
       

הצעת חוק הבטיחות במקומות ציבוריים 
(תיקון - החמרת ענישה באירועי ספורט)
(תיקון - החמרת ענישה באירועי ספורט), התשס"ד-2004
       [הצעת חוק מס' פ/2385; נספחות.]
(הצעת חבר הכנסת אבשלום וילן)
       

היו"ר יולי-יואל אדלשטיין:
       
       אנחנו עוברים להצעת החוק של חבר הכנסת אבשלום וילן, הצעת חוק הבטיחות במקומות ציבוריים (תיקון – החמרת ענישה באירועי ספורט), התשס"ד-2004. והמשיב – יש משיב?
       
שר התחבורה מאיר שטרית:
       
       לא. 
       
היו"ר יולי-יואל אדלשטיין:
       
       אין משיב. לכן, תשובה והצבעה במועד אחר. חבר הכנסת וילן ינמק מהמקום. 
       
אבשלום וילן (יחד):
       
       הצעת חוק הבטיחות במקומות ציבוריים (תיקון - החמרת ענישה באירועי ספורט), מטרתה העיקרית היא להגביר את הענישה במגרשי הספורט. יש לה שלושה חלקים. החלק הראשון מדבר על תקופת ההרחקה של אוהד כדורגל שמתפרע. היום אפשר להרחיק אוהד כזה לשנה. אני הצעתי בהצעה המקורית שלי תקופה של חמש שנים, והתפשרתי עם ועדת השרים לחקיקה, שהציעה שלוש שנים, וקיבלתי את עמדתם.
       
       החלק השני של ההצעה מדבר על הכנסת "אמצעי לחימה" למגרשים - רימוני עשן, רימוני הלם, אבוקות, חזיזים, רקטות וכו'. אני הצעתי היא מאסר עד שנתיים למי שיכניס אמצעי לחימה למגרשים. ועדת השרים לענייני חקיקה הציעה שנה, וקיבלתי את השנה. 
       
       הנושא השלישי הוא קריאות גזעניות – מה שנקרא: מוות לערבים, אלה ואלה מחבלים, וכו', או לחלופין, נהמות גזעניות, כפי שהיה לפני שבוע במשחק בין אנגליה לספרד, כאשר קהל ספרדי נהם כלפי שחקנים אנגלים שחומי-עור. פה יש ויכוח ביני לבין משרד המשפטים. משרד המשפטים טוען שהחקיקה הקיימת - בחוק העונשין - מספיקה. הטענה שלי היא שזה איננו מספיק, משום שצריך להוכיח פה כוונת מכוון, ולקהל שמסתובב במגרש אין כוונת מכוון, וזאת הסיבה שאי-אפשר להעניש אותו. לכן צריך פה, במקום הזה, לומר דברים ברורים. 
       
       סיכמתי עם משרד המשפטים שהסעיף הזה יגיע לליבון הדדי לאחר הקריאה הטרומית ובהכנה לקריאה ראשונה. ננסה לשכנע זה את זה, להגיע בכל אופן לפתרון משפטי מוסכם. הסעיף כפי שהוא מופיע בחוק לא מקובל על ועדת שרים לענייני חקיקה, תינתן לי הזכות לשכנע את הוועדה בחשיבות העניין. תודה, אדוני היושב-ראש. 
       
היו"ר יולי-יואל אדלשטיין:
       
       בניגוד להודעתי הקודמת, ההצבעה תתקיים במועד אחר, אבל את התשובה אנחנו נשמע כרגע מפי השר לביטחון פנים גדעון עזרא. בבקשה, אדוני. 
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, הצעת החוק של חבר הכנסת אבשלום וילן מבקשת להתמודד עם התופעה המחמירה והולכת של האלימות בספורט. 
       
       אקדים ואומר כי הממשלה תומכת עקרונית בשתיים מן ההצעות המעוגנות בהצעת החוק של חבר הכנסת וילן, בכפוף לשינויים מסוימים שאפרט בהמשך. 
       
       מדיווחי משטרת ישראל עולה, כי במהלך עונות משחקי הספורט האחרונות מצטיירת תמונה עגומה מאוד של החרפה בתופעות האלימות במגרשי הספורט בענפים השונים. במהלך עונת המשחקים 2003/04 התרחשו במגרשי הספורט 47 אירועי אלימות, שהתבטאו בקטטות, דקירות, זריקת רימוני עשן לעבר מגרש המשחקים, יידויי אבנים והבערת אבוקות והשלכתן לעבר המגרש. כמו כן התרחבה התופעה של קריאות גזעניות מצד חלק גדול מהקהל. כתוצאה מפעולות אלימות אלה היו לא מעט מקרי פציעה ונזקים לרכוש, אשר בנס לא הסתיימו באסון. 
       
       כפי שמציין חבר הכנסת וילן בהצעת החוק, ריבוי מקרי האלימות בספורט וחומרתם מחייבים ללא ספק טיפול מערכתי משולב ואינטנסיבי של כל הרשויות העוסקות בספורט, משטרת ישראל, בתי-המשפט, אגודת הספורט, וזאת נוסף על פעולות ההסברה וההדרכה הנדרשות.
       
       אשר להצעה גופא. חבר הכנסת וילן מציע להתמודד עם תופעת האלימות בשלושה היבטים. ההיבט הראשון - חבר הכנסת וילן מציע לקבוע כעבירה שדינה שלוש שנות מאסר הכנסת "אמצעים אסורים" לאירועי ספורט. הממשלה מסכימה לעיגון האיסור האמור בחקיקה ראשית, ואולם העונש שייקבע יהיה שתי שנות מאסר בלבד, זאת בדומה לעונש הקבוע בחוק העונשין על הפרת חובה חקוקה, סעיף 286 לחוק.
       
       ההיבט השני -  חבר הכנסת וילן מציע לקבוע כעבירה ספציפית שדינה שנת מאסר "קריאות מגונות או גזעניות" במהלך אירוע ספורט. כפי שציינתי לעיל, אכן קיימת תופעה של קריאות גזעניות במגרשי הספורט, ואולם לדעת הגורמים המקצועיים במשטרה ובמשרד המשפטים, ניתן להסתפק בעבירות ההסתה לגזענות הקבועות היום בחוק העונשין לעניין זה, אשר עונשן חמור הרבה יותר, חמש עד עשר שנות מאסר. 
       
       יש מקום כי הטיפול בנושא זה, מעבר להעמדה לדין במקרים המתאימים על העבירות של הסתה לגזענות בחוק העונשין, יהיה הטיפול המשמעתי כנגד הקבוצה במסגרת בית-הדין המשמעתי של התאחדויות הספורט. 
       
       מעבר לכך יצוין, כי המונחים המוצעים בהצעת החוק של חבר הכנסת וילן הם עמומים ולא ברורים ואינם מתאימים לחקיקה עונשית. 
       
       ההיבט השלישי - חבר הכנסת וילן מציע לתת סמכות בידי בית-המשפט להרחיק ממשחקי הספורט למשך חמש עונות, ולא להסתפק בהרחקה לעונה אחת, כפי המצב החוקי הקיים. על-פי חוות דעת הגורמים המקצועיים במשטרה, מדובר אכן בעונש מרתיע ואפקטיבי, וראוי להרחיבו מעבר לעונת ספורט אחת, ואולם הרחקה למשך חמש עונות היא עונש בלתי מידתי, ועל כן הממשלה מסכימה לתיקון המוצע ובלבד שיהיה לשלוש עונות בלבד. 
       
       לאור האמור לעיל, הממשלה הסכימה לתמוך עקרונית בסעיף 11א1 המוצע, ואולם במקום "שלוש שנים" יבוא "שנתיים", וכן לתמוך עקרונית בסעיף 2 המוצע, ואולם במקום "חמש עונות" יבוא "שלוש עונות".
       
       הממשלה איננה תומכת בקביעת עבירה פלילית נוספת באשר לקריאות מגונות וגזעניות, ומציעה כי תופעה זו תטופל במסגרת עבירות ההסתה לגזענות הקיימות בחוק העונשין, וכן כי הדבר ימוסד במסגרת הענישה המשמעתית של אגודות הספורט.
       
       אם חבר הכנסת וילן מסכים לסייגים האמורים להחלטת הממשלה, אנו מציעים לתמוך בהצעה. אתה מסכים, חבר הכנסת וילן? 
       
אבשלום וילן (יחד):
       
       כבר הודעתי בדברי ההסבר, ששני הסעיפים הראשונים מקובלים עלי. בסעיף השלישי, שהוא בוויכוח מקצועי, לגבי הגזענות - האם העבירה תיקבע לפי חוק העונשין כעבירת הסתה שצריך להוכיח עליה כוונת מכוון, או לפי ההצעה שלי, אני מקבל את עמדת הממשלה, ואני מציע שבהכנה לקריאה ראשונה נקיים על זה דיון נוסף בין המקצוענים. יכול להיות שאצליח לשכנע אתכם, ואז לקראת הקריאה הראשונה נשנה את זה. אם לא אצליח, נבוא עם העמדה שלכם לקריאה ראשונה.

השר לביטחון פנים גדעון עזרא:
       
       מאחר שבאופן כללי אין ויכוח בינינו, בהצבעה שתהיה ביום שני תתמוך הממשלה בהצעה. תודה.

היו"ר יולי-יואל אדלשטיין:
       
       אני מודה מאוד לשר לביטחון פנים, חבר הכנסת גדעון עזרא. הצבעה, כפי שנאמר, במועד אחר. 

       
הצעת חוק מיסוי מקרקעין (שבח, מכירה ורכישה) (תיקון - סכום 
השבח במכירת זכות במקרקעין), התשס"ד-2004
[הצעת חוק פ/2152; נספחות.]
(הצעת קבוצת חברי הכנסת)

היו"ר יולי-יואל אדלשטיין:
       
       הסעיף הבא: הצעת חוק מיסוי מקרקעין (שבח, מכירה ורכישה) (תיקון - סכום השבח במכירת זכות במקרקעין), התשס"ד-2004, של חברי הכנסת אהוד רצאבי, רשף חן, יצחק כהן ואיוב קרא. ינמק מן המקום חבר הכנסת אהוד רצאבי, ובזה נסיים את הפרק של הצעות החוק להיום. בבקשה, חבר הכנסת רצאבי, דקה לרשותך. תשובה והצבעה במועד אחר.
       
אהוד רצאבי (שינוי):
       
       אדוני היושב-ראש, חברי הכנסת, הצעת חוק זו דנה בסעיף 39 לחוק מיסוי מקרקעין, המתיר ניכויים מהשבח, מהרווח, לצורך קביעת המס שישולם על עסקאות במיסוי מקרקעין. 
       
       השינויים המוצעים בסעיף 39, מקורם בצורך להתאים את הקבוע בחוק לצורכי הציבור דהיום, עת מוצאות על-ידו הוצאות הקשורות ישירות במכירת הזכות במקרקעין ואשר לאו דווקא מצוינות במפורש במסגרת הרשימה המנויה בסעיף זה. 
       
       זאת ועוד, מטרה נוספת של השינוי המוצע היא התאמת האמור בחוק מיסוי מקרקעין להוראות פקודת מס הכנסה, לשם השוואת ההוראות הדנות בהתרת הוצאות לצורך חישוב מס השבח עם ההוראות הדנות בהתרת ההוצאות לצורך חישוב מס ההכנסה. 
       
       זה לא משנה, אף אחד לא מקשיב, נכון? 

היו"ר מוחמד ברכה:
       
       רבותי חברי הכנסת. חבר הכנסת אופיר פינס, חבר הכנסת רצאבי מבקש את תשומת לבך, אל תפריע לו.

אופיר פינס-פז (העבודה-מימד):
       
       נתתי לו את מלוא תשומת הלב במשך 60 שניות, דקה. 
       
איתן כבל (העבודה-מימד):
       
       שיסביר מה הוא אומר. 

אהוד רצאבי (שינוי):
       
       אשמח להסביר לך. במלים פשוטות, אנחנו רוצים לאפשר התרת הוצאות שתורמות ישירות לרווח במיסוי מקרקעין, ולהשוות אותן למה שמותר לצורכי מס הכנסה ואסור היום בחוק מס שבח מקרקעין, לרבות ריבית ריאלית שנוצרה כתוצאה מיצירת עסקה במיסוי מקרקעין, ונכון להיום היא אסורה. 

צבי הנדל (האיחוד הלאומי - ישראל ביתנו):
       
       הבנת? 

אהוד רצאבי (שינוי):
       
       זהו. מאוד פשוט. אם לא תבין, אשלח אותך לרואה-חשבון מצוין.

איתן כבל (העבודה-מימד):
       
       עד יום שני יש זמן. 

אהוד רצאבי (שינוי):
       
       נכון. זאת השורה התחתונה, כפי שאמרתי. אני מבקש מחברי הכנסת להיענות לבקשתי ולאשר את הצעת החוק הזאת כאשר היא תעלה להצבעה,  ולבקשתו של משרד האוצר, אני אתאם את הנוסח הסופי עם האוצר בזמן הנכון. תודה רבה. 

היו"ר מוחמד ברכה:
       
       תודה, חבר הכנסת רצאבי. כאמור, התשובה לא תינתן היום. גם ההצבעה לא תתקיים היום אלא ביום שני. 
       

הצעה לסדר-היום
הצורך בהקמת ועדת חקירה פרלמנטרית בנושא העוני בישראל

       
היו"ר מוחמד ברכה:
       
       אנו עוברים לסעיף הבא: הצעה לסדר-היום – הצורך בהקמת ועדת חקירה פרלמנטרית בנושא העוני בישראל, שמספרה 4970, של חבר הכנסת אופיר פינס-פז. בבקשה, אדוני. לרשותך עשר דקות. 

אופיר פינס-פז (העבודה-מימד):
       
       אדוני היושב-ראש, אדוני השר, חברי חברי הכנסת, אני כבר בבית הזה כמה שנים טובות, ואני לא זוכר מקרה שיותר מתאים לבדיקה באמצעות הכלים הפרלמנטריים, למשל ועדת חקירה פרלמנטרית, כמו דוח העוני של 2003 שפורסם השבוע.
       
       קודם כול, כדי לנטרל את הוויכוח הקואליציוני-האופוזיציוני, משום שהעוני לא התחיל בממשלה הזאת, אני מציע לבית כולו להתלכד מאחורי הצעת נשיא המדינה, שלא אמר ועדת חקירה פרלמנטרית אבל אמר ועדה ציבורית. אנחנו לא קובעים ועדה ציבורית. הממשלה יכולה לקבוע ועדת חקירה ממלכתית. אני מודיע כאן, שאם הממשלה תודיע כאן שהיא מקימה ועדת חקירה ממלכתית לדוח העוני, אני מסיר את ההצעה שלי. אבל אם לא, אני מציע לכם להיענות לבקשת נשיא המדינה ולהצעתו. 
       
       את העניין הזה צריך לחקור באופן רציני, שיטתי, יסודי, ולא רק את הדוח האחרון. אם כי הדוח האחרון שאתם שמעתם עליו, כמובן, וקראתם, מדבר על כך שבמדינת ישראל של היום יש מיליון ו-427,000 עניים, מתוכם 105,000 איש הפכו  לעניים ב-2002-2003. 105,000 איש הצטרפו. 

צבי הנדל (האיחוד הלאומי - ישראל ביתנו):
       
       שאלה לסדר, אדוני היושב-ראש: אני מבין שלא הצבענו היום על הצעות חוק. מה עם הצעות לסדר-היום?

היו"ר מוחמד ברכה:
       
       אין שום הצבעה היום, גם לא על הצעות לסדר-היום.

אופיר פינס-פז (העבודה-מימד):
       
       זה יהיה ביום שני, חבר הכנסת הנדל.


צבי הנדל (האיחוד הלאומי - ישראל ביתנו):
       
       רציתי לתמוך.
       
אופיר פינס-פז (העבודה-מימד):
       
       אני מתאר לעצמי שרצית לתמוך, ובצדק. גם לו הצעת אתה את זה, אני הייתי  תומך, כמובן, כי זה לא עניין אישי. אני אומר עוד הפעם, אני מציע לך, אדוני השר, אתה מייצג את הממשלה, אל תלכו על זה לפי העניין הממשלתי, אף שלדעתי תפסידו גם בהיבט הזה, כי אין לכם רוב היום. אבל אני מציע לכם לא ללכת לכיוון הזה, אלא באמת להקים ועדה שתוכל לעשות עבודה רצינית. 
       
       140,000 משפחות עניות יש להן מפרנס, זאת אומרת, יש להן מישהו, או הבעל או האשה, שעובד ומפרנס את משפחתו, ולמרות זאת הן מתחת לקו העוני. יותר מזה, 17,000 משפחות יש בהן שני מפרנסים, גם הבעל וגם האשה עובדים, והם מתחת לקו העוני. זה מדהים. 64,000 משפחות של עולים חדשים; 30,000 משפחות חד-הוריות; 84,000 משפחות של גמלאים קשישים; 120,000 משפחות ערביות; 650,000 ילדים, בני-נוער, שחיים וגדלים כשהם מתחת לקו העוני.

היו"ר מוחמד ברכה:
       
       זה משפחות.
       
אופיר פינס-פז (העבודה-מימד):
       
       הנתון האחרון שלי היה 650,000 ילדים, אבל עד אז דיברתי על משפחות.
       
היו"ר מוחמד ברכה:
       
       צריך להכפיל לפחות בארבע.
       
אופיר פינס-פז (העבודה-מימד):
       
       בהתחלה נתתי נתונים של משפחות, ובסוף דיברתי על הילדים.
       
       שמעתי מה אמר שר האוצר בוועדת הכספים. אומנם לא הייתי בישיבה, אבל שמעתי מה הוא אמר. ההגנה הטובה ביותר היא ההתקפה. קודם כול, מה הוא אומר? הוא אומר לאלה שיש להם משפחות, שאחד עובד והם עדיין מתחת לקו העוני, שהוא מציע לעודד את בן הזוג לצאת לעבודה. נהדר. איזו הצעה גאונית. אדוני היושב-ראש, איך לא חשבנו על זה לפני נתניהו? רק שיש בעיה קטנה, איפה הם יעבדו בדיוק? הרי המשק הזה, אף-על-פי שנתניהו מדבר אלף פעם על מיתון, הוא משק שנמצא באחוזי אבטלה מאוד מאוד גבוהים, שנושקים ל-11%, וזה קבוע כבר תקופה מאוד מאוד ארוכה עם שינויים קלים. איפה בדיוק הם אמורים לעבוד? בלשכה של שר האוצר? הוא יסדר להם עבודה? אדרבה, אני מציע לכולם לשלוח קורות חיים ללשכה של שר האוצר, ונראה כמה מקומות עבודה הוא יסדר למשפחות שנמצאות מתחת לקו העוני. אדרבה. אילו הצעות גאוניות.
       
היו"ר מוחמד ברכה:
       
       איך שני בני-זוג יצאו לעבודה כשאין יום חינוך ארוך?
       
אופיר פינס-פז (העבודה-מימד):
       
       נכון. אחר כך הוא אומר בוועדת הכספים עוד דבר: מדיניות הקצבאות הנציחה את העוני. חבל על הזמן. פשוט יוצא מן הכלל. הרי כל מה שנתניהו עשה מתפוצץ לו היום בפנים. הוא עשה צחוק ממדיניות הרווחה, מהעובדה שמדינת ישראל היא מדינת רווחה, מזה שבמדינת ישראל יש ביטוח לאומי ויש קצבאות לחלשים. הוא זלזל בזה, הוא הקל ראש בזה, הוא אמר שזה מנציח עוני. בסדר, ביטלת, קיצצת, הורדת, מה נהיה? יותר טוב? נהיה הרבה יותר גרוע. 
       
       אנשים שחיו במסגרת מה שאנחנו קוראים המעמד הבינוני, מעמד הביניים, אותו מעמד ששינוי חרתה על דגלה שהיא הולכת להציל אותו בארבע השנים הקרובות - זה המעמד ששילם את כל המחיר. זה מעמד שהידרדר אל מתחת לקו העוני. מה זה 105,000 איש שהידרדרו אל מתחת לקו העוני במהלך 2003? אלה אנשים שהיו במעמד הבינוני והידרדרו לעוני. הם לא היו במעמד הבינוני המבוסס, הם היו על הגבול בין שתי הרמות, והם הידרדרו למטה. למה? כי מדיניות הממשלה דרדרה אותם למטה. זה מה שקרה.
       
       אגב, אם השר נתניהו, שר האוצר, לא היה מדבר בסגנון הזה, ולא היה מתקיף במקום להסביר - מותר פעם להגיד: טעיתי, מותר פעם להגיד: סליחה, היתה לי ציפייה מסוימת, אבל התוצאות כל כך קשות, שאני חוזר בי. סליחה, אני מוכן לבדוק את עצמי מחדש. האמינו לי, אם הוא היה אומר את זה, גם לא הייתי מציע ועדת חקירה פרלמנטרית, הייתי אומר ששר האוצר מוכן לשקול מחדש את המדיניות שלו, כבר שווה. איפה? הוא מתחפר. עכשיו הוא אומר שהוא יותר צודק מאשר בשנה שעברה. מה עם התוצאות? איך אתה מסביר את התוצאות, את ההידרדרות בכל הפרמטרים?
       
       אני סבור שקצבאות זאת לא מלה גסה. צריך לעשות כל דבר בשיקול דעת, באחריות, במסירות, בתבונה, בשום-שכל. זו לא מלה גסה. מדינת ישראל, שעומדת בפני אתגרים מאוד מאוד קשים, חייבת להגן על אלה שקשה להם, על אלה שנפלטים משוק העבודה, על אלה שנפלו בעניין הפנסיה, על אלה שיש להם בעיות רפואיות, לא עלינו, על אלף ואחד דברים. מה לעשות, מדינת ישראל חייבת לשמור על הומניות, על סולידריות חברתית. לא הכול דרך החור שבגרוש. לא הכול. החברה לא משרתת את הכלכלה, הכלכלה אמורה לשרת חברה, יעדים חברתיים.
       
       למה צריך ועדת חקירה פרלמנטרית? כפי שאמרתי, לא רק לבדוק את המדיניות הנוכחית, אלא גם לדעת איך משנים, איך משפרים, איך מטפלים – האם יש כאן באמת תרבות עוני כמו שטוען שר האוצר, או שמדובר במדיניות שיוצרת עוני, או גם וגם. איך מתמודדים עם הדברים האלה. הרי אלה לא דברים פשוטים.
       
       אדוני היושב-ראש, גם במדד העוני, כמו במדד הפערים החברתיים, פערי השכר וההכנסה בישראל, אנחנו בין המקום הראשון בעולם למקום השני בעולם, כשהתחרות היא עוד הפעם עם ארצות-הברית, איפה יש יותר עוני. זו טבלה מאוד לא מחמיאה, מאוד מדאיגה. פערי השכר וההכנסה, כמו פערי העוני, שאלה שני הצדדים של אותו מטבע, יוצרים כאן שתי חברות, שני עמים, ולאורך זמן זו פצצת זמן מתקתקת, שחובתה של הממשלה לנטרל אותה, לטפל בה. אנחנו לא יכולים להמשיך רק להיות מדינה של רווח וצדקה ובתי-תמחוי, אנחנו רוצים להיות גם מדינה של רווחה ושל צדק חברתי. אנחנו רוצים לראות כאן כלכלה שהיא כלכלה אנושית. 
       
       לצערי הרב, את מדינת ישראל או את החברה הישראלית צריך לרפא, משום שהיא חברה מדממת. היא מדממת בעקבות מדיניות כלכלית אגרסיבית מאוד, לעתים אכזרית, שלא רואה את האדם, שלא רואה את החלש, שמסתכלת רק על הקטר. אין לי בעיה עם קטרים, אני אוהב קטרים שיכולים למשוך את העגלה קדימה, אבל מי שמסתכל רק על הקטרים ולא רואה את הקרונות ולא רואה את החוליות ולא רואה את הרכבת כולה, סופו שהוא דוהר קדימה וכל הקרונות מתנתקים ממנו ונשארים מאחור.
       
       הממשלה הזאת מתנתקת מהחברה הישראלית ומנתקת את החברה הישראלית. אתם אומרים לנו: תראו, יש דברים יותר חשובים. אבל בסופו של דבר הגענו למקומות כאלה, שהופכים להיות דבר קריטי לעתידה של מדינת ישראל.
       
       אדוני היושב-ראש, אני מציע להקים כאן ועדת חקירה פרלמנטרית, שיהיו בה חברים מכל סיעות הבית ומכל התפיסות הכלכליות, החברתיות, האידיאולוגיות, שקיימות בחברה הישראלית. אני לא מציע להקים בית-דין שדה, אני לא מציע לעשות משפט ציבורי לשר האוצר. אני מציע לנסות ולהתמודד באופן רציני עם תופעת העוני בחברה הישראלית והדרכים למגר אותה. 
       
       לי, כמו למאיר שטרית, ברור שדוח העוני של 2004 הולך להיות חמור מדוח העוני של 2003. על 2005 אני לא יודע, אבל על 2004 אין לי ספק. לפחות שנבוא בדיון הבא, על 2004, עם נייר עבודה, שאולי יוכל לאחד את כל המערכת הפוליטית בישראל והמערכת המקצועית בישראל, כדי לבוא גם עם תשובות שיכולות לנסוך תקווה בעם הזה, שאפשר להגיע למצב טוב יותר ולחלץ מאות אלפי אנשים, שנמצאים היום מתחת לקו העוני, אל מעל לקו העוני ולעתיד יותר טוב להם ולילדיהם בחברה הישראלית.
       
היו"ר מוחמד ברכה:
       
       תודה, חבר הכנסת פינס. השר שטרית ישיב בשם הממשלה, בבקשה.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני מתכבד להשיב על הצעתו של חבר הכנסת אופיר פינס. הפעם אני בכובע של שר הרווחה במקומו של ראש הממשלה שמחזיק בתיק. ראשית, אני מברך אותך על הגשת ההצעה. לא ראיתי שמישהו מחברי הכנסת טרח להגיש הצעה דחופה. הגשת הצעה רגילה.
       
היו"ר מוחמד ברכה:
       
       אדוני השר, הוגשו הרבה הצעות דחופות, והוחלט לקיים ביום שלישי הקרוב דיון של מליאת הכנסת, על-פי סעיף 86(א). 
       
שר התחבורה מאיר שטרית:
       
       על-פי תקנון הכנסת, מרגע שמוגשת הצעה רגילה, ההצעות הדחופות יורדות. 
       
אופיר פינס-פז (העבודה-מימד):
       
	זה נכון, אבל אז אפשר להשתמש בסעיף 86 ולשים את זה על סדר-היום.

שר התחבורה מאיר שטרית:
       
       גם זה בסדר גמור. אבל אני מברך אותך שהיית מוכן להקריב הצעה אחת מהמכסה שלך במקום הצעת חוק לטפל בזה ברצינות. אני בהחלט חושב שזה נכון, ואני מברך אותך על כך. 

איתן כבל (העבודה-מימד):
       
       הוא מתנדב ידוע. 
       
אברהם בייגה שוחט (העבודה-מימד):
       
       אם תראה כמה הצעות יש לו במהלך המושב, תראה שהוא לא כל כך מסכן. 
       
שר התחבורה מאיר שטרית:
       
       לא אמרתי שהוא מסכן. אבל אני רואה את נוכחותו בכנסת ואת פעילותו, וזה בסדר גמור בעיני. אני מקווה שאני לא מזיק לך. 

אופיר פינס-פז (העבודה-מימד):
       
       אין הרבה צופים, אז זה בסדר. 
       
שר התחבורה מאיר שטרית:
       
       הנתונים על ממדי העוני לשנת 2003, אשר פורסמו אתמול על-ידי המוסד לביטוח לאומי, אכן מעידים על החרפה במצב העוני. ל-366,300 משפחות הכנסה פנויה ברמה הנמוכה מקו העוני, לעומת כ-339,300 משפחות בשנת 2002. הגידול בהיקף העניים ב-2003 לעומת 2002 מסתכם ב-27,000 משפחות, 34,000 ילדים, ובסך הכול 105,000 נפשות יותר מבשנה שעברה. כמו כן נרשמה החרפה בפער העוני. הפער בין קו העוני לבין ההכנסה הממוצעת של המשפחות העניות עלה מ-29.7% ב-2002 ל-30.5%. המשמעות: המשפחות העניות הפכו להיות עניות יותר. חלוקת ההכנסה מתחלקת שונה. 
       
       גם בשנת 2003 מערכת הביטחון הסוציאלי מילאה תפקיד חשוב בצמצום ממדי העוני. תשלומי ההעברה שהממשלה מעבירה, הווי אומר הקצבאות, חילצו 43% מהמשפחות ממעגל העוני, לעומת 47% בשנת 2002. 
       
       עם זאת, חשוב לראות את נתוני 2003 בפרספקטיבה נכונה והוגנת. ישראל מאופיינת זה שנים רבות בשיעורי עוני גבוהים, הנמצאים במגמת עלייה למרות תשלומי ההעברה האדירים של המוסד לביטוח לאומי. לפיכך, אין לראות את ממדי העוני של 2003 באופן נקודתי וצר על רקע מדיניות הממשלה הנוכחית. המדיניות של ממשלות ישראל שקדמו לממשלה זו בשני העשורים האחרונים לא סיפקו פתרון לבעיית העוני. 
       
       אם מותר לומר, צריך לזכור שדוח העוני הזה סוקר את ההכנסות מאוקטובר 2002 עד נובמבר 2003. במלים אחרות, כל התפנית הכלכלית שהתחילה רק ברבעון השלישי של 2003 בכלל לא באה לידי ביטוי בדוח העוני הזה. הביטוי שלה יהיה בדוח העוני הבא. אבל דוח סקר ההכנסות שנעשה עכשיו על-ידי הביטוח הלאומי נעשה בין אוקטובר 2002 לנובמבר 2003. 
       
אופיר פינס-פז (העבודה-מימד):
       
       אתה חושב שב-2004 יהיה דוח יותר חיובי?
       
שר התחבורה מאיר שטרית:
       
       נראה את הנתונים, כי גם שם יש כמה סימנים חיוביים שבדוח הזה לא יכולים לבוא לידי ביטוי.
       
אברהם בייגה שוחט (העבודה-מימד):
       
       לא יכול להיות. עם הורדת קצבאות - - - לא יכול להיות. 
       
שר התחבורה מאיר שטרית:
       
       היה קיצוץ בקצבאות, זה ברור, שנעשה אגב ב-2002, אבל עם זאת, למשל, היה גידול של 2% במספר המועסקים במשק, דבר שהוא כן ציון חיובי לטובה. 
       
טלב אלסאנע (רע"ם):
       
       יש נתונים לגבי מצב העוני לפני קצבאות ההעברה?
       
שר התחבורה מאיר שטרית:
       
       אמרתי שתשלומי ההעברה הוציאו ממעגל העוני 43% מהמשפחות השנה. 
       
טלב אלסאנע (רע"ם):
       
       תאר לעצמך מה היה קורה אלמלא הקצבאות האלה. 
       
שר התחבורה מאיר שטרית:
       
       השאלה מה האלטרנטיבות, חבר הכנסת אלסאנע. על סמך מחקרים והערכות רבות של אנשי אקדמיה ואנשי מקצוע, ניתן לקבוע כי האוכלוסיות החלשות בישראל לא קיבלו את הכלים להתמודדות בשוק עבודה מפותח ותחרותי. חבר הכנסת אלסאנע, אמרתי בכנסת הזאת עשרות פעמים, ואחזור ואומר את זה שוב: קצבאות לא מחלצות אנשים מעוני; הפוך - קצבאות קוברות אנשים בעוני. בשביל להוציא אנשים מהעוני, צריך לתת להם כלים להתמודד. 
       
טלב אלסאנע (רע"ם):
       
       קצבאות נותנות את התמיכה. 
       
שר התחבורה מאיר שטרית:
       
       צריך לתת להם כלים ותמיכה להתמודד, למצוא עבודה ולהתפרנס בכבוד. אז יצאו מהעוני. כל קצבה שתיתן, תמיד אין מספיק כדי לתת קצבאות ברמה שתעלה את האנשים מעל קו העוני. מה שאתה נותן משאיר את האנשים בעוני, והם לא מתאמצים להשיג דבר אחר. כל המחקרים מוכיחים את זה, זה לא דבר חדש, זה לא שנה או שנתיים. בכל העשורים האחרונים המדינה הגדילה את הקצבאות לממדים אדירים, והן לא הקטינו את ממדי העוני אלא הגדילו אותם.
       
       אני אתן לך שני מספרים, כדי שתזכור אותם טוב. ב-1970 המדינה שילמה סך הכול קצבאות לכל האוכלוסייה בארץ, במחירים של 2003, 190 מיליון שקלים. ב-2002 המדינה שילמה קצבאות בסך 50 מיליארד שקלים. ממדי העוני בין 1970 ל-2003 גדלו לשמים. זאת אומרת, אין רצפט שאם אתה נותן קצבאות אין עוני. לפעמים זה עובד אפילו בכיוון הפוך. 
       
       חבר הכנסת פינס, קצבאות זה לא מלה גסה; הפוך - קצבאות זה דבר נכון. בתנאי אחד, שהן ניתנות לאנשים שאינם מסוגלים לעבוד - אנשים חולים, קשישים, נכים, מי שלא מסוגל לעזור לעצמו. לצערי, היום זה לא המצב, אף פעם לא היה. כאשר הקצבאות ניתנות להרבה מאוד אנשים שמסוגלים לעבוד, אתה יוצר מצב שאותה עוגה שיכולת לחלק ולתת הרבה יותר למי שבאמת לא מסוגל לעבוד, אתה מחלק לכולם; כולם מקבלים פחות וכולם נשארים יותר עניים. בעיקר הדור הבא נהיה עני. 
       
       לכן, אם מדברים על בדיקה, לא צריך בשביל זה ועדת חקירה. אין פה הרבה מה לחקור, הדבר חוזר על עצמו שנה אחרי שנה. צריך בדיקה יסודית, מה המדינה צריכה לעשות מבחינת הכלים שהיא נותנת לאוכלוסיות כדי לצאת ממעגל העוני. הכלים – בעיני לפחות, וגם את זה אני אומר מעל הבמה הזאת עשרות שנים – הכלי המרכזי לשינוי מצבן של אוכלוסיות העוני הוא חינוך.
       
יוסי שריד (יחד):
       
       השר שטרית, אז למה נתתם פחות גם לאלה שלפי דעתך ממש צריכים? 
       
שר התחבורה מאיר שטרית:
       
       מי צריך?
       
יוסי שריד (יחד):
       
       למשל, אמרת חולים, קשישים - לכולם קיצצת.
       
שר התחבורה מאיר שטרית:
       
       כי היום לא היה אפשר להבדיל בין האחד לשני, אז קיצצו לכולם. הרי זה האסון. 
       
יוסי שריד (יחד):
       
        אז למה לא קיצצת לאלה?
       
שר התחבורה מאיר שטרית:
       
       חבר הכנסת שריד, כי אין לך ברירה. היום כאשר אתה צריך לקצץ קצבאות, כי אתה לא יכול לשלם אותן, אתה מקצץ לכולם שווה בשווה. הרי זאת בדיוק הרעה החולה, על זה אני בוכה. 
       
טלב אלסאנע (רע"ם):
       
       השאלה למה מקצצים גם בחינוך. אם הדבר החשוב הוא החינוך, למה מקצצים?
       
שר התחבורה מאיר שטרית:
       
       חבר הכנסת טלב אלסאנע, אני אומר לך באחריות, ואני מבין קצת בחינוך, במדינת ישראל לא הכסף הוא הבעיה בחינוך. מדינת ישראל משקיעה בחינוך, במונחים של תל"ג, את הסכום הגבוה ביותר בעולם, גם בהוצאה הממשלתית וגם בהוצאה הלאומית. הבעיה היא לא כסף. 
       
יוסי שריד (יחד):
       
       אין לזה שחר. 
       
שר התחבורה מאיר שטרית:
       
       ועוד איך יש לזה שחר. יוסי, יש לזה שחר ותבדוק את הנתונים בהשוואה לאירופה. הבעיה, חבר הכנסת שריד, היא שמכל שקל בחינוך רק חצי מגיע לתלמידים. 
       
יוסי שריד (יחד):
       
       השר שטרית, יש נתונים של הלשכה המרכזית לסטטיקה מלפני שלושה חודשים. תקרא ותיווכח לדעת שההשקעה בתלמיד בישראל היא בתחתית ההשקעות. 
       
אברהם בייגה שוחט (העבודה-מימד):
       
       שניכם צודקים. אתה צודק שההוצאה בתל"ג היא מהגבוהות בעולם, אבל מכיוון שמספר הילדים אצלנו הוא הרבה יותר גדול, גם הוא צודק. 
       
יוסי שריד (יחד):
       
       זה ויכוח מעניין. הכול מאה אחוז בסדר, רק יש בעיה, יש יותר מדי ילדים. 
       
טלב אלסאנע (רע"ם):
       
       במקום לקצץ בכסף, הוא מציע לקצץ בילדים. זה הפתרון. 
       
שר התחבורה מאיר שטרית:
       
       אין יותר מדי ילדים. אנחנו יכולים לכסות את העיניים ולהגיד שאין בעיה. אני אומר לכם, שבאותו תקציב של מערכת החינוך, אילו הוא היה מחולק אחרת ונעשה אחרת, אפשר היה לתת לילדים כמעט פי-שניים יותר חינוך. היום, לצערי הרב, חלק נכבד מתקציב החינוך הולך למנגנונים מיותרים, לכל מיני אנשים שלא צריך אותם בכלל במערכת, במקום שיגיע לתלמידים ישירות. צריך לעשות סדר בעניין. לצערי הרב, אין האומץ הפוליטי, לאורך שנים בממשלה, להתעמת עם הארגונים הרלוונטיים ועם האנשים ולעשות סדר במערכת. אפשר לעשות חינוך אחר ולתת רמה הרבה יותר גבוהה. עובדה היא, שלפני שהיו כל כך הרבה תקציבים לחינוך, עד 1973, תלמידי ישראל היו בין  הראשונים בעולם. תראו מה קרה מאז שתקציב החינוך גדל. 
       
צבי הנדל (האיחוד הלאומי - ישראל ביתנו):
       
       אתה צודק, וצריך להחליף את הממשלה. 
       
יוסי שריד (יחד):
       
       הבעיה היא שהמורים מקבלים משכורות יותר מדי גבוהות. 
       
שר התחבורה מאיר שטרית:
       
       המורים לא מקבלים משכורות יותר מדי גבוהות. הבעיה היא שכולם מקבלים אותן משכורות, ולכן צריך לעשות דיפרנציאציה ולתת למורים שמלמדים טוב משכורות גבוהות יותר. 
       
היו"ר מוחמד ברכה:
       
       רבותי, בואו - - -
       
שר התחבורה מאיר שטרית:
       
       מי שמלמד טוב לא מקבל משכורות גבוהות.
       
היו"ר מוחמד ברכה:
       
       גם זמנו של השר הוא לא בלתי מוגבל.
       
שר התחבורה מאיר שטרית:
       
       אחזור לנושא ממדי העוני. כאמור, אמרתי שכל הוויכוח הזה נגרם כי אני טוען שהחינוך הוא הכלי המרכזי להוצאת אנשים ממעגל העוני. ברגע שאתה נותן הזדמנות שווה לילדים להגיע למקסימום הפוטנציאל שלהם, אתה באמת נותן להם סיכוי אמיתי.
       
יוסי שריד (יחד):
       
       - - - יותר או פחות חינוך?
       
שר התחבורה מאיר שטרית:
       
       חבר הכנסת יוסי שריד, אני לא רוצה לנהל דו-שיח. באמת.
       
יוסי שריד (יחד):
       
       לא. אני שואל.
       
שר התחבורה מאיר שטרית:
       
       אני לא רוצה לנהל אתך דו-שיח. מה אתה רוצה? אני לא חייב לענות לך.
       
יוסי שריד (יחד):
       
       בפועל, מקבלים יותר או פחות חינוך?
       

אופיר פינס-פז (העבודה-מימד):
       
       תדבר אלי.
       
שר התחבורה מאיר שטרית:
       
       אליך אני מדבר.
       
       ברגע שתלמידים יקבלו את ההזדמנות השווה להגיע למקסימום ההישגים שלהם, יש סיכוי שהם יצאו ממעגל העוני ויתמודדו כשווים עם שווים. לצערי, היום זה לא המצב. זה לא היה המצב כשאתה היית שר החינוך, וזה לא המצב היום. לא הצלחתם להביא לכך שתלמידים יקבלו הזדמנות שווה בירוחם כמו בתל-אביב או ברמת-השרון. לצערי הרב, זה עוד לא קרה בחינוך. אני חושב שזה ניתן להשגה ולשינוי אפילו בתקציב הקיים היום.
       
       יש טוענים כי ממדי העוני הגוברים נובעים מהתנערות המדינה מאחריותה בגלל צמצום רמת הקצבאות. לעומתם יש הרואים בצעד זה הצבת אחריות המדינה במיקוד אחר, שבו תובא לידי ביטוי גם אחריות האדם והמשפחה לפעול להבטחת צורכיהם הבסיסיים. המדינה איננה צריכה ואיננה יכולה להיות אחראית לכל צורכי האדם שהוא בעל יכולת להיות אקטיבי ולעבוד ברמה זו או אחרת. המדינה צריכה להיות אחראית לגרום לכך שאותם אנשים שלא יכולים לעבוד ואותם אנשים שאין להם יכולת לפרנס את עצמם אכן יחיו ברמה נורמטיבית, נורמלית. זה תפקיד המדינה. תפקיד המדינה הוא לא להחליף את האחריות האישית של המשפחה ושל האדם לגורלו. 
       
       לצערי, נוצר מצב במדינה לאורך השנים - זו היסטוריה; יש היסטוריה, מדוע זה קרה - שהמדינה מושמת אחראית לכל אזרח. המדינה תדאג לו. אין אחריות אישית לאף אחד. הוא לא צריך לדאוג או להתאמץ, והמדינה תפתור לו את הבעיות. זה לא יקרה. אין סיכוי שזה יקרה. זה לא קורה בשום מקום בעולם. גם פה זה לא יקרה.
       
       לדעתי, המדיניות שהונהגה על-ידי ממשלות ישראל במשך שנים ארוכות היתה מדיניות שגויה. המדיניות כיוונה לתגובה על סימפטומים - מיקוד בהגדלת תשלומי העברה במקום לטפל בשורשי העניין כתופעה רב-ממדית המחייבת פעולה אחרת בכמה תחומים, ובעיקר בציר של מדיניות העבודה, על מנת להגדיל את נפח המפרנסים במשפחות ובהשקעה של ידע ומיומנות באוכלוסיית העובדים בכלל ובאוכלוסיות החלשות בפרט. שם צריך למקד את המאמצים. אילו היו משקיעים חלק ניכר, אפילו לא מרכזי, חלק נכבד מכל כספי ההקצבות שניתנו כל שנה בלימוד אנשים, בהכשרתם, בדחיפתם לעבודה, אני בטוח שאפשר היה להוריד את ממדי העוני בצורה הרבה יותר משמעותית מאשר בכל דרך של חלוקת הקצבות.
       
       כדי לעודד את מי שמסוגל לעבוד, יש להסב את התמריצים לאי-עבודה לתמריצים לעבודה. במקביל, יש לסייע להבטחת הקיום בכבוד לאותן קבוצות שאינן מסוגלות כלל להשתלב בעבודה. לדעתי, הא בהא תליא. ביום שאתה גורם לכך שיש תמריץ לעבוד במקום תמריץ לא לעבוד ויותר אנשים  ילכו לשוק העבודה, אתה מפנה הרבה יותר מקורות שאתם תוכל להגדיל באמת את הקצבאות לאלה שלא יכולים לעבוד.
       
יוסי שריד (יחד):
       
       איפה הם יעבדו?
       
שר התחבורה מאיר שטרית:
       
       חבר הכנסת יוסי שריד, על זה - השאלה: איפה הם יעבדו? - אני חולק תמיד וכל הזמן. תנסה להשיג לבית שלך עוזרת-בית, ונראה אם תשיג וכמה זה יעלה. תנסה להשיג עובדת סיעוד, ותראה אם תשיג. תנסה להשיג עובד בניין, ותראה אם תשיג. תנסה להשיג עובד לתעשייה ולחקלאות, ותראה אם תשיג. אנשים לא רוצים לעבוד. איפה עבדו ההורים שלי? איפה עבדו ההורים שלי וההורים של כולנו? עבדו בחקלאות, בבניין ובכל דבר. מה יש? זו בושה לעבוד? ערך העבודה הישראלית-העברית נעלם ולא עובדים. לא בושה לעבוד. כולם מחפשים משרה ולא מחפשים עבודה.
       
יוסי שריד (יחד):
       
       מספיק להיות חבר מרכז הליכוד.
       
שר התחבורה מאיר שטרית:
       
       תפנה לקבלנים ותבדוק. הם מתחננים לעובדים זרים כי אין להם ברירה, כי היהודים לא רוצים לעבוד.
       
היו"ר מוחמד ברכה:
       
       רבותי, הדיון הזה לא יכול להימשך עד אין-סוף. אני מבקש מכבוד השר.
       
שר התחבורה מאיר שטרית:
       
       עם כל הכבוד לתיאוריות האלה ולפופוליזם המיותר הזה, לא כך בונים כלכלה ולא כך בונים חברה. החברה מידרדרת והולכת בגלל תפיסת העולם הזאת, שהמדינה אחראית לכול ואנשים לא צריכים להתאמץ ולא צריכים לעבוד. אני מכיר את הורי ואיך הם עבדו, ואני בטוח שאתם  מכירים את הוריכם כמו שהם עבדו. כולם עבדו מבוקר עד ערב.
       
       אני רוצה להזכיר עוד פעם: ב-1970 מדינת ישראל שילמה, במחירי 2003, כל הקצבאות יחד, 190 מיליון שקל לשנה. ב-2002 המדינה שילמה במחירים האלה 50 מיליארד שקל. ממדי העוני גדלו ולא קטנו. מה עוד צריך לקרות כדי להבין את זה? אני אומר זאת מכל במה, וזה לא פופולרי לומר זאת, ואני אומר זאת וחוזר ואומר זאת: מי שהוא בריא ורוצה למצוא עבודה, ביכולת הבריאות שלו תמיד ניתן למצוא עבודה. מי שלא רוצה למצוא - מאה אחוז. יש כל ההסדרים החוקיים היום שנותנים לאנשים אפשרות להסתדר גם בלי לעבוד. אדוני היושב-ראש, אביא דוגמה אחת שהשתמשתי בה פעם אחת על הבמה ואחזור עליה פה.
       
היו"ר מוחמד ברכה:
       
       בזה תסיים.
       
שר התחבורה מאיר שטרית:
       
       אני עומד לסיים, וזה לא ארוך. אני רוצה להביא דוגמה אחת. אדוני היושב-ראש, תגיד לי אתה - - -
       
היו"ר מוחמד ברכה:
       
       - - -
       
שר התחבורה מאיר שטרית:
       
       מאה אחוז. אתה ראית שהפריעו לי.
       
       אני רוצה להשתמש בדוגמה הזאת פעם נוספת. אדוני היושב-ראש, אם יש משהו שמרגיז אותי בממדי העוני, זה העובדה שאנשים שעובדים נמצאים מתחת לקו העוני. זה אסון. בעיני, זה אסון הכי גדול. אני יכול להבין אדם שאיננו עובד - - -
       
אופיר פינס-פז (העבודה-מימד):
       
       איך אתה מסביר את זה? שכר העבודה?
       
שר התחבורה מאיר שטרית:
       
       אני אסביר. אדם שאיננו עובד - אני יכול להבין את זה שהוא יכול להיקלע אל מתחת לקו העוני בקלות, כי הכנסתו תלויה בעיקר בקצבאות או בכל מיני צורות הכנסה אחרות. אבל, אין סיבה שאדם שהולך מדי יום לעבודה, שמונה שעות ביום, יהיה מתחת לקו העוני, גם אם יש לו שישה או שבעה ילדים. לצערי הרב, היום, המדיניות החברתית, מדיניות הרווחה בארץ היא כזאת שמעודדת לפעמים לא לעבוד. 
       
       לדוגמה: היקף הקצבאות שקיבלו אנשים לפני הקיצוץ, של מי שלא עבד - הן היו הרבה יותר גדולות מאלה של אדם שעובד. מה ההבדל בין אדם שיש לו חמישה ילדים ועובד מדי יום ומביא הביתה, נניח, 3,600 שקל, שכר המינימום, ולצערי יש רבים כאלה, והוא משלם מזה שכר דירה, משכנתה, תשלומי בית-ספר, אגרת טלוויזיה וכו', לבין אדם שמקבל קצבאות, מקבל בנטו 3,200 שקל לפני הקיצוץ, ונוסף על זה מקבל פטור מארנונה או הנחה בה, השתתפות בשכר דירה, אי-תשלום תשלומי בית-ספר? נשאר לו נטו הרבה יותר גבוה מהנטו של מי שעובד. אני טוען שהמדינה צריכה לתקן את זה כך שמי שעובד יהיה לו ולמשפחתו קיום בכבוד, ולא משנה כמה ילדים יש לו. 
       
       לכן, אדוני היושב-ראש, שנים אני מטיף מעל הבמה הזאת למס הכנסה שלילי. זו הדרך היחידה. אני חוזר ואומר לחברי הכנסת: לדעתי מס הכנסה שלילי הוא התשובה האולטימטיבית כדי להביא לכך שכל אדם עובד בארץ יחיה ברמת קיום מינימלי בכבוד. אלה שלא עובדים - - -
       
טלב אלסאנע (רע"ם):
       
       למה הממשלה לא עשתה את זה?
       
שר התחבורה מאיר שטרית:
       
       אלה שאינם יכולים לעבוד - אז יהיה אפשר לתת להם הכנסה באותה רמה של שכר מינימום, ברמה של קיום בכבוד, ולא משנה כמה ילדים יש להם.
       
טלב אלסאנע (רע"ם):
       
       למה לא עושים את זה?
       
שר התחבורה מאיר שטרית:
       
       כי זה - מה שאני אומר - מאוד לא פופולרי. המשמעות של לעשות את זה היא לבטל את כל יתר ההטבות לכל מי שעובד ויש לו רווח. זו המשמעות של זה. חבר הכנסת אופיר פינס-פז, אם רוצים לטפל ברצינות, זה מה שצריך לעשות.
       
צבי הנדל (האיחוד הלאומי - ישראל ביתנו):
       
       - - -

שר התחבורה מאיר שטרית:
       
       חבר הכנסת אלסאנע, דרך אגב, כשהייתי באוצר, כשר במשרד האוצר, קידמתי את הרעיון הזה - - -

אופיר פינס-פז (העבודה-מימד):
       
       מה עם שכר מינימום? מה עם שכר מינימום?
       
שר התחבורה מאיר שטרית:
       
       שוב, אני אומר: אם אתה הולך אתי על יוזמת מס הכנסה שלילי, אתה פותר את הבעיה של שכר מינימום, כי אתה קובע את הסל של הקיום בכבוד ואתה מגיע אליו בכל מקרה.
       
אברהם בייגה שוחט (העבודה-מימד):
       
       זה כבר חצי שעה.
       
היו"ר מוחמד ברכה:
       
       רבותי, הדיון מאוד חשוב ומרתק.
       
שר התחבורה מאיר שטרית:
       
       חבר הכנסת פינס-פז, דרך אגב, אני העליתי את שכר המינימום בכנסת.
       
היו"ר מוחמד ברכה:
       
       אדוני השר, 40 דקות אנחנו דנים באותו נושא שהיה צריך להיגמר ב-20 דקות.
       
אברהם בייגה שוחט (העבודה-מימד):
       
       עם כל הכבוד, יש פה עוד אנשים שגם להם יש לוח זמנים.
       
שר התחבורה מאיר שטרית:
       
       אני מסיים.
       
       חבר הכנסת פינס-פז, לפני כמה כנסות, מי שהעלה את שכר המינימום בכנסת בהצעת חוק פרטית, לפני עשר שנים, זה אני בהצעת חוק שלי. אני העליתי את שכר המינימום בזמנו מ-45% ל-47.5%. זה עלה, ואם אני זוכר, היתה התנגדות של ההסתדרות, כי היא היתה אז גורם מעסיק גדול. אני חושב שצריך לגרום לכך שאדם שעובד יפרנס את משפחתו בכבוד. אז התוקף המוסרי שלנו להגיד לאדם בריא, לך לעבוד, הוא הרבה יותר חזק מאשר להגיד לו זאת היום.
       
       לכן, אדוני היושב-ראש, חבר הכנסת פינס-פז, נראה לי שאין שום מקום להקמת ועדת חקירה פרלמנטרית. להזכירך, חבר הכנסת רן כהן עמד בראש ועדת חקירה לבדיקת חלוקת ההכנסות במדינה והמליץ המלצות, ולא השתנה דבר בממדי העוני.
       
היו"ר מוחמד ברכה:
       
       הפערים החברתיים.
       
שר התחבורה מאיר שטרית:
       
       ועדת חקירה פרלמנטרית לא תפתור את הבעיות.
       
אופיר פינס-פז (העבודה-מימד):
       
       תן לי הזדמנות.
       
שר התחבורה מאיר שטרית:
       
       לא. לא ועדת חקירה פרלמנטרית. אתה יכול לעשות את הפעולה הזאת בלי ועדת חקירה פרלמנטרית. אפשר לקיים איזה פורום חברתי שידון בעניין הזה ויקדם את זה, ואשמח להיות לך לעזר בכל כלי ולבוא לשם ולדבר ולהסביר ולהתווכח.
       
טלב אלסאנע (רע"ם):
       
       - - - ממשלה.
       
שר התחבורה מאיר שטרית:
       
        לכן, אם תסתפק בדברי - נגמר בזה הדיון. אם לא - ההצבעה תהיה במועד אחר.
       
אופיר פינס-פז (העבודה-מימד):
       
       אני אשקול את זה.
       
היו"ר מוחמד ברכה:
       
       אדוני השר, תודה. כאמור, ההצבעה תתקיים במועד אחר.

       
הצעה לסדר-היום
מדיניות הממשלה כלפי הגליל והנגב

       
היו"ר מוחמד ברכה:
       
       הצעה לסדר-היום מס' 4894, מאת חבר הכנסת אברהם שוחט: מדיניות הממשלה כלפי הגליל והנגב. אדוני, בבקשה.
       
אברהם בייגה שוחט (העבודה-מימד):
       
       אדוני היושב-ראש, רבותי חברי הכנסת, ברשותך, קודם אגיד לשר שטרית שניים-שלושה משפטים, מכיוון שלפי הערכתי יש בדבריו גם דברים נכונים, כמובן, אבל הוא שוגה באופן בסיסי. אדוני השר שטרית, הייתי רוצה שתקשיב שנייה אחת, וכדאי שתבין כמה מופרכים המספרים שנתת. אתה אמרת, שבמחירי 2003, סך הכול העברות הביטוח הלאומי היו 190 מיליון שקל, והנה היום אנחנו - - -

שר התחבורה מאיר שטרית:
       
       לא ב-2003. ב-1970.

אברהם בייגה שוחט (העבודה-מימד):
       
       ב-1970, במחירי 2003.

שר התחבורה מאיר שטרית:
       
       בדיוק. 

אברהם בייגה שוחט (העבודה-מימד):
       
       אני רוצה להגיד לך, ואני מקווה שאתה יודע - אתה שר שיש לו התעניינות חברתית: רק 20 מיליארד שקל מיועדים לקצבאות הילדים המקוצצות ולקשישים, מתוך 40 מיליארד שקל של הביטוח הלאומי. 
       
       מה אתה רוצה להוכיח בדבריך? שב-1970 הכול היה בסדר. הנה, הספיקו 190 מיליון. אז אולי תסביר לי אם אתה רוצה שקשיש שאין לו פנסיה לא יקבל את 1,700 השקל, האם זו משאת נפשך? הוא לא בשוק העבודה, אין לאן לשלוח אותו. 

שר התחבורה מאיר שטרית:
       
       ב-1970 לא קיבלו קצבאות פנסיה?

אברהם בייגה שוחט (העבודה-מימד):
       
       כי מספר הקשישים היה הרבה יותר נמוך - -

שר התחבורה מאיר שטרית:
       
       מאה אחוז. 

אברהם בייגה שוחט (העבודה-מימד):
       
       - -  הרבה יותר נמוך. מאיר, הרבה יותר נמוך היה. האוכלוסייה היתה יותר צעירה.

שר התחבורה מאיר שטרית:
       
       גם היום - - -

אברהם בייגה שוחט (העבודה-מימד):
       
       תראה, אני הרי לא אתווכח אתך על כל מה שאמרת. יש לך עוד שגיאות בסיסיות בתפיסת העניין - ויש דברים שבהם אתה בסדר, נכון. אבל לבוא ולהציג 190 מיליון במחירי 2003, ואומרים: תראו מה קרה לנו, השתגענו, אז תסביר לי אולי מה עושים עם 15 מיליארד קצבאות לקשישים.

שר התחבורה מאיר שטרית:
       
       יישארו, מה יש? 

אברהם בייגה שוחט (העבודה-מימד):
       
       אה, שלא יקבלו. 

שר התחבורה מאיר שטרית:
       
       שיקבלו, אבל למה 50 מיליארד? שיקבלו, מה קרה?

אברהם בייגה שוחט (העבודה-מימד):
       
       רגע אחד. חכה שנייה אחת. ואשפוז סיעודי? חוק הסיעוד?

שר התחבורה מאיר שטרית:
       
       כמה עולה חוק הסיעוד, 6 מיליוני שקל? 

אברהם בייגה שוחט (העבודה-מימד):
       
       חוק הסיעוד עולה 6 מיליוני שקל. 

שר התחבורה מאיר שטרית:
       
       שיישאר. 

אברהם בייגה שוחט (העבודה-מימד):
       
       ומילואים? 

שר התחבורה מאיר שטרית:
       
       שיישאר. עדיין - - - 20 מיליארד - - -

אברהם בייגה שוחט (העבודה-מימד):
       
       אדוני היקר, אתה מדבר ואתה לא מבין את העניין בביטוח הלאומי בכמה סעיפים שהם 7 מיליארדי שקל, מתוך 40 מיליארד, ושם היה צריך לטפל גם כן בדרך אחרת מכפי שטופל. 

חיים אורון (יחד):
       
       אבל גם 7 המיליארדים לא ירדו לאפס. 

אברהם בייגה שוחט (העבודה-מימד):
       
       ודאי שלא יהיו אפס. 

חיים אורון (יחד):
       
       אז יהיו 3 מיליארדים. זה הוויכוח האמיתי. 

אברהם בייגה שוחט (העבודה-מימד):
       
       ולכן, אני אומר לך, מאיר: אל תתלהם. הדוגמה שאתה נותן ממחישה את האבסורד שבדוגמה. היא ממחישה שאתה לא יורד לשורש העניין. 

שר התחבורה מאיר שטרית:
       
       זה לא אבסורד.

אברהם בייגה שוחט (העבודה-מימד):
       
       טוב, אני אומר מה שאני חושב.

שר התחבורה מאיר שטרית:
       
       בסדר, מאה אחוז.

אברהם בייגה שוחט (העבודה-מימד):
       
       אני רוצה לדבר כעת על דבר אחר לחלוטין, שהוא לא פחות חמור ואולי יותר חמור; לא יותר חמור, אבל בהחלט חמור. ממשלת ישראל הזאת - לפי הפרסומים בעיתון מתכנן משרד ראש הממשלה, חבר הכנסת אורון, להכין תוכנית חירום בהיקף של 17, 15, 14, אני אפילו לא יודע לספור כמה כסף, כדי להציל את הנגב והגליל. 

חיים אורון (יחד):
       
       מיליארד, מיליארד.

אברהם בייגה שוחט (העבודה-מימד):
       
       מיליארד שקל. 

היו"ר מוחמד ברכה:
       
       16.7, אדוני. 

אברהם בייגה שוחט (העבודה-מימד):
       
       זה יוצא מן הכלל. אם אפשר להסתכל על הכותרת הזאת, ודרך הכותרת להסתכל על הממשלה הזאת, על החלטותיה בשנים האחרונות, אי-אפשר שלא להרים גבה, אי-אפשר שלא לצחוק, אי-אפשר שלא להביט ולהגיד שיש גבול לאווילות, לטמטום, לחוסר ההבנה ולמדיניות קלוקלת. 
       
       במשך שלוש שנים, שלב אחרי שלב, נהרסה לחלוטין מדיניות פיזור האוכלוסייה שהיתה קיימת עשרות שנים. וגם השר שטרית, שהיה ראש עיר פיתוח, וגם אני שהייתי ראש עיר פיתוח, ידענו בדיוק, שכדי לגרום לכך שיגורו בפריפריה - ושמחתי לאחר מכן שגם היישובים הערביים נכנסו לתוך המערכת הזאת - תהיה מדיניות ממשלתית התומכת בעניין. 
       
       הידיעה מלפני חמישה ימים באחד העיתונים, שהבנייה הופסקה לחלוטין ולא נלקחות משכנתאות, ובנגב ובגליל אין בנייה של קבלנים, מכיוון שאין מענקים ורמת המשכנתאות ירדה - מעידה כאלף עדים על חוסר שיקול דעת, על חוסר הבנה, על אידיאולוגיות שמובאות מעבר לים, אידיאולוגיות שאינן מתאימות למדינת ישראל, שאינן מתאימות ליעדים הלאומיים שלנו. 
       
       יש לנו ממשלה שהוציאה שורה ארוכה של החלטות - לא באופן מקרי - גם ברמת הפרט, דרך המס, דרך מענקים לשיכון, דרך מחירי קרקעות, גם ברמת השירות לאזרח, דרך הקיצוץ המטורף שהיה במענקי משרד הפנים. אני שואל אותך, אדוני השר. אתה היית שר במשרד האוצר כאשר הורידו את מענקי האיזון מ-4.2 מיליונים ב-2002 - - -

חיים אורון (יחד):
       
       מיליארדים.

אברהם בייגה שוחט (העבודה-מימד):
       
       מיליארדים, ל-2.4 מיליארדים. היית חבר בממשלה. אתה יודע שהמענקים האלה הולכים למקומות שבהם בסיס המס חלש ואין אפשרות גבייה, קרי ליישובים החלשים, מגזר המיעוטים, הפריפריה - אלה היישובים שנפגעים. 
       
       הרי צריך להיות אטום, מאיר; צריך להיות חסר הבנה יסודית, מינימלית, כדי שלא להבין שמהלך כזה מביא לקריסת הרשויות, וזה לא רלוונטי להתייעלות ולהסדרת הדברים באותם מקומות שלא מתנהלים בסדר. ברגע שעושים מהלך כזה, ברור שהממשלה אינה מבינה מה היא עושה. הא ראיה, מי שהיה צריך הוכחה, שלשנת 2005 - מתוך 2 המיליארדים האלה, מיליארד וחצי החזירו, אז אולי תסביר לי למה החזירו?

שר התחבורה מאיר שטרית:
       
       למה מיליארד וחצי? 

אברהם בייגה שוחט (העבודה-מימד):
       
       מיליארד וחצי נוסף. 

שר התחבורה מאיר שטרית:
       
       החזרתי 700 למענק, ועוד מיליארד וחצי.

אברהם בייגה שוחט (העבודה-מימד):
       
       לא, לא. אני מדבר תקציב, אני לא מדבר תוכנית הבראה.

שר התחבורה מאיר שטרית:
       
       - - - תוספת. 

אברהם בייגה שוחט (העבודה-מימד):
       
       מאיר, אני יודע את המספרים לא פחות טוב ממך. אני אומר לך - עכשיו, ברמת סעיף המענק, אם ישלימו הבטחה בעל-פה, יהיו 3.7 מיליארדים במקום 4.2, אבל לא 2.4. 
       
       כלומר, הממשלה צריכה להחליט - או שכעת היא בזבזנית, או שהיא לא מבינה עכשיו את העניין, או שהיא נהגה בטמטום, ברשעות, בחוסר אחריות, רק לפני שנה וחצי, ואתה היית שר - לא סתם שר, שר במשרד האוצר. 

שר התחבורה מאיר שטרית:
       
       אני החזרתי להם 400 מיליון שקל ב-2003.

אברהם בייגה שוחט (העבודה-מימד):
       
	מאיר, אני מקווה שאתה שומע מה שאני אומר. 

היו"ר מוחמד ברכה:
       
       הוא שואל למה לקחתם אם אתם מחזירים.

אברהם בייגה שוחט (העבודה-מימד):
       
       אתה שומע את המספרים הגדולים.

שר התחבורה מאיר שטרית:
       
       יש ויכוחים, מה לעשות. 

אברהם בייגה שוחט (העבודה-מימד):
       
       עכשיו, כשאני מצרף את זה לנושא של המענקים - עכשיו שר האוצר אומר שהוא הולך לשקול את העניין. למה? כי בכל הערים האלה, חלק מהחיים הכלכליים זה הדירות שבונים, על-יד זה יש נגרים ויש מסגרים ויש צבעים ויש בעלי טרקטורים ויש חנויות לחומרי בניין ואנשים משפרים את הדיור. כל זה ירד לאפס. ירד לאפס. 
       
       אין ביקושים למשכנתאות - אפשר לסגור את הסעיף הזה בתקציב המדינה; אין מענקים - אפשר לסגור את הסעיף הזה. חלומו הרטוב של ביבי - ממשלה קטנה, מינימלית, לא מתערבת - הולך ומתגשם ובדרך זה סוחף מתחת למים את כל היישובים החלשים ואת כל האוכלוסיות החלשות, ואלף ואחד דברים והסברים לא יכולים לתת תשובה.
       
       ולכן, כשקוראים את הכותרת - משרד ראש הממשלה, בדרך כלל גם אומרים, ג'ומס, אומרים: בהוראת ראש הממשלה מכינים תוכנית. הוא קם בבוקר, הוא הסתכל ימינה ושמאלה, והוא נתן הוראה - ועכשיו תכינו תוכנית של 17 מיליארד שקל. למה? כי הוא הרס במו-ידיו, במו-ממשלתו, במו-שריו, הוא הרס את המערכת, ולבנות אותה הרבה יותר קשה.
       
       זו איננה ממשלה ציונית, זו ממשלה אנטי-ציונית. נכון, גם יש שם אוכלוסייה ערבית, גם בה צריך לטפל. 

שר התחבורה מאיר שטרית:
       
       אנטי-ציונית?

אברהם בייגה שוחט (העבודה-מימד):
       
       אנטי-ציונית.

שר התחבורה מאיר שטרית:
       
       אתה מגזים. 

אברהם בייגה שוחט (העבודה-מימד):
       
       אנטי-ציונית, מאיר. 

שר התחבורה מאיר שטרית:
       
       איך זה שהולכים על ארבע בשביל להיכנס לממשלה? 

אברהם בייגה שוחט (העבודה-מימד):
       
       מאיר, אין לזה מלה - - -

שר התחבורה מאיר שטרית:
       
       למה אתם שוכבים על ארבע בשביל להיכנס לממשלה אם - - -

אברהם בייגה שוחט (העבודה-מימד):
       
       מאיר, אין לזה מלה - -

היו"ר מוחמד ברכה:
       
       אתה מדבר אחריו, אדוני השר. 

אברהם בייגה שוחט (העבודה-מימד):
       
       - -  אחרת. אין לזה מלה אחרת. אתם קיבלתם אחרי הרבה שנים - גם של ממשלות ליכוד, של ממשלות עבודה שהתחילו את העסק, מאמצים של ראשי ערים, מאמצים של תושבים - קיבלתם מערכת שחיה בכבוד, עם רמת שירותים סבירה, עם יכולת לפיתוח, ואתם מחזירים לעם ישראל הרבה יישובים שלא יכולים להתקיים, הרבה יישובים - - -

איוב קרא (הליכוד):
       
       מה היה בספטמבר 2000? מה היה, בייגה?

אברהם בייגה שוחט (העבודה-מימד):
       
       יש לי אליך בקשה. תסגור את החצוצרה שלך ואל תקשקש. יש לי אליך בקשה.

איוב קרא (הליכוד):
       
       מה היה בספטמבר 2000?

היו"ר מוחמד ברכה:
       
       חבר הכנסת איוב קרא, נא לשבת קודם. תשב. לא כל יום שומעים מבייגה ביטויים כאלה. 

אברהם בייגה שוחט (העבודה-מימד):
       
       יש לי אליך בקשה. לא כל פעם שאני מדבר, אתה צריך לפלוט את השטויות שלך. חבל על הזמן. 

איוב קרא (הליכוד):
       
       זה שטויות? מה היה בסוף הכהונה שלך?

היו"ר מוחמד ברכה:
       
       שאלת. 

אברהם בייגה שוחט (העבודה-מימד):
       
       חבל, אני לא אענה לך. הייתי עונה לך אם היית מבין, אבל אתה לא תבין. 
       
	ולכן אני אומר לך, שבאמת אתם צריכים לא לעשות תוכניות, אתם צריכים לחזור לשפיות, למדיניות נורמלית שרואה צרכים אמיתיים של אוכלוסיות, שמסתכלת על התהליכים, מבינה מה שקורה, מבינה שאם מורידים ועושים תוכנית הבראה שהיא לא התייעלות, אלא היא הורדת שירותים מתחת לאפס, יש לזה מחיר. נקבל שתי מדינות ישראל, נקבל שני סוגי יישובים - עיריות שייתנו ניקיון וייתנו תרבות וייתנו חינוך, ונקבל חצי מדינת ישראל עם תת-רמה בחינוך, בתרבות, באחזקה, בתיקון המדרכות, בגינון, בספורט, בכל מה שאתה רוצה. וזה הכול מעשי ידי ממשלה, לא שום דבר אחר – לא מהשמים; לא סופה, לא  טורנדו, לא אסון פתאומי. הכול בהחלטות שלכם. תודה רבה.

היו"ר מוחמד ברכה:

	תודה. השר מאיר שטרית ישיב בשם הממשלה. בבקשה. רבותי, אני מציע – אנחנו נקפיד על הזמנים, וקריאות הביניים יהיו במינון הנכון, לא כנאום מדיני. בבקשה.

שר התחבורה מאיר שטרית:

       אדוני היושב-ראש, אני ממש משתומם על ההערה של חבר הכנסת בייגה שוחט, שהממשלה אנטי-ציונית.

היו"ר מוחמד ברכה:
       
       יש כאלה שמחשיבים את זה כמחמאה, אגב.
       
אברהם בייגה שוחט (העבודה-מימד):

       אדוני היושב-ראש, יש לי ועדה למינוי שופטים בשעה 16:00, אני חייב להיות בבית-המשפט העליון. אני מתנצל על שאני יוצא. בשמחה הייתי שומע את דבריו של שטרית.

שר התחבורה מאיר שטרית:

       ממתי הוועדה למינוי שופטים בבית-המשפט העליון?
       
אברהם בייגה שוחט (העבודה-מימד):
       
       ועדת המשנה.
       
שר התחבורה מאיר שטרית:
       
       אני ממש משתומם על הביטוי של ממשלה אנטי-ציונית. אם זו ממשלה אנטי-ציונית, אני לא מבין מה המפלגה שלו שוכבת על ארבע וזוחלת כמעט בשביל לנסות להיכנס לתוכה, ולא מקבלים אותם. אז זה בכל זאת ממשלה אנטי-ציונית. חבל שבייגה לא פה, אני מצטער שהוא הלך, הוא פשוט מדבר דברי הבל ורעות רוח.
       
       מה הוא מדבר? מה הוא מקשקש? הוא מדבר על נתונים? הגירעון של הרשויות המקומיות נוצר בחצי השנה האחרונה? שיבדוק. הגירעון של 15 מיליארד ש"ח לא נוצר בשנה האחרונה. מה הקשר בכלל בין הדיבורים למעשים? נכון, הממשלה ברצותה לתקן את המצב הכלכלי קיצצה בכל הוצאות הסקטור הציבורי, לרבות הרשויות המקומיות, וב-2003 קיצצו באמת מתקציב הרשויות המקומיות 700 מיליון ש"ח. במשבר שנוצר אני החזרתי להן 400 מיליון ש"ח במענק ועוד 300 מיליון ש"ח תקציב פיתוח, ובשנת 2004 שוב קוצץ סכום גדול של 900 מיליון ש"ח, והחזרתי להן 700 מיליון ש"ח ומיליארד ש"ח וחצי לתוכניות הבראה.

חיים אורון (יחד):

	זה היה בהתחלה 2.3. הגזמתם.

שר התחבורה מאיר שטרית:

       נכון, אני מדבר על המספרים, אלה המספרים. הגירעון ברשויות המקומיות לא נוצר בשנה האחרונה. הגירעון ברשויות המקומיות, של 14 מיליארד ש"ח, נוצר במשך שנים, גם בתקופתו של בייגה כשר האוצר. מה, אין רשויות מקומיות יעילות בדרום גם היום, שלא יהיה להן גירעון והן נותנות את כל השירותים כמו שצריך, ולעומתן, באותו אזור, עם אותו מספר תושבים, עם אותה הכנסה לנפש, יש רשויות כושלות בגלל ניהול לא יעיל, בגלל פוליטיקה פנימית שהורסת את הרשות המקומית? אז מזה להסיק מסקנות – ממשלה אנטי-ציונית זה פשוט קשקוש, וטוב שראש הממשלה, אכפת לו מהנגב והגליל. בייגה, כמי שהיה ראש עיר פיתוח בנגב – ראש עירייה מוצלח, אני אומר את זה – צריך לברך על ההודעה הזאת של ראש הממשלה. 
       
       אדוני היושב-ראש, אני חושב - - -

חיים אורון (יחד):

	איזו הודעה של ראש הממשלה? איזה פקיד הציע 17 מיליון ש"ח- - -

שר התחבורה מאיר שטרית:

	אם ראש הממשלה עומד מאחורי זה, וראש הממשלה אכפת לו מהנגב ומהגליל, בייגה הראשון שצריך לברך על זה. תפיסת עולמי, חבר הכנסת אורון, שלא תהיינה אי-הבנות, היא שצריך להפסיק לבנות במרכז הארץ ולבנות רק בגליל ובנגב.

חיים אורון (יחד):

	
       הפסיקו את הבנייה לגמרי. לא בונים כלום.

שר התחבורה מאיר שטרית:

	תסלח לי. לא בונים בבאר-שבע? בונים. לא בונים בעומר? בונים. לא בונים בלהבים? בונים. לא בונים באילת? בונים. לא בונים במיתר? בונים. לא בונים בקריית-שמונה, בחצור? אפילו בקיבוצים בונים. 

חיים אורון (יחד):

	אפס מימוש.

שר התחבורה מאיר שטרית:

	תפסיקו עם הבכי הזה. ממילא הרשויות – מחיר הקרקע בגליל ובנגב הוא זול מאוד, ולכן לא 10,000 ש"ח מענק הוא הקובע אם אדם יגור בגליל או בנגב, לא זה הגורם שימשוך אנשים לגור. אני אומר את זה מאה פעם, אחזור על זה שוב. אם ביישובים האלה תהיה מערכת חינוך טובה שיהיה כדאי בגללה לגור בהם, יבואו לגור אפילו אם מחיר הבית יעלה כפליים. אם מערכת החינוך לא תהיה טובה, ימשיכו למשוך אליהם את אוכלוסיות העוני, ואני לא בטוח שזו מדיניות נכונה.

	עד היום בגישה שהמדינה נותנת מענקים בצירוף הטבות לאנשים לגור באזור מסוים, הביאו לשם אוכלוסיות חלשות - ראה מה קרה ביהודה ושומרון, ראה מה קרה במקומות אחרים - - -

חיים אורון (יחד):

	בוא נסכים מייד. התנאים של יהודה ושומרון בנגב - אני כבר הסכמתי, אפילו בלי לבדוק, "על עיוור".

שר התחבורה מאיר שטרית:

	אבל אתה מתנגד להם.

חיים אורון (יחד):

	את התנאים של יהודה ושומרון תן לנגב – אני הסכמתי. 

שר התחבורה מאיר שטרית:

	
       אבל אתה מתנגד לתנאים ביהודה ושומרון.

חיים אורון (יחד):
       
       אני בעד לתת את זה לגליל ולנגב.
       
שר התחבורה מאיר שטרית:
       
	תודה רבה.

חיים אורון (יחד):

	מה תודה רבה? בנגב שאני חי בו, ליד הבית שלי יש שלט: "בית במחיר דירה". מאיפה בא הכסף?

שר התחבורה מאיר שטרית:

	לגישתי, הדרך לטפל בזה היא לא במתן מענקים והקצבות, זה לא פתר את העניין, אבל אם תבנה בנגב שלוש ערים חדשות גדולות, כמו שעשו במודיעין, ועוד שלוש ערים גדולות בגליל, כמו שעשו במודיעין - מחירי הקרקע זולים מאוד, מצדי  יהיה מחיר אפס. שיעברו לגור בגליל. יותר מזה אומר לך: אדם שמוכן ללכת לגור בנגב או בגליל, אני בעד לתת לו, אם צריך, קרקע במחיר אפס. למה? כי זה יכול להביא לפיתוח הגליל והנגב. אם שם תיבנה מערכת שנותנת לאנשים יכולת לבנות בתים שיתחרו ברמת מחיר ובאיכות חיים יותר טובה מאשר בערים הגדולות והצפופות במרכז הארץ, אנשים יעברו לגור. עובדה שהצליחו לעשות את זה ביהודה ושומרון וברצועת-עזה, למשוך אלפי אנשים, גם אלה שאין להם שום קשר לאידיאולוגיה של ארץ-ישראל השלמה, לגור, כי זה היה יותר זול. 

חיים אורון (יחד):

	הממשלה שלך ביטלה את כל ההטבות.

שר התחבורה מאיר שטרית:
       
       השאלה היא אם הדרך לעשות את זה היא באמצעות הטבות של מענקים.
       
חיים אורון (יחד):
       
       למה ביהודה ושומרון לא ביטלו?
       
שר התחבורה מאיר שטרית:

	גם שם ביטלו. הכול בוטל. גם היום, ג'ומס, הכול בוטל. אין מענקים – לא ביהודה ושומרון, לא בנגב, לא בגליל. הכול בוטל.

       אני חושב שראש הממשלה, כשהוא יוזם תוכנית לנסות לחזק את הגליל ואת הנגב, ולא חשוב אם התוכנית טובה, רעה או לא הוצגה בכלל, אז כבר קופצים – זה מעשה אנטי-ציוני. איזה מין דבר? אני צריך לברך את ראש הממשלה על ייזום התוכנית, והלוואי רק שיצליח לממש אותה הלכה למעשה. הלוואי שיצליח להביא לכך שאכן יושקעו בנגב ובגליל 17 מיליארד, ואני לא צריך לספר לכם מה המצב בנגב ובגליל מבחינה תחבורתית, מבחינת תשתיות תחבורה, מבחינת פיתוח, מבחינת יישובים חדשים; גם לבדואים שגרים שם בכל מיני אוהלים וצריפים, במקום להקים ערים ולתת להם אפשרות לגור בצורה נורמלית בכל מקום. מדוע זה לא יקרה? ראש הממשלה רוצה ליזום פיתוח הגליל והנגב – אדרבה ואדרבה, שתבוא עליו הברכה.

	לכן, אדוני היושב-ראש, אני, כמובן, בעניין הזה חושב שההצעה לסדר-היום בעצם אין לה אחיזה, אין לה ידיים ורגליים. אני בעד להסיר אותה מסדר-היום - אלא אם הוא יתעקש דווקא. רוצה להסתפק בדברי, יסתפק בדברי. הוא רוצה להעביר את הנושא לוועדה – נדון על זה בשבוע הבא.

היו"ר יולי-יואל אדלשטיין:
       
       אני לא יכול להתעניין אצל חבר הכנסת שוחט אם הוא מסתפק בדברי השר כי הוא איננו - - -
       
חיים אורון (יחד):
       
       הוא מינה אותי לומר שלא.


היו"ר יולי-יואל אדלשטיין:
       
       הוא מינה את חבר הכנסת אורון לממלא-מקומו ואומר שלא, לכן ההצבעה תתקיים במועד אחר. דרך אגב, בכל ההצעות לסדר-היום - - -
       
מוחמד ברכה (חד"ש-תע"ל):

       הצעה אחרת.
       
היו"ר יולי-יואל אדלשטיין:
       
       הצעה אחרת לחבר הכנסת מוחמד ברכה, בבקשה.
       
מוחמד ברכה (חד"ש-תע"ל):

	אדוני היושב-ראש, אדוני השר, אני מבקש שהנושא הזה יועבר לוועדת הכספים. בלאו הכי כחבר ועדת הכספים אני ביקשתי שהנושא הזה יידון בוועדת הכספים, והדברים יכולים להתחבר ביחד. 

       האמירה של בייגה שוחט בעניין של הממשלה האנטי-ציונית, אני חושב שיכולה להיות מחמאה, אבל הוא התכוון לדעתי לכך שהממשלה כביכול מפקירה את המאזן הדמוגרפי בגליל ובנגב. אני חושב שזו התכלית של התוכנית של ראש הממשלה - להתייחס לנגב ולגליל כאילו יש שם שממה. אני חושב שזה פשוט כשל נורא ויסודי ומובנה בהתנהגות של כל ממשלות ישראל. אם מדובר על הקצבת 16.7 מיליארד ש"ח, אני חושב שהסכום הזה צריך להתחלק על-פי אחוזי האוכלוסייה החיה שם. אם מדובר על הקצאת קרקעות, צריך להקצות קרקעות ליישובים הערביים שסובלים ממחנק ומהתפוצצות אוכלוסין. לכן אם הדברים האלה לא יהיו מעוגנים בתפיסה אזרחית כוללת ושוויונית, זהו פרויקט שיכול מייד לגלוש לאפיקים גזעניים ופסולים. תודה רבה.
       
היו"ר יולי-יואל אדלשטיין:
       
       תודה רבה לחבר הכנסת מוחמד ברכה. אם כן, המציע כרגיל מציע מליאה. השר ביקש להסיר. חבר הכנסת ברכה הציע דיון בוועדה. ההצבעה במועד אחר. 
       
       דרך אגב, גם לתשומת לבו של מי שיחליף אותי, סגן היושב-ראש ברכה, לאחר שידבר, בכל ההצעות הדחופות לסדר-יום, אם יסתפקו כל המציעים בתשובת השר - יסתפקו בתשובת השר. אם יבקשו הצבעה, ההצבעה תתקיים במועד אחר.

     
הצעות לסדר-היום
הדחתו של ראש אגף החקירות במשטרה

היו"ר יולי-יואל אדלשטיין:
       
       עכשיו אנחנו עוברים להצעות דחופות לסדר-היום מס' 4940, 4941, 4950, 4951, 4953, 4955 ו-4962 בנושא: הדחתו של ראש אגף החקירות במשטרה. המשיב הוא השר לביטחון פנים, וראשון הדוברים הוא חבר הכנסת מוחמד ברכה. אחריו – חברי הכנסת אופיר פינס-פז, יוסי שריד, טלב אלסאנע וכן הלאה. אנחנו הזמנו את השר למליאה, והוא תיכף יגיע. בינתיים, חבר הכנסת ברכה, במסגרת שלוש דקות, בבקשה.

מוחמד ברכה (חד"ש-תע"ל):
       
       אדוני היושב-ראש, כנסת נכבדה, מדינת ישראל עושה את דרכה בבטחה לעבר סיציליה. הפכנו לאיטליה הקטנה. השחיתות פושה בכול, אווירה קשה של התפרקות וביזה השתררה כאן. מול תהליכי הריקבון הללו ניצב בשנים האחרונות שוטר חסר מורא, קוראים לו משה מזרחי. אני לא הכרתי אותו, אבל אני התרשמתי שהוא עושה עבודה אמיצה וחשובה, אף שבדרך כלל אזרחים ערבים, כשמתייחסים למשטרה, מתייחסים אליה כגוף שמתנהג אליהם בצורה עוינת, והדברים נאמרו בדוח של ועדת-אור. 
       
       אני מתפלא על השר, השר גדעון עזרא, שהיה גם חבר בוועדת-לפיד שבחנה את המסקנות של ועדת-אור, איך הוא לא הזדעק מייד כשנכנס לתפקידו במשרד לביטחון פנים, כדי למלא אחר אחת התוצאות החשובות ביותר, המסקנות החשובות ביותר של ועדת-אור. איך להנחיל למשטרה התייחסות אזרחית, למשל, לציבור הערבי; להנחיל למשטרה או לקחת מהמשטרה את התפיסה הזאת, של התייחסות לציבור הערבי כאל אויב. איך לא מצאת לנכון להורות על בדיקה אחרי אוקטובר 2000, כש-17 אזרחים ערבים נורו בידי זרועות הביטחון במדינת ישראל? ודווקא הלכת למקום שבו במקום שהשוטר או המשטרה ירדפו את העבריינים, גם אם הם אנשי שררה ואנשי שלטון, אנשי השלטון ואנשי השררה מוצאים לנכון לרדוף את אנשי המשטרה. 
       
       הדחת מזרחי היא שערורייה, עדות לבלבול היוצרות ולחיים שהפכו לתעתועים. טוב הוא רע ושחור הוא לבן ומזרחי, כמה אירוני וציני, הופך לפתע לפושע. לא מן הנמנע שהדחת מזרחי מסמנת את הקריסה המוחלטת, ויש בה משום מתן אור ירוק לשחיתות רבתי. כל אחד יעשה ככל העולה על רוחו, במיוחד אם הוא יושב במקום גבוה בהייררכיה הציבורית הממשלתית. המסר, רבותי, ברור: או שתיקחו חלק בביזה או שתעמדו מנגד - אבל אל תפריעו. זה נורא, אבל זה המצב. צר לי על מזרחי ולא פחות מכך על קריסת מערכת הנוגדנים והחיסון מול שחיתות שלטונית גואה. 
       
       נראה שלא גמרנו את הסיפור. אני חושש שזוהי תחילתו של מהלך של הטלת מורא על כל מי שמנסה לעצור בעד שחיתות שלטונית או בעד חוסר ניהול תקין במערכת השלטון. בסופו של דבר, הדברים על הציתותים ועל ההאזנות הוכרעו גם על-ידי היועץ המשפטי וגם על-ידי בג"ץ. להציב את השר לביטחון פנים כשופט-על של כל המערכת, אני חושב שזה לא התפקיד שלשמו אתה נמצא במשרד לביטחון פנים. תודה רבה.

היו"ר יולי-יואל אדלשטיין:
       
       תודה רבה לחבר הכנסת ברכה. חבר הכנסת אופיר פינס-פז, בבקשה. אחריו - חבר הכנסת יוסי שריד.

אופיר פינס-פז (העבודה-מימד):
       
       אדוני היושב-ראש, חברי חברי הכנסת, אדוני השר, אני רוצה לדבר רק עליך, ברשותך. מזרחי לא פה. גלעד ארדן לא פה. אבי-יצחק לא פה, האחרים לא פה. אני רוצה לשאול אותך ברצינות: אתה באת להיות שר, ממלא-מקום השר לביטחון פנים לתקופה מוקצבת. מאיפה היה לך העוז? יש מפכ"ל המשטרה, אהרונישקי. יש מפכ"ל נוכחי, קראדי. אחד אומר לך ולשר הנגבי: אין להדיח את ניצב מזרחי, צריך לתת לו הערה פיקודית. השני לא אוהב את המהלך שלך, לא שמענו אותו, כי הוא לא יכול לדבר, אבל כולם יודעים מה הוא אומר. רוצים לתת לו עכשיו תפקיד אחר, והוא הבהיר לכל עם ישראל ובני-דודו שזו לא הדרך. מאיפה היה לך העוז? השר הקבוע במשרד, שאגב נמצא בחקירה, לא העז. הוא אמר: בטח מזרחי יסיים את הקדנציה שלו וזהו. נגמר הסיפור. 
       
       אתה בא לשלושה חודשים, מקבל החלטה בפעם הראשונה בתולדות משטרת ישראל, שראש אגף יודח מתפקידו. הטבעת בו אות קין. במי? למה? מה, הוא אחרון האנשים במדינה? מה, הוא עבריין? מה, ניסיתם להגיד לציבור בישראל שהוא עבריין? שנים רודפים אותו, עושים לו את המוות. לא אתה, אחרים. לא היה לו יום אחד שקט בכל הכהונה שלו. למה? כי הוא חקר ללא מורא? כי לא היה אפשר ללחוץ אותו? כי לא היה אפשר לאיים עליו? כי לא היה אפשר להבטיח לו, לפתות אותו? מה, אנחנו לא רוצים כאלה שוטרים שיהיו עשויים ללא חת - - -

רוני בר-און (הליכוד):
       
       ללא חטא - - -
       
אופיר פינס-פז (העבודה-מימד):
       
       ללא חטא וללא חת. חבר הכנסת בר-און, אנחנו גם רוצים פרקליטים ללא חטא וללא חת שישרתו את העניין. אני אומר, בכל הכבוד הראוי: אני לא חושב, אדוני השר, שאתה היית צריך לעשות מעשה שעומד בסתירה מוחלטת גם לשכל הישר, גם להיגיון, גם להגינות כלפי הדרג הפיקודי אצלך במשטרה. לא צריך לתת גיבוי בכל מחיר, אתה יודע את זה טוב ממני, אבל גם לא צריך לעשות את ההיפך.

היו"ר מוחמד ברכה:
       
       תודה רבה, אדוני.

אופיר פינס-פז (העבודה-מימד):
       
       אני רוצה להגיד משפט אחרון, כי באמת קצרה היריעה: אני מאוד מקווה שתתקן את המעוות עד כמה שאפשר לתקן את המעוות. אני מאוד מקווה שהמסר שאפשר להבין מההחלטה שלך לא יופנם, כי המסר שכרגע נמצא באוויר הוא, שמי שמבצע את תפקידו במשטרת ישראל ללא משוא פנים, כנראה ראשו יקופד, ומי שיבצע את תפקידו כך שיעשה את כל מה שמטיל עליו הדרג הפוליטי, הוא כנראה יתקדם ויקודם. האחריות היא עליך, שבסבב התפקידים, גם באגף וגם מחוץ לאגף, יקודמו הטובים, ולא אלה שיש להם מאחוריהם גיבוי פוליטי כזה או אחר, או יש כלפיהם מידה כזאת או אחרת של חברות או דברים שבאמת - - -
       
היו"ר מוחמד ברכה:
       
       הנקודה ברורה, חבר הכנסת פינס. תודה רבה.

אופיר פינס-פז (העבודה-מימד):
       
       אני רוצה לקוות, שתדע לעשות את הדברים מעתה ואילך בצורה הנכונה ביותר.
       
היו"ר מוחמד ברכה:
       
       תודה לחבר הכנסת פינס. חבר הכנסת יוסי שריד - בבקשה, אדוני. אחריו - חבר הכנסת טלב אלסאנע. חבר הכנסת נסים זאב אחריהם.

יוסי שריד (יחד):
       
       אדוני היושב-ראש, אני בדרך כלל משתדל להתבטא באופן מאופק ולא מתלהם, אז אני רוצה להתייחס רק במשפט אחד לדבריו של השר שטרית, שלצערי איננו פה, בתשובתו לבייגה שוחט, כאשר הוא אמר שבייגה שוחט, ואני מצטט: מקשקש ומדבר דברי הבל. 

       אני רוצה להגיד לך, אדוני היושב-ראש, שמאיר שטרית מחזיק את עצמו כמומחה לענייני חינוך. אין לו מושג. דבריו היו הבל הבלים וקשקוש גמור, ואין לי עכשיו זמן להביא את הנתונים הנכונים, אבל אני מציע לשר שטרית, אולי הוא באמת ישמש כשר החינוך, אבל לא לפני שהוא יצליח ויוכיח את עצמו במשרד התחבורה. אני מניח שבעוד שנה-שנתיים כולנו נמחא כפיים לשר שטרית לאחר שהוא הפחית במידה ניכרת את מספר תאונות הדרכים, למשל, ואז בהחלט נמליץ עליו פה-אחד שילך למשרד החינוך ויביא תקנה לחינוך. 
       
       אני לא רוצה לדבר על השר לביטחון הפנים, אני רק רוצה לברר עם השר לביטחון הפנים אם אנחנו מסכימים בהגדרת המצב או באבחנת המצב, הדיאגנוזה של המצב. אם אנחנו מסכימים באבחנת המצב, אני אהיה הרבה יותר רגוע, ויכול מאוד להיות שאפשר יהיה להגיע גם להסכמה בקשר לפועל היוצא. אבל אם אנחנו לא מסכימים באבחנת המצב, אנחנו חיים בשני עולמות נפרדים.
       
       אני רוצה לומר לך מה אבחנת המצב שלי, כבוד השר המאוד מכובד. המדינה מאוד מושחתת, מאוד מאוד מושחתת, וכמעט ולא נותרה חלקה טובה כדי להשחיתה. השחיתות, שהיא מסוכנת למדינה יותר מכל דבר אחר, יותר מכל האיומים שנשקפים לה מכל עבר, יורדת לשורשים ועולה לצמרות. מי שרוצה לכרות אוזן ולשמוע, כמעט שאין מקום, למשל, שאי-אפשר לקדם עניינים באמצעות שוחד. הבעיה היא שכבר קשה מאוד להעביר את קו ההבחנה בין העבריינות לבין העסקנות הפוליטית, כי פחד העבריינים והפשע נפל גם על הרבה אנשים שמעורבים בפוליטיקה, ובכלל זה גם שרים. 
       
היו"ר מוחמד ברכה:
       
       יש עבריינים שמוצאים מגן.
       
יוסי שריד (יחד):
       
       בוודאי, הרי הדברים גלויים ואנחנו יודעים. כדי להקל על העניין לפעמים אומרים: פושעים לשעבר. בסדר, פושעים לשעבר, בגלל זה הם לא נמצאים בבית-סוהר ואנחנו גם לא דורשים שהם ייכנסו לבית-הסוהר, אבל תגיד לי, כבוד השר, למה שרים ואולי גם ראש ממשלה חייבים להיות החברים הכי טובים שלהם, להיעזר בהם ולהסתייע בהם פוליטית? אתה חושב שזה נכון מבחינה חינוכית? תשאל את השר מאיר שטרית, שרוצה להיות שר החינוך, והוא יגיד לך אם זה חינוכי או לא. פושעים לשעבר, פושעים לשעבר, כל הכבוד, אנחנו מאוד מכבדים את זכויות האזרח שלהם, אבל למה אני צריך להיות חבר שלהם? אין כבר קו של הבחנה, ובמרכזי מפלגות, בעיקר במרכז אחד, יש הרבה מוגלה עבריינית. עולם הפוך. 
       
       מה קרה? היועץ המשפטי, שאני מבין שמבחינתך הוא אולי אורים ותומים ואני לא יודע בדיוק מה הוא אמר בעניין זה, נותן תעודות יושר לאנשים שעושים לביתם. מה זה עושים לביתם? נורא יפה הביטוי הזה. נורא יפה ההגדרה: עושים לביתם. מה עשה ניצב מזרחי? היה לו אי יווני? יש לו חבר בשם סיריל קרן? הבנים שלו קיבלו מיליונים מסיבה לא ברורה? 
       
       נכון, אני מודה, באמת התהפכו היוצרות, אדוני היושב-ראש, אני מסכים אתך. אתה מבין, אנשים כמונו פתאום מוצאים את עצמם שהם צריכים ללמד סניגוריה דווקא על שוטרים. נכון, הוא שגה, אבל בכל זאת הוא לא גנב. תראה מה קרה כאן. כל המושחתים - - -
       
יעקב מרגי (ש"ס):
       
       מי אלה?
       
יוסי שריד (יחד):
       
       אמרתי מי הם. כל המושחתים מקבלים תעודות יושר ונשארים על מכונם. האיש היחיד בכל העולם הנגוע הזה שהולך הביתה הוא האיש שהפך לסמל. אתה לא יכול להתווכח עם זה וכנראה היו סיבות די טובות. אתה לא הפכת וגם אני אולי לא הפכתי, אבל הוא הפך להיות סמל לחוקר נחוש, אמיץ וישר. 
       
רוני בר-און (הליכוד):
       
       בעיניך.
       
יוסי שריד (יחד):
       
       לא, בעיני רבים וטובים. אני חושב שאם נעשה סקר - אני מוכן שנממן יחד סקר ונבדוק, האם אתה או ניצב מזרחי? אתה מוכן? נעשה סקר.
       
רוני בר-און (הליכוד):
       
       נעמיד גם אותך. נעמיד גם אותך. 
       
יוסי שריד (יחד):
       
       מאה אחוז. אלף אחוז. אני מסכים. אני מסכים. אתה, אני וניצב מזרחי, ונראה את הנתונים. 
       
       אנחנו נעמוד על הכוונה האמיתית שלך, ואני מניח שאתה ודאי חושב שכוונתך היתה טובה, על-פי היורש או היורשת. אני לא מכיר את כל האנשים האלה ומעולם לא התראיתי עם איש מהם. אם היורש יהיה שרת, שוליית שרים, מטהר שרצים מקצועי וידוע, נדע בדיוק לא רק למה הכלה נכנסת לחופתה אלא גם למה הניצב יוצא מחופתו, ניצב משה מזרחי. אם המינוי של היורש או היורשת יהיה מינוי של אדם שידוע בציבור כאדם שעומד על שלו, שמורא השלטון לא נופל עליו, לא מורא השלטון ולא מורא הפשע המאורגן – היום ההבדל בין השלטון לבין הפשע המאורגן הוא הבדל אבל לא גדול, והוא הולך וקטן בהדרגה – לפי הירושה נדע גם מה היתה הכוונה. 
       
היו"ר מוחמד ברכה:
       
       תודה, אדוני. חבר הכנסת טלב אלסאנע, ואחריו - חבר הכנסת נסים זאב. 
       
טלב אלסאנע (רע"ם):
       
       אדוני היושב-ראש, כבוד השר, חברי הכנסת, הדבר התמוה בכל הדיון כאן הוא שהתייחסות לנושא אחד הולכת לפי ההתפלגות הפוליטית. אלה שמגינים על ההחלטה הם מצד זה של הבית, מהימין, ואומרים שהשר צודק וניצב מזרחי צריך ללכת הביתה. כולם כמעט פה-אחד, צד אחד, של הממשלה. אלה שהם נגד ההחלטה הם אלה מהאופוזיציה. לכן הסוגיה, שהיא עניינית ומחייבת דיון, הופכת להיות סוגיה פוליטית. 
       
       אינני סבור שנכון שאין סמכות לשר ולא צריך להיות מורא - - -
       
רוני בר-און (הליכוד):
       
       הוא הלך הביתה על עבריינות פוליטית. 
       
טלב אלסאנע (רע"ם):
       
       תרשה לי. אינני סבור שלא צריך להיות מסר מרתיע או ביקורת על חקירות שוטרים וחוקרים, מוכשרים ככל שיהיו. החשש שלי הוא שהביקורת על החלטת השר תתפרש כמתן הכשר למעשים הפסולים שהיו לניצב מזרחי, ואכן היו מעשים פסולים. אבל השאלה הנשאלת, כבוד השר, היא: מדוע עכשיו? למה היום? מה ידעת שלא ידעו לפניך, כשאנחנו יודעים שבעוד חודש הוא עומד לסיים את תפקידו? 
       
היו"ר מוחמד ברכה:
       
       חודשיים. 
       
טלב אלסאנע (רע"ם):
       
       מה קרה שעכשיו אתה חושב שהאדם הזה, שהיה שלוש שנים בתפקידו, אי-אפשר לסבול אותו עוד חודשיים? 
       
       אתה גם שר חדש, שנכנס עקב נסיבות מסוימות. קודמך עזב את התפקיד לא מסיבה כלשהי אלא מכיוון שיש חקירת משטרה נגדו. אתה נכנס באופן זמני, ובעוד כמה שבועות צריך להביא את המינוי שלך לכנסת, להאריך את הכהונה שלך. דווקא מהפשע המאורגן ומכל הנושאים שעומדים על סדר-היום, זה הנושא החשוב והבוער ביותר? לכן זה מתמיה מאוד. זה מעלה הרבה שאלות וסימני שאלה, הרבה תמיהות, במיוחד כשיש עלייה באבטלה, עלייה בעוני, ירידה בהישגים של מערכת החינוך ועלייה ברמת השחיתות במדינה. דווקא במערכת של אכיפת החוק, של שלטון החוק, כאשר חוקרים היום לא רק פשע מאורגן אלא פשע שמתערב או מתערבב ברמה כזאת או אחרת עם השלטון? או שאתם רוצים להעתיק נורמות חדשות למינהל התקין, נורמות של קשרים לפני כישורים ונורמות של מרכז הליכוד, שעל פיו יישק דבר, וכן התזמון – לפני ישיבת המרכז או אחרי ישיבת המרכז? 
       
       כל זה מעלה סימני שאלה, שההחלטה היא החלטה פוליטית, לא עניינית. אינני בא להגן על ניצב מזרחי, אני לא מכיר אותו, ואינני בא להגן על מעשים פסולים שעשה או לא עשה, אבל לדעתי היו שתי החלטות תמוהות: א. ההחלטה שלא להעמיד אותו לדין פלילי ולאפשר לו להגן על עצמו ולהוכיח את חפותו. זו החלטה תמוהה של היועץ המשפט אליקים רובינשטיין; ב. לאחר שמפכ"ל המשטרה הקודם דן והחליט, אתה בא והופך את הקערה על פיה. אתה נכנס לתפקיד רק לכמה שבועות. כל זה מראה שההחלטה לא היתה עניינית, אף שיש לך  מלוא הסמכות לעשות זאת. תודה רבה.
       
היו"ר מוחמד ברכה:
       
       תודה, חבר הכנסת טלב אלסאנע. חבר הכנסת נסים זאב, ואחריו - חבר הכנסת מגלי והבה.
       
יולי-יואל אדלשטיין (הליכוד):
       
       כולם שכחו שכמה שנים היית סגן השר.
       
נסים זאב (ש"ס):
       
       אדוני היושב בראש, כנסת נכבדה, אדוני השר, אני יודע שהנושא הזה שנוי במחלוקת קשה, יש דעות לכאן ולכאן. בוועדת חוקה, חוק ומשפט שמענו מחד גיסא את עדנה ארבל, ומאידך גיסא את אליקים רובינשטיין. היו דעות נחרצות לכאן ולכאן, ולשר יש סמכות. אפשר לבקר את השר, אפשר לחשוב שהשר טעה או לא טעה, אבל בסופו של דבר, אם הסמכות היא של השר, מה לנו להלין? אולי צריכים לשנות את הסדר ולומר שמהיום – כמו שהוציאו את הסמכות מוועדת הכנסת, ואמרו שפוליטיקאים אינם נאמנים, כי חבר שומר על חבר - אפשר לומר שלשרים אין סמכות. הם פוליטיקאים, הם נוטים לקו מסוים, לדרך מסוימת, ונוציא מהם את הסמכות. למה לא?
       
       אדוני השר, אם אתה מוכן, תאמר. אציע הצעת חוק, ששר אינו יכול להדיח שום איש מקצוע בדרג הזה. האם זה יתקבל? אם זה קיים, אז צריכים לסמוך על כך שהשר עשה לא ממניעים פוליטיים ושיקולים פוליטיים. ייתכן מאוד, יש ביקורת, וגם לי יש שאלות, שאלות קשות, אבל שאני אבוא לערער ולומר שהמניעים היו רק פוליטיים, מתן הגנה על שחיתות, יד לגנבים, כמו שחבר הכנסת יוסי שריד אומר - זה דבר שלא ייעשה.  מה פירוש, על מה מביאים פה את הפשע המאורגן והכנסת ומחברים אותם יחד? כמה אפשר לזלזל בחברי הכנסת בתוך הבית הזה, מעל במת הכנסת, כמה? אין קצת כבוד? אין קצת הערכה?
       
       אדוני היושב-ראש, יכול להיות שנצטרך לחשוב על רעיון נוסף. יש שני רבנים ראשיים לישראל, יש רב אשכנזי ויש רב ספרדי - אולי יש להעמיד שני חוקרים בראש אגף החקירות. האחד יהיה קשור לפלג הימין ואחד לפלג השמאל. אז או שנחליט שחוקר עם דעות ימניות יחקור את הפוליטיקאים אנשי הימין, והשמאלן יחקור את השמאל, ואז לא יהיה שום מצב, זה בעצם מצב מאוזן - - -
       
צבי הנדל (האיחוד הלאומי - ישראל ביתנו):
       
       הפוך יהיה מעניין.
       
נסים זאב (ש"ס):
       
       אני מסכים אתך. ושוב נאמר, שמפני שאותו חוקר הוא שמאלן, דעותיו מובילות את החקירה אנטי. אין לדבר סוף. 
       
       אדוני היושב-ראש, צריכים לומר את העובדות, והעובדות הן קשות. יכול להיות שהן לא פליליות, אני לא שופט, אבל היו חריגות מאוד משמעותיות. היתה כאן פגיעה כאשר היה מדובר מעבר להאזנות סתר, בתמלול, ועל כך אין חולקים. היועץ המשפטי קבע את עמדתו, ובא כבוד השר ואימץ את מה שהבג"ץ הורה לו, דחף אותו לקיר, ולא נותר לשר אלא להבין שזו הדרך היחידה. זו הבנת השר, ועל זה אפשר לחלוק, אבל זה מה שהשר הבין. אבל לומר שכל המניע היה פוליטי - זה לא נכון לעשות.
       
היו"ר מוחמד ברכה:
       
       תודה, חבר הכנסת נסים זאב. חבר הכנסת מגלי והבה, ואחריו - חבר הכנסת יורי שטרן, ואם הוא לא יהיה כאן - חבר הכנסת יגאל יאסינוב. אחרון הדוברים בנושא הזה - חבר הכנסת אייכלר. 
       
מגלי והבה (הליכוד):
       
       אדוני היושב-ראש, אדוני השר, כנסת נכבדה, באופן מוזר ועצוב הדיון שמתנהל בשבוע האחרון, וגם היום מעל במה זו, עוסק בשאלה האם נהג השר לביטחון פנים נכון שהעביר את ניצב מזרחי מתפקידו. לו היינו מדינה מתוקנת, היו עולות היום לדיון שאלות אחרות, כמו: איך עובד ציבור שעשה מעשה כל כך חמור ממשיך לכהן בתפקיד רגיש כל כך דקה אחת אחרי שהתבררו העובדות בפרשה? איך מתגייסת המערכת, שאמורה לשמור על החוק, כדי להגן על אדם שהפר אותו ברגל גסה? איך מתגייסת המערכת, שאמורה לשמור על הדמוקרטיה והמינהל התקין, כדי לגונן על מי שפגע בצורה קשה במינהל תקין ובשלטון החוק? 
       
       אדוני היושב-ראש, יש לי כבוד רב ללובשי מדים, ומי שמכיר אותי יודע שאינני מערב פוליטיקה קטנה בסוגיות מסוג זה. אבל התנהגותו של ניצב מזרחי היא כל כך חמורה, שאסור לנו, כאנשי ציבור, לעבור עליה לסדר-היום. הסתכלתי בתדהמה ובבוז על אותם מגלגלי עיניים, שכינו את החלטות השר לביטחון פנים סכנה לשלטון החוק. אני רוצה לומר להם, סכנה לשלטון החוק היא שקצין בתפקיד רגיש מנצל את הכוח שבידיו לביצוע האזנות סתר שלא כדין. סכנה לשלטון החוק היא כשקצין בתפקיד רגיש מנצל את הכוח שבידיו להאזנה לאנשי ציבור ולראשי המדינה, בלי סמכות. זו הסכנה האמיתית לשלטון החוק. אבל אצלנו, כרגיל, העובדות לא מעניינות אף אחד. 
       
       אין פלא, דרך אגב, שהאמירות הללו מגיעות תמיד מאותם פרשנים, שיודעים להגמיש את פרשנותם המקצועית בהתאם להשקפת עולמם, וראינו את זה היום. 
       
       רבותי חברי הכנסת, השר גדעון עזרא עשה מעשה אמיץ, שבמדינה מתוקנת היה מובן מאליו. במדינה מתוקנת היה ניצב מזרחי מושעה מתפקידו מייד בפתיחת החקירה, כמו שבמסקנות שלו לגבי נחקרים, הם הועמדו לדין מייד עם סיום החקירה. במדינה מתוקנת היה ראש אגף החקירות משעה את עצמו מייד בתחילת החקירה. רק אצלנו יכולים אחרי כל כך הרבה זמן, ולאחר החלטות מח"ש, היועץ המשפטי לממשלה ובית-המשפט העליון, לתקוף את השר לביטחון פנים, שפעל לפי המלצות שהונחו לפניו, ואני סומך על שיקוליו.
       
       אדוני היושב-ראש, לכן, לסיום, ובתשובה לכל התוקפים, אני מבקש להודות לשר לביטחון פנים, שבהחלטתו הגן על שלטון החוק ותרם תרומה חשובה למינהל התקין במדינה. תודה רבה. 
       
היו"ר מוחמד ברכה:
       
       תודה. חבר הכנסת יורי שטרן, ואחריו - חבר הכנסת יגאל יאסינוב. בבקשה.
       
יורי שטרן (האיחוד הלאומי - ישראל ביתנו):
       
       כבוד השר, כבוד סגן השר, חברי הכנסת, כבוד היושב-ראש, מהי מדינת משטרה? מדינת משטרה היא מדינה שבה המשטרה היא מעל החוק. זו תופעה שהיא הרסנית ומסוכנת, במיוחד לדמוקרטיה. 
       
       משטרה בשלטון הדמוקרטי, במדינה הדמוקרטית, היא אחד ממוסדות המדינה. מטרתה להגן על החוק והסדר, לתת לנו האזרחים ביטחון ולהגן עלינו מפני כל מיני פושעים ועבריינים. גם אנשים פשוטים יכולים להיות עבריינים. עבריינים יכולים להיות גם בצמרת. למשטרה צריכה להיות יד בכל דבר, והיא צריכה במסגרת החוק להגן על האזרח ועל הדמוקרטיה של אותה מדינה. 
       
       הכי מסוכן למשטרה זה להעמיד את עצמה מעל לחוק, להפוך את עצמה לגוף שמתערב בפוליטיקה, שמשרת מטרות אישיות של כמה אישים או איש אחד במשטרה, לעסוק בהדלפות וביחסי ציבור. בכך היא בסך הכול סוטה מהמטרה ועוסקת בדברים לא לה, כאשר את הדברים שהיא חייבת להבטיח, כמו ביטחון אישי של התושבים, היא מזניחה. זה בדיוק מה שקרה בסיפורו של משה מזרחי. 
       
       אומרים שהוא שוטר טוב ואדם מקצועי. יכול להיות, אין לי שום יכולת לשפוט את זה. מה שאני יכול לשפוט זה את ההתנהגות שלו, שהיא התנהגות שמפירה את החוק. הוא התערב בפוליטיקה, הוא אסף חומר על פוליטיקאים. הכוח שלו היה בכך שהיה לו חומר שהוא היה יכול להשתמש בו נגד כל אחד. 
       
       הוא עסק בתרגילים פוליטיים מלוכלכים. בסיפור של האזנות הסתר זה הוכח. יש על זה חוות דעת מאוד ברורה של היועץ המשפטי לממשלה. יש על זה חוות דעת מאוד ברורה של מבקר המדינה, שמצביע על כמה וכמה הפרות של זכויות האזרח ושל אתיקה ציבורית בהתנהגות של המשטרה בפיקודו של משה מזרחי, בסיפור של האזנות הסתר. היו מתמללים דברים פרטיים של פוליטיקאים, שומרים אותם ומשתמשים בהם, כאשר היו עושים איפה ואיפה. 
       
       לקראת בחירות 1999, על מי איים משה מזרחי? על מי שהיה בצד שכנגד, בצד הימני של המפה הפוליטית, אבל באותה מידה, בקונסטלציה אחרת, הוא היה יכול גם לאיים על מי שבצד השמאלי. 
       
       מה עוד עשה משה מזרחי? הוא התערב בסיפורים שהם בתקשורת הישראלית. היו לו אנשים משלו בתקשורת, שדרכם הוא הדליף כל מיני סיפורים, עשה "עליהום" תקשורתי כשרצה. אחד הקורבנות של ה"עליהום" הזה היה העלייה מברית-המועצות, קודם כול החלק העסקי שבה. משה מזרחי הוא זה שהמציא, דרך התקשורת הישראלית, את המפלצת הלא-קיימת הזאת של המאפיה הרוסית במדינת ישראל. הוא השמיץ אנשים שהיו אנשי עסקים כנים. 
       
קולט אביטל (העבודה-מימד):
       
       היא לא קיימת?
       
אופיר פינס-פז (העבודה-מימד):
       
       הוא עשה את זה?
       
יורי שטרן (האיחוד הלאומי - ישראל ביתנו):
       
       הוא הבריח ממדינת ישראל מיליארדים של השקעות, במקום להתעסק ספציפית ובשקט באלה שהם באמת סכנה למדינה. יש כאלה, אבל הוא עשה מזה סיפור תקשורתי. לכן התוצאה הזאת היתה צריכה להיות כבר לפני הרבה מאוד זמן. 
       
       אני אומר: כל הכבוד לשר גדעון עזרא, שהוא הראשון מהשרים לביטחון פנים שהיה אמור להחליט בנושא הזה, והחליט כמו שצריך. כל הכבוד לו. אני מזמין את חברי הכנסת לתת גיבוי לשר לביטחון פנים. אני לא איש קואליציה, אני לא איש מפלגתו. אני שוקל את זה ושופט את זה לפי נסיבות העניין. אני אומר שמשה מזרחי במשטרה היה סכנה לדמוקרטיה ולבריאות הציבור.
       
היו"ר מוחמד ברכה:
       
       תודה. חבר הכנסת יאסינוב לא נמצא. חבר הכנסת אייכלר לא נמצא. אדוני השר, עכשיו אתה משיב. בבקשה, כבוד השר ישיב בשם הממשלה. 
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, עם כניסתי לתפקיד ממלא-מקום השר לביטחון הפנים ב-6 בספטמבר 2004, יידע אותי השר היוצא צחי הנגבי, בין היתר, כי בין הנושאים שנותרו בלתי מטופלים על שולחנו מצויה גם ההחלטה שצריכה להתקבל על-ידי השר, בעקבות המלצתו של המפכ"ל הקודם אהרונישקי, בעניינו של ניצב מזרחי, וזאת בעקבות החלטת היועץ המשפטי לממשלה מיום 23 באוקטובר 2003. 
       
       כזכור, היועץ המשפטי לממשלה, מר אליקים רובינשטיין, בהחלטתו המליץ בזו הלשון: "נוכח הממצאים כמתואר לעיל - - - המעידים במצטבר על הפעלת שיקול דעת מוטעה ועל התייחסות לקויה משמעותית לנושא המודיעיני, ונוכח מכלול הנושאים כפי שפורטו, הן באשר לאופן ההתנהלות ביחידה בפיקודו של מר מזרחי, והן באשר להתנהלותו שלו, יש מקום לדעתי, מעבר למסקנות המערכתיות, להסקת מסקנות פיקודיות מינהלתיות במישור האישי, עד כדי סיום התפקיד, בכפוף לשימוע". 
       
       כאמור, עד מועד כניסתי לתפקיד, טרם נפלה החלטה בעניין. אשר על כן, בסמוך למועד כניסתי לתפקיד מיניתי צוות בראשות ניצב חנה קלר, היועצת המשפטית של משרדי, ובהשתתפות עורכת-הדין ניצב-משנה חנה אייל ועורכת-הדין נעמה בראור, והטלתי עליהן לבחון את מכלול החומר בעניינו של ניצב מזרחי ולהגיש לי חוות דעת. 
       

אופיר פינס-פז (העבודה-מימד):
       
       למה לא ביקשת מהמפכ"ל הנוכחי?
       
שר התיירות גדעון עזרא:
       
       תן לי לסיים את הדברים, ואחר כך אני אענה לך על השאלות. 
       
       הצוות המשרדי בחן בקפידה, בין היתר, את החלטת היועץ המשפטי לממשלה, את מכתבן של פרקליטת המדינה דאז, כבוד השופטת עדנה ארבל, והמשנה לפרקליטת המדינה, עורכת-הדין נאוה בן-אור, וכמו כן את חוות הדעת של הצוות המשפטי המשטרתי ואת פרוטוקול השימוע שנערך למזרחי על-ידי המפקח הכללי של המשטרה, רב-ניצב שלמה אהרונישקי. 
       
       חוות הדעת של הצוות המשפטי במשרדי הוגשה לי ביום 2 בנובמבר 2004. בחוות דעת זו הומלץ בפני לאמץ את עמדת היועץ המשפטי לממשלה ולהעביר את ניצב מזרחי מתפקידו כראש אגף החקירות לתפקיד אחר בדרגתו.
       
יוסי שריד (יחד):
       
       זו לא היתה ההמלצה של היועץ. 
       
שר התיירות גדעון עזרא:
       
       טרם קבלת החלטתי בעניינו של הקצין, עוד באותו יום, פניתי במכתב למפקח הכללי של המשטרה, רב-ניצב משה קראדי, ובו ציינתי את המלצת הצוות ואת בקשתי כי יביא לידיעת ניצב מזרחי כי בחוות הדעת המנומקת שהוגשה לי על-ידי הצוות המשפטי במשרד, הומלץ בפני לאמץ את המלצת היועץ המשפטי לממשלה ולהעביר את ניצב מזרחי מתפקידו לתפקיד אחר בדרגת ניצב. 
       
       על כן, וחרף העובדה שלקצין קוים שימוע בפני רב-ניצב אהרונישקי, כמוזכר לעיל, החלטתי כי בטרם אגבש את עמדתי הסופית בעניינו, אאפשר לו לשוב ולהעלות על הכתב כל טענה או השגה שהוא מבקש להעלות, ובלבד שלא הועלתה על-ידו קודם לכן במהלך השימוע שנערך לו כאמור. 
       
       עוד אציין, כי המועד האחרון להגשת השגותיו של ניצב מזרחי נקבע על-ידי הצוות המשפטי במשרדי ולא על-ידי, בשים לב לפרק הזמן הראוי, כדי לאפשר לקצין להיערך למתן מענה. התאריך שנקבע על-ידי הצוות היה 20 בנובמבר 2004. 
       
       תגובתו של הקצין באמצעות באי-כוחו התקבלה במשרדי בתאריך 21 בנובמבר 2004. הטענות שנכללו בתגובתו של הקצין נבחנו גם הן על-ידי הצוות המשפטי במשרדי. עוד באותו יום קיבלתי התייחסות עניינית ומפורטת לטענות אלה. בסיכומו של דבר, חיווה הצוות המשפטי במשרדי את דעתו: "לא מצאנו כי יש בטיעונים" - שנכתבו על-ידי ניצב מזרחי ובאי-כוחו – "טענה חדשה, מהותית, לגופו של עניין, שיש בה להשליך ולשנות מההמלצה שהונחה בפני השר בחוות הדעת במכתבנו מיום 2 בנובמבר 2004". 
       
       לאחר ששבתי ובחנתי את מכלול חוות הדעת שהונחו בפני וכן את החומר הנלווה, גיבשתי את עמדתי הסופית, שלפיה אני מאמץ את ההמלצה להעביר את הקצין מתפקידו. 
       
       משגיבשתי את החלטתי, עדכנתי עוד באותו יום, 21 בנובמבר 2004, את המפקח הכללי של המשטרה. ביקשתי מרב-ניצב קראדי לזמן אלי למשרדי בירושלים לשעה 17:00 את הקצין, על מנת שאוכל להודיע לו במישרין את החלטתי. משהודיע לי המפקח הכללי כי הקצין שוהה באותה עת במתקן המשטרתי "נעורים" ויתקשה להגיע לירושלים בשעה היעודה, ומתוך מגמה להקל על ניצב מזרחי, הצעתי כי אפגוש במזרחי באמצע הדרך, והוחלט, על דעת המפקח הכללי, על תחנת המשטרה "מסובים". ואכן בפועל, כך נעשה. פגשתי את ניצב מזרחי בתחנת המשטרה "מסובים", ושם הודעתי לו פנים אל פנים את דבר החלטתי. 
       
       כאן אני רוצה להזכיר שבמוצאי-שבת – יום קודם – 20 בנובמבר 2004, התקשר אלי כתב "קול ישראל" לענייני משטרה, רן בנימיני - והוא היה הזריז מכולם - ושאל אותי: האם זה נכון שמחר אתה מקיים פגישה עם מזרחי? עוד הובא לידיעתי, כי במקביל פנה אותו כתב גם אל דובר המשרד, אמר לו שהוא יודע שניצב מזרחי קיבל מכתב מהשר והתעניין אם ניצב מזרחי אכן מוזמן לשר ביום ראשון. שתי הפניות נענו ב"אין תגובה". 
       
       אציין כי הנחיתי כבר בראשית הטיפול בנושא את כל הגורמים המעורבים בו על שמירת דממה תקשורתית, וזאת על מנת לשמור על כבודו של הקצין ולהבטיח את תקינות ההליך. ואכן בפועל עד מוצאי-שבת 20 בנובמבר לא הודלף העניין. 
       
אופיר פינס-פז (העבודה-מימד):
       
       את ראש הממשלה עדכנת?
       
השר לביטחון פנים גדעון עזרא:
       
       ראש הממשלה לא ידע דבר וחצי דבר ממני. את כל ההחלטות האלו קיבלתי לבדי. 
       
צבי הנדל (האיחוד הלאומי - ישראל ביתנו):
       
       לא סיפרת לו אפילו?
       
השר לביטחון פנים גדעון עזרא:
       
       לא. 
       
אופיר פינס-פז (העבודה-מימד):
       
       השר לביטחון פנים הקודם?
       
השר לביטחון פנים גדעון עזרא:
       
       לא סיפרתי לו. 
       
רוני בר-און (הליכוד):
       
       מה זה, חקירה?
       
השר לביטחון פנים גדעון עזרא:
       
       לא סיפרתי לאיש, קיבלתי את ההחלטה במסגרת תפקידי. 
       
זאב בוים (הליכוד):
       
       איך לא סיפרת לאופיר פינס? זה אני לא מבין. 
       
השר לביטחון פנים גדעון עזרא:
       
       סליחה. משדלף דבר קיום ההליך וקבלת תגובת באי-כוחו של הקצין, החלטתי להכריע בנושא לאלתר ולהביא את דבר החלטתי לידיעת המפקח הכללי והקצין. יודגש כי ב-21 בנובמבר 2004, הוא יום ראשון בשבוע, ובימי שני ושלישי באותו שבוע, סגל הפיקוד הבכיר של משטרת ישראל היה אמור לצאת – ואומנם יצא – לסיור לימודי בצפון הארץ. אשר על כן, ומאחר שכאמור הנושא כבר הודלף והיתה סכנה שיגיע לתקשורת לפני שהקצין יתודע, לא רציתי שמתן החלטתי יידחה עד ליום רביעי, קרי היום. דחייה כזאת היה בה, להבנתי, כדי לפגוע בקצין ובהליך בכללותו. 
       
       הטענה כלפי כאילו כיוונתי את מועד החלטתי מלכתחילה ליום שבו נערכו הבחירות לראשי מוסדות מרכז הליכוד, אין לה כל בסיס. לא הייתי מועמד לכל תפקיד שהוא במוסדות מרכז הליכוד בבחירות שנערכו באותו יום. היועץ המשפטי לממשלה הנוכחי, המכהן, עודכן על דבר החלטתי וסמך ידו עליה. 
       
       לגופה של ההחלטה: להזכירכם, בהחלטתו מיום 23 באוקטובר 2003 מתח היועץ המשפטי לממשלה לשעבר ביקורת חריפה על התנהלותו של מזרחי: "לדעתי, שיקול דעתו של תת-ניצב מזרחי בטיפול בחקירות רגישות אלה היה לקוי משמעותית. צו האזנת סתר נותן כוח רב בידי הגורם המאזין. כוח זה טעון ריסון ומחייב הפעלת שיקול הדעת במשנה זהירות. משנה תוקף יש לדברים כאשר מדובר בחקירה כה רגישה, הקשורה לגורמי השלטון הבכירים בתקופת בחירות. איני רואה כיצד ניתן להשלים עם הפרקטיקה שנהגה ולפיה לא קוים צו בית-משפט כלשונו. משנוצרה שגרת עבודה שבה אין בדיקה של צו השופט, תהיינה הכוונות והמטרות טהורות ומוצדקות ככל שתהיינה, סבורני שמי ששלטון החוק חשוב בעיניו אינו יכול לקבל מצב דברים זה. ראוי לציין עוד, כי לא מדובר בהפעלת שיקול דעת מוטעה באופן נקודתי, באירוע חד-פעמי, אלא בהתנהגות לקויה במשך מספר חודשים".  
       
       ובהקשרים אחרים היועץ אומר: "הפרשנות שניתנה למונח 'מודיעיני' היתה רחבה, וכללה גם ביצוע תקצורי שיחות באופן שיטתי, עקבי ומכוון מראש - - - לגבי שיחתו של אדם שצו ההאזנה כלל לא התבקש לגביו. התמונה הכוללת של התנהלות מפקד יאחב"ל - - - היא תמונה בעייתית ביותר כלפי מטה, לכפופים לו, וכלפי מעלה, לממונים עליו. אי-הידרשות לצווים מזה, תמלול מסיבי של שיחות בעלות אופי פוליטי מזה, אי-היוועצות ודיווח מזה".  
       
       להזכירכם - - -
       
אופיר פינס-פז (העבודה-מימד):
       
       יוסי, תאמין לי, מגיע לו 20 שנה בפנים. 
       
יוסי שריד (יחד):
       
       כן. אני - - - איך הפרקליטה - - -
       
השר לביטחון פנים גדעון עזרא:
       
       להזכירכם, כשעלה נושא האזנות הסתר בפרשת ליברמן לדיון בכנסת, בפברואר 2002, התייחס השר לביטחון הפנים דאז, ד"ר עוזי לנדאו, לדברים על סמך תשובה שקיבל בכתב מהמפקח הכללי, על בסיס מכתבו מיום 22 בינואר 2002 של ניצב מזרחי למפקח הכללי, אשר התייחס לאופן ביצוע האזנות הסתר בפרשה זו. היועץ המשפטי, בהתייחסו לעניין זה, מצא כי ניצב מזרחי במכתבו הנ"ל לא מסר תמונה מלאה בנושא, ובכך הטעה את השר ואת הכנסת כולה. 
       
אופיר פינס-פז (העבודה-מימד):
       
       בצדק. - - -
       
השר לביטחון פנים גדעון עזרא:
       
       היועץ המשפטי התבטא בעניין זה בזו הלשון - - -
       
אופיר פינס-פז (העבודה-מימד):
       
       אתה היית מוסר משהו לעוזי לנדאו? אתה משוגע? הוא צריך להיות - - - שלטון החוק. 
       
השר לביטחון פנים גדעון עזרא:
       
       ציטוט - - - 
       
גלעד ארדן (הליכוד):
       
       עוזי לנדאו הרבה יותר ישר ממך, פי-עשרה. 
       
יעקב אדרי (הליכוד):
       
       - - -
       
אופיר פינס-פז (העבודה-מימד):
       
       בטח. 
       
גלעד ארדן (הליכוד):
       
       פי-עשרה. 
       
אופיר פינס-פז (העבודה-מימד):
       
       פי-מאה, לא פי-עשרה. 
       
היו"ר מוחמד ברכה:
       
       רבותי. אדוני השר, הנושא מעניין מאוד, באמת. אבל כמה זמן אתה צריך עוד? 
       
השר לביטחון פנים גדעון עזרא:
       
       עד שאני אגמור. אני בעמוד 5, יש עמוד 7. 
       
קריאות:
       
       - - -
       
קריאות:
       
       מתוך מאה עמודים. 
       
היו"ר מוחמד ברכה:
       
       כן, אבל הזמן הסתיים לפני שני עמודים. 
       
השר לביטחון פנים גדעון עזרא:
       
       "יש לצפות - - -
       
רוני בר-און (הליכוד):
       
       למה, שר מוגבל בזמן?
       
השר לביטחון פנים גדעון עזרא:
       
       "יש לצפות מראש אח"ק, המדווח למפכ"ל - - 
       
יולי-יואל אדלשטיין (הליכוד):
       
       - - - עשר דקות. 
       
השר לביטחון פנים גדעון עזרא:
       
       - - כי יתאר את כל התמונה ולא את חלקה. התנהלות זו תואמת, למרבה הצער, גם התנהלות מול הממונים עליו בזמן התרחשות האירועים."  
       
       אשר להתנהגותו, חבר הכנסת פינס, של מזרחי במהלך החקירה שהתנהלה במחלקה לחקירות שוטרים - מח"ש - בפרקליטות המדינה, לדעתי אינה תואמת התנהגות מצופה מקצין בדרגתו, ובפרט מקצין העומד בראש אגף החקירות. לא ייתכן כי קצין כאמור יסרב לענות על שאלות חוקריו, ולא ייתכן כי יתבטא באופן בלתי הולם ויעליב את חוקריו. 
       
       גם הצוות במשרדי הגיע למסקנה, כי יש לאמץ את המלצת היועץ בדבר העברת ניצב מזרחי מתפקידו לתפקיד אחר, ואין להסתפק בהערת מפקד בלבד, כפי שהמליץ רב-ניצב אהרונישקי. 
       
       כשמדובר בהמלצה, עד עצם היום הזה אין בתיקו של ניצב מזרחי ולו מלה אחת, משום שהתהליך לא נגמר בהמלצה של רב-ניצב לשעבר אהרונישקי אלי, אלא אני הייתי צריך לאשר או לא לאשר. הוא לא הוענש אף פעם על העניין הזה. 
       
       אני מצטט מחוות הדעת של הצוות המשפטי של המשרד: "ברצוננו להבהיר כי 'הערת מפקד' הינה סנקציה מינהלתית המתאימה לנסיבות שבהן נמצא כי שוטר כשל כשל נקודתי ובדרך כלל חד-פעמי, בעוד שלגבי מזרחי קיימת הצטברות של ליקויים וכשלים לאורך זמן, כפי שפורטו בהרחבה. ייתכן שלו היה מתקיים רק אחד מהם, אזי הסנקציה הראויה היתה הערת מפקד. אלא שבנסיבות העניין, כשמדובר במספר ליקויים, חלקם אישיים וחלקם פיקודיים, נקיטת צעד של הערת מפקד אינה יכולה לבטא באופן ראוי את חומרת המכלול כולו. לאחר ששקלנו את כל אלה, נראה לנו כי הסתפקות בצעד מינהלי של הערת מפקד איננה משקפת נכונה את מצב הדברים ואת חומרתם, והיא עלולה להביא ליצירת מסר בעייתי ביותר, הן כלפי מזרחי עצמו והן כלפי מפקדים ושוטרים אחרים".

	אני מבקש להפנות בהקשר זה גם לדברי בית-המשפט העליון בבג"ץ ארדן הנ"ל.

רוני בר-און (הליכוד):
       
       איזה בג"ץ?

השר לביטחון פנים גדעון עזרא:
       
       ארדן.

רוני בר-און (הליכוד):
       
       איזה ארדן?

השר לביטחון פנים גדעון עזרא:
       
       חבר הכנסת ארדן המכובד. 

יוסי שריד (יחד):
       
       אליזבט ארדן?

השר לביטחון פנים גדעון עזרא:
       
       בפסק-דינו מיום 1 בנובמבר 2004 אמר בית-המשפט, בין היתר, את הדברים הבאים: "לא מצאתי יסוד לחלוק על צדקת הביקורת שמתח היועץ המשפטי על דרך התנהלותו של מזרחי בפרשה נשוא העתירה ועל האופן שבו הפעיל את שיקול דעתו המינהלי". ובהמשך: "אשר למישור המשמעתי, ספק בעיני אומנם אם אכן יהיה זה מדויק לומר כי אין די ראיות המאפשרות להעמיד את מזרחי לדין, לכל הפחות בעבירה של התרשלות במילוי תפקיד". בית-המשפט העליון גיבה, למעשה, פה-אחד את המלצתו של היועץ המשפטי לממשלה, שאותה ואת החלטת הצוות המשפטי במשרד החלטתי לאמץ. 

יוסי שריד (יחד):
       
       בעניין ראש הממשלה - - - השופטים המכובדים - - - 

השר לביטחון פנים גדעון עזרא:
       
       סברתי כי הליקויים שעליהם הצביע היועץ המשפטי לממשלה הם כאלו שמחייבים נקיטת צעד חמור יותר ממתן הערה פיקודית, צעד שלהבנתי מתאים אולי לכשל חד-פעמי או קל-ערך ולא לליקויים מתמשכים כגון אלו שעליהם הצביע היועץ המשפטי לממשלה. 

רוני בר-און (הליכוד):
       
       שריד כבר מזמן  קבע שכשל כוחו של הבג"ץ.

השר לביטחון פנים גדעון עזרא:
       
       תן לי לסיים.

היו"ר מוחמד ברכה:
       
       חבר הכנסת בר-און, בלאו הכי זה מתארך, בבקשה.

השר לביטחון פנים גדעון עזרא:
       
       העברת ניצב מזרחי מתפקיד ראש אגף החקירות מתבקשת בשים לב לליקויים שיוחסו לו ואשר יש בהם, לדעתי, להצביע על הפעלה לקויה של שיקול דעת באופן שיטתי ומתמשך באשר לשימוש בכלי החודרני והפוגעני של האזנות הסתר ובשים לב להתנהגותו בקשר לנושאים נוספים, כפי שפורטו בהחלטת היועץ.
       
       אסיים ואדגיש, לא יום חג הוא שעה שצריכים להעביר מתפקיד קצין מקצועי לאחר שנות שירות כה רבות שבהן תרם למערכת ונלחם בפשיעה במסירות. על כך יש לברכו. כנגד זה, לא ניתן לעבור על הדברים לסדר-היום, ולו הייתי בוחר לעשות כן הייתי מועל בתפקידי להעביר את המסר החשוב, כי דווקא אלו המובילים את המלחמה בפשיעה ועומדים על משמר אכיפת החוק חייבים  לדקדק בציציותיהם ולפעול אך ורק בצמידות לגבולות הסמכות שהוענקה להם.
       
       לסיום, אני מציע להעביר את הנושא לטיפולה של ועדת הפנים של הכנסת. 

היו"ר מוחמד ברכה:
       
       השר עזרא, רק רגע. לחבר הכנסת בר-און יש שאלה, אם אתה מוכן לענות עליה.

רוני בר-און (הליכוד):
       
       היועץ המשפטי - - - 
       
השר לביטחון פנים גדעון עזרא:
       
       אני לא מוכן לענות על אף שאלה. גזרתי על עצמי שתיקה. לולא העלתה הכנסת את הנושא, לא הייתי מדבר על הנושא הזה גם כאן. 

רוני בר-און (הליכוד):
       
       זה לא קשור בך. 

היו"ר מוחמד ברכה:
       
       תגיד את זה בהצעה אחרת. השר הציע להסיר?

השר לביטחון פנים גדעון עזרא:
       
       לוועדת הפנים. 

היו"ר מוחמד ברכה:
       
       לוועדת הפנים. סליחה. הצעות אחרות. ראשון - חבר הכנסת יולי אדלשטיין. בבקשה, דקה. אחריו - חבר הכנסת רוני בר-און.

יולי-יואל אדלשטיין (הליכוד):
       
       תודה. 
       
       אדוני היושב-ראש, בתחילת שנות ה-70 הופיע בקולנוע האמריקני המושג "סרטי הפרנויה". המכנה המשותף של הסרטים האלה היה, שנציגי השירותים הפדרליים - CIA, FBI, או איזו יחידה מדומה - היו עוקבים אחרי פוליטיקאים, חברי קונגרס וסנאט, אוגרים חומר, סוחטים אותם, וכשצריך גם מחסלים אותם בצורה מאוד מקצועית. יוצרי הסרטים האלה, שמנה וסולתה של התרבות הליברלית האמריקנית, ודאי נחשבים בעיני חברי הכנסת שריד ופינס לבעלי-ברית מבחינה תרבותית והשקפתית. 

היו"ר מוחמד ברכה:
       
       לא, לא, לזה קראו אז מקארתיזם, אם אני לא טועה.

יולי-יואל אדלשטיין (הליכוד):
       
       לא, אני לא מדבר על התקופה של שנות ה-50 וה-60.

היו"ר מוחמד ברכה:
       
       התקופה שלאחר מכן.

יולי-יואל אדלשטיין (הליכוד):
       
       פשוט מסקרן אותי, אדוני היושב-ראש, מה היו יוצרי הסרטים האלה אומרים היום אילו היו שומעים שיר הלל מפי שריד או פינס כלפי הקצין מזרחי. תודה רבה. 

היו"ר מוחמד ברכה:
       
       תודה, אדוני. חבר הכנסת רוני בר-און, אחריו - חבר הכנסת מרגי, ואחריו - חבר הכנסת דהאמשה.

רוני בר-און (הליכוד):
       
       אדוני היושב-ראש, כנסת נכבדה, אני מבקש לא על חשבון זמני. שאלתי את השר גדעון עזרא מה היתה עמדתו של היועץ מזוז, והוא אמר שהיועץ מזוז היה מתואם בעניין הזה.

היו"ר מוחמד ברכה:
       
       הוא ענה במהלך הדברים.

רוני בר-און (הליכוד):
       
       הוא אמר שהיה מתואם בעניין הזה. אני יודע שהיועץ מזוז אמר, שהוא לא יוכל להגן בבג"ץ על עמדה שבה השר לא ידיח את מזרחי. אבל לא זאת ההצעה האחרת שלי. 
       
       ההצעה האחרת שלי אומרת: כמה נפלאות דרכי הבורא, אדוני היושב-ראש. בעוד שתי דקות אנחנו נדבר כאן על פרשת התחקיר של ערוץ-2 בעניין יצחק הרשקוביץ, ששלח יד בנפשו. מוות מיותר לחלוטין, מוות שניתן היה למונעו אילו שמרו העיתונות ובית-המשפט על כלל הסוב-יודיצה. אף-על-פי שהמשפט שלו היה ממש בשלבי סיום, והתחקיר הזה מנע ממנו כל סיכוי לצאת זכאי, הוא לא קיבל צו מבית-המשפט, אף שהתחקיר היה הפרה של הסוב-יודיצה. 
       
       במקרה שלנו, לפני למעלה משנה, פסק-דין של 68 עמודים של יועץ משפטי לממשלה, שאמר "חשכו עיני", החלטות, דיונים, שר מקבל החלטה, שלושה יועצים משפטיים - שני יועצים משפטיים של הממשלה, ויועצת משפטית אחת של המשרד לביטחון פנים - מאשרים, וכל הכנסת מתנפלת על השר שעשה את מה שצריך היה לעשות. נפלאות דרכי הבורא. 

היו"ר מוחמד ברכה:
       
       תודה. חבר הכנסת יעקב מרגי, בבקשה. אחריו - חבר הכנסת דהאמשה, ואחריו - אחרון המציעים הצעה אחרת, חבר הכנסת גלעד ארדן.

יעקב מרגי (ש"ס):
       
       אדוני היושב-ראש, חברי חברי הכנסת, אין לי אף לא צל צלו של ספק בכנות דבריו של השר, אבל עדיין מהדהדות השאלות שנשאלות, ואולי קצת באמת, לא בציניות, אשאל שאלות שחברי הכנסת מקבוצת "המורדים" שהתמודדו לא יכולים לשאול: למה לא בעוד חודשיים? ממילא בעוד חודשיים הוא הולך הביתה. אני שואל עוד שאלה: למה לפני סגירת הבחירות במרכז הליכוד? ועוד שאלה - - - 

גלעד ארדן (הליכוד):

       - - - 

היו"ר מוחמד ברכה:
       
       חבר הכנסת ארדן, אתה תיכף מדבר. מה העניין?

יעקב מרגי (ש"ס):
       
       אני שואל את עצמי, אני לא קובע עובדות, אני רק שואל שאלות: האם היורשים שימלאו את התפקיד של ניצב מזרחי לא יעבדו ויפעלו תחת צל-צלה של אותה הדחה? 

היו"ר מוחמד ברכה:
       
       תודה. חבר הכנסת דהאמשה, בבקשה. 

רן כהן (יחד):
       
       לפחות שאלות חכמות. כנראה יש עליהן תשובות טיפשיות. 

היו"ר מוחמד ברכה:
       
       רבותי חברי הכנסת, זכות הדיבור לחבר הכנסת עבד-אלמאלכ דהאמשה.

עבד-אלמאלכ דהאמשה (רע"ם):
       
       כבוד היושב-ראש, כנסת נכבדה, יש מושג שנקרא כשר אבל מסריח. זה כנראה המקרה שלנו. להדיח את מזרחי, להחליף תפקיד, היו שם בעיות והיו האזנות, ואולי מה שהתגלה זה רק חלק. אני יודע שכשהוא היה מאזין לחברי כנסת ערבים, למשל, זה לא היה בשום פרופורציה. אני בטוח בזה. אף אחד לא יודע כמה מאזינים ומה עושים. אבל רצה הגורל שזה היה ליברמן, חבר כנסת יהודי, יהודי כזה או אחר, ולכן זה הגיע לאן שהגיע. 

רוני בר-און (הליכוד):
       
       - - - 

עבד-אלמאלכ דהאמשה (רע"ם):
       
       סליחה, מר בר-און, אתה ממליץ משהו בעניין?

היו"ר מוחמד ברכה:
       
       תמשיך.

עבד-אלמאלכ דהאמשה (רע"ם):
       
       יכול להיות שלקצין הזה באמת הגיעו הטפה, החלפה ושינוי מקום, בלי ספק הוא עשה דברים והיו דברים, אבל הדרך שבה הדברים נעשו, ובאיחור של ארבע שנים, ובאותו יום של מרכז הליכוד ושל הבחירות -  כל הדברים האלה מעוררים ספקות, למה דווקא עכשיו, אחרי ארבע שנים, וחודשיים לפני שהוא מסיים את תפקידו.  תודה רבה. 

היו"ר מוחמד ברכה:
       
       תודה. חבר הכנסת ארדן, בבקשה. 

רן כהן (יחד):
       
       אגב, זה לא היה שעה לפני סגירת הקלפיות - - - 
       
גלעד ארדן (הליכוד):
       
       אדוני היושב-ראש, חברי חברי הכנסת, חבר הכנסת רן כהן, חקירות של אישי ציבור היו לפני תקופתו של מזרחי ויהיו אחרי תקופתו של מזרחי, וזאת לא הבעיה. הבעיה היא שמר מזרחי הפך את חקירת אישי הציבור לדבר היחיד שמעסיק את אגף החקירות, ולא במקרה תוצאות הפשיעה והשחיתות במדינת ישראל בתקופתו של מזרחי הגיעו לשיא של כל הזמנים. האגף הזה נכשל תחתיו, ולכן קודם כול הוא צריך ללכת הביתה.
       
       מה שאני לא מבין זה איך חברי כנסת שרוממות שלטון החוק בגרונם, כמוך, כמו אופיר פינס, כמו יוסי שריד, כאשר יש אמירות ברורות של יועץ משפטי לממשלה, של בית-המשפט העליון, שאומרות שהאדם בתפקיד הרגיש ביותר לשלטון החוק במדינת ישראל הפר צווים של בית-משפט, אסף תמלילים של שיחות פוליטיות, והגדיר אותם כקלסר פוליטי, כדי לסחוט פוליטיקאים בצמרת השלטון הישראלי - אתם הולכים ומגינים עליו ונותנים יד למעשים כאלה. יום אחד אתם תצטערו על הדברים שאמרתם בפרשיית מזרחי, ואתם צריכים להתבייש על כך. תודה רבה.
       
רן כהן (יחד):
       
       אתה מעוות.
       
היו"ר מוחמד ברכה:
       
       תודה. אנחנו, רבותי, כאמור לא מצביעים היום. הנושא הזה יובא להצבעה ביום שני. כאמור, השר הציע שהנושא הזה יועבר לוועדת הפנים, חברי הכנסת הציעו את מה שהציעו, וההצבעה תתקיים ביום שני.

       
הצעות לסדר-היום 
תחקיר חדשות ערוץ-2 על אודות מע"צ 
והתאבדותו של המהנדס יצחק הרשקוביץ בעקבותיו

היו"ר מוחמד ברכה:
       
       אנחנו עוברים לנושא הבא: תחקיר חדשות ערוץ-2 על אודות מע"צ והתאבדותו של המהנדס יצחק הרשקוביץ, זיכרונו לברכה, בעקבותיו - הצעות לסדר-היום מס' 4912, 4914, 4921, 4948, 4960, 4979, 4980, 4982, 4981 ו- 4985. ראשון הדוברים, חבר הכנסת יצחק לוי - בבקשה, אדוני.
       
רן כהן (יחד):
       
       מי אחריו, אדוני?
       
היו"ר מוחמד ברכה:
       
       אחריו - חבר הכנסת רשף חן, ולאחר מכן - חברי הכנסת משולם נהרי, רוני בר-און, רן כהן.
       
יצחק לוי (מפד"ל):
       
       אדוני היושב-ראש, רבותי חברי הכנסת, התאבדותו של המהנדס הרשקוביץ כמעט כבר נשכחה מן הציבור. בעיני בכל אופן היא לא קיבלה את ההד התקשורתי הראוי. ההד התקשורתי הראוי הוא לא בתמונה שלו ובתמונת ילדיו הבוכים ובסיקור הלוויה ובמכתב שהוא השאיר. ההד הציבורי היה צריך להיות בלקחים מן הפרשה הזאת. 
       
       תדעו לכם, רבותי, שתחקיר זה דבר נורא מפחיד. אין איש ציבור או  עובד מדינה שאינו פוחד מתחקיר. הכוח שיש לתחקיר עיתונאי הוא כמעט כוח שיפוטי. כלומר, גם אם אחר כך העניין נחקר ונסחב, כבר נשפטת על-ידי הציבור. הכוח הוא כל כך גדול שאולי אנשים עומדים מולו חסרי אונים.
       
       אני מכיר אנשים שישבו בבית הזה, שעשו נגדם תחקירים, וישבתי לבכות אתם ביחד. הם לא ידעו מה לעשות. אגב, התברר אחר כך שלא היה שום דבר. מה אומר לאשתי? מה אומר לילדי? אני גנב? אני רמאי? אני שקרן? בפרשה הזאת מדובר בשיא – אדם קיפח את חייו. אף שאני חייב לומר לכם, רבותי חברי הכנסת, שכאשר חשבתי על העניין, אני לא יודע מה גרוע יותר – אם אדם התאבד, שזה דבר גרוע מאוד, גם ההתאבדות עצמה היא דבר לא פשוט, או אדם שחי עם המשא הזה, כשילדיו, נכדיו ואשתו חיים עם כתם לאורך זמן. איך הוא חי כל יום? 
       
       מפעם לפעם אנחנו שומעים על אדם שמזוכה אחרי שנים רבות, ובמקרה זה מתפרסם, והוא אומר: נגולה אבן מעל לבי. חיי השתנו לאחר התחקיר העיתונאי – עשר שנים הייתי נרדף, חמש שנים הייתי נרדף, ופתאום עכשיו.
       
       מה הבעיה העיקרית? הבעיה העיקרית בעניין הזה היא, שאנחנו לא יכולים להגיד לעיתונות להפסיק לחקור, כי זה כלי חשוב בדמוקרטיה. אתה לא יכול להגיד זאת. לו יכלה הכנסת לאסור תחקירים, היינו עושים זאת. אבל במשטר דמוקרטי הדבר הזה לא ייתכן, מכיוון שחלק מהתפקיד העיתונאי הוא לחשוף דברים ולחקור.
       
       ביקשתי מהערוץ השני שישלחו לי כמה מכללי האתיקה שהם דורשים מהזכיינים כאשר הם חותמים אתם על הסכם של זכיינות. נשלחו לי כמה דפים. אני אקרא, ברשותכם, כמה סעיפים. יש לי 13 דפים, אני לא אספיק. אני אקרא שלושה-ארבעה סעיפים: "על בעל זיכיון העומד לשדר משדר שיש בו לכאורה משום פגיעה באדם, לנקוט צעדים סבירים כדי לברר ולקבל תגובתו של האדם לפני השידור". "נפגע רשאי לפנות" וכן הלאה, "התגובה תנוסח בקצרה, בתמציתיות ובאופן עיוני"; "תגובה שלא תנוסח באופן האמור, רשאי בעל הזיכיון להחזירה לנפגע כדי שיתמצת אותה". 
       
       יש תחקיר של שעה, לפעמים של שעתיים, לאחר התחקיר יש follow up  של העיתונות, ואותו נפגע מתבקש להגיב בתמציתיות. תמציתיות זה זמן טלוויזיה של עשר שניות. אם אתה עובר את זה, אותו עורך משדר יכול להחזיר לך את התגובה ולהגיד שתתמצת. אני דיברתי עליך שעה שלמה, אמרתי שעה שלמה שאתה גנב, אבל אני מאפשר לך לבוא ולתת תגובה של עשר שניות, 15 שניות, 20 שניות.
       
       יותר מזה, לא מדובר על כך שהתגובה תהיה שיראיינו אותו. זה יכול להיות, ויכול להיות שהוא ישלח תגובה בכתב. מי מחליט על זה? בעל הזיכיון. אם יש ערעור לנפגע מול העורך או מול הכתב או מול התחקירן, מי מחליט? בעל הזיכיון. 
       
       רבותי, מדובר במשפט. בבית-המשפט יש הרבה יותר צדק, כיוון שבבית-המשפט אפשר לטעון – יש עורך-דין, הוא יכול לבוא ולומר, הוא יכול לבקש, הוא יכול להביא ראיות, הוא יכול לבקש דחיית דיון וכן הלאה. כאן הנפגעים נתונים בידי התקשורת, והתקשורת עושה מה שהיא רוצה.
       
       לכן, העליתי את ההצעה הזאת – אדוני היושב-ראש, אני כבר מסיים – לא בשביל לדרוש שייפסקו התחקירים בעיתונות, אלא בשביל לדרוש שהכנסת תתערב בכללי האתיקה של העיתונות. הכנסת מתערבת בהרבה מאוד דברים. הכנסת, למען שלום הציבור, למען שלום עובדי המדינה, למען שלום נבחרי הציבור – לאו דווקא הכנסת, אלא ראשי ערים, סגני ראשי ערים, אנשים שנבחרים כדי לשרת את הציבור – צריכה לעיין בכללי האתיקה ולתקן אותם כך שתהיה באמת הגנה לנפגע. 
       
       אדוני היושב-ראש, אני חייב על-פי התקנון לבקש דיון במליאה, אבל אני מבקש דיון בוועדה, כי שם נוכל לעשות את העבודה האמיתית שאנחנו צריכים לעשות, לבוא ולראות ולבדוק אותם כללי אתיקה, ולראות מה יכולה להיות המעורבות שלנו כדי שיהיה יותר צדק. כמובן אני פונה לשר. 
       
שר התחבורה מאיר שטרית:
       
       לאיזו ועדה?
       
יצחק לוי (מפד"ל):
       
       אני חושב שמדובר בוועדת הכלכלה, כך אני מבין. הייתי רוצה ועדת החוקה, חוק ומשפט, אבל אני חושב שבתקשורת עוסקת ועדת הכלכלה. אינני בטוח. יושב פה יושב-ראש ועדת הכנסת, והוא יגיד לנו. על כל פנים, זאת הצעתי. תודה רבה.
       
היו"ר מיכאל נודלמן:
       
       יושב-ראש ועדת הכנסת יודע.
       
יצחק לוי (מפד"ל):
       
       יכול להיות שלא צריך להעביר את זה לוועדת הכנסת, אפשר כאן להגיע להסכמה על הוועדה. תודה רבה.
       
היו"ר מיכאל נודלמן:
       
       תודה.
       
רן כהן (יחד):
       
       אתה בכל מקרה מציע דיון במליאה.
       
יצחק לוי (מפד"ל):
       
       אמרתי שבכל מקרה אני לא מציע מליאה.
       
היו"ר מיכאל נודלמן:
       
       חבר הכנסת רשף חן – אינו נוכח. חבר הכנסת משולם נהרי – אינו נוכח. חבר הכנסת רוני בר-און, בבקשה.
       
רוני בר-און (הליכוד):
       
       אדוני היושב-ראש, אדוני השר, חברי חברי הכנסת, שמעתי את הדברים של חבר הכנסת הרב לוי, שמתלונן על כללי האתיקה של הערוץ השני. כללי האתיקה של הערוץ השני אינם עניין לכנסת לדון בהם. אני מנסה לשנות אותם כרגע בחוק מדינה בעניינים שנוגעים לפרסומות תועבה, פרסומות זימה, פרסומות אלימות. אי-אפשר להתערב בכללים האלה אלא באמצעי חקיקה. 
       
       את העניין הקונקרטי המצער הזה, שעולה כאן עכשיו לסדר-היום, אפשר היה למנוע אם היו משתמשים בחוק המדינה.
       
       בבוקר יום שבת מת יצחק הרשקוביץ, זכרו לברכה. הוא מת מוות מיותר לחלוטין. הוא שלח יד בנפשו פחות מעשר שעות אחרי שהוא צפה במו-עיניו, בחברת המשפחה שלו, בתחקיר שתלה אותו, ירה בו, הרג אותו, עד שהוא הרג את עצמו למחרת בבוקר. זה היה מוות מיותר לחלוטין. 
       
       התחקיר הוא תחקיר, אני לא מתווכח אתו. אני לא מתכוון למנוע מהעיתונות לחקור. אני לא חושב שמישהו מאתנו רוצה שתהיה כאן עיתונות שאיננה חוקרת. עיתונות חוקרת, כמו שבתי-משפט חוקרים, כמו שפרקליטות חוקרת, כמו שמזרחי חוקר, ומפעם לפעם הם פוגעים בחקירה שלהם. הם מאשימים את האנשים הלא-נכונים, הם קובעים פסקי-דין לא נכונים, לפעמים גם בערעור לא מוצאים את האמת. בבתי-סוהר ישבו כבר לא פעם אנשים חפים מפשע, זה סדר העולם. 
       
       אבל, לפרסם תחקיר, אחרי חמש שנים, על מקרה שנדון בבית-משפט וקרוב לפסק-דין, זה להרוג בן-אדם, זה לא לתת לו אפשרות לצאת זכאי במשפט, בפסיק, בפרומיל. 
       
       האיש ידע שיש תחקיר, והוא בא לבית-משפט ערב פרסום התחקיר ואמר לו: תגנו עלי, יש כלל של סוב-יודיצה, אסור לפרסם תחקיר כזה כשעניין נדון בבית-משפט, בוודאי לא כשזה עומד לפני הכרעת הדין. זה כלל הסוב-יודיצה, חוק בספר החוקים של מדינת ישראל. בית-המשפט אמר לו: שמעתי, תודה רבה, אני לא נותן צו מניעה. חוק יש, מכשיר יש. מישהו לא רצה להשתמש בו. 
       
       זאת הנקודה, חבר הכנסת הרב יצחק לוי. הדרך להציל משפיטה, מלינץ' ציבורי, תקשורתי, אפילו התחקיר צודק – יש דרך למנוע את הדברים האלה. בשביל זה יש בתי-משפט. גם אם כל מה שנאמר בתחקיר תועד וצולם, מפי האיש וכהודאת בעל-דין ואולי אפילו מפי הגבורה, גם אז אסור היה לפרסם את זה כשיש הליך משפטי תלוי ועומד. על הדברים האלה אנחנו צריכים להתבונן פנימה, ומעבר לאבל של המשפחה ושל החברים ושל המשרד הממשלתי, גם אנחנו צריכים להתאבל. תודה רבה, אדוני היושב-ראש. 
       
היו"ר מיכאל נודלמן:
       
       תודה רבה. חבר הכנסת רן כהן, ואחריו – חבר הכנסת אליעזר כהן. 
       
רן כהן (יחד):
       
       אדוני היושב-ראש, אדוני שר התחבורה, חברות וחברי הכנסת, אני מאוד רוצה, ברשותך, אדוני היושב-ראש, לאחר הלוויה של רפול – שר, רמטכ"ל, לוחם – שיצא לי להיות אתו הרבה מאוד שנים, גם בשירות הצבאי וגם להתעמת כאן בפוליטיקה, לומר יהי זכרו ברוך. הוא נקבר בתל-עדשים, במקום שבו הוא גדל ועליו הוא חלם כל חייו. 
       
       אדוני היושב-ראש, הטרגדיה הנוראה של ההתאבדות של יצחק הרשקוביץ, זכרו לברכה, לאחר שידור הכתבה בערוץ-2, היא אסון גדול וטרגדיה נוראה לא רק לו ולמשפחתו, היא גם עצב, תחושת אין-אונים לציבור כולו, שכואב על ההתאבדות. 
       
       הרי הציבור לא יכול למנוע הבאת כתבי אישום על-ידי הפרקליטות והמשטרה, ויהיו כתבות תחקיר כדי לחשוף את הליקויים בחיינו, והוא לא יכול למנוע ביקורת של מבקר המדינה. אי-אפשר שכל חקירה כזאת תהיה מאוימת בהתאבדות. אנחנו חייבים לקיים בחברה דמוקרטית את הכללים של החקירה, ולכאוב מעומק הלב את ההתאבדות הזאת, שכפי שאמר חבר הכנסת בר-און, בצדק, היא מיותרת וחבל שהוא הגיע למצב שאליו הגיע. אסון גדול לכולנו. 
       
       אדוני השר, מעללי מע"צ סלולים לאורכה ולרוחבה של הארץ הזאת. אני מודה על האמת, שהיה לי הכבוד ב-1992 להיות סגן שר הבינוי והשיכון ולעבוד גם עם מי שהיה המנכ"ל האגדי של מע"צ, בן-ציון סלמן. מה שהוא וחבריו עשו בארץ הזאת – לא היה אפשר להכיר היום את מדינת ישראל בלי העשייה והבנייה והסלילה האדירה הזאת בכל הארץ. נדמה לי שאפילו אפשר לומר, שכל ישראלי חייב למע"צ את איכות חייו ואת נסיעותיו בכל דרכיה. על כך לא יכול להיות, לעניות דעתי, שום ויכוח. 
       
       ובכל זאת, הכתבה בערוץ-2 חשפה סוגיות קשות וחמורות, שמחייבות בדיקה נוקבת בכל הנוגע לנושא הבטיחות בכבישים ובמחלפים בכל הארץ. יצא לי לטפל בזה בעת ההכנה, הקידום וההעברה של החוק למאבק בתאונות דרכים, יחד עם חבר הכנסת דאז צחי הנגבי. 
       
       נמסר לי, אדוני השר, שעבודת דוקטורט או מאסטר בטכניון גילתה, שכ-50% מהתאונות בכבישים, וכמובן הקורבנות, היו נמנעים לו היו התשתיות וסידורי הבטיחות טובים יותר. מאחר שיש לנו כ-500 הרוגים בשנה בתאונות דרכים, ואובדן של כ-10 מיליארדי שקלים בשנה, כי אז החיסכון על-ידי הגברת הבטיחות בדרכים והשקעה בהם היה יכול להיות אדיר בנפשות וכמובן בכסף. 
       
       דבר שני, הגענו היום להיות אחת המדינות שהצפיפות בהן מהגדולות בעולם במכוניות לכל קילומטר כביש, דבר שמאליו מוביל להגברת התאונות. 
       
       אני רוצה להדגיש שלושה, ארבעה דברים שאולי גם השר יואיל לענות לי עליהם. לעניות דעתי, אין תקנים בטיחותיים מחמירים די הצורך. עובדה, בנוהל הפרט של האוצר לא הוכנס עד היום הנזק הכלכלי, שגם בתוכו יש הנזק בנפשות, ולכן האוצר לא מתקצב די בתקציבים – גם מספיק כבישים וגם מספיק סידורי בטיחות, כדי להגן על החיים. צריך שיהיה מצב שבו לא תהיה מגבלה תקציבית למתקנים בטיחותיים, ויינתנו לך ולמע"צ כל האמצעים כדי שהתקנת מכשירי בטיחות תהיה ללא מגבלת תקציב. אין דרך אחרת, כי אחרת זאת הפקרת החיים. 
       
       הדבר האחרון, הרי הקבלנים, וראינו את זה גם בכתבה, משטים ומרמים את מע"צ. ראינו את קבלן הצבע שהודה שגנב. מדללים את הצבע, כעבור שלושה חודשים הצבע דוהה ואין יותר צבע על הכביש ויש תאונות. למה לא מעמידים אותו לדין? ראינו מכשירי הבהוב תקינים ומשובחים, ומייבאים במקומם אחרים שהם דלים באיכותם. הדברים הללו לא יכולים להישאר. צריך שתהיה יחידת בקרת איכות נגד הונאות ורמאים שמייבאים או מתקינים אביזרים או חומרים לקויים או באיכויות מזויפות. 
       
       המלחמה בתאונות הדרכים והבטיחות בכבישים, לעניות דעתי, חייבות לעמוד בראש סולם העדיפויות של הממשלה. צריך לקחת את ממצאי הכתבה הזאת בערוץ-2, לבדוק כל דבר הדורש בדיקה ולהפוך את הלקחים הללו ואת התיקונים למסקנות ולעשייה בשטח. אני בטוח, אדוני השר, שאין כמוך ליכולת לתרגם את הדברים לתיקונים שיחסכו חיי אדם כבר בשנה הקרובה. תודה רבה. 
       
היו"ר מיכאל נודלמן:
       
       תודה. חבר הכנסת אליעזר כהן, בבקשה. אחריו - חבר הכנסת עבד-אלמאלכ דהאמשה.
       
אליעזר כהן (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, ברשותכם, גם אני אפתח במילות הספד לידידי הקרוב לאורך עשרות מבצעים ושנות פעילות משותפת שלנו בצה"ל, רפול, רפאל איתן. פשוט לא להאמין שהוא איננו אתנו.
       
       לעצם הדיון, אדוני השר, אני לא רוצה לתת לך עצות מה לעשות ואיך לתקן את הכבישים בארץ, מפני שזה לא הנושא. הנושא הוא איך הרשקוביץ מצא את מותו. זה נעשה במעשה חמור ביותר. זה היה רצח אופי אישי, שמכניס בעלי תפקידים ממלכתיים ללחץ לא רק מוגזם, אלא הוא מכניס אותם למצב בלתי ניתן לעיכול, והם מגיעים להתאבדות. חוכמה גדולה מאוד לשבת בבית ולהגיד: לא צריך להתאבד על דברים כאלה. הבן-אדם הוכנס ללחץ אטומי. הוא היה ארבע שנים וחצי בהליך משפטי שעלה לו הון תועפות. בדקתי עם המנכ"ל שלך, ונכון שמשרד התחבורה החזיר לו חלק - פחות מרבע מההוצאות שהיו לו. בן-אדם נכנס ללחץ עקב מילוי תפקידו. הוא עבד במשרד התחבורה. הוא לא עבד באיזה מקום אחר, בעסק פרטי. באה התקשורת ושופטת אותו. היא לא רק עושה לו רצח אופי. היא אומרת לו שהוא אשם, וקוראת לו בשמו.
       
       אני אומר שבחור כמו כרמל לוצאטי - אני אומר את שמו כי גם הוא אמר את שמו של הרשקוביץ - חייב לדווח לציבור. זכות הציבור לדעת זה בדיווח. הוא לא דיווח לציבור. הוא שפט את הרשקוביץ, זיכרונו לברכה, כמו שאמר ידידנו חבר הכנסת רוני בר-און, שכיסה את עניין הטיפול המשפטי הלקוי בכל המקרה הזה בצורה הרבה יותר טובה ממני. הוא משפטן. אני נוגע בעצם התופעה - התופעה שהתקשורת שופטת ומטפלת באנשים אישית, לגופו של האדם, חייבת להיפסק. 
       
       אני חושב שהמשרדים הממשלתיים חייבים לטפל במקרה כזה במשרדי ממשלה ובחברות ציבוריות. ברגע שאתם יודעים שעושים לשליח שלכם, לפקיד שלכם, דבר כזה, מייד לקרוא לו ולהגיד לו: בוא הנה, זה לא אישי. הוא עושה את זה בתוקף מילוי תפקידו. את תפקידו הוא עושה במשרד שלי.
       
       אדוני השר, שמעתי את התגובות שלך, ואהבתי אותן. אני חושב שהייתי מגיב כמוך. אני מקווה שאתם תעלו על הדברים האלה בזמן, מפני שאחרת זה לא יהיה המקרה האחרון שיעלו עליו ויביאו אותו למצב נפשי כזה. תודה רבה.
       
היו"ר מיכאל נודלמן:
       
       תודה. חבר הכנסת עבד-אלמאלכ דהאמשה, בבקשה. אחריו - חברי הכנסת גפני וטאהא.
       
עבד-אלמאלכ דהאמשה (רע"ם):
       
       כבוד היושב-ראש, מכובדי השר, חברי חברי הכנסת, נושא התאבדות פקיד גבוה במע"צ מעמיד בפנינו אתגר קשה. מול זכותו של אדם לפרטיות, שיתברר דינו רק בבית-המשפט ורק בית-המשפט המוסמך יחליט אם הוא עבר עבירה ומה הוא עונשו, עומדת זכות הציבור לדעת וגם לראות תחקירים וגם לראות מעבר לאותו אדם עצמו מה מתקיים במוסד ציבורי, במשרד ממשלתי או בכל מוסד שמועסקים בו אנשים ציבוריים. אני חושב שלא קשה לאזן בין שני האינטרסים האלה, אבל כנראה לא כך קרה במקרה הזה.
       
       אני מעיד שלא ראיתי את התחקיר, ושמעתי וקראתי עליו ועל הפרשה. אינני יכול להגיד שהתחקיר שפך את דמו של האיש, כי לא ראיתי זאת באופן ישיר. אומרים שהתחקיר כאילו הרשיע אותו. אין ספק שתחקיר חייב להציג בפני הציבור את התמונה כפי שהיא, לתת לכולנו תמונת אמת על מה שקורה, גם כאשר האמת הזאת מרה למישהו, רעה למישהו, או איננה מתיישבת עם טענותיו. אבל אני בדעה שתחקיר לא יכול לבוא במקום בית-משפט או להוציא גזר-דין על אדם כלשהו.
       
       אני עצמי הייתי קורבן לכותרות בעיתונים. אני, כאיש פוליטי, דמי כנראה מותר. אם אני איש פוליטי, גם חבר כנסת, גם ערבי וגם עם עמדות כאלה ואחרות, זה מותר על אחת כמה וכמה.
       
יעקב מרגי (ש"ס):
       
       - - -
       
עבד-אלמאלכ דהאמשה (רע"ם):
       
       הגשתי תלונה, ואפילו לא חקרו. היועץ המשפטי לא התערב. אבל זה לא צריך לתת לנו לאבד את הכיוון הנכון. תחקירים חייבים להיות רק במידה ולהצטמצם רק לתיאור האמת ולהצגתה בפני הציבור, כי גם בלי תחקירים זה לא יכול להיות. אני לא מסכים שנסיק מסקנה כאילו הפוכה, מפני שהאיש הזה אכן שלח יד בנפשו. אני לא יודע, וזה דבר מצער, דבר לא טוב ודבר שכולנו לא היינו רוצים שיקרה, ולא משנה מי הוא. אבל זה גם לא צריך להעביר אותנו על דעתנו וכאילו לתת למישהו להסיק או להטיף להגביל את חופש העיתונות או את הזכות להציג בפני הציבור את האמת כפי שהיא. 
       
       חבל שכך קרה, אבל חייבים לאזן את שני האינטרסים: מצד אחד, שיהיו תחקירים - זכות הציבור לדעת - והאמת תוצג בפני הציבור גם כאשר היא קשה לפרטים ולאנשים, ומצד שני, תישמר זכותם של אנשים והם יישפטו אך ורק בבית-המשפט, ולא על-ידי תקשורת, עיתון או תחקיר. תודה רבה.
        
היו"ר מיכאל נודלמן:
       
       תודה.  חבר הכנסת משה גפני - לא נוכח.  חבר הכנסת ואסל טאהא, בבקשה. נדמה לי שהוא הדובר האחרון.

רן כהן (יחד):
       
       אדוני, הוא אחרון הדוברים?
       
היו"ר מיכאל נודלמן:
       
       יש עוד חבר הכנסת איתן כבל, אבל הוא לא נמצא.
       
ואסל טאהא (בל"ד):
       
       אדוני היושב-ראש, חברי הכנסת, כלי התקשורת והעיתונות הם הרשות הרביעית במדינה דמוקרטית. כפי שיש הגבלות על כל רשות ורשות וכללי אתיקה, את הכללים האלה צריך לקחת בחשבון גם ברשות הרביעית הזאת. על ביקורת עיתונאית להיות עניינית, מבוססת, עובדתית והוגנת. על התקשורת להישמר מהאשמות שווא שאינן מגובות בעובדות מוצקות ולהיזהר מפגיעה בכבודו של אדם, ועליה להביא את ממצאיה באופן מקצועי וענייני.
       
       אומנם, נושא מע"צ היה בעל חשיבות ציבורית רבה, והיה צורך להביא את הדברים ולשדרם, אך יש הבדל בין דיווח, מהימנות, אמינות של דיווח ותחקור בצורה אובייקטיבית לבין חריצת דין. מה שקרה כאן הוא שחרצו את דינו של יצחק הרשקוביץ טרם פסיקה בבית-הדין. על זה צריך להתווכח, ועל זה צריך לעמוד - שאין לחרוץ את דינו של אדם טרם פסיקה בבית-המשפט, טרם שיפוטו בבית-הדין. 
       
       כך קרה לצעירים מכפר-כנא בפרשת הרצח של החייל אולג שייחט. בגלל מקריות הם שוחררו ובגלל מקריות הוכחה חפותם, אף שהתחקירנים האשימו את כל כפר-כנא ואת האזור, את המגזר הערבי, וכמעט עשו רצח אופי לכפר שלם - כפר תחת חשד. אלפים תחת חשד. אלו התחקירנים. 
       
       אני חושב שבנושא הזה יש גם צורך באתיקה מקצועית וגם צורך להיות אובייקטיבי ולעבוד בצורה אמינה ונכונה.

	אדוני היושב-ראש, הדבר אינו נדיר בישראל, ואנו רואים הרבה פעמים בעיתונות הכתובה, ברדיו ובטלוויזיה, שמביאים דברים רק כדי להיות הראשונים שחשפו, הראשונים שמגלים, כדי שיהיה סקופ, ולבסוף הדברים מתבררים כלא-מדויקים במקרה הטוב, או בכלל לא נכונים במקרה הגרוע. הרבה אנשים הם קורבן לכותרות מעליבות בעיתונות. חייהם נהרסים. וכאשר הדבר מוכח אחרת, כותבים את דבר זיכוים בעמוד פנימי, באותיות קטנות, שאף אחד לא יכול לקרוא ולראות ולהרגיש. 

	כך גם במקרה של מע"צ. כל מי שמכיר את המערכת יודע שלא יכול להיות שבארגון כזה, שהוא גדול ומורכב, כל המחדלים או חלק מהם נופלים בתחום אחריותו של אדם אחד. יש צורך באמת לבנות את המנגנון הזה מחדש, לבנות מנגנון בקרה שיעמוד על כל דבר ודבר, על כל פרט ופרט.

היו"ר מיכאל נודלמן:
       
       תסיים בבקשה.

ואסל טאהא (בל"ד):
       
       אנחנו קוראים לאחרונה על קבלנים מושחתים. אני חושב שמנגנון כמו מע"צ - משרד התחבורה עם מע"צ - יש ביכולתם לבנות מנגנון רציני מאוד שיעמוד מקרוב על כל מה שקורה במע"צ. 
       
       אני תיכף מסיים אדוני, כמה משפטים. לכן, אי-אפשר להעמיס את כל זה, להפיל את כל המחדלים של מע"צ בצפון על איש אחד. 
       
       רציתי לציין רק עוד דבר אחד. מינו ממונה חדש בזמנו, בשנות ה-90, שהיה ראש רשות, שקוראים לו מוטה דביר. הוא התנה את עבודתו במחוז כממונה בכך שיקצו לו תקציבים לשיפור רשת הכבישים בצפון, מפני שהרשת גרועה ומסוכנת. לא רק כביש 65 מסוכן. כביש עכו—צפת, שחוצה כפרים ערביים, גם הוא מסוכן, אדוני השר. גם כביש 754 מסוכן. בכבישים אלו הרבה צעירים איבדו את חייהם, מפני שהכבישים הם הרוסים, מסוכנים, והתוצאה היתה מאוד קשה למשפחותיהם. 

היו"ר מיכאל נודלמן:
       
       תסיים בבקשה.

ואסל טאהא (בל"ד):
       
       רק בשנה שעברה, אדוני השר, ובשנה הזאת, יותר מארבעה-חמישה צעירים מהכפר מע'אר איבדו את חייהם על הכבישים האלה, על אותו כביש 65. והתרענו, תמיד התרענו שיש צורך להקצות משאבים ותקציבים על מנת לשפר את הכבישים האלה. 
       
       אין מקום - אין מקום - להפיל את כל המחדלים על איש אחד, מה עוד שאני הכרתי אותו אישית - אדם ידידותי מאוד - - - 

היו"ר מיכאל נודלמן:
       
       תודה. אדוני השר, בבקשה.

שר התחבורה מאיר שטרית:
       
       אדוני היושב-ראש, רבותי חברי הכנסת, ראשית, גם אני מבקש בעת הזאת לשלוח ניחומים לאשתו של חבר הכנסת והשר לשעבר רפאל איתן. לצערי, כפי שנוכחתם לדעת, נבצר ממני להשתתף בהלוויה, כיוון שהמשפחה ביקשה שפוליטיקאים לא ישתתפו בהלוויה עצמה אלא רק בטקס האשכבה בבית-העם, ויושב-ראש הכנסת קיבל החלטה שלא תהיינה הצבעות היום - רק בשעה 12:00 - דבר שלא הותיר בידי את היכולת להגיע לשם, ולכן - - -

רן כהן (יחד):
       
       אנחנו פה. 

שר התחבורה מאיר שטרית:
       
       - - - ולכן לא יכולתי להגיע לשם. אז לפחות אנחנו פה. אני לא מניח שכל מי שלא נמצא פה נמצא שם. 
       
       אני משתתף בצער המשפחה ובצער כל עם ישראל. הכרתי את רפול - הן כרמטכ"ל, הן כחבר הכנסת ושר בממשלה, הייתי אתו חבר בממשלה וחבר בקבינט הביטחוני, והכרתי אותו בעבודתו בנמל אשדוד בשנים האחרונות. באמת עצוב וכואב שהוא נהרג, נפטר, בדרך הזאת. יהי זכרו ברוך. 
       
       אני גם מבקש, אדוני היושב-ראש, בתחילת הדיון הזה לשלוח מפה את תנחומי למשפחת יצחק הרשקוביץ, שנטל את חייו בידיו - לאשתו ניצה, לבן ולבת שלו ולארבעת הנכדים שלו - על מותו הטרגי והנורא. 
       
       זה כואב, וחבל שאני צריך לעמוד פה ולדון בכלל בסוגיה הזאת, כאשר אדם שהוא עובד מדינה 39 שנים - כל חייו כמעט עובד במע"צ ובשירות המדינה - נוטל את חייו בידיו בגין תחושה של לחץ שהוא עמד בה; אדם שהקדיש את כל חייו לצפון ולכבישי הצפון והשאיר עקבות, את טביעות רגליו בכל הצפון. הוא אחראי לסלילתם של רבים מאוד מכבישי הצפון, ולאחרונה לפרויקטים הגדולים שנעשו בצפון - כביש עוקף-עפולה שנפתח רק לפני שבועיים, והוא נסע בו לאחרונה; כביש עוקף-צפת; כביש הצפון; כבישים ברמת-הגולן; כבישים ומחלפים לאורך ולרוחב, אלפי קילומטרים שהוא היה אחראי לסלילתם ולאחזקתם באופן קבוע כמהנדס מחוז הצפון, ובשנה וחצי האחרונה הוא גם מילא את מקומו של מהנדס מחוז תל-אביב והמרכז, נוסף על תפקידו כמהנדס מחוז הצפון, בגלל מחלתו של מהנדס המחוז המקומי. 
       
       אדם כזה, שמכיר את עבודתו היטב, אחד המהנדסים המצוינים במע"צ, מחליט ליטול את נפשו בכפו. זה לא קרה סתם, ולאחר מותו - אני הזדעזעתי מכך שהוא נפטר - אני גם ביטאתי את עמדתי בצורה הכי ישירה, כפי שאני אומר אותה היום. 
       
       האירוע שבו דן התחקיר - ואני ראיתי כמובן את התחקיר - הוא אירוע שקרה ב-1999, לפני חמש שנים. אז שיסביר לי מישהו מה כל כך בהול להביא את התחקיר הזה עכשיו, כשהאיש נמצא במשפט בבית-המשפט המחוזי בנצרת במאבק על טיהור שמו. 
       
       חבר הכנסת רן כהן, הוא לא קיבל רבע מכיסוי המשפט שלו. לפי כללים שהמדינה קבעה, עד היום הוא קיבל השתתפות - וזה כבר אחרי בקשה ותוספת - של 40,000 שקל מתוך 400,000 שקל שהוא כבר הוציא. אז קחו אדם שנאבק על חייו יום-יום ומרגיש שנעשה לו עוול מזווית הראייה שלו, ונאבק במשפט על טיהור שמו, המדינה משתתפת במעט - זה מראה את הגיבוי המועט שלצערי המדינה נותנת לעובדיה.

רן כהן (יחד):
       
       10%, השר שטרית?

שר התחבורה מאיר שטרית:
       
       כן, כן. ועכשיו הוא מוצא את עצמו עוד פעם, באמצע המשפט שלו, מול ניסיון להביא תחקיר, שלטענתו ולטענת עורכי-הדין שלו עלול היה להרשיע אותו, לגרום להשפעה על בית-המשפט. 
       
       אני מבקש, אדוני היושב-ראש, לקרוא את סעיף 71 לחוק בתי-המשפט. סעיף 71 לחוק בתי-המשפט אומר: "(א) לא יפרסם אדם דבר על עניין פלילי התלוי ועומד בבית-משפט במטרה להשפיע על מהלך המשפט או על תוצאותיו, וראייה מראש את ההשפעה האמורה כאפשרות קרובה לוודאי כמוה כמטרה להשפיע, והכול אם יש בפרסום כדי להשפיע כאמור; (ב) עניין פלילי התלוי ועומד בבית-משפט - משעה שהוגשה לבית-המשפט באותו עניין בקשה למתן צו מעצר או משעה שהוגש לו כתב אישום, לפי המוקדם, עד שהחליט התובע שלא להגיש כתב אישום, ואם הוגש כתב אישום - עד סיום ההליכים; (ג) איסור הפרסום אינו חל על פרסום ידיעה בתום לב על דבר שנאמר או שאירע בישיבה פומבית של בית-משפט; (ד) העובר על הוראות סעיף זה, דינו - מאסר שנה אחת".
       
       מתוך חשש שהתחקיר הזה - הוא הרי ידע שמכינים תחקיר נגדו ונגד מע"צ - מתוך חשש שמא יבולע לו בבית-משפט, מה עושה אדם סביר? הלך לבית-המשפט המחוזי בתל-אביב והגיש בקשה להוציא צו מניעה בבית-המשפט, שלא ישדרו את הכתבה.
       
       ואני, ברשותכם, חברי הכנסת, כדי להעמיד דברים על דיוקם - כי הרי הערוץ השני טען כלפי כשאני התבטאתי ביחס למותו של יצחק הרשקוביץ, הוא טען שאני לא ראיתי את התחקיר, והתחקיר בנוי שלב על גבי שלב, נבחן משפטית על-ידי משפטנים. אני תיכף אראה לכם, שאם זו בחינה אמיתית של תחקיר, אז אוי ואבוי להם לתחקירים. אני האחרון שאומר לרשות השידור, לערוצי הטלוויזיה והעיתונות לא לעשות תחקירים. אדרבה, הלוואי שהיו עושים תחקירים. הלוואי שיבדקו את האמת ומה שמתרחש במדינה בכל כך הרבה עניינים. אדרבה, שיחקרו, שיביאו עובדות אמת, דבר-דבר לאשורו. ואני תיכף אראה לכם מה נאמר בכתבה לעומת המציאות. 
       
       האיש פונה לבית-המשפט המחוזי, השופטת המחוזית היא שרה סירוטה, נמצא עורך-הדין שלו, ועורך-הדין של ערוץ-2 שבא להתנגד לבקשת צו המניעה אומר בבית-המשפט - אני מצטט מהפרוטוקול של בית-המשפט: "אנו ערים להוראות חוק בתי-המשפט, סעיף 71" – זה הסעיף שקראתי לכם כרגע – "ואנחנו נפעל בהתאם לחוק. אין לנו כוונה להשפיע על בית-המשפט, וכל מה שאנחנו יכולים להביא לידיעת הציבור, דברים שאירעו, אנו נביא לידיעת הציבור שהוגש כתב אישום, את עיקרי תגובתו לכתב האישום, וייאמר שמואשמים נאשמים אחרים בעבירות חמורות יותר, ובנסיבות אלה נראה לנו שיש מקום לדחות את צו המניעה מבלי שאכנס לטיעונים לעניין הפרוצדורלי.
       
       "השאלות שצירף חברי" – חברי זה עורך-הדין של מר הרשקוביץ – "שאלות 4, 5 הן רק שאלות. בכתבה לא נקבעה עמדה אם היה מחדל של המבקש לגבי נווה-ימין ולגבי פרשה של מעקות בטיחות בצפון. אנו נביא עובדות רלוונטיות מבלי שנכריע בהן או שנציג אותן כהכרעה". 
       
       אגב, הוויכוח שם היה על שני מסמכים שהתכוונו להציג בכתבה, ועורך-דינו של מר הרשקוביץ טען שהצגת המסמכים הללו יכולה להביא להרשעתו בבית-משפט, להשפיע עליו. עורך-הדין של המשיבים, של ערוץ-2, אומר: זה לא ישפיע. הוא אומר בדיון, ששני המסמכים שבהם מדובר כבר הוצגו בבית-המשפט בהליך פלילי. זו היתה הטענה.

אליעזר כהן (האיחוד הלאומי - ישראל ביתנו):

       השופטים לא ראו את הסרט.

שר התחבורה מאיר שטרית:

       חבר הכנסת כהן, תן לי לסיים את חוט המחשבה, כי זה נורא חשוב. זה חייו של אדם. אני מבקש לא להפריע לי כמה דקות. 
       
       בהחלטתה השופטת סירוטה אומרת: "נוכח דברי בא-כוח המשיבים" – שזה ערוץ-2 – "והצהרתם, אינני רואה בהתאם לתוצאה להיענות לבקשה. את עובדות כתב האישום והליכי המשפט אין ספק שמותר להם לפרסם, כמובן, מבלי לקבוע עמדה לגבי אשמתו של המבקש. לעניין אזכור דברים אחרים שעליהם נשאל בצורה שהצדיקה את בואו של המבקש לבית-המשפט, על-פי נוסח השאלה וההכרעה כביכול לגבי מחדלים של המבקש, נטיתי ליתן צו, שכן מי שעומד לדין, זכות שקבועה בחוק סדר-הדין הפלילי, שלא יובאו עובדות שיש בהן כדי להשפיע על בית-המשפט בדבר אופיו, ועל כן לפי נוסח אותה שאלה ברור שדברים אלה נכללים במסגרת איסור הפרסום על-פי סעיף 71 לחוק בתי-המשפט. ברם, לאור הצהרת בא-כוח המשיבים, ששולחיו יפעלו בהתאם לחוק, לא ראיתי לתת את הצו". 
       
       כלומר, השופטת שוכנעה. קראתי לכם קודם מה אמר עורך-הדין של ערוץ-2 – שהם יפעלו בהתאם לחוק, לא יציגו שום עובדה שתהיה בבחינת הרשעה, והמסמכים שעליהם דובר כבר הוצגו בהליך פלילי. הוא מקבל בלית ברירה – לצערו, האיש מקבל החלטה של בית-משפט נגדו. 
       
       הוא לא מתייאש, ומחליט לפנות לבית-המשפט העליון, לערער על החלטת בית-המשפט המחוזי, ומתקיים דיון בבית-המשפט העליון, ואני מצטט מפסק-הדין של בית-המשפט העליון, מפרוטוקול הדיון, את השופט העליון אדמונד לוי; הנה, רבותי, הוא אומר כך: "אקדים ואומר כי לא ראיתי מקום להיעתר לבקשה". זה אחרי הדיון שהתקיים לפניו. "אכן", הוא אומר, ותקשיבו לנקודה זו, זו הנקודה הכי חשובה פה – "מפרוטוקול הדיון בבית-המשפט המחוזי עולה כי המשיבים טענו כי אותם שני מסמכים כבר הוצגו כראיות בהליך פלילי, ועתה שוב אין ספק כי טענה זו רחוקה מלהיות מדויקת". את זה שופט בית-המשפט העליון אומר על הטענה הבסיסית, שהמסמכים שבהם דנים הוצגו בהליך פלילי. אחרי בדיקה שופט בית-המשפט העליון אומר: "עתה שוב אין ספק כי טענה זו רחוקה היתה מלהיות מדויקת". במלים אחרות, המסמכים האלה לא הוצגו בהליך פלילי, ונטען בבית-המשפט המחוזי שכן הוצגו בהליך פלילי, ולכן לא הוצא צו מניעה. 
       
       עם זאת, הוא אומר: "חוששני שבכך אין כדי להטות את הכף לזכות המבקש", הוא מעלה פה שלושה נימוקים, מדוע הוא בכל זאת לא נותן צו מניעה, אבל הוא מסיים, ואני קורא את הסיומת שלו: "העולה מהאמור הוא שאין בידי המבקש עילה למנוע את שידור הכתבה, ובלבד שהמשיבים יקפידו שלא לנקוט עמדה כדי למנוע את 'שפיטתו' של המבקש במקום שאינו ראוי לכך. לעניין זה אוסיף את מה שנראה לי ברור מאליו, היינו כי מותר להניח כי הייעוץ המשפטי שיינתן למשיבים יכלול גם הפניה להוראת העונשין הכלולה בסעיף 71 לחוק בתי-המשפט" – מה שקראתי קודם.
       
       עכשיו אני שואל אתכם, ריבונו של עולם, אם מישהו מכם ראה את הכתבה הזאת, מישהו מאמין שהכתבה לא הצביעה על יצחק הרשקוביץ כנאשם עיקרי במחדל של התאונה?

אליעזר כהן (האיחוד הלאומי - ישראל ביתנו):

       אבל השופטים לא ראו את הכתבה.

שר התחבורה מאיר שטרית:

       אני לא שואל את השופטים, אני שואל אתכם. אני חושב שכל מי שראה את הכתבה יכול היה להבין, שהאחריות לתאונה שהיתה בכביש טבריה, התאונה של אותו אוטובוס שהחליק באותו יום, היא של מר יצחק הרשקוביץ, וגם התאונה הנוספת היא באחריותו. 
       
       הנה, אותו תחקיר שנבנה משפטית ונבדק, הרי המשיבים טענו שהם שינו את התחקיר שמונה פעמים. אם הוא נבנה משפטית, אז איך שונתה כתבה שמונה פעמים? הרי הרוצה לשקר ירחיק עדותו. איך זה שונה שמונה פעמים, אם הכתבה היתה כל כך צודקת ובדוקה?
       
       יתירה מזו, נזכיר לכם: הציגו בכתבה מסמך, הרי הטענות – מה היה התחקיר? כאילו מאשימים את יחידת מע"צ הישנה. איזו רלוונטיות יש לתחקיר הזה? הרי משום כך הממשלה פירקה את מע"צ. הרי הקמנו חברה ממשלתית חדשה שתתחיל לעבוד, אני מקווה, בתחילת השנה הקרובה, כדי להתגבר על כל התופעות והבעיות. מה עושים חכמינו? הולכים לאותם עובדים שכנראה יוצאים, עוזבים את החברה, כי הם מפוטרים מן החברה ומוכרחים לפרוש, מפוטרים מהחברה, ומשתמשים בהם ככלי כדי לתקוף את הרשקוביץ ואת חברת מע"צ; משתמשים בקבלנים שמסתתרים מאחורי מסך כדי להשמיץ את יחידת מע"צ שעשתה נפלאות בארץ הזאת. 
       
       אנשי מע"צ עבדו בכל הארץ בזמן חירום, בשלום, במלחמה, מעבר לגבולות, בתוך הגבולות, בלבנון, בכל מקום, בלי היסוס.

צבי הנדל (האיחוד הלאומי - ישראל ביתנו):
       
       אדוני השר, שאלה קטנה. מאחר שלא ראיתי את הכתבה, אני מבין מדבריך שראית את הכתבה - - -

שר התחבורה מאיר שטרית:
       
       ודאי.
       
צבי הנדל (האיחוד הלאומי - ישראל ביתנו):
       
       והיא הוצגה בשונה ממה שהם התחייבו בבית-משפט. הם יכולים לתבוע?
       
שר התחבורה מאיר שטרית:

       אני לא יודע מה המשפחה תעשה בעניין, אני אומר את דעתי. אנחנו לא גוף תובע, אני אומר את דעתי. 
       
       אני מסיים. אציג עוד נתון אחד; אגב, הרי גם פה עורך-הדין שלו אומר - ציטטתי בתחילת הדברים שהם יביאו את תגובתו של האיש, נכון? בדיון הראשון בבית-המשפט המחוזי עורך-הדין שלו אומר: "אנחנו נביא לידיעת הציבור את עיקרי תגובתו לדבר האישום, וייאמר שמואשמים מואשמים אחרים". אז בבקשה. בתגובתו לכתב האישום יצחק הרשקוביץ טוען שהתאונה שבה נהרגו 17 האיש בכלל לא היתה בקטע הכביש שעליו היה הכתם המדובר, אלא במקום אחר. כתוב בתגובה שלו לבית-המשפט. זה הובא בכתבה? לא הובא.
       
       דוגמה נוספת. הציגו בכתבה מסמך שנחזה להיות המסמך שעל-פיו מינו את מנכ"ל מע"צ החדשה, ונאמר באותה כתבה שהשר ליברמן מינה אותו יומיים לפני שהוא פרש מהממשלה. במסמך הזה הראו, שהדרישות הנדרשות ממנכ"ל מע"צ הוא מהנדס בתחום הכבישים, והראו שבמסמך מחוקות באדום המלים "בתחום הכבישים", ואמרו: אתם רואים איך תופרים מכרז, מחקו את המלים "בתחום הכבישים". 
       
       מי שעוצר את הכתבה על המסמך הזה, אותה כתבה שנבדקה על-ידי משפטנים, יכול לראות שבראש המסמך מופיע תאריך: 1993. כלומר, זה בכלל מסמך שנכתב לפני עשר שנים, כשבחרו אז מנכ"ל מע"צ. להווי ידוע שאלכס וישניצר נבחר להיות מנכ"ל מע"צ החדשה על-ידי דירקטוריון החברה, על-ידי יושב-ראש החברה, עמנואל לוין, ודירקטוריון החברה - לא על-ידי שר התחבורה ולא על-ידי מכרז למע"צ החדשה. איזה רושם קיבל הציבור? תפרו מכרז. ואלכס וישניצר, השר ליברמן מינה אותו מאחורי הקלעים בחשכה, במחטף מהיר. זה אותו תחקיר נכבד שנבנה שלב אחרי שלב. 
       
       רבותי, אין לי שום דבר נגד תחקירים. הפוך - הלוואי שיעשו תחקירי אמת, נאמנים למקור ולמציאות, אחד לאחד. זה תפקידם של עיתונאים. אני בעד עיתונאים שהם חוקרי אמת. אני בעד עיתונאים שירדו לשורש העניין. אני נגד שפיטתו של אדם או עבירה על סעיף 71 בחוק ויצירת הרושם כפי שנוצר. הרי לכאורה, אם הכול בסדר, למה יצחק הרשקוביץ החליט ליטול את נפשו? למה החליט להתאבד, כי הכול בסדר? ואגב, לא כל אדם יכול לעמוד בלחץ כמו שכל אחד חושב. יש, בכל זאת, בציבור אנשים שהם מאוד רגישים ואין להם עור עבה. אין להם עור עבה כמו לנו, הפוליטיקאים – כך אומרים העיתונאים. אז אין להם עור עבה כמו לנו. יש כאלה שלא עומדים בלחץ הזה. הוא היה אחד מהם. ואם הוא היה מרגיש אשם, אולי הוא לא היה מתאבד. 
       
רן כהן (יחד):
       
       טוב, הוא לא התאבד אחרי שהוגש נגדו כתב אישום - - - 
       
שר התחבורה מאיר שטרית:
       
       אמת, כי הוא הגן על שמו. הוא נלחם בבית-המשפט. בית-המשפט טרם אמר את דברו, נכון? כאן הוא פסק את דברו. ואתה מכיר משפטים, גם אני מכיר משפטים בעולם, והיו דברים מעולם, שאדם נאשם בא', ב' וג' ויצא זכאי כמו טלית שכולה תכלת. היו דברים מעולם? היו. אז מה הטעם לקיים עכשיו איזה תחקיר? 
       
       מה מציג התחקיר הזה, איזו חדשה על מע"צ? מה כבר לא נכתב על מע"צ הישנה, על הבעיות, המחדלים, המכרזים? בעיתונות כבר נכתב על כל קטע נתון פי-אלף יותר טוב ממה שהיה בתחקיר הזה. אני אפנה אתכם לכתבה של משה ליכטמן ב"גלובס" לפני שנה, שסוקרת את כל הפרויקטים של מע"צ, אחד לאחד, כמה עלה כל אחד, מה היתה התוצאה במציאות, בסוף, מה היתה תוצאת המכרז, כמה זה עלה בסוף, מתי זה היה צריך להיגמר, מתי זה נגמר, באמת. זה תחקיר. 
       
היו"ר מיכאל נודלמן:
       
       זה צריך לעבור לוועדה. שם יהיה דיון. 
       
שר התחבורה מאיר שטרית:
       
       כך אמרתי. אני חושב שהתחקיר הזה לא הציג את האיזונים המתאימים, לא הביא את תגובתו של האיש. האיש פחד להופיע בטלוויזיה, אבל שלח שני מכתבים מפורטים עם מסמכים נלווים, שעונים על הטענות שהועלו בפניו. שום דבר מזה לא נראה בכתבה. אני חושב שזה לא מאוזן, לא נכון, ולא פלא שאדם רגיש - שאולי לא היה לו עור עבה מספיק, אולי זה חיסרון -  בסופו של דבר החליט ליטול את נפשו בכפו, וחבל. הוא כתב מכתב שמדבר בעד עצמו. 
       
רן כהן (יחד):
       
       יש  שם שורה שלמה של ליקויי בטיחות בכבישים - - -
       
שר התחבורה מאיר שטרית:
       
       אבל זה לא הנושא שאנו דנים בו. 
       
רן כהן (יחד):
       
       - - -
       
שר התחבורה מאיר שטרית:
       
       אני רוצה לענות על שני הדברים שאתה אמרת. א. רוב המחקרים בעולם מוכיחים, שהדבר העיקרי בגרימת התאונות - החלק של התשתיות בגרימת התאונות הוא מזערי. לצערי הרב, הנושא המרכזי בגרימת התאונות הוא דווקא הנהג, הוא עבירות תנועה, אי-שמירה על חוקים, אי-הקפדה על חוקים, על מהירות נסיעה נכונה, על דרך וכן הלאה. זה הדבר המרכזי. אי-אכיפה של החוק. 
       
רן כהן (יחד):
       
       אז בשביל מה מקפידים? 
       
שר התחבורה מאיר שטרית:
       
       ברור, חבר הכנסת רן כהן, שתשתית משפיעה. גם היא מרכיב. לכן אנחנו משקיעים הרבה מאוד כסף בתשתית. ככל שהתשתית סלחנית יותר, הסיכוי ליהרג בה יותר קטן. אתן לך דוגמה: אם כל הכבישים בארץ יהיו כבישים מהירים בני ארבעה מסלולים עם גדר הפרדה מבטון באמצע, גדר מלאה כך שאי-אפשר לעבור מצד לצד - לא תהיינה תאונות חזיתיות בכלל, נכון? תהיינה רק תאונות מאחור, שמספר ההרוגים בהן תמיד יותר קטן. אבל, לצערי, אין מספיק משאבים במדינה כדי לעשות את זה. לא מקצים לי מספיק משאבים. אני נאבק על זה, אני נאבק גם על אכיפה, ואני אמשיך להיאבק כדי להביא מצד אחד לרמת הסטנדרט של כל הכבישים בארץ, ומצד שני לאכיפה הרבה יותר דרסטית. נביא לכנסת עוד מעט, בשבועות הקרובים, חוקים לאכיפה דרסטית כדי להקטין את ההרג הנורא, המקומם והמיותר הזה בכבישים. 
       
       אנחנו נתקן כל ליקוי שיש. תאמין לי, לא היינו זקוקים לתחקיר של הערוץ השני. אני מדבר על זה כבר בכל החודשים האחרונים.  מאז אני מחליף את שר התחבורה, זה הדבר היחיד שאני עוסק בו. בשביל זה אני זקוק לתחקיר? התחקיר הזה לא הועיל במאומה. הוא לא הביא שום דבר חדש שלא ידענו. אנחנו מטפלים בכל הבעיות שנוצרו בעבר. משום כך פורקה מע"צ, יחידת מע"צ, ומקימים חברה ממשלתית. 
       
       צר, צר נורא, וכואב לי הלב, שעובד מדינה כל כך ותיק, כל כך מוערך – ואגב, הרבה מאוד ראשי ערים שידעו על הכתבה שלחו מכתבים לערוץ-2,  אדוני היושב-ראש, ואני קיבלתי העתקים שלהם. שום ביטוי של הערכה, שמשהו הוא עשה טוב - לא נאמרה בכתבה מלה אחת לטובתו. והרי הוא עשה בכל זאת דברים טובים למדינה, מה לעשות? הוא עשה הרבה מאוד כבישים והרבה מאוד דברים טובים. 
       
       ונגיד, נגיד שהוא שגה - יש מי שלא שוגה? יש מי שלא חטא? אז יפנו לבית-המשפט לברר את זה. בשביל זה הגישו כתב אישום, המדינה החליטה שיש לו אחריות. הוא נלחם על טיהור שמו. ההתערבות הזאת באמצע, בעיני - ספק גדול אם התחקיר הזה עמד במבחן של סעיף 71 לחוק בתי-המשפט. 
       
       אני, כמובן, מציע להעביר את ההצעות כולן לדיון בוועדת הכלכלה. 
       
היו"ר מיכאל נודלמן:
       
       תודה. יש הצעות אחרות. ראשון הדוברים, חבר הכנסת יעקב מרגי, בבקשה. 
       
יעקב מרגי (ש"ס):
       
       אדוני היושב-ראש, מכובדי כבוד השר, אני יכול לומר לך – בראייה הכלכלית-החברתית שלך אני לא מסכים אתך. לפעמים אתה גם מקומם אותי. אבל ברמת ההערכה האישית, זה לא גורם לנו עדיין לקונטקט. אבל התגובה שלך בפרשה של התחקיר בערוץ-2, היתה תגובה במקום, תגובה נחרצת, ואני שמח שהצגת את הדברים קבל עם ועדה. קבל עם, שיראו גם כאן וגם בבית. אין ספק, צריך לחשוש גם לעצמאות התקשורת והתחקירים, אבל מעל לכול, חוק-יסוד: כבוד האדם וחירותו נרמס לא אחת, מדי יום ביומו. 
       
       מהתמונה שהתגלתה לנו כאן עולה שאלה צועקת ומהדהדת: מי ישפוט את השופטים? כי היה פה מחדל משפטי. הרי לא ייתכן שהשופטת ושופט בית-המשפט העליון יכולים לסמוך על כך שהתחקירן של ערוץ-2 בקיא בכל ההליך הפלילי של מר הרשקוביץ, זיכרונו לברכה. לכן ראוי שגם מערכת המשפט תקיים דיון על מה שקרה, ולא רק אנחנו. 
       
היו"ר מיכאל נודלמן:
       
       הצעה אחרת של חבר הכנסת עזמי בשארה, בבקשה. 
       
עזמי בשארה (בל"ד):
       
       אדוני היושב-ראש, חברי הכנסת, אין ספק שאי-אפשר לקיים משטר דמוקרטי, מודרני, בלי חופש העיתונות. אבל אני לא חושב שחופש העיתונות עומד כאן לדיון. אני גם לא חושב שחופש העיתונות עומד בסכנה. 
       
       כל פעם שאנחנו מעלים משהו, יש פה להקה – אפילו בנושאי פורנוגרפיה. אני מדבר על שמירה על גוף האשה ממסחר – צעקה: חופש העיתונות. אני לא חושב שחופש העיתונות בסכנה. אני חושב שחופש העיתונות, כמו  כל חופש אחר, צריך לשמור עליו, אבל גם צריכים כמה מכניזמים כדי לשמור מפניו. 
       
       מכיוון שבבסיסו לא עומדים רק liberty  ו–equality וערכים אוניברסליים. יש גם כוחניות בעיתונות, יש גם תחרות בין העיתונאים, שהיא לא פחות אווילית וכוחנית מהתחרות בבית הזה. נוהגים גם להתלוצץ על רמת האינטליגנציה של הפוליטיקאים. אני חושב שרמת האינטליגנציה הממוצעת בעיתון היא לא יותר גבוהה. אותם משחקים, רק שהם לא נותנים דין-וחשבון לשום מצביעים, לשום קהל, לשום ציבור. 
       
       אני חושב שמצד אחד אנו צריכים להיות לגמרי ברורים בשמירתנו על חופש העיתונות, אבל מצד שני, אי-אפשר שיהיה טוטליטריזם של הסקנדל, של הספקטאקל, וכן הלאה. צריך גם מזה להישמר. 
       
       לדעתי אלה מקרים, כמו שקרה ב-BBC, שכל החברה הפוליטית – עיתונאים ופוליטיקאים – צריכים לחשוב על הדברים האלה. תודה רבה. 
       
היו"ר מיכאל נודלמן:
       
       תודה רבה. חבר הכנסת אלסאנע, בבקשה.
       
טלב אלסאנע (רע"ם):
       
       אדוני היושב-ראש, כבוד השר, חברי הכנסת, אני שם לב שיש נטייה להקצנת הדברים. כמו שבכתבה של ערוץ-2 הציגו את מע"צ והמנוח כשחורים, ואין שום דבר חיובי שנעשה, גם במהלך הדיון מציגים כאילו הביקורת התקשורתית היא הסיבה הישירה להתאבדות. לדעתי, יש צורך לעשות את האיזונים - גם באשר לכתבה בערוץ-2, אבל גם במהלך הדיון. 
       
       הביקורת על המעשים ועל הפרויקטים שנעשו באמצעות מע"צ היא מאוד לגיטימית. מה שלא לגיטימי הוא לעשות בית-דין שדה לאותו מהנדס ולהרשיע אותו באופן ציבורי. אפילו בית-המשפט יזכה אותו, בסופו של דבר, ברור שהוא אכן הורשע. לכן, לדעתי, יש להטיל הגבלה על כל תחקיר בנושא שעומד ותלוי בבית-המשפט, במיוחד כשמדובר בהליך פלילי. 
       
       במקרה זה מדובר על ניסיון, או קשר סיבתי בין הכתבה לבין ההתאבדות, אבל לפעמים גם מתקיים דיון במליאת הכנסת. זה דבר שהוא חשוב מאוד. שלשום נהרג צעיר בדואי נכה ביישוב לא-מוכר עקב שרפה של המזרון שעליו ישב. יש קשר סיבתי בין המחדל ובין המדיניות הפושעת של העדר הכרה באותו יישוב לבין מותו, אבל שום דיון לא מתקיים בעניין. תודה רבה. 
       
היו"ר מיכאל נודלמן:
       
       הצעה אחרת - חבר הכנסת אחמד טיבי, בבקשה. 
       
אחמד טיבי (חד"ש-תע"ל):
       
       תודה, אדוני. דן ראת'ר טעה, ה-BBC טעה, הם הודו שהם טעו, אבל פה, במקרה הזה, אין לי דעה מגובשת. אני לא יודע אם היתה טעות ואני לא מצליח לגבש דעה, אבל הטרגדיה היא טרגדיה קשה ביותר. אין אף עיתונאי בעולם שהיה יודע שה-end result הוא מוות או התאבדות והיה מחליט בכל זאת לשדר או לפרסם את מה שיש לו בידיים. יכול להיות שבעיית העיתוי והסוב-יודיצה הם נושאים כבדים שצריך לדון בהם, אבל אין ספק שהתאבדותו של מר הרשקוביץ ז"ל גוברת על הכול. 
       
       יש נקודה אחת שצדה את עיני בנושא הזה, וגם היא קשורה בתקשורת הישראלית. בדרך כלל, כשיש עורכי-דין יהודים מהשורה הראשונה, הם מתראיינים ומייצגים בתוכנית הזאת את הנאשם או את מושא הכתבה. עורך-הדין של מר הרשקוביץ ז"ל הוא עורך-דין מהשורה הראשונה, אבל הוא ערבי וקוראים לו עורך-דין אחמד מסאלחה. משום-מה לא הוזכרה העובדה הזאת, לא בערוץ-2, לא בתקשורת האלקטרונית ואפילו כשעלה כבוד השר, שהוא אדם שוויוני, הוא אמר: עורך-הדין של מר הרשקוביץ.
       
שר התחבורה מאיר שטרית:
       
       לפי תקנון הכנסת אסור להזכיר שמות של אנשים. 
       
אחמד טיבי (חד"ש-תע"ל):
       
       אסור לתקוף. הטענה שלי היא כלפי ערוץ-2 והתקשורת הישראלית, שבנקודה הזאת, משום-מה, כוח האינרציה הוא שפעל. גם כשמדובר באדם בעל רספקט ואיש מקצוע מהדרגה הראשונה, בכל זאת הוא לא עורך-דין יהודי ומוכר שצריך לשבח ולהזכיר. 
       
היו"ר מיכאל נודלמן:
       
       חברי הכנסת, הצעה נוספת לחבר הכנסת איוב קרא. בבקשה. 
       
איוב קרא (הליכוד):
       
       אדוני היושב-ראש, אני רוצה לומר שבפרשה האומללה של מע"צ השר נהג נכון מבחינתנו, נתן גיבוי למערכת, וכך צריך לעשות. אני חושב שלפעמים יש תחרות בין עיתונאים שמגיעה לידי כך שעיתונאי מוכן לעשות כל דבר כדי להראות הישגים. אני הרגשתי את הדבר הזה בזמני, כאשר עיתונאי אמר למישהי: תביאי לי תלונה במשטרה כדי לפגוע. מייד פיקססו את זה לכל העיתונאים, והעיתונאים חגגו סביב זה. אנחנו רואים את זה יום-יום ושעה-שעה, והדבר הזה גורם לשם רע גם לתקשורת, כמו שגם לנו יצא שם בהרבה דברים לא טובים. 
       
       בפרשת המ"פ אף אחד לא בדק, הנושא נמצא בבית-המשפט, ובכל זאת כבר שפטו את המ"פ הזה. במקום לחכות לבית-המשפט שיכריע את דינו, אנחנו רואים שפיטה מראש. במקום ללמוד את הקונספציה ואת כל מה שקורה סביב שירותם של החיילים הללו באזור כזה, אזור קשה, באה התקשורת, במקרה זה התוכנית "עובדה", ומוצאת שעיר לעזאזל. 
       
       אני חושב שצריך לקיים דיון במליאה סביב כל המצב הזה שהפך להיות בלתי נסבל בתקופה האחרונה. תודה. 
       
היו"ר מיכאל נודלמן:
       
חברי הכנסת, לצערי, ההצבעות יתקיימו במועד מאוחר יותר. 
       

       
שאילתות ותשובות
       
היו"ר מיכאל נודלמן:
       
       חברי הכנסת, אנחנו עוברים לנושא הבא: שאילתות ותשובות לסגן שר הביטחון זאב בוים. בבקשה.
       
1893. פינוי מאחזים בלתי חוקיים
       
חבר הכנסת מתן וילנאי שאל את שר הביטחון
       ביום ג' באב התשס"ד (21 ביולי 2004):
       
       ב-29 ביוני 2004, הודיע משרד הביטחון על הכוונה לפנות חמישה מאחזים.
       
       רצוני לשאול:
       
       1. כמה מהם פונו עד כה?
       
       2. מתי יפונו האחרים?
       
       3. האם מתוכנן פינוים של מאחזים נוספים, ואם כן – אילו ומתי?
       
תשובת סגן שר הביטחון זאב בוים:
 (לא נקראה, נמסרה לפרוטוקול)
       
       1-2. טרם פונו המאחזים המדוברים, כפי שציינתי בתשובתי מ-29 ביוני 2004, מאחר שהליכי הבג"ץ הסתיימו רק במהלך ספטמבר-אוקטובר השנה, ובעניין אחד מהמאחזים, נגוהות-מערב, הוגש בג"ץ נוסף בסוף אוקטובר. 
       
       במאחזים שלגביהם הסתיים ההליך המשפטי יבוצע הפינוי בפועל בהתאם להערכת מצב מבצעית.
       
       3. מאחז נוסף שצורף לרשימת המאחזים המיועדים לפינוי הינו מעלה-רחבעם, שתוחם ונמצא כרגע בהליך משפטי - השגות שלאחריהן, קרוב לוודאי, יוגש גם בג"ץ.
       
       ראוי לציין כי בימים אלה מתבצעת עבודת מטה משפטית לבחינת דרכים חלופיות לפתרון הסוגיות המשפטיות המקשות עד מאוד את ביצוע הפינוי בפועל.
       
2059. תערוכה במוזיאון אסירי המחתרות בירושלים
       
חבר הכנסת יצחק לוי שאל את שר הביטחון
       ביום ה' בחשוון התשס"ה (20 באוקטובר 2004):
       
       במוזיאון אסירי המחתרות במגרש-הרוסים בירושלים מוצגת בימים אלו תערוכת תמונות הפרוסה על כל חדרי המוזיאון. באחד החדרים מוצגות תמונות עירום אשר אין להן כל קשר עם האסירים. הדבר גורם לכך שמבקרים רבים אינם נכנסים לאותו חדר.
       
       רצוני לשאול:
       
       1. מי אישר הצגת תערוכה זו במוזיאון?
       
       2. האם נשקל להסירה מייד?
       
       3. האם יינקטו צעדים כדי שתופעה זו לא תישנה, ואם כן – אילו?
       
סגן שר הביטחון זאב בוים:
       
       1-3. מוזיאון אסירי המחתרות בירושלים מנוהל על-ידי יחידת המוזיאונים של משרד הביטחון. המוזיאון מציג את סיפור הכלא המרכזי בירושלים בתקופת המנדט, שבו היו כלואים חברי "ההגנה", האצ"ל והלח"י שפעלו לתקומת ישראל בארצו ובו איבדו עצמם לדעת משה ברזני הי"ד ומאיר פיינשטיין הי"ד.
       
       המוזיאון, ששופץ על-ידי המשרד, הינו חלק מן העיר ירושלים והקהילה בעיר. מיקומו המרכזי ליד העירייה במגרש-הרוסים וחצרו הסגורה והמאובטחת, מאפשרים לנו לקדם בתקופה זו, שהיא לא קלה לעיר ירושלים, את ערכי התרבות והאמנות לטובת כלל תושבי העיר. מכאן שאנו מאפשרים לאירועי תרבות ירושלמיים וגם לכאלו בעלי משמעות ישראלית ציבורית להתקיים בחדרים הפנויים במוזיאון. בין השאר התקיימה בו, על-ידי קרן ירושלים, תערוכת "ארט פוקוס" שזכתה להדים מצוינים והיתה בחסות העירייה ומשרד החינוך.
       
       התערוכה שבה מדובר היא תערוכת בוגרים של בית-הספר לצילום השוכן במרחק כמה עשרות מטרים מן המוזיאון, בשכונת מוסררה, והיא התקיימה לטובת הקשר עם הקהילה הקרובה, קשר שהוא ממטרות המוזיאון כמוסד ציבורי-חינוכי. התערוכה נערכה בחסות ובמימון משרד החינוך, קרן התרבות ישראל--אמריקה, עיריית ירושלים וגופים רבים נוספים, כגון קרן קיסריה, וכללה עבודות של אמנים בראשית דרכם.
       
       ככלל הוצגו בתערוכה, אשר התקיימה בימים 9-19 באוגוסט, מוצגים אשר עמדו בכל קריטריון המקובל באמנות בישראל ובעולם. יתר על כן, חדרי התצוגה הופרדו מתצוגת הקבע של המוזיאון. בפתח כל חדר היתה כתובת המציינת כי מוצגות בו יצירות של בוגרי בית-הספר לאמנות שאינן חלק מתצוגת הקבע. מתוך מודעות ברורה לחובת ההנצחה והזיכרון, הקפדנו על הפרדה בין תוכני המוזיאון והתצוגה של בית-הספר לצילום.
       
       אציין כי התערוכה המדוברת, כמו גם התערוכות שקדמו לה, הביאה למוזיאון קהל רב מאוד, שככל הנראה רובו לא היה מגיע למוזיאון בנסיבות אחרות, לצערי. קהל זה נחשף גם לתערוכת הקבע ובכך השגנו מטרה לא פחות חשובה.
       
היו"ר מיכאל נודלמן:
       
       חבר הכנסת לוי, שאלה נוספת, בבקשה. 
       
יצחק לוי (מפד"ל):
       
       אדוני סגן השר, אדוני היושב-ראש, רבותי חברי הכנסת, למה תמונות עירום? הרי מדובר במוזיאון שחלק גדול מהמבקרים בו הם אנשים שלא היו באים לבקר לו היו יודעים שבמקום יש תמונות עירום. לכל מקום יש האופי שלו. יש מקום שרוצים להציג בו תצוגות אמנותיות, ואנשים יודעים שכחלק מהאמנות המקובלת היום בעולם יש גם תמונות עירום, והם המקומות לעניין הזה. המוזיאון שמדובר בו הוא מוזיאון שיש בו, כפי שאמרת, זיכרון לגיבורי ישראל ולגיבורי המחתרות, ורבים מאוד מהציבור הדתי והחרדי מגיעים לשם, בעיקר בחופשות, מתוך הזדהות, להראות לילדים וכן הלאה. הם באים ונתקלים בתמונות. הייתי רוצה לשאול את אדוני אם אדוני מוכן לגלות רגישות יתר בכל המוזיאונים של משרד הביטחון, ועם הרצון לבוא ולאפשר תערוכות אחרות, לשמור על אופיו של המקום. הצגת תמונות עירום משנה את אופיו של המקום מבחינת ציבור גדול מאוד. אשמח לשמוע את תשובת אדוני. 

סגן שר הביטחון זאב בוים:
       
       ללא ספק. אני אחזור כי התשובה נמצאת גם בתשובה הראשונה שנתתי והיא קשורה לעניין ההפרדה. נכון שהמוזיאון כמוזיאון ידוע כמוזיאון הגבורה, וידוע שיש בו מוצגים קבועים הנוגעים להיותו של המוזיאון בית-כלא, כפי שהסברנו, ולפעולות והמעשים של המחתרות, אבל אמרתי שהיתה הפרדה. כיוון שהיתה הפרדה, אני מניח שאנשים שבאו במטרה לבקר במוזיאון הזה מצאו את הדרך שלא להיכנס לאולם התצוגות, שהוצגו בו, בין השאר, תמונות אמנותיות, גם אם הן תמונות עירום. היתה הפרדה.
       
יצחק לוי (מפד"ל):
       
       נראה שלא היתה מספקת.
       
סגן שר הביטחון זאב בוים:
       
       ייתכן. אני מוכן לבדוק את העניין הזה. לא בחנתי באופן אישי, אני התוודעתי לעניין רק מהשאילתא. אני מקווה, ואני גם אבדוק אם אכן באמת לא היה ערבוב של מין בשאינו מינו בתוך אותו מבנה.

צבי הנדל (האיחוד הלאומי - ישראל ביתנו):
       
       ברשותך, מה שהיה היה, זה כבר אבוד. מותר לסגן שר למסור למוזיאונים בקשה שיהיו יותר רגישים. לא צריך להתעקש על המקרה הזה.
       
סגן שר הביטחון זאב בוים:
       
       אני מקבל את ההצעה. אני אבדוק את זה ואני אציע כך.

היו"ר מיכאל נודלמן:

       אנחנו עוברים לשאילתא מס' 2081, של חבר הכנסת טלב אלסנע: הריגת אב ובנו בשטח אש ליד היישוב ביר-הדאג' בנגב.
       
2081. מות אב ובנו בשטח אש בנגב
       
חבר הכנסת טלב אלסאנע שאל את שר הביטחון
       ביום ה' בחשוון התשס"ה (20 באוקטובר 2004):
       
       ב-27 בספטמבר 2004 נהרגו אב ובנו הפעוט משבט אל-עזאזמה מפיצוץ מוקש לאחר שנכנסו לאזור שטח אש ליד היישוב הבדואי ביר-הדאג' בדרום הנגב.
       
       רצוני לשאול:
       
       1. האם חקר משרדך את האירוע, ואם כן – מה הן מסקנות החקירה?
       
       2. האם היו שלטים האוסרים כניסה לשטח?
       
       3. כיצד תימנע הישנות מקרים כגון אלה?
       
סגן שר הביטחון זאב בוים:
       
       1. אדוני היושב-ראש, חבר הכנסת טלב אלסנע, האירוע תוחקר על-ידי מפקד היחידה האחראית על השטח. הסתבר שהאזרח נכנס עם משפחתו, אשתו ובנו הפעוט, לתוך שטח אש פעיל, ככל הנראה למטרת איסוף ברזל. 
       
       2. השטח מסומן ומשולט באופן ברור וקיימות בו סוללות עפר על הצירים וגדר תלתלית, שנועדה למנוע כניסה בטעות. רכבו של ההרוג עקף את סוללות העפר והסיט את הגדר על מנת להיכנס לשטח. 
       
       ההרוג מוכר כאוסף ברזל. ברשותנו תלונות קודמות נגד אותו אזרח, בעוון כניסה בלתי חוקית לשטחי אש. 
       
       ולהעמדת דברים על דיוקם יצוין, כי שטח המצרר שבו אירע המקרה, אינו סמוך לביר-הדאג' כפי שנכתב בשאילתא, אלא מרוחק כ-30 קילומטרים ממנו. כמו כן, המנוח לא נפגע מפיצוץ מוקש אלא מנפל של פגז, שהתפוצץ בתוך תא המטען של רכבו. 
       
       בשנה האחרונה החמירה מאוד תופעת גנבת הברזל בנגב בכלל ובשטחי אש בפרט, בעיקר עקב עלייה משמעותית במחירי הברזל. צה"ל, בשיתוף הסיירת הירוקה ומשטרת ישראל פועלים לטיפול בתופעת גנבת הברזל משטחי האש.

היו"ר מיכאל נודלמן:
       
       חבר הכנסת טלב אלסאנע, שאלה נוספת.

טלב אלסאנע (רע"ם):
       
       אדוני היושב-ראש, כבוד סגן השר, הבעיה איננה בעיית הברזל או גנבת הברזל. אפילו יש עבירה של גנבה, אפשר להעמיד אותם לדין. היה מצב כזה, שאב ובנו קיפחו את חייהם בשטח שכפי שציינת הוא שטח אש. וזה לא המקרה הראשון. מה שקורה, כפי שידוע לך, 85% משטחי הנגב מוגדרים על המפות כשטחי אש. אבל בפועל לא כולם מומחים לקריאת מפות או מומחים לניווטים על מנת שידעו איפה כן ואיפה לא. מאחר ששטחי האש אינם מגודרים ולפעמים אין שילוט, ואם יש שילוט הוא רק בעברית, אין שילוט בערבית, אנשים נכנסים ומקפחים את חייהם. לכן, יש צורך לבחון את שטחי האש ולנקוט אמצעי זהירות שימנעו שאנשים ייכנסו ויקפחו את חייהם. תודה רבה.

צבי הנדל (האיחוד הלאומי - ישראל ביתנו):
       
       אין גבול לחוצפה - - -

סגן שר הביטחון זאב בוים:
       
       חבר הכנסת טלב אלסאנע, קודם כול, אתה לא מדייק. יש שילוט של שטחי אש בשטח, והוא מופיע בשלוש שפות - עברית, אנגלית וערבית. כמו כן, אני מוכן להתערב אתך, הרי אתה תושב הנגב - יותר ממני; אני הייתי פעם. אני מוכן להתערב אתך שתושבי הנגב הבדואים מכירים היטב לא רק את שטחי האש אלא גם כל שטח, לאיזה סוג של אש הוא מיועד. הם מכירים היטב את המקומות והם יודעים להיכן לא להיכנס, ולהיכן גם כשאסור להיכנס על-פי חוק הם יכולים להיכנס מתוך הניסיון שלהם בוודאות סבירה ולא להיפגע - - -
       
טלב אלסאנע (רע"ם):
       
       אז אתה רוצה להגיד לי שהם רוצים לקפח את חייהם?
       
סגן שר הביטחון זאב בוים:
       
       אני רוצה לומר לך, שעם כל הצער על אובדן הנפשות פה, אי-אפשר לבוא בטענות כאשר האדם עבר בריש גלי על החוק, הלך ופרץ. הוא לא סתם נסע בטעות בשטח. כל הסימנים מעידים שהוא עקף את כל המכשולים, הסיט את הגדרות, וטעמיו היו עמו. לצערנו, קרה מה שקרה בתאונה. אבל אני לא חושב שבגלל זה אתה צריך לבוא ולהפוך את היוצרות.
       
טלב אלסאנע (רע"ם):
       
       - - -

היו"ר מיכאל נודלמן:
       
       שאילתא מס' 2099, של חבר הכנסת רן כהן: נחיתת פגזים צבאיים ביישוב הבדואי עבדה.
       
2099. נחיתת פגזים ביישוב הבדואי עבדה
       
חבר הכנסת רן כהן שאל את שר הביטחון
       ביום י"ב בחשוון התשס"ה (27 באוקטובר 2004):
       
       הובא לידיעתי, כי ב-17 באוגוסט 2004 נחתו בכפר עבדה בנגב פגזים שנורו על-ידי צה"ל.
       
       רצוני לשאול:
       
       1. האם המידע נכון?
       
       2. אם כן – האם העניין נחקר?
       
       3. אם כן – היכן עומדת החקירה ומה הם ממצאיה?
       
       4. האם ננקטו צעדים למניעת הישנות מקרים דומים, ואם כן – אילו?
       
סגן שר הביטחון זאב בוים:
       
       יש פה מרכיבים דומים לאלה שבשאילתא הקודמת, לפחות בתשובה, חבר הכנסת רן כהן. 
       
       האירוע שאתה שואל עליו אירע בלילה שבין 16 ל-17 באוגוסט 2004, עת נערך תרגיל מסכם בשטחי אש באזור הדרום. בסביבות השעה 05:30 הגיע לשער בסיס נ"מ באזור אזרח בדואי שדיווח כי בתחום מגוריו נפלו כמה פגזים. בעקבות זאת הופסק הירי הארטילרי וקצין צה"ל התלווה לאזרח למקום שבו לטענתו נפלו הפגזים. בסריקה באזור אכן נמצאו נפלים של פגזי תאורה. יצוין כי הנפלים נמצאו בתוך שטח האש ובתוך תחומי משפך הבטיחות לירי פגזי תאורה. 
       
       יודגש, כי בתחום שטח האש אותרה התיישבות חדשה של כמה פחונים הנמצאים במרחק של כ-500 מטר מתחומי ההתיישבות הקודמת. 
       
       זאת התשובה. אלה היו פגזי תאורה, ומי כמוך יודע, זה לא טוב כשזה נופל למישהו על הראש, ותודה לאל שזה לא נפל למישהו על הראש, זה הורג. לשמחתנו, לא קרה שום דבר, אבל כשנסעו לבדוק, הסתבר שהפגזים נפלו בתחומי שטח אש וגם בתחומי המתווה של קווי הבטיחות לירי ארטילרי. מסתבר, וזה קורה לנו בנגב הרבה. מי שעובר בנגב יודע גם על זה, ומהאוויר רואים - יש לצערנו פלישות טריות של בדואים מעת לעת למקומות שאסור שיפלשו אליהם, וזה מאבק מתמיד עם הרשויות. זה נכנס לסוגיה רחבה יותר של סוגיית הבדואים והנגב, שלצערי אני לא רואה בינתיים שאנחנו מתקדמים בפתרונה, שזו בעיה כבדה אחרת. על כל פנים, זו התשובה.

יעקב מרגי (ש"ס):
       
       כי הממשלה לא מטפלת.

היו"ר מיכאל נודלמן:
       
       שאלה נוספת לחבר הכנסת רן כהן.


רן כהן (יחד):
       
       אדוני היושב-ראש, אדוני סגן השר, תודה על התשובה. אכן דייקת לגבי המועד שהדברים קרו בו, וגם בחלק מהתשובה. העניין הוא, אדוני סגן השר, שהכפר עבדה הוא כפר קיים ומוכר וזה מקבץ בתים ידוע. כאשר באים לאימונים - ויצא לי הרבה מאוד לראות באימונים ולא באימונים, שכאשר אתה יודע שיש שם אנשים, לא יורים לכיוון הזה, גם לא פגזי תאורה. האמן לי. לא עושים דבר כזה.
       
       שאלה שנייה: ב-02:30, לאחר שהתושבים ברחו בבהלה מהבתים, כי זה באמת פחד אלוהים, והתקשרו למשטרה, הודיעו להם שהם יכולים לחזור לכפר ולא תהיה שום בעיה. ב-04:00 נחת עוד פגז. האם תואיל לבדוק את העניין הזה, משום שהעניין ללא ספק בעייתי?  
       
       דבר שלישי, באיזה אופן בכל זאת באים לאנשים, מסבירים להם מה קרה, מתנצלים ומפצים אותם, לאו דווקא כספית, על הפגיעה הקשה מאוד ועל הפחד שמפחידים אותם באמצע הלילה. היו שם הרבה ילדים, נשים וזקנים. תודה.
       
סגן שר הביטחון זאב בוים:
       
       קודם כול, אבדוק. יש נתונים שאתה מעלה ואני לא מכיר. אני מבטיח לך שאבדוק ואחזור אליך בעניין הזה, לגבי משהו שחזר ונשנה לפנות בוקר באותו יום. אם לא נגרם נזק, אני לא יודע על איזה פיצוי, אבל צריך לבדוק את זה. בכלל, השאלה אם משפכי קווי הירי הארטילרי - אני מניח שלא התכוונו בכלל להיות מסומנים חלילה על יישובים קיימים. זו שאלה אם לא היתה סטייה בירי הארטילרי, אז מישהו תכנן על משהו – אני מניח שהוא לא ידע – אבל בשטח היו אנשים. זה עניין לבדוק, כי בדרך כלל, ומי כמוך יודע, כשיש תרגילים כאלה, אז בלי שום קשר למה מסמנים המפות והתוצאות והפוטוסטטים, נעשות גם בדיקות בשטח לפני ירי אש כזאת כדי לוודא שלא נכנס בטעות מישהו סמוך לתרגיל עצמו. 
       
       איך זה קרה במקרה הזה, אני לא יודע. מציינים פה, ואת זה אנחנו כן יודעים, שיש פלישות טריות של בדואים. אולי מדובר פה בדבר כזה, שמעכשיו לעכשיו איזו קבוצת בדואים נמצאה במשבצת קרקע שלא היתה צריכה להיות בה, אבל את זה אני לא יכול להגיד עכשיו. אבדוק את העניין הזה, לרבות הסיפור שאתה מעלה,  ואשיב לך.
       
היו"ר מיכאל נודלמן:
       
       שאילתא מס' 2100, של חבר הכנסת יעקב מרגי: מערכת הלייזר "נאוטילוס".
       
2100. מערכת הלייזר "נאוטילוס"
       
חבר הכנסת יעקב מרגי שאל את שר הביטחון
       ביום י"ב בחשוון התשס"ה (27 באוקטובר 2004):
       
       פורסם, כי מערכת הלייזר "נאוטילוס", המסוגלת ליירט את טילי ה"קסאם", לא הוכנסה לשימוש בגלל מגבלות כספיות. 
       
       רצוני לשאול:
       
       1. האם הידיעה נכונה?
       
       2. האם נשקל השימוש במערכת זו?
       
סגן שר הביטחון זאב בוים:
       
       1-2. חבר הכנסת מרגי, מערכת ה"נאוטילוס" הינה מדגים טכנולוגי, ולא מערכת מבצעית. אין כל אפשרות מעשית להופכה למערכת מבצעית ולהביאה לארץ בזמן קצר, ללא קשר לסכום שיושקע בכך.
       
       מערכת הביטחון ממשיכה להשקיע, עם צבא ארצות-הברית, בפיתוח מערכת לייזר רבת-עוצמה, קטנה ויבילה יותר מהאב-טיפוס שפותח, בתקווה להביאה למצב של מערכת מבצעית בעוד שנים מספר. בכל מקרה, לא מדובר על פתרון לטווח הקצר, כפי שאתה ורבים מאתנו מבקשים. בשלב זה אין לנו פתרון לטווח קצר.
       
היו"ר מיכאל נודלמן:
       
       יש שאלה נוספת? בבקשה.
       
יעקב מרגי (ש"ס):
       
       מכובדי סגן השר, אנחנו שמחים ורגועים כרגע עם ההפוגה שיש בירי טילי ה"קסאם" לכיוון שדרות ומערב הנגב, אבל אין ספק שהתושבים בשדרות ומערב הנגב אכן מצפים שמדינת ישראל תפתח, מעבר לכושר ההרתעה,  גם מערכת הגנה כדי להשיב להם את הביטחון האישי.
       
צבי הנדל (האיחוד הלאומי - ישראל ביתנו):
       
       גם לתושבים בגוש-קטיף.
       
סגן שר הביטחון זאב בוים:
       
       אנחנו מצטרפים. יש אומנם הפוגה מסוימת בירי תלול-מסלול, אבל זה נכון במידה מסוימת לגבי טילי "קסאם", זה לא נכון לגבי פצצות מרגמה. פצמ"רים נוחתים בגוש-קטיף כל לילה. פעם זה מח'אן-יונס, פעם זה מרפיח. זו בעיה לא פשוטה.
       
       לגבי המערכות, התקנו מערכת מבצעית אחת בערב מבצע "ימי תשובה", בחג הסוכות, בשדרות. זו מערכת שנותנת התרעה ומאפשרת במידה מסוימת תפיסת מחסה. היא נוסתה והניסיון עבר בהצלחה, והיום היא מבצעית שם. לגבי מה שאמרת, כאמור, אנחנו מצטרפים לשאיפה, שמהר מאוד נמצא מערכת שלא רק מתריעה, אלא יודעת לתת מענה אפקטיבי על האיום הזה.
       
היו"ר מיכאל נודלמן:
       
       שאילתא מס' 2123, של חבר הכנסת עבד-אלמאלכ דהאמשה: העברת ציוד צבאי ליד סח'נין.
       
2123. העברת ציוד צבאי ליד סח'נין
       
חבר הכנסת עבד-אלמאלכ דהאמשה שאל את שר הביטחון
       ביום י"ב בחשוון התשס"ה (27 באוקטובר 2004):
       
       לאחרונה מועבר ציוד, גם ציוד כבד, למחנה צבאי הנושק לעיר סח'נין. זה זמן רב נמצא במקום גם מפעל של רפא"ל.
       
       רצוני לשאול:
       
       1. האם אין בציוד ו/או בתחמושת ו/או בסוגי הנשק המוחזקים שם משום סכנה לשלומם של תושבי סח'נין?
       
       2. האם ננקטו כל הצעדים החיוניים למנוע כל סכנה?
       
       3. למי משולמת הארנונה של המתקנים הנ"ל?
       
סגן שר הביטחון זאב בוים:
       
       אדוני היושב-ראש, חבר הכנסת דהאמשה, 1. במחנה משגב מאוחסנים פריטי ציוד וכלי נשק במחסנים מאובטחים שאינם מהווים סכנה. האחסון מתבצע על-פי פקודות בטיחות, והתחמושת שבמחנה הינה קליעית בלבד ואינה מהווה סכנה מבחינת מרחקי בטיחות מהיישוב. שאר התחמושת מאוחסנת בבסיסי מרכז תחמושת.
       
       2. בכל מחנה צה"לי קיימים נוהלי בטיחות שאמורים להגן על החיילים ועל הציוד הנמצא במחנה וכן למנוע סיכון של הסביבה; מדובר במתקני כיבוי אש, שילוט אזהרה וכדומה.
       
       3. בשלב האכלוס של המחנה ייקבע סכום התשלום של הארנונה עבור המחנה. ככל הנראה, הארנונה תשולם למועצה המקומית משגב. 
       
היו"ר מיכאל נודלמן:
       
       יש שאלה נוספת.
       
קריאה:
       
       מועצה אזורית משגב, לא מועצה מקומית.
       
עבד-אלמאלכ דהאמשה (רע"ם):
       
       כבוד היושב-ראש, מכובדי סגן השר, כן, התיקון במקומו. אין מועצה מקומית. אם בכלל, זה היה צריך להיות שייך לסח'נין, כי זה ממש נושק לבתים של העיר סח'נין. לכן שאלת הארנונה, נדמה לי, חשובה במקרה הזה.
       
       הייתי רוצה לשאול עוד דבר: האם חיוני ונחוץ שהתחמושת הזאת תוחזק דווקא שם? היא קרובה לבתים, ונושקת לבתים. אני יודע, מהניסיון שלנו, היו גם מקרים – אף אחד לא רוצה את זה, אף אחד לא מתכוון לזה, אבל זה קורה -  קרה שליד צומת גולני, ליד כפר-כנא, במקום שאני מתגורר, התפוצצה תחמושת, גם במפרץ חיפה היתה התפוצצות. אנחנו לא רוצים, חס וחלילה, שמחר תהיה התפוצצות גם במקום הזה ואנשים ייפגעו. אף אחד לא רוצה את זה.
       
       השאלה האחרונה היא, האם נעשתה בדיקה, שכל מה שלא נחוץ ולא חייב להיות שם, לא יהיה שם. יותר בטוח. יש מספיק מרחבים בארץ.
       
סגן שר הביטחון זאב בוים:
       
       על כך כבר עניתי, חבר הכנסת דהאמשה, שרק סוג מסוים של תחמושת, שהיא קליעית, ולא תחמושת אחרת, נפיצה, או אמצעי לחימה אחרים שעלולים להיות מסוכנים. אתה צודק שכבר היו מקרים, והיו תאונות, אפילו במרכז הארץ, שבהן אחסון סוג כזה של פרטים סיכן אוכלוסיות. דווקא מתוך הניסיונות האלה נלמדו לקחים, והסמיכות לבתי-מגורים במקרה הזה לא מסכנת את התושבים בשל סוגי התחמושת שנמצאים שם. 
       
       אשר לעניין הארנונה, אני חושב שזה תלוי בשטח השיפוט. זאת אומרת, הארנונה משולמת לפי המיקום של בסיס הצבא, באיזה שטח שיפוט מוניציפלי הוא נמצא, ולמיטב ידיעתי הוא נמצא בתחום השיפוט של המועצה האזורית משגב.
       
היו"ר מיכאל נודלמן:
       
       שאילתא מס' 2124, של חבר הכנסת צבי הנדל: מיגון בתים בנווה-דקלים מפני ירי פצצות מרגמה.
       
2124. מיגון בתים בנווה-דקלים מפני פצצות מרגמה
       
חבר הכנסת צבי הנדל שאל את שר הביטחון
       ביום י"ב בחשוון התשס"ה (27 באוקטובר 2004):
       
       
       בעקבות אלפי מקרים של ירי פצצות מרגמה לעבר יישובי גוש-קטיף, ובעיקר לנווה-דקלים, הגורמות למוות, לפציעות ולפגיעה ברכוש – רצוני לשאול:
       
       1. האם יאשר הדרג המדיני מיגון של בתי התושבים?
       
       2. האם יורה הדרג המדיני לצה"ל לפעול בתוך ח'אן-יונס כדי למנוע המשך הירי?
       
סגן שר הביטחון זאב בוים:
       
       1. אדוני היושב-ראש, חבר הכנסת צבי הנדל, אלוף פיקוד העורף אישר בניית 22 חדרי ביטחון ביישוב נווה-דקלים, מייד. מדיווח של מהנדס הרשות של המועצה האזורית חוף-עזה עולה, שהמועצה נמצאת בתהליכי תכנון למיגון 48 מבנים ביישוב, וזאת נוסף על הפתרון המיידי של חדרי ביטחון שהזכרתי. 
       
היו"ר מיכאל נודלמן:
       
       יש שאלה נוספת. 
       
סגן שר הביטחון זאב בוים:
       
       לא ראיתי. 
       
       2. השאלה היא אם יורה הדרג המדיני לצה"ל לפעול בתוך ח'אן-יונס, כדי למנוע המשך הירי. זה לא דבר חדש, אני לא חושב שהדרג המדיני מונע מהדרג הצבאי פעולה מהסוג הזה כדי למנוע פעילות טרור, ומעת לעת היא מתבצעת לפי שיקולים מבצעיים. זה נעשה גם בח'אן-יונס, זה נעשה ברפיח, זה ודאי נעשה באזור עזה בצפון הרצועה. הצבא עושה את הפעולות האלה על-פי שיקולים מבצעיים כדי לצמצם ככל שניתן את פעולות הטרור.
       
היו"ר מיכאל נודלמן:
       
       שאלה נוספת, בבקשה.
       
צבי הנדל (האיחוד הלאומי - ישראל ביתנו):
       
       אדוני היושב-ראש, אדוני סגן השר, א. תודה על התשובה. תודה גם על המענה של מיגון הבתים. 
       
       אני לא יודע איך להגיד את זה, שלא יישמע לא נכון: אין לי צל צלו של ספק, שאין אף אדם שפוי שמנסה אולי דרך הרוצחים שיושבים בח'אן-יונס וברפיח, או דרך אי-מיגורן של הפצצות – כשאגב הפצמ"רים וה"קסאמים", מבחינת כוח ההרס הם אותו דבר, רק שהטווחים שלהם שונים – לקעקע את כוח עמידתם של מתיישבי גוש-קטיף בעת הזאת. 
       
       אבל, אני חושב שדווקא בגלל הרגישות האדירה שיש היום כלפי גוש-קטיף וכל מיני פרשנויות וחששות שקיימים, יש תחושה מאוד מאוד חזקה – וזה בא לידי ביטוי גם בהדלפה העיתונאית, האם צה"ל צריך להמשיך את הפעולה ליד עזה בשביל למגר את ה"קסאמים" על שדרות, כאשר צה"ל אמר שהוא סיים ולא סיים, והיה שם לחץ של הדרג המדיני להיכנס בכל הכוח על מנת לפתור את הבעיה - לגבי ח'אן-יונס ורפיח, ואני לא מדבר על ציר פילדלפי ששם זאת אופרה אחרת, המניעים הם אחרים וזה סוג אחר. אני מדבר על הטיווח של פצצות המרגמה. 
       
       לו הצגתי אני שאילתא כמו שהציג רן כהן על פצצה על הבדואים, על כל פצצה הייתי צריך להציג פה כמעט 5,000 שאילתות. 
       
       אני יודע שהדרג המדיני צריך לטכס עצה. אני אפילו לא מחכה לתשובה עכשיו. אני בטוח שאתם לא קולטים, או מישהו לא קולט, מה מתבשל עכשיו בגוש עם הגברת ירי פצצות המרגמה בצורה מדהימה בשבועות ובחודשים האחרונים. יש מזל"ט היום, יש שיפורים, ואני לא רוצה עכשיו להיכנס לזה. אין הנחיה של הדרג המדיני לעשות ניקיון יסודי, כפי שהיתה הנחיה לגבי שדרות. 
       
       אני מאוד מבקש שאדוני סגן השר יעלה את זה גם בפני השר, ואם יש צורך - גם בפני ראש הממשלה, כדי לעשות חושבים איך מנחים את הצבא בצורה הכי חד-משמעית, עם כל הזהירויות הדרושות. אני גם לא חושב שצריך להרוג ילדים וכו' וכו', ובכל מקרה גם הילדים שלנו לא צריכים ליהרג. תודה. 
       
סגן שר הביטחון זאב בוים:
       
       חבר הכנסת צבי הנדל, אתה צודק שהתקופה הזאת רגישה במיוחד. אפשר בהחלט להבין את המתח העצום, שפצצות המרגמה רק מוסיפות למריטת העצבים על רקע המציאות הזאת של ערב הינתקות, החלטת ממשלה בעניין הזה. 
       
       עם זאת – ואני לא נותן לזה ציונים, אני מדבר ברמה של עובדות - כיוון שנפלו כל כך הרבה פצמ"רים על הגוש, ואנחנו לא מדברים אפילו במאות, אלא ביותר, באלפים, ואני לא מתווכח עם התחושה הסובייקטיבית של אנשים שחיים שם, כי כבר ציינתי את הקושי העצום שלהם, אבל פה במקום שבו אנחנו נמצאים, כשאתה בוחן את הכמויות שנופלות מול התגובות של צה"ל, על ציר הזמן הזה אני לא חושב שחלה איזו נסיגה בתגובות, או שאיזה דרג מדיני נתן הוראה, נוכח המציאות הזאת, שלא לעשות פעולה. 
       
       מי כמוך יודע, שבעניין הפצמ"רים, כמו גם בעניין ה"קסאמים", אבל עוד יותר מזה, קשה מאוד לתת מענה צבאי אפקטיבי בנקודת הזמן. קל מאוד לשלח פצמ"רים בזמן מאוד מאוד קצר. קשה מאוד לאתר את זה. זה נכון שיש לנו אמצעי איתור - הזכרת מזל"ט, וזה נכון. 
       
       דרך אגב, הרי הסוגיה הזאת של הפעילות למניעת טרור נבחנת כל יום בדרגים הכי בכירים, ולפחות פעם בשבוע – ואם צריך יותר על-פי המצב – בהערכת המצב הצבאית הלאומית שנעשית במשרד הביטחון. מחר היא תתקיים. אני פגשתי היום גם את ראש המועצה האזורית, את אבנר, ושוחחנו על העניין. יש עוד אנשים טובים, כמו בני כהן ואחרים, שכל הזמן מדווחים ומבקשים במישרין, מלבד הדיווחים שבאים מהצבא. הדברים האלה נאספים. הם עולים כל שבוע. אני אעלה גם את הפנייה הזאת אל הערכת המצב מחר בצהריים. 
       
צבי הנדל (האיחוד הלאומי - ישראל ביתנו):
       
       אדוני היושב-ראש, אני יכול לומר עוד משפט?
       
היו"ר מיכאל נודלמן:
       
       לפי הפרוטוקול, אתה קיבלת את הזמן שלך, ועכשיו כשהוא יורד מהדוכן תוכל לשאול אותו. תודה רבה, סגן שר הביטחון. 

       
הצעות לסדר-היום 
חיילים "מצטלמים למזכרת" עם שרידי גופות של פלסטינים

היו"ר מיכאל נודלמן:
       
       אנחנו עוברים לנושא הבא: חיילים "מצטלמים למזכרת" עם שרידי גופות של פלסטינים - הצעות לסדר-היום שמספריהן 4915, 4922, 4939, 4973, 4988, 4989, 4990 ו-4993. חבר הכנסת אחמד טיבי, בבקשה. 
       
אחמד טיבי (חד"ש-תע"ל):
       
       תודה רבה. 
       
       אדוני היושב-ראש, אני לא שייך לאלה שהופתעו ממה שראו. הופתעתי מההפתעה ומאלה שהעמידו פנים כאילו הם מופתעים. יש מנגנון הגנה בחברה הישראלית, גם בתקשורת, אבל בעיקר בחברה ככלל, כשמצביעים על כל דבר נורא ברוטלי כדבר חריג, כאילו קרה בפעם הראשונה ולא יישנה בחיים. ולא היא. 
       
       רבותי חברי הכנסת, אדוני היושב-ראש, להצטלם עם גופות זה דבר מכוער, זו אטימות, מעשה ברוטלי, אבל זה לא הדבר החמור ביותר. לדעתי, וידוא הריגה של ילדה בגיל 13 חמור יותר. 
       
טלב אלסאנע (רע"ם):
       
       וידוא רצח. 
       
אחמד טיבי (חד"ש-תע"ל):
       
       תמיד וידוא הריגה הוא רצח לפי ההגדרה. ב-1948 לא היו דברים כאלה? דברים ברוטליים כאלה לא היו בקיביה, בדיר-יאסין? ב-1967 מחקו שלושה כפרים והקימו עליהם פארק, קראו לו פארק קנדה. מחקו אותם מעל פני האדמה, הם נמחקו. איפה התושבים? הם מפוזרים בכל עבר. במשך השנים האלה של האינתיפאדה הראשונה והאינתיפאדה השנייה דברים כאלה לא קרו? 
       
       אבל משום-מה יש מנגנון של הכחשה. הדברים האלה לא קרו. יש erase, מוחקים אותם מהזיכרון הקולקטיבי. זה מקל – זה מקל על החברה, מקל על מי שמוחק את זה להתמודד עם דבר שאתה לא רוצה שידבק בך. אין אבא שרוצה שהבן שלו יצטלם עם גופה, אין אמא שרוצה שהבן שלה יצטלם עם גופה, אבל יש הרבה כאלה. ותמיד אומרים שזה חריג, וזה לא חריג. 
       
       תמיד כשנהרגים ילדים אומרים שזו טעות, וכך יוצאים ידי חובה. לא חוקרים באופן רציני מקרי מוות, הרג, לעתים רצח, שמתרחשים בצה"ל. אין חקירה יסודית וממצה, ולעתים כשיש חקירות, אדוני סגן השר, התוצאות כמעט כמעט ברורות מראש וכמעט שאין הרשעות. כמעט שאין הרשעות, על מנת לדייק. 
       
       המושג שלאחרונה אפילו החברה הישראלית – ויש אחוז גדל והולך של אנשים שמפקפקים בו – משתמשת בו זה המושג שנקרא טוהר הנשק. רבותי, אין בעת כיבוש מושג שנקרא טוהר הנשק. כובש לא יכול להיות טהור, כי הוא by definition ברוטלי. אי-אפשר להיות כובש בלי לסגור, בלי לכלוא, בלי לירות, בלי להפציץ, בלי לגרש. זה כיבוש. ככה היה בווייטנם, ככה היה באלג'יר, ככה זה בעזה, בשטחים הכבושים, בגדה המערבית. תראו מה קורה בעירק. 
       
       אגב, אני אולי אפתיע כמה מכם. יש דרגות של ברוטליות. כובש חייב להיות ברוטלי, אבל הוא יכול להיות מאוד מאוד מאוד ברוטלי. מה שקרה בפלוג'ה, למשל, זה שיא הברוטליות של הכיבוש.
       
היו"ר מיכאל נודלמן:
       
       תסיים. 
       
אחמד טיבי (חד"ש-תע"ל):
       
       זה שיא הברוטליות של הכיבוש. אני אסיים, אדוני היושב-ראש. 
       
       הדבר המקומם השני הוא, שיש בצה"ל מי שמתקוממים לא נגד החיילים או נגד מי שירה כדי לוודא הריגה, אלא נגד מי שחשפו אותו. מי שהדליפו לתקשורת. זה מביך. אומרים לו: שמת את כל צה"ל בפינה. 
       
       אני אסיים, אדוני היושב-ראש, באדם שאני חושב שהוא אחראי מוסרית לחלק מן העוולות המתרחשות בשטחים הכבושים. קוראים לו פרופסור אסא כשר. האיש הזה נושא באופן מוסרי אחריות למוות הנורא של פלסטינים רבים, בעיקר ילדים. קולו בדרך כלל נשמע כאשר הוא רוצה להגן על מה שקרוי "הקוד המוסרי של צה"ל". דבר נורא. אין קוד מוסרי של חיילים כובשים. אסא כשר – הפילוסוף שהכשיר את השרץ הנורא מכול. תודה רבה. 
       
היו"ר מיכאל נודלמן:
       
       תודה. חבר הכנסת רוני בריזון - אינו נוכח; חבר הכנסת אבשלום וילן - אינו נוכח; חבר הכנסת בייגה שוחט - אינו נוכח. חבר הכנסת עזמי בשארה, בבקשה. 
       
עזמי בשארה (בל"ד):
       
       אדוני היושב-ראש, חברי הכנסת, אולי אתם זוכרים את הסרט של אוליבר סטון, "פלאטון". אחד הסרטים האכזריים ביותר על מלחמת וייטנם, שבו אחד החיילים הגיע עד כדי כך שכרת ראש של וייטנמי שהוא הרג ולקח אותו אתו בתיק כקמיע, עד שהראש הסריח וכל היחידה לא רצתה אותו. ב"ידיעות אחרונות" תיארו תיאורים לא פחות זוועתיים, של משהו שאני חשבתי שיכול לקרות רק בסרט, אבל כנראה הגבולות בין המציאות לבין הדמיון ההוליוודי היטשטשו תרתי משמע. המציאות היא לא מציאות עד שהיא מצולמת. 
       
       אני לא מבין את המרכיב בכל הפשע הזה, מאבו-ע'ריב ועד יחידת הנח"ל החרדי, שחיילים אוהבים להצטלם. כנראה משהו כמו reality, משהו כמו extreme. הרצון לעשות דוקומנטציה, להצטלם עם חלקי גופות. רצונם של החיילים האמריקנים להצטלם בזמן מעשה בשביל, אולי, לספר שהם חוו את הדבר האמיתי. חברה שבה התערבבה החדווה הצרכנית של החוויה - יש חדווה צרכנית של החוויה אצל דור שאיבד משמעות ומחפש משמעות בחוויה קיצונית - עם הכיבוש. 
       
       האנשים האלה, ה-teen-agers האלה, יש להם הכוח על האחר, שנותן להם הכיבוש. הערבוביה הזאת של אובדן משמעות של דור שלם בחברה צרכנית מודרנית, עם כוח טוטלי, שניתן להם על האחר, שנותן להם הכיבוש, מייצר מפלצות שלא היו ב"פלאטון", כי ב"פלאטון" היתה מלחמה – חבר הכנסת איתן לא יסכים אתי - ובעזה אין מלחמה, יש כיבוש. אין מלחמה סימטרית בין שני הצדדים, ולא נכון ששני הצדדים חווים אותה אלימות. גם הפחדים לא סימטריים. גם הפחד של המחסום הוא לא סימטרי. יש פחד של חוסם ופחד של נחסם. יש פחד של מי שנותן לעבור ופחד של מי שעומדים בתור. יש פחד של מי שיש לו נשק, ויש פחד של אימאן אל-המס - - 
       
ניסן סלומינסקי (מפד"ל):
       
       - - -
       
עזמי בשארה (בל"ד):
       
       - - שאחד החיילים אומר בקשר: היא מתה מפחד. הוא אומר: היא מתה מפחד. היא בסך הכול בת עשר. כאשר אנחנו פה תיארנו בכנסת, שגופה קטן אפילו מלהיות בת 13, אנשים הסתכלו עלינו פה. אבל כששמעו בקשר חייל טועה בגיל שלה – לא למעלה. למטה. הוא אומר: היא בת עשר – היא בת 13 – הוא אומר: היא נראית בת עשר. ובכל זאת המשיכו לירות. בכל זאת המשיכו לירות. 
       
       עכשיו, אפשר לבוא לכנסת ולהגיד: יש לנו צבא מצוין, עומד בלחצים, נתון בלחצים אדירים - נתון בלחצים אדירים; תושבי עזה נתונים בלחצים הרבה יותר גדולים – אבל יש יוצאים מן הכלל. אדוני היושב-ראש, זו לא ביקורת. מי שמדבר כך הוא מצדיק ולא מבקר. מה זה: יש חריגים פה וחריגים שם, ובסך הכול יש לנו חיילים מצוינים וכו' וכו'? זו הצדקה ואפילו שבח, ולא ביקורת. ביקורת זה כשאנחנו מבינים ששני העיתונים המרכזיים במדינה הזאת, "ידיעות אחרונות" ו"מעריב", מתחרים ביניהם מי מחסל יותר את החשבון עם ההתנוונות המוסרית בעזה – ההם עם היחידה מהצבא האדום, דבר שמזכיר לי עוד סרט, "Enemies at the Gate" -, על סטלינגרד, שבו הרוסי חייב להיות צלף מצוין, וכל המיתוס המטופש הזה על הצלפים ושל הצלפים. בטוח שהחיילים ראו את הסרט, בשביל לבנות את המיתוס על ה-X, היחידה הזאת מהצבא האדום. 
       
היו"ר מיכאל נודלמן:
       
       תסיים, בבקשה. 
       
עזמי בשארה (בל"ד):
       
       ואחר כך הסיפור עם הנח"ל החרדי, ואימאן אל-המס וכו'. מה קורה פה? זה חריגים? יש התנוונות טוטלית מהקוד המוסרי, שהתחילה ביחידה 101, שהיא האידיאל של הלוחם. שם זה התחיל. וזו תופעה, וזה מנוון, ואין קוד מוסרי ואין שטויות. וצריך להתעמת עם הדבר הזה כמו שצריך. תודה רבה, אדוני. 
       
היו"ר מיכאל נודלמן:
       
       תודה. חבר הכנסת אבשלום וילן. אחריו – חברי הכנסת אברהם רביץ ומיכאל איתן. 
       
אבשלום וילן (יחד):
       
       אדוני היושב-ראש, רבותי חברי הכנסת, התיאורים שראינו בשבועות האחרונים בעיתונות הישראלית, בתקשורת הישראלית, הם תיאורים חמורים. גם הערב יופיע תיאור לא פשוט בחדשות ערוץ-10, של התנהגות חיילים בשטחים. אני חושב שמי שלא מבין שהשאלה המוסרית היא שאלה מהותית לגבי דרכו של צה"ל – אין ספק בכלל שהכיבוש משחית. אנחנו אומרים את זה כמו תוכי מ-1967. אבל גם כאשר הכיבוש משחית בהגדרה, אסור לוותר בשום פנים ואופן על הנורמות המוסריות האלמנטריות. זה קודם כול עובד נגדנו. 
       
       מי שחושב שצבא עם מערכת התנהגויות כפי שראינו – התעללות בגופות, התעללות בתושבים, אלף ואחת דוגמאות, לצערי, חמורות ביותר – ואנחנו לא נטפל בזה טיפול שורש, בסופו של דבר אנחנו מחלישים את הכלי היחיד שביחד עם הסכמי שלום יוכל לאפשר לנו לחיות פה באזור. 
       
       אני לא מאמין בסטנדרטים כאלה של התנהגות. אין מה להגן עליהם, חייבים להילחם בהם בכל תוקף. והדבר החמור ביותר - ואני אומר פה משפט, מבחינתי, מרחיק לכת - תרבות התחקיר הצבאי כפי שהכרנו אותו מדורות, פשטה את הרגל. והיא פשטה את הרגל משום שאנשים לא אומרים את האמת. 
       
עזמי בשארה (בל"ד):
       
       נכון.
       
אבשלום וילן (יחד):
       
       אני לא מסכים פה לניתוח של חבר הכנסת בשארה על 101. לא הייתי ב-101. מעולם לא היה אצלנו דבר כזה – במקומות שאני שירתתי - שמישהו לא יגיד אמת, ואם הוא עשה דבר לא נכון, הוא היה מודה בזה. והיו סטנדרטים מאוד קשוחים, ומעולם לא קיבלתי שאין מושג כזה - טוהר הנשק. קיים גם קיים. וחייבים להיות הגונים, וחייבים להיות ישרים. התחקירים הצבאיים היום – יותר מדי מקרים ראינו, תסלחו לי על הביטוי הלא-פרלמנטרי - כסת"חים. אנשים מכסים את עצמם, לא אומרים את האמת וגורמים נזק אדיר לצה"ל, נזק אדיר למדינת ישראל, ופוגעים בחפים מפשע ולא עומדים לדין. 
       
עזמי בשארה (בל"ד):
       
       מה זה כסת"חים? אף שאני ערבי - - -
       
אבשלום וילן (יחד):

       
       אתה יודע אותו מצוין, זו רק הבעיה של ביטוי פרלמנטרי, אני אשאיר אותו בראשי תיבות. 
       
       לכן אני חושב שצריך, במקרים קיצוניים, להוציא את התחקירים מידי הצבא ולמסור אותם לידי גורמים אזרחיים מוסמכים. מוכרחים להחזיר את האמון למערכת התחקירים הצבאית, כדי שתהיה אמינה, נכונה וצודקת. 
       
       יותר מזה, אני חושב שאם לא נבין שזאת לא שאלה של ימין ושמאל ולא שאלה של ויכוחים פוליטיים, אלא של נורמות שחברה מתוקנת, אם אין לה אותן, הופכת בעצם לחברה דפוקה, ובסופו של דבר היא יורה בעצמה לדעת. אנחנו פוגעים באחרים אבל מהר מאוד פוגעים בעצמנו, ואני לא יודע, הפלסטינים יחזיקו מעמד, אבל אם אנחנו לא נוציא את נורמות ההתנהגות האלה מן השורש, מייד, ספק אם החברה הישראלית תחזיק מעמד כחברה נאורה ומתקדמת. תודה, אדוני היושב-ראש. 

יחיאל חזן (הליכוד):
       
       אתה מטיל דופי בכל חיילי צה"ל ברגע שאתה לא סומך - - - 

אבשלום וילן (יחד):
       
       יחיאל חזן, תגיד, הקשבת לי? יש לך כנראה בעיות בהבנת הנשמע. מה אגיד לך? 

היו"ר מיכאל נודלמן:
       
       תודה רבה. חבר הכנסת אברהם רביץ - אינו נוכח. חבר הכנסת מיכאל איתן, ואחריו - חבר הכנסת ניסן סלומינסקי. 

מיכאל איתן (הליכוד):
       
        אדוני היושב-ראש, כנסת נכבדה, בעת משא-ומתן לשלום, בעת דיונים שבהם היתה ממשלת ישראל בראשות אהוד ברק מוכנה לעשות ויתורים מרחיקי לכת וללכת למלחמה פנימית בתוך מדינת ישראל על מנת להגיע להסדר עם הפלסטינים, החליטה ההנהגה הפלסטינית לפתוח במלחמת טרור; טרור אכזרי, נפשע, לפגוע בילדים, בחפים מפשע. הם הצליחו להביא לכך שכל שבוע היה כאן פיגוע דמים, שהמדינה הזאת רעדה, שבשום מקום לא היה אפשר ללכת בלי להסתכל אחורה, אולי יש איזו חבילת נפץ; לא היה אפשר לנסוע באוטובוס, לא היה אפשר ללכת לדיסקוטק. 
       
       אז צה"ל נחלץ לפעולה. צה"ל נחלץ, ומערכות הביטחון שלנו נחלצו לפעולה, והתוצאה היום היא שהטרור קיבל מכה קשה. הוא לא מסוגל, הוא רוצה, הוא לא מסוגל, ונחסכו הרבה חיים של ילדים ושל מבוגרים, של יהודים, של ערבים. אני רוצה להזכיר לכם, בפעולות הטרור נהרגו בחיפה ובירושלים גם יהודים וגם ערבים. הרוב היו יהודים, אבל נקלעו למקום גם ערבים. 
       
עזמי בשארה (בל"ד):
       
       לא חשוב, בני-אדם.

מיכאל איתן (הליכוד):
       
	נחסכו חיים גם של הפלסטינים, משום שפעולת טרור גררה תגובה, עוד פעולה ועוד תגובה, ושפיכות הדמים היתה נוראית. כל זה נעשה בזכות צה"ל וכוחות הביטחון. נהרגו חפים מפשע במלחמה של צה"ל, פחות חפים מפשע בכל המלחמה של צה"ל מהחפים מפשע שנהרגו בכמה ימים בפלוג'ה או במקום אחר בעירק. 

יצחק כהן (ש"ס):
       
       זה לא מצדיק.

מיכאל איתן (הליכוד):
       
       אבל אנחנו מתיימרים, ואני אומר מתיימרים, אני אומר גם שואפים - חלק אני חושב רק מתיימרים, חלק שואפים - להיות דוגמה וסמל מוסרי, והעבר שלנו לא מאפשר לנו לעבור בשוויון נפש על תופעות חריגות כפי שאנחנו רואים. 
       
       אני שואל את עצמי: האם אפשר היה למנוע אותן תוצאות אילו היינו מקפידים יותר שלא לפגוע באזרחים, ובמיוחד בילדים? שואלים אותי, למה ילדים. כי ילד מטבעו הוא גורם פחות מסוכן. הוא גורם שאפשר לקחת כלפיו טווח סיכון יותר גדול. ומספר הילדים הנפגעים מעורר אותנו, חייב לעורר אותנו לשאול שאלות. 
       
       אנחנו לא רוצים לנצח את הטרור בכל האמצעים, משום שאנחנו לא רוצים להיות בעצמנו טרוריסטים, משום שאנחנו מאמינים בצדקת העניין שלנו וביכולתנו לנצח גם בלי להשתמש באמצעים האלה. ואתם יודעים מה? יש עוד נימוק, תועלתני מאוד - אם אנחנו נפעיל טרור, או אנחנו לא נהיה רגישים לחיי אדם ולא נשמור על מוסר הלחימה, אנחנו פוגעים בראש ובראשונה בעצמנו. 
       
       מי הם החיילים? מי הם הילדים האלה? ילדים שלנו, שעוברים טראומות שם. אם לא יחנכו אותם, אם לא יסבירו להם שצריך לשמור על טוהר הנשק - הילדים האלה יהפכו אחר כך לשוטרים, הילדים האלה יהפכו אחר כך למורים, הילדים האלה יהפכו אחר כך לכל שדרת הפיקוד של המדינה הזאת, יהפכו להורים, לבעלים. עם מה הם יחזרו הביתה? זאת האחריות שלנו.
       
       אני שואל גם את הרמטכ"ל וגם את עצמי: האם אנחנו יכולים לבוא היום בידיים נקיות ולומר שעשינו את כל המאמצים? תמיד יהיו קורבנות חפים מפשע, ותמיד נלך להילחם בטרור ונהיה מחויבים לבער אותו. אבל, אני שואל את עצמי, בלי לפגוע כהוא-זה במחויבות ובנחישות לחסל את הטרור, האם גם לפני ואחרי אני יכול לומר שאנחנו עושים את כל המאמצים שלא לפגוע בחפים מפשע? האם בדקנו כל מקרה ומקרה על מנת שנוכל להפיק לקחים מטעויות במקרים חריגים? האם חינכנו את החיילים שלנו לאור הלקחים האלה? האם הענשנו במידת הצורך על מנת להרתיע? אני חושב שלא נעשה מספיק.

היו"ר מיכאל נודלמן:
       
       תסיים, בבקשה.

מיכאל איתן (הליכוד):
       
       אני קורא מכאן לשר הביטחון ולרמטכ"ל בשמנו, כולנו - צה"ל הוא צבא העם, כל מה שנעשה שם זה אנחנו עושים, זה לא מישהו אחר, והם מייצגים אותנו מול הצבא, הם האחראים לביצוע. כשנעשים מעשים חריגים, אני לא אומר "הם עשו", אני אומר אני, אני עשיתי את זה. אני קורא מכאן עכשיו לרמטכ"ל ולשר הביטחון: למען הצבא, למען המדינה, למען כולנו, למען השם, עשו משהו. 

היו"ר מיכאל נודלמן:
       
       תודה. חבר הכנסת ניסן סלומינסקי.

ניסן סלומינסקי (מפד"ל):
       
       אדוני היושב-ראש, אדוני סגן שר הביטחון, חברי חברי הכנסת, התורה בספר דברים, פרשת כי תצא, פרק כ"א, פסוק כ"ב, אומרת: "וכי יהיה באיש חטא משפט מות והומת, ותלית אתו על עץ, לא תלין נבלתו על העץ כי קבור תקברנו ביום ההוא, כי קללת אלהים תלוי ולא תטמא את אדמתך אשר ה' אלקיך נותן לך נחלה". 
       
       ציווי מפורש ואיסור חמור. גם מי שעובר עבירות חמורות, שבית-המשפט דן אותו לעונש מוות, ואתה תולה אותו - אחת מארבע מיתות בית-דין היא תלייה - אומרת לנו התורה, אתה חייב בו ביום להוריד את התלוי ולקבור אותו. אסור לך - לפעמים נדמה שצריכים להשאיר אותו כמה שיותר ימים למען ישמעו וייראו, שיראו מה עונשו של חוטא - לא, אומרת התורה, האיש הזה שכבר מת, גופתו יש בה קדושה מסוימת, יש בה צלם אלוקים, ואתה חייב באותו יום. לא תלין נבלתו. 
       
       והגמרא מספרת משל: "זה זלזולו של מלך הוא", של הקדוש-ברוך-הוא, "שאדם עשוי בדמות דיוקנו. משל לשני אחים תאומים שהיו דומים זה לזה. אחד נעשה מלך ואחד נתפס לליסטות ונתלה. כל הרואה אותו אומר: המלך תלוי". הגופה – דמות דיוקנו, צלם אלוקים שלנו. צריך לנהוג בה באיזה מנהג של כבוד, אפילו על הפושע שחייב מיתה, ולקבור אותו מייד. ואני לא מדמיין לעצמי, אפילו לא יעלה על הדעת לדבר על כל אותם דברים נוראיים שנעשו על-ידי חיילי צה"ל.

	מצד שני, אני מסכים עם מה שמיקי איתן אמר, שאסור לשכוח שמדובר כאן – בהיבט האחר, לא בהיבט הזה – במחבלים. ואני לא מדבר על עצם הריגתו, אם הוא בא לחבל. אני לא מדבר על זה. אם הוא בא לחבל, וזה מה שיכלו לעשות כדי למנוע את החבלה – להרוג אותו, זה בסדר. זה התפקיד שלהם כדי להגן על אזרחים ולהגן על המדינה. אבל מאותו רגע שהוא לא מסוגל יותר לפגע, אם הוא חי ואם הוא פצוע ודאי, אבל גם אם הוא מת – מאותו רגע חלות עליך כל החובות האלה: כבוד, כי הוא נברא בצלם. 
       
       אני לא מצטרף אליך, מיקי איתן, בזה שאתה פונה לרמטכ"ל, לשר הביטחון ולסגן שר הביטחון, שנמצא פה. ודאי שצריך לפנות אליהם, אבל אלה החיים הקלים שאנחנו עושים. מה אתה מצפה מהרמטכ"ל שהוא יעשה כשהוא כבר מקבל בחור בן 18 או בן 19? ודאי שהוא צריך במסגרות שלו לעשות מה שהוא יכול. אנחנו צריכים לדאוג, שכשהוא מגיע לצבא, הוא כבר לא יחשוב כך. כשהוא מגיע לצבא הוא כבר יגיע עם אותם ערכים יהודיים נכונים. כשהוא מגיע לצבא, הוא כבר ידע שגם אדם שאתה חייב להילחם בו כמה שאתה יכול כדי למנוע ממנו לעשות טרור, מאותו רגע שהוא כבר לא יכול לפגע, יש בו צלם אלוקים, אתה צריך לנהוג בו בכל הכבוד שאפשר. וזו החובה עלינו עוד הרבה לפני שהוא מגיע לצבא. עלינו – הכוונה על כל מערכת החינוך, על כל בית יהודי, ולמסור לצבא ילדים מחונכים כמה שאפשר, והצבא צריך עוד להוסיף.
       
       אוי לנו אם אנחנו תולים את כל חינוכנו ברמטכ"ל. צה"ל עושה עבודה אדירה. דווקא היום רפול נקבר, והוא ניסה ללמד אותנו איך צה"ל יכול לנסות לעסוק בחינוך, במגזרים שלא הצלחנו וכן הלאה, אבל אסור לנו לסמוך על זה. הצבא יעשה מה שהוא יכול, אבל אנחנו, שלא נברח מאחריות. אם זה מגיע לדבר כזה, האשמה היא גם בנו. תודה לך.
       
היו"ר מיכאל נודלמן:
       
       תודה. סגן שר הביטחון, בבקשה.
       
סגן שר הביטחון זאב בוים:
       
       אדוני היושב-ראש, חברי הכנסת, אני שומע פה את חברי הכנסת משתמשים בביטויים הכי קשים על המעמדים הקשים האלה, על הידיעות הקשות האלה. המלים מכוונות ומתאימות לדברים המכוערים, לאטימות, לרגש ברוטלי. שמענו את חבר הכנסת ניסן סלומינסקי מציג את העמדה הערכית המוסרית של ספר הספרים, איך צריך לנהוג עם גוויות, עם גופות.
       
       אנחנו עדים למצב שבו חיילים של צה"ל, חיילים של הצבא של המדינה היהודית מתנהגים אחרת.
       
       אני לא חושב שפיתחנו מנגנון של הכחשה. אני כן חושב שאם היינו מפתחים מנגנון של הכחשה, היינו מכחישים הכול והיינו מתעלמים מהכול. אם יש כוח בחברה שלנו, הוא בזה שלא מתעלמים, שלא מכחישים, גם במצבים הכי קשים האלה. 
       
       זה לכבוד רב שבצבא הזה, כשאנשים משרתים בתנאים לא פשוטים – תיכף נחזור ונאמר, וחבר הכנסת מיקי איתן תיאר פחות או יותר את הזירה שבה אנחנו נמצאים – אם בתוך זה החיילים שלנו עומדים מול המקרים האלה, טוענים כלפי המערכת ומתמודדים בתוך המערכת הצבאית, אם צריך, אז גם מול מפקדים. וכשהם משתחררים, כאזרחים הם מצלמים ומציגים ובאים לכנסת לפה אחרי שירות, כשיש להם טענות, לפי עולם המושגים שלהם והעולם הערכי שעל-פיו הם התחנכו, גם כאזרחים וגם בשירות הצבאי שלהם. הם נפגשים עם נציגי הציבור, עם אנשי צה"ל, עם מפקדים, הם נפגשים עם הרמטכ"ל - אני חושב שזה לא מעיד על הכחשה, זה מעיד על דבר הפוך. זה מעיד על קונפליקט שקיים וקורע במצב שבו אנחנו נמצאים, במציאות כזאת שאנחנו מתגוננים בפני הטרור.
       
       חברי הכנסת הערבים, אנחנו את המוסר שלנו לא שואבים מעולם המושגים של האסלאם הפונדמנטליסטי הקיצוני, לא מעולם המושגים הזה, לא מעולם המושגים של המנהיגים הרוחניים שמעודדים את הטרור הזה - -
       
עבד-אלמאלכ דהאמשה (רע"ם):
       
       הלוואי שהיית רואה את הרמה ואת ההתייחסות של האסלאם.
       
סגן שר הביטחון זאב בוים:
       
       - - שמפתים אנשים צעירים, ילדים, להתפוצץ. זה עולם המושגים של האסלאם הפונדמנטליסטי. כך הוא מבין איך הוא צריך להילחם למען החופש ולמען העצמאות שלו. 
       
       בהיסטוריה ראינו עמים אחרים עם עולם מושגים אחר, שגם הם נלחמו על אותן מטרות, והם גם השיגו אותן מטרות, ולא בדרכים האלה. לא מכם נלמד את העניין.
       
עזמי בשארה (בל"ד):
       
       מה זה "מכם"?
       
סגן שר הביטחון זאב בוים:
       
       מכם, מהאסלאם הפונדמנטליסטי, שנישא על-ידי מנהיגים - -

עזמי בשארה (בל"ד):
       
       הנציג שלו עמד ודיבר פה?
       
סגן שר הביטחון זאב בוים:
       
       - - שאתה מעריץ ואתה מכבד ואתה מעלה על נס ואתה מקונן שהם הולכים. זה בדיוק העניין.
       
עזמי בשארה (בל"ד):
       
       ברוך הגבר היה סתם פונדמנטליסט? ברוך גולדשטיין היה סתם פונדמנטליסט?
       
סגן שר הביטחון זאב בוים:
       
       מחאג' אמין אל-חוסייני ועז א-דין אלקסאם, דרך רנתיסי ודרך יאסין ודרך כל המנהיגים שלכם.
       
עזמי בשארה (בל"ד):
       
       הסיקריקים היו סתם פונדמנטליסטים? ברוך גולדשטיין היה סתם פונדמנטליסט?
       
סגן שר הביטחון זאב בוים:
       
       זה מה שאתם עושים פה כל הזמן.
       
אחמד טיבי (חד"ש-תע"ל):
       
       אדוני סגן השר, כשעליתי לדבר, עליתי לדבר בשם האסלאם הקיצוני - -
       
סגן שר הביטחון זאב בוים:
       
       זה מה שאתם עושים פה כל הזמן.

אחמד טיבי (חד"ש-תע"ל):
       
       - - או בתור חבר הכנסת? 
       
סגן שר הביטחון זאב בוים:
       
       חבר הכנסת טיבי, לכן, אם יש משהו - - -
       
היו"ר מיכאל נודלמן:
       
       חברי הכנסת.
       
אחמד טיבי (חד"ש-תע"ל):
       
        דיברתי בשם האסלאם? 
       
סגן שר הביטחון זאב בוים:
       
       לא, אבל אני אומר לך - - -
       
אחמד טיבי (חד"ש-תע"ל):
       
       האסלאם הוא הדת שלי. אם דיברתי בשם האסלאם, אני לא נציג הפונדמנטליסטים. 
       
סגן שר הביטחון זאב בוים:
       
       לא אמרתי "בשם", אבל כל הפעילות שלכם פה, בגדול - -
       
אחמד טיבי (חד"ש-תע"ל):
       
       לא דיברתי בשם כל האסלאם, דיברתי בשם הערכים שלי.
       
סגן שר הביטחון זאב בוים:
       
       - - היא נותנת את התחושה. אתם, אל תפנו פה אצבע מאשימה - -
       
אחמד טיבי (חד"ש-תע"ל):
       
       למה?
       
סגן שר הביטחון זאב בוים:
       
       - - לא לצה"ל, לא לחייליו.
       
אחמד טיבי (חד"ש-תע"ל):
       
       למה? מי אמר?
       
סגן שר הביטחון זאב בוים:
       
       ככה. כי עולם המושגים שלנו לא ישאב מאותו עולם אסלאמי קיצוני פונדמנטליסטי.
       
עזמי בשארה (בל"ד):
       
       לא מגיע לנו?
       
אחמד טיבי (חד"ש-תע"ל):
       
       למה אסור לנו? למה, כי אנחנו לא מסכימים?
       
עזמי בשארה (בל"ד):
       
       אסור לנו להפנות אצבע מאשימה לצה"ל? לחלק מחברי הכנסת מותר לדבר ולחלק לא?
       
סגן שר הביטחון זאב בוים:
       
       חבר הכנסת טיבי, אם יש משהו שאני מאשים בו את הפלסטינים, ובזה הם במידה מסוימת מצליחים, זה שהם מצליחים, במציאות שנוצרה – אם יש משהו שאני מאשים אותם בו, זה שהם מביאים למצב שיש חיילים אצלנו שעולם המושגים שלהם, שהחינוך שלהם, שהעולם הערכי המוסרי שלהם מתערער כתוצאה מהמציאות הזאת שבה הם נאלצים להילחם בסוג כזה של מלחמת טרור נגד הפלסטינים.

עזמי בשארה (בל"ד):
       
       "אנחנו חייבים להרוג אותם", גולדה מאיר אמרה את זה פעם.
       
אחמד טיבי (חד"ש-תע"ל):
       
       לא תסלחו לנו על מה שגולדה מאיר עשתה לכם?
       
סגן שר הביטחון זאב בוים:
       
       המנהיגים שלכם, אלה שכבר הלכו לעולמם ואלה שעוד נמצאים, הקיצונים האלה, שהפעילו את הטרור הזה נגד העם היושב בציון, הם אלה שאתה - - -
       
אחמד טיבי (חד"ש-תע"ל):
       
       אתה לא יכול להרגיש מבויש וזהו?

סגן שר הביטחון זאב בוים:
       
       אחרי שאמרתי מה שאמרתי לכם, שאין בזה שום מנגנון הכחשה, יש בזה אצבע מאשימה, קודם כול כלפי העם הפלסטיני ומנהיגיו, שלאורך השנים, מאז ימי תרפ"ט ועוד לפני זה - - - 
       
עזמי בשארה (בל"ד):
       
       אתה כרגע הצדקת אותם. אתה עושה מעשה שלא ייעשה. 
       
אחמד טיבי (חד"ש-תע"ל):
       
       תגיד שאתה מתבייש וזהו. 
       
סגן שר הביטחון זאב בוים:
       
       - - - הלכו בשיטת דין מוחמד בסיף. זאת התרבות שלכם, זה המוסר שלכם, זה עולם המושגים שלכם. אם יש אצלנו מקרים שבהם אנשים איבדו את עולם המושגים שלנו, זה בגללכם. 
       
אחמד טיבי (חד"ש-תע"ל):
       
       לא להטיף לנו מוסר. 
       
עזמי בשארה (בל"ד):
       
       מי זה "אתם"? אתה מדבר בשם היהודים? בשם היהדות? 
       
סגן שר הביטחון זאב בוים:
       
       כן.
       
עזמי בשארה (בל"ד):
       
       מה זה, מלחמת תרבויות פה בבית? 
       
סגן שר הביטחון זאב בוים:
       
       לפי דעתי, כן.
       
עזמי בשארה (בל"ד):
       
       אתה מדבר בשם ברוך גולדשטיין? 
       
סגן שר הביטחון זאב בוים:
       
       בשם מי אתה מדבר? איזו תרבות אתה מייצג, עזמי בשארה? אתה מייצג את התרבות שלי? לא. 
       
היו"ר מיכאל נודלמן:
       
       אחד אחד. מדברים פה כמו בשוק. חברים, אנחנו לא בשוק. אתם לא יכולים לדבר אחד אחד?
       
סגן שר הביטחון זאב בוים:
       
       אני שמח שהרגזתי אותך קצת, חבר הכנסת טיבי. 
       
אחמד טיבי (חד"ש-תע"ל):
       
       - - - 
       
היו"ר מיכאל נודלמן:
       
       חבר הכנסת טיבי, אתה חושב שאנחנו שומעים מה שהוא אמר כשאתה מדבר? הרעש פה כמו בשוק. אף אחד לא שומע שום דבר. אתם כולכם מדברים. 
       
אחמד טיבי (חד"ש-תע"ל):
       
       אתה חייב תמיד להאשים ערבים.
       
אבשלום וילן (יחד):
       
       סגן שר הביטחון, אם אתה מצפה שהצד השני יתנהג בצורה סבירה, אסור לך להצדיק את זה. אתה מתנהג לצד השני בצורה מחפירה. 
       
עזמי בשארה (בל"ד):
       
       אתה מדבר בשם החיילים האלה? להצטלם עם חלקי גוויות זה אסלאם?
       
אחמד טיבי (חד"ש-תע"ל):
       
       עם גופות הצטלמתם. האסלאם עושה - - - יש פה חברי כנסת שלא מרגישים נבוכים, שלא מרגישים מבוישים, זאת הבעיה.
       
יחיאל חזן (הליכוד):
       
       - - - 
       
עזמי בשארה (בל"ד):
       
       במקרה כזה היית צריך לדבר לפחות כמו מיקי איתן. אתה מדבר על מוסלמים ויהודים?
       
אחמד טיבי (חד"ש-תע"ל):
       
       למה אסלאם? אתה מרגיש בושה? זה מה שהיית צריך לעשות. למה להאשים אותנו? למה להפנות אצבע מאשימה כלפי האסלאם?
       
סגן שר הביטחון זאב בוים:
       
       אם אתה מייצג את האסלאם הפונדמנטליסטי הקיצוני, אז אני מאשים אותך. 
       
אחמד טיבי (חד"ש-תע"ל):
       
       אני מוסלמי, ואני לא מייצג את האסלאם הפונדמנטליסטי. מה דעתך? 

סגן שר הביטחון זאב בוים:
       
       אז אני לא מאשים אותך. 
       
אחמד טיבי (חד"ש-תע"ל):
       
       אתה אומר דבר שצריך לבייש אותך. הרסת את הכול.
       
סגן שר הביטחון זאב בוים:
       
       אני לא סיימתי את הדברים שלי, ואתה קופץ. לא הרסתי. 
       
היו"ר מיכאל נודלמן:
       
       נו בסדר, הוא הרס, אבל הוא צריך לסיים. 
       
סגן שר הביטחון זאב בוים:
       
       חבר הכנסת טיבי, גם אם בעיניך הרסתי את הכול, אחרי שאמרתי את הדברים האלה, שאני חושב שבדין ובצדק היה צריך להקדים אותם, כי אני חושב שהתופעות האחרונות שעליהן מדובר הן קשות מאוד. כפי שווילן אמר, צריך לבחון אותם לעשות בדק-בית, לבחון איך זה קורה, מה קורה לנו כתוצאה מהמלחמה הזאת. 
       
עבד-אלמאלכ דהאמשה (רע"ם):
       
       הגנת עליהם.
       
סגן שר הביטחון זאב בוים:
       
       אני עדיין חושב, ואני גם בטוח, שאנחנו עושים את הכול כדי שבמציאות הזאת אפשר יהיה פעם אחת להילחם בטרור הרצחני הזה בכל הכוח ולפגוע בו, במוליכיו, במבצעיו, ותוך כדי זה לעשות הבחנה - באוכלוסייה לא מעורבת - ולא לפגוע בתמימים. אני חושב שאנחנו עושים את המאמצים האלה בתנאים כמעט בלתי אפשריים של זירה שבה הטרוריסטים עצמם בוחרים בה בכוונה תחילה ומערבים בכוונה תחילה את האוכלוסייה התמימה הזאת. 
       
עזמי בשארה (בל"ד):
       
       עד עכשיו לא הצלחת לבקר את התופעה. חיילים שלך הצטלמו עם חלקי גוויות. 
       
סגן שר הביטחון זאב בוים:
       
       אני לא מחכה ממך לציונים. שמעתי אותך. 
       
       גם אחרי כל זה שאני חושב שאנחנו עושים בעניין הזה מאמצים גדולים, וגם מצליחים, אני חושב שהתופעות האלה שעליהן מדובר הן תופעות קשות ביותר. אני חושב שהצבא צריך לבדוק את עצמו, לעשות בדק-בית יסודי, לבחון עד איפה ולאיזו רמה הגיע ערעור מסד של מושגים, עולם של מושגים ערכי, מוסרי, שעליו הנוער בישראל מתחנך. 
       
       אני בהחלט מביא בחשבון את האפשרות שחל פה כרסום מתמשך כתוצאה מהמציאות הזאת, שבה אנחנו כבר הרבה מאוד זמן שולטים בפלסטינים, עם הצורך להילחם בטרור הפלסטיני הזה. זה, כנראה, נותן את אותותיו, וזאת סוגיה שיורדת למטה וראויה לבדיקה יסודית בתוכנו ובשביל עצמנו - לא בשביל חבר הכנסת טיבי, לא בשביל חבר הכנסת בשארה ואחרים. אנחנו שומעים את מה שאתם אומרים, אבל מהחלק בתרבות שלכם, הקיצוני הזה, שמובל על-ידי המנהיגות הקיצונית הפוליטית הרוחנית הזאת - - - 
       
עזמי בשארה (בל"ד):
       
       מה זה "אנחנו" ו"אתם"? מה זה, תרבות שלי ושלכם? 
       
סגן שר הביטחון זאב בוים:
       
       - - - מכם אנחנו לא נלמד. 
       
אחמד טיבי (חד"ש-תע"ל):
       
       אתמול מישהו אמר שהאבטלה אצל הערבים היא חלק מהתרבות שלהם. זה אותו דבר. 
       
סגן שר הביטחון זאב בוים:
       
       אנחנו צריכים בשבילנו, לעצמנו, לעשות את הבדיקה הזאת ולעשות את התיקון הזה שאנחנו צריכים לעשות, ואנחנו נעשה, בלעדיך ובלעדיך. 
       
עזמי בשארה (בל"ד):
       
       אתה שם לב שזה גזעני מה שאתה אומר?
       
היו"ר מיכאל נודלמן:
       
       מה אתה מציע?
       
סגן שר הביטחון זאב בוים:
       
       אני מציע להעביר את הנושא לוועדה. 
       
היו"ר מיכאל נודלמן:
       
       ההצעה היא להעביר לוועדה, ויש הצעות אחרות של חברי הכנסת. הראשון הוא חבר הכנסת אריה אלדד, בבקשה. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, הזוועה הזאת של משחק בגופות וצילום הזוועה הזאת ראויים להוקעה. אבל הטיעון שמדובר בתוצאות הכיבוש הוא טיעון לא אינטליגנטי, הוא טיעון דמגוגי, הוא טיעון נואל. משום שאם זה הטיעון והכובש עושה את זה כי הוא כובש, אז למה עושה את זה הנכבש? למה עושים את זה, לצורך העניין, אנשי ה"חמאס" בעזה? 
       
עבד-אלמאלכ דהאמשה (רע"ם):
       
       הם מצטלמים עם גופות?
       
אריה אלדד (האיחוד הלאומי - ישראל ביתנו):
       
       גם הטיעון שמדובר בתופעה חדשה, שהיא פרי הכיבוש – מי שזוכר את אלף הציורים הקלאסיים של דוד המלך עם ראשו של גוליית - - - 
       
אחמד טיבי (חד"ש-תע"ל):
       
       מה אמרנו על התמונות האלה של האנשים בעזה שהצטלמו עם גופות? אנחנו באים לחנך. זה מביש. 
       
אריה אלדד (האיחוד הלאומי - ישראל ביתנו):
       
       חבר הכנסת טיבי, הקדמתי ואמרתי שזאת זוועה והיא ראויה להוקעה. אבל מי שיבוא ויגיד שזה חדש, תזכרו. הרי אם לדוד המלך היתה מצלמה, הוא היה מצלם. מאז רק אלף ציירים ציירו את הדבר הזה, ואף אחד לא טוען שדוד התעלל בגופתו של גוליית. כך פיארו את הניצחון. 
       
       מה שברור, שאם יש סיבה אחת טובה מאוד למה למהר ולנצח את הערבים במלחמה הזאת, זאת כנראה הסיבה שככל שהמלחמה מתמשכת הזוועה מתגברת. 
       
אחמד טיבי (חד"ש-תע"ל):
       
       הפתרון הוא להפציץ ב-16-F את עזה למשך 48 שעות. כך בסוף השבוע לא יהיו ערבים. בימי חול לחסל אותם, בסוף השבוע לא יהיו. 
       
אריה אלדד (האיחוד הלאומי - ישראל ביתנו):
       
       טיבי, למה אתה נותן לו רעיונות?
       
היו"ר מיכאל נודלמן:
       
       הצעה אחרת, של חבר הכנסת טלב אלסאנע - אינו נוכח; חבר הכנסת יצחק כהן - לא נוכח. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי הכנסת, סגן השר, מביך ומביש תפקידך, והרבה יותר מביך ומביש עשית אותו. אתה לא מסוגל, כנראה, להודות בדברים רעים ובדברים קשים. כאשר מצטלמים ליד גופות, זאת תופעה שכולם מוקיעים אותה. לבוא ועל דרך של תקיפת האסלאם והאסלאם הקיצוני והפונדמנטליסטי, אתה קורא לזה מה שאתה רוצה – אין לך מה לעסוק בעניין הזה. 
       
       כל מלה נוספת מראה שאתה מגן על אלה שהצטלמו עם הגופות. אבל, כנראה זו באמת המציאות. אתם מגינים עליהם. אלה לא דברים חדשים. זה לא רק אתמול וזה לא רק הפעם. וידוא הריגה בכפר-קאסם עוד בשנת 1956 נגד אזרחי מדינת ישראל, ללא כל סיבה, ויש על כך עדים. זו מסורת. יש לכם אח גדול שמתפאר כמוכם בדיוק, ומתפארים בחברות אתו - ארצות-הברית. הם עשו את זה בעירק, בבגדד ובפלוג'ה, לפני עשרה ימים. ראה את זה העולם. אתם עושים את זה פה כל הזמן. חבל רק שזה מתגלה, לפעמים, כי - - -
       
יחיאל חזן (הליכוד):
       
       הגוזל הנגזל. הגוזל הנגזל.
       
עבד-אלמאלכ דהאמשה (רע"ם):
       
       איזה גוזל ואיזה נגזל? זו תופעה שמשתרשת. זאת התרבות. זאת התרבות שלך, סגן שר הביטחון.
       
יחיאל חזן (הליכוד):
       
       מסכנים. מה זה מסכנים.
       
עבד-אלמאלכ דהאמשה (רע"ם):
       
       אם אתה רוצה לדבר על האסלאם, לך ותלמד היסטוריה. האסלאם לימד את בני-האדם איך לכבד את האדם במותו ובחייו. גם כאשר הוא לחם, נתן לו זכויות, כאשר כל העולם לא ידע מה זה שבוי ומה זה זכויות ומהו כבודו של אדם. תודה רבה.
       
היו"ר מיכאל נודלמן:
       
       תודה.
       
עזמי בשארה (בל"ד):
       
       זה צריך להיות הקוזק הנגזל ולא הגוזל.
       
יחיאל חזן (הליכוד):
       
       כולכם מסכנים - - -

עבד-אלמאלכ דהאמשה (רע"ם):
       
       אתם לא מתביישים. אתה צריך להתבייש - - -

היו"ר מיכאל נודלמן:
       
       הצעה אחרת לחבר הכנסת יצחק כהן.
       
יצחק כהן (ש"ס):
       
       כבוד היושב-ראש, חברי חברי הכנסת, יש מחלה שנקראת אוסטיאופורוזיס - בריחת עצם בגיל מסוים.
       
קולט אביטל (העבודה-מימד):
       
       לא בריחת עצם, אלא בריחת סידן.
       
יצחק כהן (ש"ס):
       
       אני מתחיל לעשות אנלוגיה. המדינה שלנו נמצאת בבריחת ערכים, בריחת סידן, ופחות או יותר זה באותו גיל. גיל המדינה הוא פחות או יותר הגיל שבו מתחילה המחלה הזאת. יש בעיה ערכית. יש בריחת ערכים. אם ממשלה לא אכפת לה שיש פה 30,000 ילדים רעבים - זו בריחת ערכים. אם צבא מנסה לטייח תופעות קשות ומסוכנות ומחפירות כאלה - זו בריחת ערכים. על זה נאמר במקורות: כי אין יראת אלוקים במקום והרגוני.
       
היו"ר מיכאל נודלמן:
       
       תודה. הצעה אחרת לחבר הכנסת נסים זאב.
       
עזמי בשארה (בל"ד):
       
       תפתיע אותנו.
       
אחמד טיבי (חד"ש-תע"ל):
       
       תאזן. תאזן.
       
גאלב מג'אדלה (העבודה-מימד):
       
       אין סיכוי.
       
נסים זאב (ש"ס):
       
       אדוני היושב בראש, הלוואי שהנאום שלי היה מכריע בכנסת. אני מוכן לדבר דקה נוספת. 
       
       כולנו חייבים לבדוק את עצמנו מדוע הגענו להידרדרות הזאת. גם סגן השר אמר שחייבים בדיקה.
       
       תסלחו לי אתם, חברי הכנסת הערבים. אתם לא מדברים על זה ששוחטים יהודים - - -
       
גאלב מג'אדלה (העבודה-מימד):
       
       עוד פעם? עוד פעם אתה - - -
       
נסים זאב (ש"ס):
       
       תגיד לי: מה עשית כשטבחו את חיילי המילואים ברמאללה ונעצו, אותם חיות טרף, את הציפורניים שלהם בדם והצטלמו כלפי העולם כולו?
       
גאלב מג'אדלה (העבודה-מימד):
       
       למה אתה לא קורא לדבר בשמו? למה אתה לא קורא לדבר בשמו?
       
נסים זאב (ש"ס):
       
       איפה הייתם כשטבחו אותם ילדים ושמו אותם במערה וכרתו את ראשיהם?
       
קולט אביטל (העבודה-מימד):
       
       זה אומר שאנחנו צריכים להיות כך? מה קרה? זה מוסר?
       
עזמי בשארה (בל"ד):
       
       איפה אתה היית - - -
       
נסים זאב (ש"ס):
       
       אני רוצה לומר לכם: הדברים החמורים הם הטבח הנורא, ההתעללות לא בגופות - גם בגופות זו התעללות - ההתעללות בחי. לקחת אדם חי ולחתוך אותו איברים איברים, זה הדבר הנורא והמזעזע את העולם כולו. זה שחיילים מוציאים את העצבים, אולי את התסכול שלהם, ויש תסכול, ומצטלמים ליד גופות, זה דבר נורא וזה דבר מזעזע - - -
       
עבד-אלמאלכ דהאמשה (רע"ם):
       
       - - -
       
אחמד טיבי (חד"ש-תע"ל):
       
       זה לא נעים.
       
נסים זאב (ש"ס):
       
       אבל, הייתי מצפה מכם להיות קצת יותר מאוזנים, קצת יותר נורמליים וקצת יותר ישרים.
       
עבד-אלמאלכ דהאמשה (רע"ם):
       
       לא החיילים אשמים. הקורבנות אשמים.
       
עזמי בשארה (בל"ד):
       
       - - -
       
אחמד טיבי (חד"ש-תע"ל):
       
       לא נעים. לא נעים.
       
היו"ר מיכאל נודלמן:
       
       תודה. חברי הכנסת, ההצבעה בנושא הזה והתוצאות יהיו במועד אחר.
       
גאלב מג'אדלה (העבודה-מימד):
       
       החבר שלך איציק - - -

       
הצעות לסדר-היום
נסיגת צה"ל מהערים הפלסטיניות לקראת הבחירות ברשות הפלסטינית

היו"ר מיכאל נודלמן:
       
       הצעות לסדר-היום מס' 4964, 4966 ו-4976 בנושא: נסיגת צה"ל מהערים הפלסטיניות לקראת הבחירות ברשות הפלסטינית. 
       
אחמד טיבי (חד"ש-תע"ל):
       
       בדרך כלל, צריך שבתמונה יהיו יותר צבעים. לא נעים. לא נעים. ממש לא נעים. - - - גופות.
       
עזמי בשארה (בל"ד):
       
       גם בזה אין הצבעה? מעבירים זאת לוועדת חוץ וביטחון.
       
אחמד טיבי (חד"ש-תע"ל):
       
       אין הצבעה.
       
היו"ר מיכאל נודלמן:
       
       חברים, את הנושא הקודם גמרנו. חבר הכנסת אריה אלדד, בבקשה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, ערפאת מת, והרשות הפלסטינית עומדת לערוך בחירות כדי לקבוע את יורשו. בישראל גואה המתח אם יהיה זה אבו-מאזן, הפרגמטי בחליפה - -
       
עזמי בשארה (בל"ד):
       
       בטח. אם יהיו בחירות בישראל או לא.
       
אריה אלדד (האיחוד הלאומי - ישראל ביתנו):
       
       - - שהצהיר אתמול כי לעולם לא יוותר על זכות השיבה ועל מדינה פלסטינית שבירתה ירושלים, או  שמא יהיה זה הרוצח ברגותי, שמרצה בכלא ישראל חמישה מאסרי עולם. פוליטיקאים שלנו מימין ומשמאל נזהרים שלא לשבח יותר מדי את המועדף עליהם, כדי שלא לקלקל לו ברחוב הפלסטיני.
       
       אבל, כדי שהרחוב הפלסטיני, כדי שהחברה הזאת תוכל להגיע להכרעה דמוקרטית, נדרשת ישראל ומתחייבת לאפשר קיום בחירות כאלה ולהוציא את צה"ל ממרכזי הערים הערביות ביש"ע, להסיר את המחסומים מהדרכים ואת הכתרים ואת הסגרים סביב היישובים, והכול כדי ששם, ברשות הפלסטינית, יוכלו לקיים גם את תעמולת הבחירות לברגותי שלא בצל כידוני צה"ל וגם להצביע עבור אבו-מאזן בלי נוכחותם המעיקה של חיילי צה"ל. עד כאן זה נשמע טוב.
       
       אבל, אולי שכחנו למה יושבים חיילי צה"ל במחסומים? מה הם עושים בלילות בקסבה של שכם או בסמטאות של חברון? מה אנחנו חושבים שהם עושים שם? מדגמנים את מדי צה"ל? מציגים את הכידונים החדישים של צבא-הגנה לישראל? חיילי צה"ל מסכנים את חייהם יום-יום ולילה-לילה במחנות הפליטים כדי להגן על חיינו. הרי הם יוצאים לסמטאות האלה, עושים את הכתרים על הערים, מציבים את המחסומים סביב הערים ובכבישים הראשיים שם כדי למנוע הגעתם של מחבלים רוצחים אל הרחובות שלנו, אל הבתים שלנו.
       
       ממה נפשכם? אם חיילי צה"ל אינם נחוצים שם היום להצלת חיינו, צריך להוציא אותם משם היום. סתם להתעלל בערבים? סתם להקשות עליהם במחסומים? סתם להטריד את מנוחתם בבתים בלילות? אם הם דרושים להצלת חיינו יום-יום, ואם הם דרושים ליירוט מחבלים מתאבדים לפני שהם יוצאים לדרך, מי נתן את הרשות לממשלת ישראל להוציא אותם משם, להפקיר את חיינו כאן, כדי לקיים בחירות דמוקרטיות שם?
       
היו"ר מיכאל נודלמן:
       
       תודה. חבר הכנסת עמרם מצנע - אינו נוכח. חבר הכנסת יחיאל חזן, בבקשה.
       
יחיאל חזן (הליכוד):
       
       אדוני היושב-ראש, כנסת נכבדה, אנחנו שומעים על הכוונה של ממשלת ישראל לצאת מהערים הפלסטיניות עוד בטרם הוכיחה הרשות הפלסטינית את רצינות כוונותיה. היום שמעתי גם את שר החוץ סילבן שלום אומר שממשלת ישראל תומכת בכך שחיילי צה"ל יצאו מהערים הפלסטיניות. אני רוצה לשאול שאלה: האם חיילי צה"ל בתוך הערים, בכך שהם נמצאים שהם, מונעים ממי שרוצה לבוא להצביע לעבור מביתו ולהגיע לקלפי? לא ולא. 
       
       אנחנו כבר יודעים, ואני כחבר בוועדת החוץ והביטחון יודע, שממשלת ישראל הצהירה שכבר הוסרו כ-90 מחסומים רק לאחרונה. אני יכול גם לבשר לכם שאני, כמי שנוסע לעבודתי פה בכנסת ישראל בירושלים יום-יום מביתי באריאל דרך כביש 60 בואכה ירושלים - אין בו ולו מחסום אחד. יש מחסום אחד בכניסה לעיר ירושלים. אבל מאריאל דרך כל הציר של כביש 60 אין מחסום אחד.
       
       ומגיע לפה גם שר החוץ של המדינה הגדולה ארצות-הברית, הוא בא לבקש מראש הממשלה שנקל על הפלסטינים. מדינת ישראל, ובראשה ראש הממשלה, אומרים: כן, נקל, שיהיו בחירות חופשיות; וגם אני אומר שיהיו בחירות חופשיות. אבל בל נשכח, שכאשר אנחנו מקלים כדי שאותם טרוריסטים יוכלו לנוע בחופשיות, הם יעברו משכם לכיוון ירושלים, כי בדרך משכם ועד לירושלים יש גדר עד אלקנה; לאן יעברו אותם טרוריסטים? לא להצביע, כי כאשר הם רוצים להצביע הם יודעים שהמחסום ימנע בעדם מלבצע פעולת טרור. הם יעברו לתוך תל-אביב ולתוך עפולה. 
       
       הם, אותם טרוריסטים, ימשיכו בטרור, כי אותם לא מעניין אבו-מאזן. כבר ראינו שכשאבו-מאזן הגיע לעזה באו אותן כנופיות ואפילו בו רצו לפגוע, באותו שוחר שלום, שאמר רק היום שהוא לא שינה את עמדתו בעניין זכות השיבה. הוא אמר - מה אמר, היום קראנו - מה הוא אמר? אבו-מאזן אמר והצהיר: מדובר בהחלטה סופית. אני מכריז כי שבועה היא שבועה והבטחה היא הבטחה, כי זכות השיבה עוד תבוא. 

	אני רוצה לומר לכם, חברי חברי הכנסת, אנחנו באים בידיים נקיות. מצד אחד אנחנו נמשיך להילחם בטרור, ומצד שני לא נפריע לאיש לבוא להצביע. תודה.

היו"ר מיכאל נודלמן:
       
       תודה. אדוני סגן שר הביטחון.

סגן שר הביטחון זאב בוים:
       
       אדוני היושב-ראש, חברי הכנסת, מותו של ערפאת הוא אירוע חשוב. אנחנו, כולם מקווים, כאן בארץ ובעולם בכלל, שזה מסמן תקופה חדשה, תקופה שבה הפלסטינים ייקחו אחריות על חייהם, על עמם, יעלו מנהיגים מתונים שיהיו מוכנים לזנוח את דרך הטרור ולחזור ולנהל שיחות עם הישראלים, למצוא פתרון סביב שולחן המשא-ומתן, פתרון פוליטי לסכסוך. 
       
       העם הפלסטיני זקוק להנהגה חדשה, שתוביל אותו לכיוון כזה, ואנחנו כאן צריכים להיות מעוניינים שזה באמת יהיה הכיוון, ובקשר לזה יש לנו בהחלט עניין שתתקיימנה שם בחירות – ואגב, זה חלק גם מתביעה רחבה, בין יתר הרפורמות, לבצע רפורמה אדמיניסטרטיבית, פוליטית, לדמוקרטיזציה בתוך החברה הפלסטינית, כי מהלכים כאלה מכוונים למסלול טוב יותר מכפי שהיה ביחסים בינינו לבין הפלסטינים. 
       
       לצורך הדבר הזה, אם אנחנו צריכים באופן זמני להוציא כוחות משטח כזה או אחר - הרי המטרה ראויה כדי לעשות את זה.
       
       אני רוצה לומר לחברי הכנסת, שאנחנו ככלל ולפי תפיסה מבצעית איננו נמצאים דרך קבע בערים הפלסטיניות. אנחנו נכנסים לערים פלסטיניות על-פי צורך של לחימה בטרור, על-פי מודיעין, על-פי הערכות מצב, על-פי הצרכים המבצעיים. ואם צריך, לכן, במהלך יזום מצדנו, להוריד את רמת החיכוך בין הצדדים, לתת אפשרות - כפי שאמר חבר הכנסת חזן, דרך אגב לא מעכשיו, אנחנו בתהליך מתמשך של הקלות לפלסטינים בתנועה בתוך השטחים שלהם, כי סתם כך אין לנו עניין להציק, וכשהיו יותר מחסומים והגברנו מחסומים, זה היה כיוון שהטרור היה ברמת מפלס כל כך גבוהה, שנאלצנו לנקוט גם דרכים כאלה. ככלל, אין לנו עניין. אז גם רמת הטרור במידה ידועה ירדה - בעיקר בגלל כוחות הביטחון שלנו והמלחמה בטרור - ייתכן שגם בגלל המצב שנוצר בתקופה האחרונה אחרי מות ערפאת, לפי בחירה של הפלסטינים עצמם. 
       
       כך או אחרת, אפשר לאפשר במידת סיכון ידועה תנועה חופשית של הפלסטינים כדי שיוכלו לקבוע את גורלם בקיום בחירות, בבחירת הנהגה שהם יחליטו עליה. אנחנו מקווים שזו תהיה הנהגה מתונה, שאפשר יהיה להידבר אתה, אחרי שהם כמתונים, כפרגמטיים, זו תקוותנו, יעשו פעולות שהם לקחו על עצמם והתחייבו ושבתקופה הקודמת, תקופת ערפאת, לא מילאו אותן. 
       
       אני רק רוצה לומר כדי שלא יהיה ספק בעניין, שאם יהיה צורך מבחינה ביטחונית - וזה בלי קשר לבחירות ובלי קשר לתקופה הזאת - אם הטרור ימשיך ואם יהיו ארגונים קיצוניים שימשיכו בפעולות הטרור, צה"ל יעשה כל שצריך כדי להילחם בטרור כפי שעשה עד עכשיו, ולא לאפשר את פעולות הטרור בכל מקום בשטחי הרשות. 
       
       אם כן, לסיום, חברי הכנסת, הפלסטינים ייבחנו אצלנו במבחן התוצאה - לא בדיבורים, לא באמירות, לא בססמאות שיפריחו, אלא יש צורך לעשות פעולות של ממש של פירוק ארגוני טרור מנשקם, של הפסקת הסתה, של השלטת חוק וסדר, של כיבוד הסכמים. אלה הם התנאים שהפלסטינים לקחו על עצמם ועד כה לא מילאו אותם. לכשימלאו אותם, ודאי שאפשר יהיה להיכנס לשיחות עמם ולחדש את המשא-ומתן. תודה רבה, אדוני. 

היו"ר מיכאל נודלמן:
       
       תודה.

נסים זאב (ש"ס):
       
       מה אדוני מציע?

היו"ר מיכאל נודלמן:
       
       מה אדוני מציע, מבחינה פרוצדורלית?

סגן שר הביטחון זאב בוים:
       
       אני מציע להסתפק. 

היו"ר מיכאל נודלמן:
       
       הוא מציע להסתפק. היוזמים - אתם מסכימים? 

קריאות:
       
       - - -

קריאה:
       
       ועדת חוץ וביטחון. 

נסים זאב (ש"ס):
       
       הצעה אחרת. 

היו"ר מיכאל נודלמן:
       
       רגע. חבר הכנסת מג'אדלה, בבקשה. 

גאלב מג'אדלה (העבודה-מימד):
       
       אדוני היושב-ראש, אדוני סגן השר, רבותי חברי הכנסת, היה קשה מאוד להתאפק באווירה שהיתה כאן לפני כמה רגעים - אני מודה ומתוודה. הייתי מאוד שמח אם תשובתו של סגן השר בנושא הקודם של "חיילים מצטלמים" - היה לי הרבה יותר קל לשמוע את סוף דבריך מאשר את התחלת דבריך. אני חושב, אדוני סגן השר, שהיה מן הראוי שסוף דבריך יהיו התשובה על ההצעה הקודמת.
        
       אני רק מזכיר לכולנו, שאזרחי ישראל צופים בנו ואנחנו צריכים לשמש דוגמה - גם ערכית וגם רעיונית - והם חושבים עלינו גם כשהם רואים איך אנחנו מגיבים על תופעות כאלה. 
       
       לנושא הזה אני רוצה לומר, ברשותך, אדוני היושב-ראש, אנחנו הרי התפללנו הרבה זמן לתחילת הליך דמוקרטי בחברה הפלסטינית. אני מברך על הדברים שאמרת בתשובה בנושא הזה. אני שואל את חברי חברי הכנסת: אתם לא רוצים שיתחיל תהליך דמוקרטי בחברה הפלסטינית? אתם לא רוצים שסוף-סוף ילכו האזרחים הפלסטינים בגדה וברצועה לבחירה דמוקרטית, כדי שתהיה מנהיגות שנוכל ללכת אתה למשא-ומתן? אז אתם לא רוצים לאפשר לאזרחים למלא את חובתם האזרחית בהליך דמוקרטי ולהוציא את הצבא ולאפשר ביום או בשבועות של הליך הבחירות האלה לקיים חיים נורמליים?

היו"ר מיכאל נודלמן:

       חבר הכנסת מג'אדלה, יש לך רק דקה אחת.

גאלב מג'אדלה (העבודה-מימד):

       לכן, אני מברך את סגן השר על העמדה הזאת, ואני מקווה שהיא תתבצע ונאפשר לאזרחים הפלסטינים לקיים הליך דמוקרטי ולמלא את חובתם האזרחית בבחירת מנהיגות דמוקרטית. תודה רבה.
       
היו"ר מיכאל נודלמן:
       
       
       תודה. חבר הכנסת נסים זאב, אני לא יכול לתת לך.
       
נסים זאב (ש"ס): 
       
       אני מוותר.
       
היו"ר מיכאל נודלמן:
       
       כי חבר הכנסת חזן איננו עכשיו.
       
       ההצבעה תהיה במועד אחר.

       
הצעה לסדר-היום
עתיד תנועות הנוער בישראל 

היו"ר מיכאל נודלמן:
       
       עכשיו אנו עוברים להצעות לסדר-היום בנושא: עתיד תנועות הנוער בישראל - שמספריהן 4935, 4971, 4991 ו-4995. הדוברת הראשונה היא חברת הכנסת קולט אביטל. בבקשה.

קולט אביטל (העבודה-מימד):

       אני חוששת שאני הדוברת הראשונה אך גם האחרונה. תודה.
       
       אדוני היושב-ראש, ביום ראשון השבוע נתבשרנו כי תנועות הנוער במדינת ישראל נמצאות על סף קריסה כלכלית. הסיבה לכך נעוצה, כמובן, בעובדה הרגילה שהתקציב המוקצה להן על-ידי משרד החינוך, בגובה של 36 מיליון ש"ח, אינו מאפשר להן להמשיך בפעילות, והן זקוקות להכפלת התקציב. 
       
       אני חייבת לציין שידיעה זו מילאה אותי בעצב, שכן גם אם עליתי ארצה כילדה ולא הייתי חלק מהחוויה הייחודית הזאת כעולה חדשה, אני מודה שקינאתי בחברי לכיתה, אלה שהיו בתנועה, הצברים השזופים, ובהישגיהם. עד היום אני פוגשת בחבורות נפלאות של אנשים שורשיים, ומגלה שוב ושוב שהמכנה המשותף ביניהם הוא שכולם היו בתנועות נוער.
       
       אך מעבר לפן האישי; תנועות הנוער בארץ מסכמות כ-90 שנה של פעילות חינוכית-חברתית ברוכה. אין צורך לציין כאן את תרומתן ההיסטורית לתקומתה של מדינת ישראל ואת חשיבותן העצומה בהנחלת ערכים כגון ציונות ואהבת הארץ, אהבת הזולת, פעילות למען הסביבה ונטילת חלק פעיל בחיי הקהילה.
       
       אציין בהקשר זה את עבודתן של תנועות, למשל תנועת "הצופים", שמאגדת בתוכה את כל הקשת החברתית – צופים יהודים וערבים ודרוזים, ותרומתה רבה גם בקליטת העלייה האתיופית.
       
       אני יודעת שרבים יאמרו כי תנועות הנוער הן כבר לא מה שהיו. הדבר אולי נכון, וכי מה לא משתנה כאן? אך לא ניתן להתעלם מכך שגם היום מונות תנועות הנוער כרבע מיליון חניכים. אם הצטרפותם של ילדים, נערים, לתנועות תמנע מהם להגיע למקומות הלא-נכונים, הרי שבכך אפשר כבר להתברך, ואפשר היה כבר לומר רק על זה דיינו ולקבוע שקיומן מוצדק.
       
       נשמעות גם טענות שאולי התנועות כבר לא רלוונטיות, כבר לא מעניינות, אבל הצטרפותם של כל כך הרבה בני-נוער גם היום בארץ, וגם לתנועות שלנו בחו"ל, היא הוכחה ניצחת לכך שהן עדיין חיוניות. 
       
       נכון, אפשר לעדכן את פעילותן, אך לשם כך דרושים גם תקציבים. אפשר, למשל, להגיע לציבורים נוספים – לציבורי העולים, שפעילות במסגרת תנועתית תסייע בקליטתם ולכך ניתן היה ורצוי היה להקדיש מאמץ, דבר שהוא גם אפשרי וגם חיוני.
       
       היום תנועות הנוער הן חלק חשוב במערכת החינוך הבלתי-פורמלי בישראל. דווקא בעידן שבו אנו שומעים על אחוזים כל כך גבוהים של בני-נוער שנושרים מבתי-הספר, ואנו יודעים על 20% מהם שמסתובבים ברחובות ומגיעים לאלכוהול, מגיעים לסמים ואפילו לפשע, שלא לדבר על ניכור, תנועות הנוער יכולות לתרום תרומה סגולית, מיוחדת, לקליטתם של נערים אלה למסגרות חברתיות חמות, יציבות, תומכות ותורמות. 
       
       חבר הכנסת מג'אדלה, אני מקשיבה לך בדרך כלל, אבל אתה כרגע מפריע.

גאלב מג'אדלה (העבודה-מימד):
       
       - - -
       
קולט אביטל (העבודה-מימד):
       
       אף אחד לא צריך לדאוג לי, תן לי לסיים את דברי.
       
       התנועות הן התשובה לניכור, לבדידות, להחזרת הנערים לחברה. דווקא היום, על רקע העוני הגובר, נחוצות התנועות בערים עוד יותר, ובעיקר בפריפריה, במקומות שבהם יד ההורים אינה משגת לממן חוגים ופעילות חברתית.
       
       אני מרשה לעצמי להוסיף; בעידן של אובדן ערכים, כאשר נערים רבים כל כך עוסקים בצ'טים באינטרנט, בפורנוגרפיה, בנטילת "חגיגת", חשוב להחזיר את הנוער לערכים, ותנועות הנוער יודעות לעשות זאת. 
       
       ולכן, אף שהיא לא כאן, אני קוראת לשרת החינוך שלא לתת יד לגסיסתן של תנועות הנוער. מפעל זה, לא רק שאסור שייעלם מהנוף החברתי והתרבותי של חיינו כאן במדינת ישראל, אלא שבימי משבר חברתי כמו אלה שעוברים עלינו, על החברה כולה, מן הדין, לחזקו, ותפקידנו לסייע לו להגיע לפריחה מעודכנת ומחודשת. תודה רבה.

היו"ר מיכאל נודלמן:

       תודה. חברת הכנסת מלי פולישוק-בלוך - אינה נוכחת. 
       
       אני קובע שנקיים הצבעה במועד אחר.
       
       
הצעות לסדר-היום 
היערכות מדינת ישראל להתמודדות עם מכת הארבה 

היו"ר מיכאל נודלמן:
       
       עכשיו עוברים לנושא הבא: היערכות מדינת ישראל להתמודדות עם מכת הארבה - הצעות לסדר-היום מס' 4943, 4961, 4963 ו-4977. חברת הכנסת גילה פינקלשטיין.

גילה פינקלשטיין (מפד"ל):

       אדוני היושב-ראש, חברתי חברת הכנסת, חברי חברי הכנסת, מכת הארבה שפקדה את דרומה של מדינת ישראל היתה הפתעה לתושבי הדרום והחקלאים באזור. הנחילים הגדולים עטו על השדות, המטעים והגנים וחיסלו בתוך זמן קצר גידולים בהיקף רחב ביותר. בתוך ימים הוברר לנו שלא מדובר באטרקציה נדירה ובלתי-מזיקה, או באירוע מעניין של פעם ב-50 שנה, אלא מדובר כאן באסון טבע אמיתי, שטומן בחובו פוטנציאל נזק שמעריכים אותו בעשרות ובמאות מיליוני שקלים לחקלאים ולמגדלים באזור הדרום. חמור מכך, יש סכנה ממשית שהחרק המזיק יתפשט למרכז הארץ, וכבר יש סימנים שמעידים על כך. 
       
       אף שלכאורה בימים האחרונים הדיווחים באשר לסכנה שמתפשטת הם רגועים יותר, מסתבר שאין בכך כדי להעיד על עצירתה המוחלטת. אדרבה, דיווח מדאיג התקבל ממש לפני כמה שעות, ולפיו נחילי ארבה גדולים נתגלו באזור עין-גדי. במקביל נמשכו במהלך היום הפעולות להדברת הנחילים הקיימים בדרום הארץ, ושטחים באזור אילת, הערבה והנגב הצפוני רוססו מהאוויר. בעקבות הרגיעה במזג האוויר ממשיכים נחילי ארבה גדולים לנוע ממצרים לישראל, וההערכות מספרות על נחילים באורך מפלצתי של כ-10 קילומטרים.
       
       לתופעה זו היבטים רבים, הדורשים תשומת לב מרובה וטיפול ראוי. החשוב ביותר הוא נטילת אחריות ממשלתית לנזק הנגרם לחקלאים ולפרויקטים השונים בדרום. כמו כן יש להשקיע מאמצים כבירים בהדיפת הארבה, בבידודו באזור הדרום, בלא לאפשר את התפשטותו לאזורים צפוניים יותר במדינת ישראל. 
       
       אולם, ברצוני להתמקד בהיבט שלא נדון בצורה מעמיקה עד כה, ובעיני הוא דורש צעד מדיני מיידי, והכוונה לשיתוף פעולה עם מצרים - יחדיו למגר את הארבה. מכת הארבה הגיעה ממצרים לישראל. הכרנו אותה עוד לפני שהגיעה לגבולות מדינת ישראל מהסקירה התקשורתית על המתרחש שם. עם חציית הארבה את גבול ישראל--מצרים פתחו הרשויות המקומיות ומשרד החקלאות בפעולות ריסוס והדברה כאשר מולם עמדו נחילים אדירים, עובדה שלא הותירה סיכוי להצלחת פעולת המניעה. גורמים במועצות האזוריות הדרומיות ביקרו את ההתנהלות המצרית ואת שיתוף הפעולה עמם וראו בהם גורם עיקרי לכישלון ההתמודדות עם המכה. לדבריהם, המצרים אינם נוקטים פעולות למנוע את המכה, ואילו ננקטו פעולות כאלה, או לכל הפחות היה שיתוף פעולה כלשהו מהצד המצרי, לא היו מגיעים נחילים נוספים לגבולות ישראל. 
       
       ביקורת מעין זו כלפי הצד המצרי הושמעה גם בקשר לשני אירועים טרגיים אחרים שהתרחשו על גבול ישראל--מצרים. הראשון - הריגתם בשוגג של שלושה שוטרים מצרים על-ידי טנק ישראלי. על-פי התחקיר הביטחוני, טעה צוות הטנק בזיהוי הדמויות, חשב שהן מחבלים חמושים וביצע כלפיהן ירי. אולם בצד הממצאים הספציפיים, קצינים בכירים מעריכים שאילו התקיים שיתוף פעולה מתמשך והדוק עם הצבא המצרי באזור, ובכלל, אין ספק שהיה אפשר למנוע את התקרית. כך לדברי תא"ל במילואים צבי פוגל, לשעבר ראש מטה פיקוד דרום. התיאום עם הכוחות המצריים הפועלים מעברו השני של הגבול נעשה בדרגים גבוהים מדי ואין תיאום ישיר בין הכוחות הפועלים בשטח. 
       
       כמו כן, ביקורת ברוח זו הושמעה ביחס לתיאום עם המצרים בשעות הראשונות שלאחר הפיגוע במלון בטאבה בסיני, תיאום מודיעיני בין שתי המדינות. גם כאן אפשר לקבוע בבירור שאפשר היה למנוע תקריות מביכות בטיפול בפיגוע, ואולי אף את הפיגוע עצמו, אילו היו המצרים נכונים לרמת שיתוף פעולה רחבה ומקצועית אתנו. 
       
       אין מקום להשוואה של מכת הארבה עם המכות האחרונות שאירעו בגבול ישראל--מצרים שסקרתי בדברי. כוונתי היא להצביע על מכנה משותף הנוגע למהות היחסים בין שתי המדינות, מצרים וישראל, שאילו היה איכותי יותר היה חוסך לשני הצדדים חיי אדם יקרים ונזק כלכלי אדיר. אני מקווה שנפיק את הלקח. תודה רבה. 
       
היו"ר מיכאל נודלמן:
       
       תודה רבה. חבר הכנסת איוב קרא, בבקשה. 
       
איוב קרא (הליכוד):
       
       אדוני היושב-ראש, חברי חברי הכנסת. נתקלתי בארבה בפעם הראשונה – אני מדבר על להקות גדולות - בזמן שטסתי לשליחות מטעם הבית לוועידת נאט"ו במאוריטניה, במגרב, על-יד מרוקו. כאשר עמדנו לנחות שם היה קשה לטייס לנחות. חשבנו שמדובר בעננים שחורים בלב המדבר, והתברר לנו שמדובר בלהקות של ארבה. בסופו של דבר הצלחנו לנחות על מנחת – כמובן, אני לא יודע אם אנשים יודעים במה מדובר, אבל את הפחד הזה של להמשיך לטוס ולא למצוא דרך לנחות, אני לא מאחל לאיש שיעבור. כשנחת המטוס עטפו אותנו, ככה בכל הגוף, והטיסו אותנו לבית-המלון. מאז יש לי סיוט מהארבה יותר מאשר לכל אחד פה. 
       
       התקשרתי לשר החקלאות, שהביע רצון רב לעזור למדינה הזאת, והשגריר, בועז ביסמוט, שעושה עבודה גדולה שם, היה אתי בכל שלבי ההתייעצות עם המדינה, כדי לעזור לה ולסייע לה. אני יודע שמכל מדינות העולם סייעו בנושא מכת הארבה. 
       
       אני שמעתי על הארבה רק ממכות מצרים. מעולם לא חשבתי שאני אראה את זה מול העיניים. כשמשה רצה להוציא את עם ישראל ממצרים, הוכתה מצרים במכת הארבה. אני תמיד נזכר בזה, בהזיות שלי, בלימודים שלמדתי. וכאן פתאום, לנגד עינינו מתגלים הדברים. אגב, הארבה במאוריטניה חיסל כל דבר – אפילו עצים, אפילו דשא. הדשא של השגרירות נעלם שם. לא נשאר דבר. אני התרעתי שזה עלול להגיע גם לפה. בדרך כלל הארבה גדל במקומות מדבריים, וליד ים במיוחד. אמרתי שמשם זה יכול להגיע לפה. לא האמנתי שכל כך מהר הוא יכול להגיע כל כך הרבה אלפי קילומטרים, לכאן. 
       
       אני שמח שהיתה כוננות של משרד החקלאות סביב הנושא הזה. אומנם, הארבה מגיע מדרום לצפון – מהמקום החם אל המקום הקר. למזלנו, התחיל להיות קר פה, גשם, אחרת היינו רואים אותו בתוך הכנסת, פה. אני חושב שלמשרד החקלאות יש מומחים, וגם נתנו ייעוץ למאוריטניה, עד כמה שאני יודע, אחרי שפניתי למשרד. כמו כן, צוותים מכל העולם הגיעו כדי למגר את הארבה במאוריטניה. אני לא חושב שלכאן הוא יגיע, לאור מזג האוויר, אבל צריך להתכונן לכל דבר. יכול להיות שאחרי היורה דווקא יהיה חודש חמים, ואז הוא יכול להתפתח כאן, כי הוא מתפתח בצורה פראית. הריבוי שלו הוא משהו שאני לא יודע אם יש עוד בעל-חיים כמוהו שמשתווה לו, אולי ג'וקים -  הוא ממש נכנס לכל מקום. אם היה מגיע לירושלים, היה מצליח להיכנס לתוך המליאה, כאן. 
       
היו"ר מיכאל נודלמן:
       
       חס וחלילה. 
       
איוב קרא (הליכוד):
       
       אני יודע שחסמו את השגרירות, את בית השגריר, ופתאום מצאנו אותם לידינו באוכל. מצליחים לעבור, פה ושם. זה דבר שצריך לזכור. זה מסוכן מאוד. יש דווקא אנשים בעולם שבשבילם זה מטעמים. מורחים על זה שוקולד, וכו'. אצלנו – אם אני רואה את זה, אני כבר לא יכול לאכול את ארוחת הערב שלי. 
       
גאלב מג'אדלה (העבודה-מימד):
       
       אתה טעמת את זה? 
       
איוב קרא (הליכוד):
       
       אני לא טעמתי, ידידי, גאלב מג'אדלה, אני רק ראיתי את זה הלכה למעשה, בכמויות שאף אחד פה לא ראה, אמרתי – במאוריטניה. וגם כשיצא לי, יש שם כמה בירות – יצאתי לגבול סנגל, גם בדרום, עוד יותר. ככל שאתה נכנס למקומות חמים יותר, אתה מוצא אותו בלהקות הרבה יותר גדולות. 
       
גאלב מג'אדלה (העבודה-מימד):
       
- - -  

איוב קרא (הליכוד):
       
       אני יכול לומר לך, שבמזרח הרחוק, בשבילם זה אחד המטעמים הטובים. אופים את זה בכל מיני צורות, והם מתוחכמים בעשיית אוכל מארבה. 
       
גאלב מג'אדלה (העבודה-מימד):
       
       זה כשר? 
       
איוב קרא (הליכוד):
       
       אני לא יודע אם זה כשר, אבל בטוח לא כשר בראייה הישראלית. אבל, מאחר שהכשרות לא קיימת באף מקום חוץ מאשר בחלקת אלוהים הקטנה הזאת, אז אני רוצה רק לומר שמדינת ישראל, לדעתי, צריכה רק לצפות את ריבוי הארבה אם מזג האוויר יתחמם. לכן, משרד החקלאות והממשלה צריכים להתכונן עם מטוסים וכו'. אני יודע שהיום היתה ליד עין-גדי, במקרה, להקה גדולה מאוד, שנכנסה למים לשתות. מאחר שהיו שם מים מלוחים, עם כמות גדולה של חומרים כימיים, כל הלהקה נשארה במים. זה על-פי דיווחים של השעות האחרונות. אני מקווה שימשיכו להיות בים-המלח, באזור ההוא, ולא יבואו לכאן, וכך נביא בשורה יותר טובה לרוב הציבור שחי באזור הזה, שכן אם הארבה מגיע למטעים או לירקות, הוא לא משאיר מהם אפילו זכר. 
       
       כמו שלמדנו בתורה - מה שעשו לפרעה. חשבתי פעם שמגזימים כשמדברים על זה, אבל תדעו לכם, זה כך, הלכה למעשה. מה שקראנו בתורה זה בדיוק מה שקורה בפועל עם הארבה. 
       
       לכן אני קורא למזכירות הכנסת וליושב-ראש הכנסת ולכל הבית הזה לעשות כל דבר כדי לאטום את הסביבה הזאת, שחלילה לא נצטרך לעבור את חוויות מאוריטניה. תודה. 

היו"ר מיכאל נודלמן:
       
       תודה רבה. חבר הכנסת יצחק וקנין - אינו נוכח; חבר הכנסת מיכאל מלכיאור – אינו נוכח. 
       
       חברי הכנסת, תם סדר-היום. הישיבה הבאה תתקיים ביום שני, ט"ז בכסליו התשס"ה, 29 בנובמבר 2004, בשעה 16:00. ישיבת הכנסת נעולה.
       
       
       הישיבה ננעלה בשעה  19:59.
       
עמוד 239 מתוך 239

