    תוכן העניינים
מסמכים שהונחו על שולחן הכנסת	4
מזכיר הכנסת אריה האן:	4
הצעת סיעות האיחוד הלאומי – ישראל ביתנו ומפד''ל להביע אי-אמון בממשלה  בשל  דרך פעילותה למיגור ירי הטילים ופצצות המרגמה על יישובי  גוש-קטיף והנגב המערבי	7
צבי הנדל (האיחוד הלאומי - ישראל ביתנו):	7
צבי הנדל (האיחוד הלאומי - ישראל ביתנו):	7
שרת המשפטים ציפי לבני:	11
סגן שר הביטחון זאב בוים:	12
סגן שר הביטחון זאב בוים:	12
דני יתום (העבודה-מימד):	16
עזמי בשארה (בל"ד):	17
יעקב מרגי (ש"ס):	19
אבשלום וילן (יחד):	20
ישראל אייכלר (יהדות התורה):	22
אחמד טיבי (חד"ש-תע"ל):	23
עמיר פרץ (עם אחד):	25
עמיר פרץ (עם אחד):	26
מגלי והבה (הליכוד):	26
רוני בר-און (הליכוד):	29
השר לביטחון פנים גדעון עזרא:	33
דברי יושב-ראש הכנסת לזכרה של השרה לשעבר,  חברת הכנסת יהודית נאות, זיכרונה לברכה	42
הצעת סיעות האיחוד הלאומי – ישראל ביתנו ומפד''ל להביע אי-אמון בממשלה בשל  דרך פעילותה למיגור ירי הטילים ופצצות המרגמה  על יישובי גוש-קטיף והנגב המערבי	43
יוסף לפיד (שינוי):	44
עבד-אלמאלכ דהאמשה (רע"ם):	47
עבד-אלמאלכ דהאמשה (רע"ם):	48
הודעה אישית של חבר הכנסת צבי הנדל	49
צבי הנדל (האיחוד הלאומי - ישראל ביתנו):	49
צבי הנדל (האיחוד הלאומי - ישראל ביתנו):	49
הודעה אישית של חבר הכנסת שמעון פרס	50
שמעון פרס (העבודה-מימד):	50
הודעת יושב-ראש ועדת הכנסת על  נטילת החסינות מחבר הכנסת יאיר פרץ	51
רוני בר-און (יו"ר ועדת הכנסת):	51
הודעת יושב-ראש ועדת הכנסת	53
הצעת חוק-יסוד: הממשלה (תיקון - מינוי ממלא-מקום לראש הממשלה)	53
חיים רמון (העבודה-מימד):	54
חיים רמון (העבודה-מימד):	54
חמי דורון (שינוי):	59
חיים רמון (העבודה-מימד):	62
מסמכים שהונחו על שולחן הכנסת	64
סגנית מזכיר הכנסת ירדנה מלר-הורוביץ:	64
הצעת חוק לתיקון פקודת העיריות (מס' 95), התשס"ה-2004	65
יורי שטרן (יו"ר ועדת הפנים ואיכות הסביבה):	65
עמרם מצנע (העבודה-מימד):	67
רשף חן (שינוי):	70
הצעת ועדת הכלכלה בדבר חלוקת הצעת חוק משק הדלק  (איסור מכירת דלק לתחנות תדלוק מסוימות), התשס"ד-2004	70
מל פולישוק-בלוך (בשם ועדת הכלכלה):	71
חיים אורון (יחד):	72
מוחמד ברכה (חד"ש-תע"ל):	74
עבד-אלמאלכ דהאמשה (רע"ם):	75
ג'מאל זחאלקה (בל"ד):	76
עסאם מח'ול (חד"ש-תע"ל):	80
הצעת הוועדה לקידום מעמד האשה בדבר חלוקת הצעת חוק  לתיקון דיני הרשויות המקומיות (ייצוג הולם) (תיקוני חקיקה), התשס"ה-2004	81
אתי לבני (יו"ר הוועדה לקידום מעמד האשה):	82
איוב קרא (הליכוד):	83
עסאם מח'ול (חד"ש-תע"ל):	84
עבד-אלמאלכ דהאמשה (רע"ם):	85
הצעת חוק הביטוח הלאומי (תיקון מס' 77)  (פיצוי נפגעי גזזת), התשס"ה-2004	86
דוד טל (עם אחד):	86
נסים זאב (ש"ס):	87
אריה אלדד (האיחוד הלאומי - ישראל ביתנו):	88
עסאם מח'ול (חד"ש-תע"ל):	89
עבד-אלמאלכ דהאמשה (רע"ם):	89
הצעת חוק השיפוט הצבאי (תיקון מס' 51)  (אצילת סמכויות פרקליט צבאי לסגן פרקליט צבאי), התשס"ה-2004	91
סגן שר הביטחון זאב בוים:	91
מסמכים שהונחו על שולחן הכנסת	92
סגן מזכיר הכנסת דוד לב:	93
הצעת חוק השיפוט הצבאי (תיקון מס' 51)  (אצילת סמכויות פרקליט צבאי לסגן פרקליט צבאי), התשס"ה-2004	93
עסאם מח'ול (חד"ש-תע"ל):	93
נסים זאב (ש"ס):	94
עבד-אלמאלכ דהאמשה (רע"ם):	95
אריה אלדד (האיחוד הלאומי - ישראל ביתנו):	97
    
       

       דברי הכנסת
       יא / מושב שלישי / ישיבות קצ"ז—קצ"ט /
       ח'—י' בטבת התשס"ה / 20-22 בדצמבר 2004 / 11
       חוברת י"א
       ישיבה קצ"ז
       
       
       
       
הישיבה המאה-ותשעים-ושבע של הכנסת השש-עשרה
יום שני, ח' בטבת התשס"ה (20 בדצמבר 2004)
ירושלים, הכנסת, שעה 16:01

       
מסמכים שהונחו על שולחן הכנסת
       
היו"ר ראובן ריבלין:
       
       גברתי ורבותי חברי הכנסת, היום יום שני, ח' בטבת התשס"ה, 20 בחודש דצמבר 2004 למניינם. הנני מתכבד לפתוח את ישיבת הכנסת. 
       
       הודעה למזכיר הכנסת. בבקשה, אדוני. 

מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו היום על שולחן הכנסת – 
       
       לדיון מוקדם: הצעת חוק רשות הדואר (תיקון - חובת הודעה לנמען על תוכן חבילה), התשס"ה-2004, מאת חבר הכנסת אברהם רביץ; הצעת חוק לתיקון פקודת העיריות (מספר ישיבות מועצה מן המניין), התשס"ה-2004, מאת חבר הכנסת אילן שלגי וקבוצת חברי הכנסת; הצעת חוק המדיניות הכלכלית לשנת הכספים 2004 (תיקוני חקיקה) (תיקון - ארנונה על כביש אגרה), התשס"ה-2004, מאת חברי הכנסת ג'מאל זחאלקה, ואסל טאהא ועזמי בשארה; הצעת חוק מקרקעי ישראל (תיקון - איסור הפליה בהחלטות המועצה), התשס"ה-2004, מאת חברי הכנסת ואסל טאהא, ג'מאל זחאלקה ועזמי בשארה; הצעת חוק לתיקון פקודת הסמים המסוכנים (צמח הגת ותוצריו), התשס"ה-2004, מאת חבר הכנסת ניסן סלומינסקי; הצעת חוק לתיקון פקודת העיריות (מינוי יועצים לראש העירייה), התשס"ה-2004, מאת חבר הכנסת אילן שלגי וקבוצת חברי הכנסת; הצעת חוק הכללת האימאמים הדרוזים בשירות המדינה, התשס"ה-2004, מאת חבר הכנסת מגלי והבה; הצעת חוק יישוב סכסוכי עבודה (תיקון - שביתה במעברי גבול ובשדות תעופה בין-לאומיים), התשס"ה-2004, מאת חבר הכנסת חמי דורון וקבוצת חברי הכנסת; הצעת חוק ביטוח בריאות ממלכתי (תיקון - הוספת שירותים ותרופות משפרי איכות חיים לסל השירותים), התשס"ה-2004, מאת חבר הכנסת אריה אלדד; הצעת חוק הביטוח הלאומי (תיקון - ילדים בסיכון), התשס"ה-2004, מאת חבר הכנסת שאול יהלום; הצעת חוק הביטוח הלאומי (תיקון - עבודת ניקיון במסעדות כעבודה מועדפת), התשס"ה-2004, מאת חברות הכנסת ענבל גבריאלי ואורית נוקד; הצעת חוק ביטוח בריאות ממלכתי (תיקון - התמורה לבית-חולים ציבורי שנתן שירותים), התשס"ה-2004, מאת חברי הכנסת ענבל גבריאלי, שאול יהלום ומשה כחלון; הצעת חוק הקמת מרכזי תקיפה מינית ואונס, התשס"ה-2004, מאת חברות הכנסת זהבה גלאון, ענבל גבריאלי ואורית נוקד; הצעת חוק לתיקון פקודת מס הכנסה (זיכוי בעד בני-זוג עובדים), התשס"ה-2004, מאת חברת הכנסת מל פולישוק-בלוך וקבוצת חברי הכנסת; הצעת חוק זכויות התלמיד (תיקון - שוויון ושקיפות בקבלה למוסד חינוך), התשס"ה-2004, מאת חברי הכנסת רוני בריזון ורשף חן; הצעת חוק חסינות חברי הכנסת, זכויותיהם וחובותיהם (תיקון - איסור לכהן כיושב-ראש נבחר של ההסתדרות הכללית החדשה ושל הסתדרות העובדים הלאומית), התשס"ה-2004, מאת חברי הכנסת אריה אלדד, מתן וילנאי ויולי-יואל אדלשטיין; הצעת חוק הסדרת מעמדם ונציגותם של ההורים במערכת החינוך, התשס"ה-2004, מאת חברת הכנסת מל פולישוק-בלוך; הצעת חוק המלוות (הוראות שונות) (תיקון - פירעון מלוות), התשס"ה-2004, מאת חבר הכנסת אילן שלגי וקבוצת חברי הכנסת; הצעת חוק לתיקון פקודת מס הכנסה (זיכוי לסטודנטים), התשס"ה-2004, מאת חבר הכנסת יגאל יאסינוב וקבוצת חברי הכנסת; הצעת חוק מימון מפלגות (תיקון - ביטול מימון נוסף לסיעה המורכבת מיותר ממפלגה אחת), התשס"ה-2004, מאת חבר הכנסת אילן שלגי וקבוצת חברי הכנסת; הצעת חוק מרשם האוכלוסין (תיקון - תעודות לידה ופטירה), התשס"ה-2004, מאת חברי הכנסת יורי שטרן ואליעזר כהן; הצעת חוק לתיקון פקודת הבטיחות בעבודה (החלת הפקודה על מקומות מסחר ושירותים), התשס"ה-2004, מאת חברי הכנסת עמיר פרץ ואילנה כהן; הצעת חוק חינוך מיוחד (תיקון - נציג ארגון עולים), התשס"ה-2004, מאת חבר הכנסת יגאל יאסינוב וקבוצת חברי הכנסת; הצעת חוק החברות הממשלתיות (תיקון - ייצוג הולם לאוכלוסייה הערבית בקרב עובדי החברות הממשלתיות), התשס"ה-2004, מאת חברי הכנסת עזמי בשארה, ג'מאל זחאלקה וואסל טאהא; הצעת חוק לפיצוי נפגעי גזזת (תיקון - הוספת מחלות והקמת ועדת מומחים), התשס"ה-2004, מאת חברת הכנסת רוחמה אברהם; הצעת חוק חוזה הביטוח (תיקון - איסור מתן פוליסה המפצה אדם על עבירות פליליות עם יסוד נפשי של מודעות), התשס"ה-2004, מאת חברת הכנסת זהבה גלאון; הצעת חוק כתוביות בסרטים ובמופעים, התשס"ה-2004, מאת חברת הכנסת מל פולישוק-בלוך וקבוצת חברי הכנסת; הצעת חוק אזור סחר חופשי אילת, התשס"ה-2004, מאת חבר הכנסת יורי שטרן וקבוצת חברי הכנסת; הצעת חוק-יסוד: הממשלה (תיקון - מינוי ממלא-מקום לראש הממשלה), מאת חבר הכנסת חיים רמון. 
       
       לקריאה ראשונה, מטעם הממשלה: הצעת חוק לעידוד השקעות הון (תיקון מס' 59), התשס"ה-2004. 
       
       החלטת ועדת הכנסת בדבר נטילת חסינותו של חבר הכנסת יאיר פרץ. 
       
       המלצת הוועדה הציבורית לקביעת שכר ותשלומים אחרים לחברי הכנסת בנושא: עוזרים פרלמנטריים. 
       
       עוד אודיעכם, כי חברת הכנסת אתי לבני ביקשה להסיר את שמה מהצעת חוק הכשרות המשפטית והאפוטרופסות (החזקת קטין), התשס"ד-2004, שמספרה פ/1919. תודה רבה. 

היו"ר ראובן ריבלין:
       
       תודה רבה. 
       
       רבותי חברי הכנסת, הואיל והונחה הצעת חוק שהיא לא מטעם הממשלה, ובכל זאת מדובר בחוק-יסוד: הממשלה, דבר שהוא מוזר כשלעצמו, בחרתי שלא להפעיל את שיקול דעתי על מנת למנוע מהממשלה ומראש הממשלה לממש את חובתו לשלוט, למרות הערות כאלה או אחרות שהיו לי על עצם תיקון חוק-יסוד ברמה כזאת. אני זוכר את הערותיו של ראש הממשלה כראש האופוזיציה כאשר נתבקשנו לאשר הצעות חוק אשר באו לשנות את חוק-יסוד: הממשלה, אבל סדנא דארעא חד הוא. אני לא רוצה, גם על-פי דעותי, שייחשב חלילה כאילו אני מנצל את מקומי על מנת לבוא ולבלום את הממשלה בעשייתה, שהרי נאמר, לא תחסום ממשלה בעשייתה. 
       
בנימין אלון (האיחוד הלאומי - ישראל ביתנו):
       
       מה ההסבר של הממשלה, למה הם לא מגישים את זה בעצמם? 
       
היו"ר ראובן ריבלין:
       
       אני לא שאלתי מה ההסבר, אני יודע רק - - - 
       
בנימין אלון (האיחוד הלאומי - ישראל ביתנו):
       
       הנה השרה כאן. 
       
היו"ר ראובן ריבלין:
       
       השרה לא נמצאת כרגע ברשות דיבור, לכן אני יכול לומר לך, לשאלתך, כל מה שמונח לפני הוא מה שאני יכול לומר: היום הגיש חבר הכנסת חיים רמון בקשה, אנחנו קיבלנו זאת במזכירות הכנסת; מובן שהעניין יובא לוועדת הכנסת על מנת שהיא תחליט אם היא פוטרת את החוק מחובת הנחה; מובן שאז סדר-היום יבוא לשיקול דעתי. כבר אני מודיע לכם, במלוא הפתיחות והגילוי הנאות, שאני מתכוון לאפשר לממשלה, שכן נאמר, לא תחסום ממשלה בשלטונה; אני לא רוצה להערים עליה קשיים כאשר הכנסת יכולה, אם היא תחליט, לדחות את הצעתה או הצעתו של חבר הכנסת רמון ברוב קולות. אם תחליט שכן, מובן שזה רצונם של רוב חברי הכנסת. מובן שאני לא יכול לאפשר לממשלה ולא לחבר כנסת, להגיש הצעת חוק שלא מילאה אחרי כל התקנות, אלא אם ועדת הכנסת תפטור מחובת הנחה. אני מבין שהוועדה תתכנס, על-פי הודעת יושב-ראש הוועדה הנמצא כאן אתנו, בשעה 16:30. נכון אדוני? 
       
רוני בר-און (הליכוד):
       
       כן. 


הצעת סיעות האיחוד הלאומי – ישראל ביתנו ומפד''ל להביע אי-אמון בממשלה 
בשל  דרך פעילותה למיגור ירי הטילים ופצצות המרגמה על יישובי 
גוש-קטיף והנגב המערבי 

היו"ר ראובן ריבלין:
       
       רבותי חברי הכנסת, גברתי השרה, אדוני סגן השר, אנחנו עוברים לסדר-היום. אני מתכבד להזמין את יושב-ראש סיעת האיחוד הלאומי - ישראל ביתנו לבוא ולנמק את נימוקיה של סיעתו וסיעת המפד"ל, מדוע הם רואים סיבות מספיקות להביע אי-אמון בממשלה. 
       
       חבר הכנסת הנדל, אני מוכרח לומר לך, מאז השבוע שעבר בדקתי וחקרתי, כאשר יבוא העניין בפני ועדת הפירושים, יש בהחלט מקום לטיעון שטענת לפני שבוע - יש לך והיתה לך ולסיעתך זכות להימנע וגם לנמק. כמובן, הדבר יבוא לידי ועדת הפירושים. על כל פנים, קיבלתי היום חוות דעת ממלומד בנושא זה, שהוא מזכיר הכנסת שלנו, אריה האן, האומר שאתם צדקתם בטיעונכם. 
       
צבי הנדל (האיחוד הלאומי - ישראל ביתנו):
       
       אין לי ספק שגם אם נפלה טעות, זה נעשה ודאי ודאי וודאי בתום לב. 
       
היו"ר ראובן ריבלין:
       
       על עניין זה בכל מה שקשור אליך, אדוני יכול לסמוך. אני לא מעיד על עצמי לגבי כולם. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, לפני כ-12 שנה החלו בתהליך שאנחנו קוראים לו תהליך אוסלו. הוא חולק לאוסלו א' ואוסלו ב'. באוסלו א' קיבלה הממשלה החלטה והכנסת אישרה אותה, שישראל יוצאת מכל חבל-עזה, ומיריחו - לפי דרישת הפרטנרים, שלא יצא שאנחנו יוצאים רק מחבל-עזה. כך היה, התוכנית נקראה "עזה ויריחו תחילה". 
       
       מאז, למעלה מעשור, מדינת ישראל וצה"ל לא נמצאים ב-90% מחבל-עזה, אלא מדי פעם, לפי צורך ביטחוני; ויעיד על כך סגן שר הביטחון שנמצא אתנו: לפי צורך ביטחוני  נכנסים מדי פעם  למקום כזה או אחר לרדוף אחר מפגע או רוצח כזה או אחר. אבל בדרך כלל, צה"ל לא נמצא שם. מאז, נוצרה סיטואציה חדשה, יש מפעלים מסודרים, מחרטות, מפעלים יותר גדולים ויותר קטנים, שמייצרים בקצב ייצור, לפי האפשרויות, טילי "קסאם" ופצצות מרגמה. מי שסופר, סופר - רק בגוש-קטיף הגיעו כבר למספרים שמתקרבים ל-5,000 פצצות וטילים. יש עוד כ-10% מהמספר הזה, כ-500, שנפלו על הנגב המערבי והעיר שדרות. ומאז, בעצם, גם המשלחים יש להם יד חופשית והם עושים את זה - - - 
       
גאלב מג'אדלה (העבודה-מימד):
       
       בעידן של שלום הכול ייעלם. 
       
היו"ר ראובן ריבלין:
       
       תודה רבה, חבר הכנסת מג'אדלה. עד לוועידת השלום, אדוני יאפשר לו להמשיך לדבר. 
       
צבי הנדל (האיחוד הלאומי - ישראל ביתנו):
       
       את זה כבר אמרו לנו אז על "מזרח תיכון חדש" - אני רואה בסוף מה התוצאה. 
       
       ראה איזה פלא, לפני חודשים מספר עלינו מדרגה בצורה מאוד מאוד חדה, הטרור קיבל רוח גבית אדירה כי בא ראש ממשלת ישראל, לא אחר, אריאל שרון, גיבור ישראל, אחד מהבונים הגדולים של ההתיישבות בארץ-ישראל, ונתן רוח גבית בלתי רגילה - כדברי קציני צה"ל בכירים ובראשם הרמטכ"ל -  לטרור, והכריע במאבק הפנים-פלסטיני שהיה מאבק של שנים ארוכות. 
       
       מעט אנשים ישרי לב ורודפי שלום אמרו: אולי נדבר עם המדינה, מדינת ישראל, ותוך כדי דיבור נגיע להסכם שלום. לצערי, היו הרבה שהובילו רצח. והם טענו, אין מה לדבר עם היהודים, צריך לפגוע בהם ולפגוע בהם ולבסוף הם יברחו. ההוכחה הראשונה לצדקתם היתה, לצערי, בלבנון. שם בוודאי הסיטואציה היתה אחרת, לא היינו בפנים, רק מבחינה צבאית ביטחונית, והפעם הם קיבלו את זה בענק. זאת אומרת, כל מי  מבין הפלסטינים שיעז לפתוח את פיו בשנים הקרובות ולומר שרק בדרכי דיבור אפשר להגיע לשלום, ייפול מייד מול ה"חמאס" ו"הג'יהאד האסלאמי", שאומר לו: רבותי, אתם רואים, רק בכוח אנחנו מנצחים.
       
       לצערי הגדול, ראש הממשלה הפך באחת את כל האידיאולוגיה של המחנה הלאומי, שהוא הוביל. אמרה נכון חברת הכנסת דליה איציק, שאריק שרון והליכוד הם קבלן המשנה של מפלגת העבודה לביצוע המדיניות הכי שמאלנית שהם העלו, כי בזמנו רבין, זיכרונו לברכה, ופרס, ייבדל לחיים ארוכים, אמרו שרק בהסדר קבע של שלום ייגעו ביישובים, ולא בכולם. פה, איזה הסדר  קבע, איזה דיבור, שום דבר. לכן היא צודקת, הוא מבצע את משנתו של מצנע, שאתה הוא  הלך לבחירות, ומצנע, כאמור, שייך באמת לשמאל הכי קיצוני, אף שהוא נמצא במפלגת העבודה.
       
       לצערי הגדול, ההליכה הזאת, או שינוי הכיוון הזה, לא בא בכדי, ודליה איציק יודעת שזה לא בא בכדי. יש לזה סיבות, ויש מניעים לדבר הזה, וגם על זה היא נתנה את דעתה והודיעה ברבים, שצר לה שראש הממשלה שומר למקורביו את תיק המשפטים ואת תיק ביטחון הפנים, כי יש לו תיקים שהוא זקוק שהם יהיו שם כשמטפלים בתיקים שלו. לא אני אמרתי, דליה איציק אמרה את זה.

מגלי והבה (הליכוד):
       
       - - - 

שרת המשפטים ציפי לבני:
       
        - - - הוא חושב שאני אלך לראש הממשלה.
       
צבי הנדל (האיחוד הלאומי - ישראל ביתנו):
       
       אין לי ספק, גברתי הנכבדה, ואל תיפגעי. עברת שלושה תיקים והגעת למשפטים לא רק בגלל היכולות המדהימות האישיות שלך, אלא מעוד סיבות. 

היו"ר ראובן ריבלין:
       
       חבר הכנסת הנדל, אדוני רוצה לדבר על ראש הממשלה, אדוני לא ידבר על השרה ועל המניעים - - - 

צבי הנדל (האיחוד הלאומי - ישראל ביתנו):
       
       אני מדבר רק על ראש הממשלה והמניעים שלו.
       
היו"ר ראובן ריבלין:
       
       תעמוד הזכות לשרת המשפטים לומר את דברה באופן עצמאי מלבד תשובתו של סגן השר, ואני מקווה השר לעתיד, זאב בוים.

מגלי והבה (הליכוד):
       
        - - -

היו"ר ראובן ריבלין:
       
       חבר הכנסת והבה, אדוני רוצה לשמש סניגור לשרת המשפטים, אבל שרת המשפטים נמצאת כאן והיא תשמש לעצמה סניגור. מחאתך נרשמה.

צבי הנדל (האיחוד הלאומי - ישראל ביתנו):
       
       לכן, לאחר שנאמרו הדברים מפי חברת הכנסת איציק, ודווקא בתקופת החיזור ההדדי הגדול - הם נאמרו במצח נחושה, אבל הם דברי אמת, גם אם הם מרגיזים - מה הפלא שעם התנהלות כזאת מרגישים הרבה יהודים טובים בארץ-ישראל שדוחקים אותם לפינה בצורה הכי דורסנית האפשרית. 
       
       אז קם יהודי מתון מאין כמוהו, ראש המועצה האזורית בנימין, ששנים מוביל ביד רמה מועצה אזורית עם סיבוכים ובעיות, יישובים שהיו בצרות צרורות כשנהרגו בהם אנשים, ואומר דבר שהוא כאין וכאפס לעומת מעשים של אחרים. אבל התקשורת, שנתנה מעטפת בלתי רגילה לראש הממשלה, שנתנה לו כוח אדיר, שחיבקה אותו משום שהוא הולך סוף-סוף לעקור התנחלויות - איזו התנפלות על פנחס ולרשטיין. מה הוא אמר? שהוא חושב שלא צריך לקיים חוק שעדיין לא חוקק. החוק הזה עוד לא חוקק.

רן כהן (יחד):
       
       הוא אמר להפר את החוק בכוח.
       
צבי הנדל (האיחוד הלאומי - ישראל ביתנו):
       
       תאמין לי, שמעתי מה הוא אמר; הוא אמר שהוא קורא לחברים לא לפעול לפי החוק הזה, שבעצם עוד לא חוקק. לכן אני מציע לכל אבירי התקשורת והדמוקרטיה - לא ראיתי את כל התקשורת נכנסת באבי אבות השמאל הקיצוני שאמרו שיפוצצו גשרים כשיפנו כפר ערבי אחד. מפנים 30 כפרים יהודיים היום בצפון השומרון ובגוש-קטיף. פתאום, איך קפצו כל השדריות והשדרים, איך קפצו כל אבירי הדמוקרטיה בכנסת. זה פתאום דמוקרטי והכול בסדר. 
       
       ברוך השם שיש רגעים של אמת, גם אצל חברי הכנסת, שאומרים את האמת, והשבוע זו היתה חברת הכנסת דליה איציק. מאוד שמחתי שהיא אמרה, ואני לא צריך לחזור על זה, אני רק יכול לצטט אותה. 
       
       לכן, בסיטואציה כזאת, במצב כזה שמובילים דברים מהסוג הזה, זה כובל את ידי צה"ל שדורש לעשות בדיוק כמו שעשה בג'נין על מנת לחסל את הטרור, את המחרטות, את יורי ה"קסאמים", הטילים והמרגמות; ידיו כבולות, כי יש תהליך שצריך להגיע אליו ואי-אפשר באמצע התנתקות. זו הרוח הגבית לטרור. שדרות סובלת, הקיבוצים סובלים, יישובי גוש-קטיף סובלים.
       
       צר לי שראש הממשלה הזה גם חובר היום לאלה שעושים דה-לגיטימציה לחלוצים הכי נאמנים של המדינה הזאת, שנמצאים בחזית הכי קשה בתקופה הכי קשה. איזו דה-לגיטימציה, כאילו הם מקור כל הרע, והוא חובר אליהם, ואת חבריו הוא עוקר ומגרש.
       
       שלא נתפלא שעל נושאים כאלה, בסופו של דבר, גם אם יביים אתו קואליציה בלתי אפשרית של השמאל הקיצוני, שלא נבחר לשלטון - יש 70 מנדטים למחנה הלאומי והדתי, ולא 70 מנדטים מרכיבים את הקואליציה, אלא אחרים, שלא נבחרו, שירדו מ-20 ומשהו מנדטים ל-19, ומרצ שירדה לשישה. הם פתאום החברים הכי טובים, הם תומכים, והם גם לא ייתנו לו ליפול באי-אמון היום; שיירו, שיפגיזו, שיפציצו - העיקר שיעקרו יהודים.
       
היו"ר ראובן ריבלין:
       
       תודה רבה, חבר הכנסת הנדל, הוספתי לך דקה. כבוד סגן השר בוים, אני אאפשר לשרת המשפטים להגיב. אני רואה חשיבות רבה לאפשרות של שרת המשפטים להשיב מייד על אלו רמיזות שהיו כלפיה.


שרת המשפטים ציפי לבני:
       
       תודה רבה. במסגרת תהליך מכוון של ניסיון ליצור דה-לגיטימציה לראש הממשלה ולקיומה של הממשלה הזאת, תהליך מכוון ומתוכנן שאנחנו רואים בימים האחרונים גם בתקשורת, ניסה חבר הכנסת הנדל לכרוך גם אותי ברמה אישית מכוערת.

צבי הנדל (האיחוד הלאומי - ישראל ביתנו):
       
       אמרתי שזו היתה דליה איציק.

שרת המשפטים ציפי לבני:
       
       ברמה ארסית מכוערת ונמוכה, לכן ביקשתי להגיב, אבל החלטתי לא לעשות את זה, כי אין לי שום  כוונה לרדת לרמה הזאת.

היו"ר ראובן ריבלין:
       
       תודה רבה לשרת המשפטים. אדוני סגן שר הביטחון, יעלה ויבוא וישיב בשם הממשלה על הצעת האי-אמון אשר הוגשה בשם סיעות ישראל ביתנו, האיחוד הלאומי, מולדת, תקומה והמפד"ל. מכיוון שאנחנו מתקרבים לבחירות, אני אומר את כל השמות כדי לא להפלות.

צבי הנדל (האיחוד הלאומי - ישראל ביתנו):
       
       אתה יכול לתת לנו תאריך מדויק?

היו"ר ראובן ריבלין:
       
       אינני יכול. בבקשה, כבוד סגן השר. 

סגן שר הביטחון זאב בוים:
       
       אדוני היושב-ראש, חברי חברי הכנסת, אני רוצה להגיב קודם כול על הערה שהשמיע חבר הכנסת הנדל; לא הערה, אלא דברים שכתב ראש המועצה האזורית מטה בנימין, פנחס ולרשטיין. אי-אפשר להקל ראש בדברים האלה, הם דברים קשים. אנחנו מכירים את חברינו, ואני אומר חברינו באופן אישי לפנחס ולרשטיין, שנמצא בליבת הקונסנזוס הציוני, שמעשיו פזורים ברחבי ארץ-ישראל והוא פועל לעניין הזה במלוא הלהט והעוצמה. בכל זאת, דומה שבקריאה הזאת שהוא קרא, נראה לי שהוא כמעט נוגע באיזה קו אדום, וצריך להיזהר בדבר. 

אבשלום וילן (יחד):
       
       - - - 
       
סגן שר הביטחון זאב בוים:
       
       אני גוזר על עצמי בעניין הזה להגיד את הדברים במתינות. אני אומר, שהדברים שהוא אמר הם דברים שמוטב היה שלא יגיד אותם. הם קרובים לאיזה קו אדום, הם נוגעים לאי-ציות לחוקים, לפעולות שהן בניגוד לחוק. אפשר לפרש דברים, וחלק מהדברים שנאמרו אפשר לפרש לחומרה, ומאוד לא רצוי שכך יהיה הדבר, כי זה עלול להביא אותנו אל סף תהום.
       
היו"ר ראובן ריבלין:
       
       חבר הכנסת בשארה, למה יצחק אדוני? נגיד שוולרשטיין חושב חלילה שפקודה של הממשלה מתנוסס מעליה דגל שחור. אדוני היה מייעץ לו מייד לבוא ולזעוק. כך הוא אמר. הוא חלילה לא אמר שהוא לוקח טנקים ועולה על הממשלה. הוא אמר: יש בעיני פקודה שמעליה מתנוסס דגל שחור. הרי אנחנו מצפים שכל בן-אדם בישראל יוכל לומר את הדברים בצורה הכי גלויה והכי פתוחה, ללא משוא פנים וללא מורא.
       
רן כהן (יחד):
       
       ולרשטיין אומר שזו ממשלה בלתי לגיטימית ולכן הוא קורא להפר פקודה.
       
היו"ר ראובן ריבלין:
       
       בעניין הזה אני חושב - - - 

עזמי בשארה (בל"ד):
       
       מעל דבריו של ולרשטיין מתנוסס דגל שחור.
       
היו"ר ראובן ריבלין:
       
       את זה אתה בהחלט יכול לומר, אבל אדוני צריך להקפיד, הואיל ואינני משסע חלילה את דברי סגן השר. אני רק רוצה לומר, שכאשר העקרונות נמצאים אלה מול אלה, אנחנו לא יכולים לבוא ולומר בשם איזה דבר שאסור לדבר, כי הרבה פעמים יש כאלה שיאמרו, חבר הכנסת בשארה, שמעל דבריך מתנוסס דגל שחור.
       
עזמי בשארה (בל"ד):
       
       - - - 
       
היו"ר ראובן ריבלין:
       
       תודה רבה. רשות הדיבור לכבוד סגן השר.
       
סגן שר הביטחון זאב בוים:
       
       אני אומר בזהירות, כי אני חושב שכולנו צריכים להתייחס בזהירות הראויה, כי פה אנחנו מגיעים לנקודה מאוד מסוכנת. אני אומר, על סף תהום, כי אם מישהו רוצה לפרש סוגיות כמו למשל קריאה להתבצר, הרי יכולים לתרגם את זה לכל מיני כיוונים מאוד לא רצויים. לכן, חבר הכנסת אבו וילן, אני לא חושב שצריך להחריף בשימוש בטרמינולוגיה ולהפיח רוח בגחלים, כי זה יכול לפרוץ למצב של אש ממש. אי-אפשר לקחת את הדברים או לתת להם פירוש מקל, כי אז זה יתפרש לא נכון, ואז נשמע דברים יותר חמורים. מהדברים גם יכולים ללכת למעשים. לכן מצאתי לנכון להעיר בהקשר של התייחסות חבר הכנסת הנדל.
       
       אדוני היושב-ראש, אשר להצעת האי-אמון, אני רוצה לומר שצה"ל פועל בתקופה האחרונה באופן אינטנסיבי למיגור ירי ה"קסאמים" ופצצות המרגמה לעבר יישובי גוש-קטיף והנגב המערבי.
       
אורי יהודה אריאל (האיחוד הלאומי - ישראל ביתנו):
       
       - - - 

סגן שר הביטחון זאב בוים:

       במהלך החודשים האחרונים יצא צה"ל בכמה מבצעים נרחבים בתוך שטחי הרשות הפלסטינית ובמקומות ריכוז המחבלים. בין המבצעים הבולטים שנערכו לאחרונה אני מבקש להזכיר את מבצע "מגן קדמי", שנערך בסוף יוני 2004, וכלל השתלטות על מרחב בית-חאנון על מנת לצמצם את ירי ה"קסאם" לעבר שטח ישראל; את מבצע "מגן קדמי 4", שנערך בתחילת יולי, וכלל כניסת כוחות לפאתי בית-חאנון; את מבצע "מגן קדמי 4.5", שהתקיים לקראת סוף יולי 2004, ובוצעה בו השתלטות על מרחב טנצ'ר למניעת ירי "קסאמים"; את מבצע "מגן קדמי 10", שנערך בתחילת אוגוסט 2004, וכלל השתלטות על מרחב רכס גבעת האורנים ורכס בקעת הירח, למניעת ירי ה"קסאם"; את מבצע "ימי תשובה 3", שנערך באמצע אוקטובר, וכלל איתור מרחבי שיגור ה"קסאמים"; את מבצע "חצר המלך", שנערך לקראת סוף אוקטובר 2004, וכלל השתלטות על מרחב שיגור המרגמות שממנו מבוצע הירי לעבר גוש-קטיף. 
       
       בימים האחרונים התנהל מבצע "ברזל כתום", שמטרתו צמצום יכולת שיגור ירי תלול-מסלול לעבר יישובי גוש-קטיף וחיזוק יכולת השליטה הביטחונית במרחב אזורי השיגור בח'אן-יונס. במסגרת המבצע התבצע גם ירי ממסוקי קרב לעבר כמה חוליות חמושים, מניחי מטענים ומרגמות. כוחותינו זיהו פגיעות ב-19 מחבלים. הפלסטינים טוענים שיש 11 הרוגים ו-45 פצועים. מתוך ההרוגים יש כשלושה פעילי "פתח" וארבעה פעילי "חמאס". 
       
       נוסף על המבצעים שתיארתי, צה"ל ומשרד הביטחון שוקדים על פיתוח יכולות בתחומי מערכות האיכון והאיתור, התקיפה ומערכת השליטה והבקרה. מערכת "מאמין בריבוע", שהושמשה בלוח זמנים קצר, הוכחה כמערכת יעילה למדי למתן איכון מדויק של מקור הירי, התרעה לאוכלוסייה וסגירת מעגלים עם אמצעי התקיפה השונים מהאוויר ומהיבשה. דרך אגב, היום המערכת הזאת לא נתנה התרעה על טיל אחד לפחות, אבל ברוב המקרים יש איתור היציאה וגם אינדיקציה לגבי הנפילה. 
       
       מיותר לציין, שהתמודדות עם חוליות מחבלים קטנות המוצאות מחסה בקרב אוכלוסייה אזרחית צפופה ויוצאות ממקום מחבואן לפרק זמן קצר ביותר כדי לשגר פצמ"רים ו"קסאמים", זו סוגיה סבוכה, דורשת מהירות תגובה, אך גם זהירות ודיוק שימנע פגיעה באזרחים חפים מפשע. בניגוד לתמונה המעוותת שהפלסטינים מנסים ליצור, צה"ל שואף למנוע פגיעה באוכלוסייה לא מעורבת ומציב לעצמו סטנדרטים מוסריים-ערכיים גבוהים ביותר בבואו להילחם במחבלים שפלים העושים שימוש באוכלוסייה האזרחית כבמגן חי. לא עובר יום בלי שקציני צה"ל וחייליו צריכים להתמודד עם דילמות מוסריות שמטרתן האחת היא למנוע פגיעה במגן החי הזה שבו עושים שימוש המחבלים. אני לא רוצה להכחיש בכך שנפגעים חפים מפשע. זו תוצאה של מלחמה שנכפתה עלינו בסביבה אזרחית. זו הזירה שבה בחרו המחבלים להילחם. עם זאת, בניגוד לפלסטינים, אנחנו עושים ככל שביכולתנו להפריד בין המעורבים בטרור לבין אלה שאינם מעורבים בטרור.
       
       חברי חברי הכנסת, צה"ל ימשיך ויפעל נגד חוליות הטרור ומשגרי הטילים ולא יכבול עצמו בבואו לבצע כל פעילות שתביא לצמצום ולמניעת הפעלת טרור מעין זה, המדיר שינה מעיני תושבי גוש-קטיף ויישובי הנגב הסובבים את רצועת-עזה. בדיון שהיה בסיעת הליכוד היום הצהיר ראש הממשלה, שבדרג המדיני אין שום מניעה לפעולות צה"ל, והשיקולים שצה"ל נוקט הם שיקולים  מבצעיים ויש לו יד חופשית בעניין הזה.
       
אורי יהודה אריאל (האיחוד הלאומי - ישראל ביתנו):
       
       אין לו.
       
סגן שר הביטחון זאב בוים:
       
       אנחנו נילחם במחבלים ללא כל קשר להידברות שתהיה. כל עוד לא יהיה שקט אצלנו, על הפלסטינים לדעת ששקט לא ישרור אצלם. תודה רבה, אדוני.

היו"ר ראובן ריבלין:
       
       תודה לסגן שר הביטחון, חבר הכנסת זאב בוים. אנחנו מאחלים לו שיוכל להתקדם.
       
       רבותי, אנחנו עוברים לדיון שהוא לא דיון משולב, אלא דיון מיוחד בהצעה זאת. אני לא בטוח שחברת הכנסת גילה פינקלשטיין יכולה להשתתף בדיון, כי זה לא דיון משולב. זה הדיון שלכם, אז אין פה דיון משולב, אבל תיכף נבדוק זאת. כי אם את יכולה להשתתף, יכול להשתתף גם אחד מסיעת האיחוד הלאומי.

	בבקשה, חבר הכנסת דני יתום, ראשון הדוברים. משום-מה, לרשותו שלוש דקות. אני לא יודע איך לענות ולהשתתף אבל נשתדל. כל זמן שאני פה, שלוש הדקות יהיו שלוש דקות.

צבי הנדל (האיחוד הלאומי - ישראל ביתנו):
       
       לפי הכללים החדשים אדוני היושב-ראש צודק - - -
       
היו"ר ראובן ריבלין:
       
       כאשר אין דיון משולב. 

דני יתום (העבודה-מימד):
       
       אדוני היושב-ראש, חברי חברי הכנסת, ירי הטילים ופצצות המרגמה על יישובי גוש-קטיף והנגב המערבי חייב להיפסק. חייבים להעניק הגנה מלאה ככל האפשר לאזרחי ישראל באשר הם, בכל מקום - בגוש-קטיף, ביהודה ושומרון, בתל-אביב, בירושלים, בחיפה ובכל מקום שבו נמצאים אזרחי מדינת ישראל. כל עוד הם נמצאים שם, ממשלת ישראל חייבת, בהרכב כזה או אחר, להעניק להם את מלוא הביטחון. אין הדבר עומד כלל וכלל בסתירה לכך שאני, מפלגתי ואחרים תומכים בהתנתקות. אבל כל עוד אין התנתקות וכל עוד יישובינו - - - מה קרה?
       
היו"ר ראובן ריבלין:
       
       לא, זה דבר שהוא חדש לחלוטין.

דני יתום (העבודה-מימד):
       
       חסר תקדים.

היו"ר ראובן ריבלין:
       
       אדוני ייתן לי, אני מנהל את הישיבה, אדוני לא יעיר. אנחנו מבקשים מהמנהל הנמרץ של סיעת העבודה לא לתת בהם סימנים. 
       
דני יתום (העבודה-מימד):
       
       כל עוד יושבים שם ישראלים, כפי שאמרתי, עלינו, הכנסת, ועל מי שמאכלסים את כיסאות השרים בממשלה להקנות להם את מירב הביטחון. אני שירתתי בצה"ל ובמערכות ביטחון נוספות קרוב ל-40 שנה. אני אומר לכם מנקודת מבט של מומחה למלחמה בטרור: בפעולות צבאיות בלבד לא יהיה ניתן למגר את הטרור.
       
צבי הנדל (האיחוד הלאומי - ישראל ביתנו):
       
       עכשיו אתה פוליטיקאי.
       
דני יתום (העבודה-מימד):
       
       לא יהיה ניתן למגר את הטרור רק באמצעות פעולות צבאיות. אפשר להקטין אותו וצריך, חבר הכנסת צבי הנדל, להכות בו בכל מקום שבו הוא נמצא. אבל לא יהיה אפשר למגר אותו, ומי שטוען שיהיה אפשר למגר אותו רק באמצעות פעולות צבאיות זורה חול בעיניים, וזה לא החול מהמנהרות שנחפרות מתחת לציר פילדלפי. לכן, צריך לשלב תהליך מדיני עם המשך לחימה נחושה ונחרצת בטרור. 
       
       אני משוכנע שצה"ל משתדל מאוד ולא תמיד מצליח. אנחנו משלמים מחיר כבד מאוד, מחיר בחיי חיילים, מחיר בחיי אזרחים, מתנחלים וגם אזרחים שגרים בשטח מדינת ישראל של קווי 1967. ככל שהזמן, שהוא זמן בין-ערביים, מהיום שבו תחליט ממשלת ישראל להתנתק ועד היום שבו תתבצע ההתנתקות יהיה קצר יותר, כן ייטב. אנחנו נחסוך חלק גדול מאוד מהחיכוך וקרוב לוודאי שנצליח לשמור על חייהם של רבים ונחסוך את דמם.
       
       מפלגת העבודה לא תצטרף בהצבעת האי-אמון הזאת להצבעה ולא תפעל להפלת הממשלה. אני לא מאושר כלל מהמצב ברצועת-עזה, אבל אני משוכנע שממשלה בהשתתפותנו, אם וכאשר תקום, תוביל קו נכון ואפקטיבי יותר. ממשלה שכזאת תבצע את ההתנתקות ותקנה ביטחון אישי וקולקטיבי רב יותר. תודה.
       
היו"ר ראובן ריבלין:
       
       תודה רבה. חבר הכנסת עזמי בשארה מתחלף עם חבר הכנסת והבה והוא ידבר עכשיו, כי חבר הכנסת והבה ירד לוועדת הכנסת, משום שהוא נקרא להצבעה כזאת או אחרת. מובן שזה נעשה בהסכמה. אין מדובר שם בהסרת חסינות, אלא מדובר שם בפטור מחובת הנחה.
       
עזמי בשארה (בל"ד):
       
       אדוני היושב-ראש, חברי הכנסת, מובן שכולנו כמהים לזמן שבו לא תהיה אלימות מכל סוג שהוא, במיוחד אלימות פוליטית, במיוחד בין שני העמים. אין שום ספק. 
       
       אני שואל שאלה, אדוני היושב-ראש, את הסיעה המציעה את האי-אמון – ולצערי, אני לא יכול להצביע אי-אמון היום, אף שאני מת להצביע אי-אמון. הנושא והמציעים מונעים זאת. לא זהותם הלאומית, חס וחלילה, של המציעים, אלא המניעים הפוליטיים של המציעים מונעים שנצטרף לאי-אמון, מכיוון שמטרת האי-אמון היא להגביר את האלימות הישראלית, האלימות של הכיבוש נגד הפלסטינים. כאילו יש נוסחת קסם צבאית שתשכנע עם להפסיק להתנגד לכיבוש. כאילו יש נוסחה צבאית - על-ידי הגברת הדיכוי להפסיק או לדכא את התנגדותו של העם.
       
       אדוני היושב-ראש, חברי הכנסת, המצב של כיבוש, ואני לא מוצא מלים אחרות חוץ מהמלים הכלליות במקרה הזה. מה זה הנקודה הזאת, ירי ה"קסאמים" וכו'? ירי ה"קסאמים"? הוא בא מכלום? מי פה מזדהה עם ירי ה"קסאמים" על הערים? אף אחד לא מזדהה, גם לא בפגיעה באזרחים. אבל זה הנושא, זה סובב ומסובב? אין פה קונטקסט פוליטי היסטורי? יש כיבוש, והכיבוש הוא מזוין. הוא עם נשק, הוא עם טנקים, הוא עם מטוסים במקרים מסוימים. הכיבוש הוא לא מצב פציפיסטי. הכיבוש הוא מצב של דיכוי. הרי אי-אפשר לתפוס עם שלם, להשאירו עשורים על גבי עשורים תחת עול הכיבוש בלי להשתמש בכוח, בהרבה כוח, בכוח יומיומי. לא רק בזמן האינתיפאדה ובזמנים יוצאים מן הכלל, אלא יומיומי. זה רווי אלימות, כל המצב הזה של תפיסת עם שלם והשארתו תחת שלטונו של עם אחר. אז זה ברור שהמצב הזה יתפתח כך. אין לזה פתרון לא-פוליטי; יש לזה רק פתרון פוליטי. 
       
       לכן, הסיעה מציעה ומלינה על כך שהצבא לא משוחרר דיו - צריך להרוג עוד פלסטינים, לדכא עוד פלסטינים, להרוס עוד שכונות כמו בח'אן-יונס וברפיח, ואז יהיה פתרון. איזה פתרון? יהיו עוד אנשים שמוכנים לפעול עוד יותר נגד הכיבוש הישראלי, משום שיהיו עוד יותר נפגעים ישירות ממעשה הכיבוש הישראלי.
       
        אין פתרון לא-פוליטי למצבים כאלה, אדוני היושב-ראש. אני לא מבין איך מביאים קונספציה, ממש אידיאולוגיה, להצבעת אי-אמון. אני מבין, כישלון של הממשלה פה, כישלון שם. אבל מביאים השקפת עולם להצבעת אי-אמון. אם השקפת עולם, יש פה אנשים שהשקפת עולמם היא שאפשר לקחת מיליונים של בני-אדם ולהשאירם תחת כיבוש רק על-ידי הגברת הכוח. ואם הכוח לא יועיל, צריך עוד יותר כוח. השקפת העולם הזאת, אנחנו צריכים להצביע אמון ואי-אמון. זה פשוט בלתי אפשרי, אדוני היושב-ראש - - -
       
היו"ר ראובן ריבלין:
       
       אלא אם כן, חלילה, הסובב והמסובב הם לא כפי שתיארת. זאת אומרת, לא בראשית ברא אלוהים את הכיבוש, אלא נראה שלכיבוש היתה סיבה. אחרת, חלילה יכול להיות מצב שבו נגיד שאתה צודק. יהיה פתרון פוליטי ובכל זאת יהיו "קסאמים". אז מה? לא יהיה כיבוש?
       
עזמי בשארה (בל"ד):
       
       אדוני היושב-ראש, היסטורית לפחות, ואני מדגיש את המלה "היסטורית", אתה יודע, אדוני היושב-ראש, אנחנו חלוקים. אני גם לא מסכים שבראשית היתה אלימות או בראשית היה הטרור. אני לא מסכים לזה לפי כל הגדרה שהיא של טרור. כמו כן, אנחנו חלוקים לגבי הקונטקסט ההיסטורי של מה זה כיבוש ומתי היה הכיבוש. ברור לי שאש"ף וכו' קם לפני 1967, כי היתה תפיסה אחרת של כיבוש והיו דברים ברורים. אנחנו עכשיו מדברים על מצב נתון, שבו מה שעומד לדיון בין שני העמים זה הסדר מדיני, היסטורי, בין מדינת ישראל לעם הפלסטיני בגבולות 4 ביוני 1967. 
       
היו"ר ראובן ריבלין:
       
       אז לא יהיה כיבוש? אני מחזיר לך דקה.
       
עזמי בשארה (בל"ד):
       
       מהרגע הזה, לדעתי, כל ירייה על העם שנמצא תחת כיבוש היא ירייה בלתי מוצדקת, כי הכיבוש לא יכול להצדיק אלימות. הכיבוש, במקרים מסוימים יכול להצדיק אלימות של הנכבשים, לצערי הרב, לפי כל האמנות הבין-לאומיות. תודה רבה.
       
היו"ר ראובן ריבלין:
       
       תודה לחבר הכנסת בשארה. אני מזמין את חבר הכנסת יעקב מרגי, ואחריו - חבר הכנסת אבשלום וילן. חברת הכנסת פינקלשטיין, גברתי לא תוכל להשתתף בדיון, משום שהתקנון אינו מאפשר לסיעה שהגישה בין בעצמה ובין באמצעות כמה סיעות.
       
גילה פינקלשטיין (מפד"ל):
       
       אבל המזכיר בודק את זה.
       
היו"ר ראובן ריבלין:
       
       על כל פנים, לפי שעה. ההצעה היא מטעמכם, כי אחרת לא הייתם יכולים להגיש אותה. לא הגשתם אותה על-פי הקווטה להצעת אי-אמון, הקיימת לכל סיעה שיש לה פחות מעשרה חברי כנסת, אלא אם כן היא חברה - - -
       
גילה פינקלשטיין (מפד"ל):
       
       אדוני היושב-ראש, אני באה עכשיו מבר-מצווה של משפחות נפגעי טרור.

היו"ר ראובן ריבלין:
       
       אנחנו נאפשר לך לדבר בהזדמנות הבאה. המאמצים האישיים אינם מאפשרים לי לעבור על התקנון. אחרי שיגמרו לדבר, אני יכול לתת לך לדבר.

יעקב מרגי (ש"ס):
       
       אדוני היושב-ראש, חברי חברי הכנסת, המצב בגוש-קטיף ובנגב המערבי הפך להיות בלתי נסבל. האי-ודאות, המשחק בחיי ילדים, בחיי אדם; יציאה לרחוב כרוכה בסכנה. כך התבטא בפני ידיד קרוב, תושב הגוש, ואמר לי: היום לצאת ברחבי הגוש, לצאת מתחום הבית המוגן לרחבי הגוש, זה כמו רולטה רוסית. אתה לא יודע מתי זה נוחת עליך ואיפה זה הולך ליפול והיכן להשאיר את הילדים. התחושה של תושבי הגוש, שלאחרונה המאמץ נעשה דווקא כדי למגר את תופעת ה"קסאמים" לכיוון הנגב המערבי, שדרות, וקצת פחות מניעת הפצמ"רים לכיוון יישובי הגוש.
       
       אדוני היושב-ראש, חברי חברי הכנסת, בהזדמנות זו אני רוצה לחזק את ידי כוחות הביטחון, צה"ל, חיילי צה"ל, הפועלים בשטח ופעלו בח'אן-יונס, הפועלים בבית-חאנון ויפעלו ודאי גם בצפון הרצועה, כדי למגר את היוזמה האחרונה של ירי הפצמ"רים וה"קטיושות". אנו, כחברי הכנסת, אדוני היושב-ראש, מאמינים שבכוחו של צה"ל למנוע את ירי ה"קסאמים" והפצמ"רים לכיוון הגוש ולכיוון הנגב המערבי, כי המציאות הוכיחה זאת. כולנו זוכרים את ההפוגה שהיתה בירי לכיוון הנגב המערבי וגם לכיוון הגוש. לכן, אנחנו מחזקים את ידי צה"ל. 
       
       אדוני סגן שר הביטחון, אני מאמין לכל מלה שנאמרה כאן, שצה"ל פועל משיקולים מקצועיים, מבצעיים, אבל הדברים חייבים להיאמר - אין מזרזין אלא למזורזים, כדי שלא יצטייר שיש פה למישהו תאוות המבצעים, תאוות הכניסות. אבל הם צריכים לדעת ולהבין, שכל עת שנוחתות עלינו פצצות, כל עת שנוחתים "קסאמים" על שדרות, חייהם לא יהיו חיים שלווים ושקטים. 
       
       לחברי מסיעת האיחוד הלאומי והמפד"ל, אני לא רוצה לזרות מלח על הפצעים, אבל זה זמן של חשבון נפש. כמעט שנתיים ישבנו פה בהצעות אי-אמון על נושאים מהותיים, נושאים שכאבו, והמבט הקר בעיניים במחיר של הקואליציה היה כואב, היה חד ומפלח לבבות. אבל היום נתמוך בהצעת האי-אמון שלכם, כי אני חושב שתושבי הגוש ותושבי הנגב המערבי זכאים לחיים שקטים ושלווים.
       
היו"ר ראובן ריבלין:
       
       תודה לחבר הכנסת מרגי. חבר הכנסת אבשלום וילן, ואחריו - חבר הכנסת ישראל אייכלר. אם לא יהיה - חבר הכנסת אחמד טיבי, ואם לא יהיה - חבר הכנסת עמיר פרץ. אם לא יהיה – חבר הכנסת עבד-אלמאלכ דהאמשה, ולאחר מכן, נציגי הליכוד – חברי הכנסת מגלי והבה ורוני בר-און. גברת פינקלשטיין, בדיון הזה לא תוכלי להשתתף, כי אין לך אפשרות לדבר מטעמי התקנון.
       
אבשלום וילן (יחד):
       
       אדוני היושב-ראש, רבותי חברי הכנסת, אני מודה שההצעה הזאת של סיעת האיחוד הלאומי והמפד"ל להביע אי-אמון בממשלה ובדרך פעילותה למיגור ירי הטילים ופצצות המרגמה ליישובי גוש-קטיף, בעיני היא פשוט מוזרה. על מה בדיוק מביעים אי-אמון? על המצב? על העובדה שאף שצה"ל נכנס לשם עם טנקים ועם כל הכוח המסיבי, בכל זאת לא מצליחים לעצור את הירי? על העובדה שאין פתרון למצבים מסוג זה, שבו בשטח כל כך קטן גרה אוכלוסייה של מיליון ו-200,000 נפש, וכאשר אין לך כוונה להורגם ולגרום לסבל מיותר, אתה נמצא במשחק של חתול ועכבר. 
       
       ההצעה הזאת היא קנטרנית, היא איננה עניינית, ולכן, אנחנו לא נתמוך בה; אף  שבממשלה הזאת, בכל התחומים, יש לנו אמון קטן ביותר, להוציא את העובדה שסוף-סוף היא מתחילה בתוכנית ההתנתקות, שתכליתה להתחיל לסיים את הכיבוש ברצועת-עזה ולפנות את ההתנחלויות. 
       
       אדוני היושב-ראש, אתמול קראנו איגרת מאת מר פנחס ולרשטיין. לא מספקת העובדה שמאז ששת הימים הושקעו 70 מיליארד דולר בשטחים - לא בנגב, לא בגליל, לא בבריאות, לא בחינוך - מתוך שיקול דעת מוטעה של כל ממשלות ישראל, שחשבו שבצורה כזאת יבטיחו את אחיזתנו בשטחים. אבל מה לעשות? מגיע רגע ההתפכחות. וברגע ההתפכחות, כאשר ממשלת ישראל הנבחרת והלגיטימית, אף שאני הצבעתי נגדה וגם אצביע נגדה, אבל היא לגיטימית בהגדרה, מחליטה על קיצור הקווים ועל פינוי יישובים, בא אדם שמקבל את משכורתו מקופת המדינה וקורא למרי ומרד המוני ואי-ציות לחוק והליכה קולקטיבית לבתי-הכלא. 
       
       אדוני היושב-ראש, לפי סעיף 136 לחוק העונשין, זוהי המרדה. על המרדה, יש לפתוח בחקירה. היועץ המשפטי חייב להורות למשטרה לפתוח בחקירה, ואם אכן כך הוא הדבר, להעמיד לדין. מהבוקר מנסים דוברי הימין להציג את מר ולרשטיין כמעט מרטין לותר ולרשטיין. גיבור חדש לעם ישראל. מרטין לותר ולרשטיין, הקורא לסירוב חוקי המוני, כמעט בבחינת משחרר הילדים במדינת אלבמה, כאשר הם נוסעים באוטובוסים והלבנים בנפרד והשחורים בנפרד, והמתנחלים, רחמא ליצלן, הם האקוויוולנט לשחורים של שנות ה-60 בארצות-ברית ומרטין לותר ולרשטיין הוא צדיק מעונה.
       
       אדוני היושב-ראש, היום קורא מנהיג ציבור לסרב או לא לציית לחוק; לא להפגין, לא למחות פוליטית, לא נעשה מאבק פוליטי, שהוא לגיטימי לחלוטין - יש לנו חילוקי דעות, אבל זה לגיטימי. הוא קורא לאי-ציות המוני לחוק ולהציף את בתי-כלא. הרבנים הראשיים לשעבר מורדים במלכות וקוראים לסירוב פקודה המוני. טוב שבכירים בציונות הדתית יצאו נגד מעשה האיוולת הזה. אבל כאשר שני רבנים ראשיים לשעבר קוראים לסירוב פקודה המוני, לא תהיה חברה ישראלית. לא תהיה מדינה יהודית. לא עם הרבנים הראשיים ולא עם הוולרשטיינים. 
       
       הגיע הזמן שממשלת ישראל החוקית והנבחרת תתחיל לטפל במחריבי הדמוקרטיה הישראלית בכלים שהעמיד המחוקק הישראלי לרשותה. לא מרטין לותר ולרשטיין אנחנו צריכים פה ולא רבנים ראשיים מסרבי פקודות, אלא שכל ישר ומאבק פוליטי, גם אם הוא מחריף, במסגרת ההסכמה, במסגרת הדמוקרטיה, כדי שהמדינה הזאת תחיה ולא תמות. תודה, אדוני היושב-ראש.
       
היו"ר ראובן ריבלין:
       
       אושרה הצעה לסדר-היום בעניין זה, שבה רבים מחברי הכנסת, נדמה לי נציגי כל הסיעות - אושרה ההצעה שלהם לסדר-היום. חבר הכנסת וילן בחר לדבר במסגרת האי-אמון. 
       
       חבר הכנסת ישראל אייכלר, בבקשה. אחריו – חבר הכנסת אחמד טיבי.
       
ישראל אייכלר (יהדות התורה):
       
       אדוני היושב-ראש, חברי הכנסת, הדיון באי-אמון בממשלה נושא כותרת שהיא ממש מזעזעת: המדינה לא עושה ככל יכולתה למיגור הטרור וירי הטילים ופצצות המרגמה על יישובי גוש-קטיף? 
       
       זאת האשמה חמורה שהיתה מחייבת העמדה למשפט ציבורי של ראש הממשלה ושל שר הביטחון. אני מניח שאם גורמים אחרים היו כופרים בעיקר ביטחוני שכזה, שהמדינה והממשלה לא דואגים לביטחון האזרחים, היו יוצאים נגדו בחרב ובחנית מילולית. מה זה להאשים את הממשלה בדבר נורא שכזה, שמפקירים את הילדים בגוש-קטיף לפצצות מרגמה, כשיש איזה אמצעי שאפשר לעשות ולא עושים? קשה מאוד להאמין שכך קורה, ואם כך קורה, צריך ועדת חקירה לעניין הזה. 
       
       אני רוצה לדבר על הסיבות לכך שאין לנו אמון בממשלה הזאת. גם כאשר אנשי האיחוד הלאומי היו בממשלה הזאת, גם אז נפלו המון המון מרגמות, וגם אז הממשלה לא עשתה יותר מאשר עכשיו, ואז היא לא הגישה את הצעת האי-אמון בממשלה. 
       
       אין לנו יכולת לתת אמון בממשלה שרוצה להתערב בחינוך היהודי החרדי, דבר שלא נעשה בממשלתו של בן-גוריון. וגם כאשר יושבים אתנו לשיחות קואליציוניות, מנסים להכתיב ולנסות להתערב בחינוך החרדי, דבר שבמשך 3,300 שנה שמרנו מכל משמר - שלא יתערב שום חינוך זר במערכת החינוך שלנו. הרי כשבא ויצמן לפני 85 שנה, והציע למלמדים משכורות בירושלים, ורצה שילמדו דבר אחד או שניים, והם לא הסכימו, על זה היתה המלחמה הגדולה. הקהילה החרדית בירושלים נכנעה לוועד הצירים ולוועד הכללי בכל התחומים, הכלכליים, המדיניים, רק בדבר החינוך היא לא הסכימה בשום אופן והיא שמרה על עצמאות החינוך שלה. עכשיו אנחנו נהיה שותפים לממשלה שרוצה להתערב בחינוך החרדי? זו הרי איוולת יותר מאשר רשעות. מה אנחנו מבקשים? בסך הכול שתישמר עצמאותו של החינוך החרדי. את זה לא יוכלו לתת - אנחנו לא נוכל לתמוך בממשלה כזאת. 
       
       הוא הדין בקצבאות הילדים. אנחנו מברכים את סיעת העבודה שהצליחה לשפר את מצבם של הזקנים ואת סל הבריאות. כשאנחנו דרשנו תוספת לסל הבריאות, לעגו לנו: מה, אתם דואגים לחולים? אתם צריכים לדאוג לסקטור שלכם. אמרתי, החולים זה הסקטור שלי, והסקטור שלי זה כלל ישראל. כלל ישראל בחר בנו לדאוג לטובת כלל ישראל, לפי האמונות שלנו, וסל התרופות הוא חלק בלתי נפרד ממנו. אבל לא ייתכן שייתנו לזקנים משום שזה לגיטימי להיות זקן, שייתנו לחולים משום שזה לגיטימי להיות חולה, אבל לא יסכימו להפסיק את המשך הקיצוצים לילדים משום שהם ילדים; ואף אחד לא מדבר, ולא נותנים לנו לדבר על זה, וכשאנחנו באים למשא-ומתן קואליציוני אומרים: זה לא, זה טבו. למה? כי הם ילדים. ולא רוצים ריבוי ילודה. אלה דברים שלא נוכל לתמוך בהם. 
       
       במלה אחת לגבי ולרשטיין, אני שומע את הבלגן הגדול - - - 
       
היו"ר ראובן ריבלין:
       
       אדוני, נדמה לי, הגיש הצעה דחופה לסדר-היום והיא אושרה, והזמן נגמר.

ישראל אייכלר (יהדות התורה):
       
       אז ממש בחצי דקה אני רוצה לומר, כשיוסי שריד ויאיר צבן פרסמו מאמר, שהם ימרדו ויסרבו לטרנספר לערבים, אותו מאמר ולרשטיין רוצה להעתיק. כל ה"עליהום" הזה על ולרשטיין, אף שאני לא מסכים כמעט עם אף אחת מאמונותיו ודעותיו של ולרשטיין, אבל עושים ממנו כזה מין בלגן, כאילו הוא היה המורד הראשון במלכות בהיסטוריה, אז אני רואה בזה המון צביעות, ואני רוצה לבטא את זה. תודה רבה. 
       
היו"ר ראובן ריבלין:
       
       תודה רבה לחבר הכנסת אייכלר. חבר הכנסת אחמד טיבי, ואחריו – כנראה חבר הכנסת מגלי והבה הגיע תורו, כי אם עמיר פרץ איננו, ועזמי בשארה כבר החליף את אדוני, אז אתה תחליף את עזמי בשארה. בבקשה. 
       
אחמד טיבי (חד"ש-תע"ל):
       
       תודה רבה. 
       
       אדוני היושב-ראש, הקונספט המוטעה שבו ביטחון ואך ורק ביטחון הוא חזות הכול, הוכח שהוא קונספט שקרס. וקריסת הקונספט הזה, אדוני היושב-ראש, גבתה מחיר יקר, מחיר דמים, גם של ישראלים וגם של פלסטינים. הקונספט שמתמשך בחלקו המדיני, בזה שאפשר לעשות שלום עם העולם הערבי כאשר טנקים ימשיכו לשעוט ברחובות שכם או ח'אן-יונס, אין לו על מה להתבסס. לצערי הרב, יכול להיות שתימצא בירה חלשה פה או שם שלא תתייחס לבעיה הפלסטינית כדבר החשוב ביותר. אני מודה שאפשר, אם מתאמצים, אפשר למצוא. אבל זה לב-לבו של הסכסוך. ולב-לבו של הסכסוך חייב בפתרון. ככל שמתקדמים במסלול הפלסטיני, מתקדמים באפשרות של שלום כולל באזור. ככל שנסוגים במסלול הפלסטיני, האי-יציבות באזור גוברת. הדברים האלה הוכחו בעבר, אבל, לצערי הרב, מקבלי ההחלטות במדינת ישראל, בעיקר המדיניות המתמשכת של כל ממשלות ישראל, תמיד הסתמכו על הקונספציה שהזכרתי, שביטחון הוא א', ב', ג' עד ת'. 
       
       אני שייך לאלה שחושבים ששלום מביא ביטחון, ולאו דווקא ביטחון מביא שלום. הקונספציה שאומרת שביטחון מביא שלום לא הצליחה עד לרגע זה. אבל בעולם - שלום מביא ביטחון, הוכיח את עצמו. לכן צריך לחתור לשלום, ותוצר הלוואי הוודאי ביותר הוא יציבות וביטחון. זה מראה על מחויבות כלפי חיי האזרחים, וזה חוסך בחיי אנשים, הרוגים ונפגעים כאחד, ישראלים ופלסטינים. 
       
       אני רוצה להתייחס למעשה המרכבה הקואליציוני, אדוני, ולגמישות היתר בשינוי חוקי-יסוד. אני חושב, עכשיו היה דיון בוועדת הכנסת לפטור מחובת הנחה את תיקון חוק-יסוד - מינוי שני ממלאי-מקום. אני אומנם התנגדתי, אבל זה עבר. אני חושב שעושים פלסתר את חוקי-היסוד וההליכים הרגילים בכנסת. נכון, כאשר העבודה והליכוד שותפות, אפשר לדרוס כל הליך בכנסת הזאת. וכך נעשה עכשיו בוועדת הכנסת. למה אתה צוחק, עמיר? 
       
עמיר פרץ (עם אחד):
       
       אתה יודע. 
       
אחמד טיבי (חד"ש-תע"ל):
       
       אני יודע.
       
צבי הנדל (האיחוד הלאומי - ישראל ביתנו):
       
       אתה בעד האי-אמון, נכון?
       
אחמד טיבי (חד"ש-תע"ל):
       
       אפשר להגיד את זה ליושב-ראש ריבלין?
       
עמיר פרץ (עם אחד):
       
       יש בדיחות שראויות לוועדת הכנסת ולא לדוכן.
       
אחמד טיבי (חד"ש-תע"ל):
       
       או.קיי., אני מקבל את עצתך. לכן, אני חושב שהצעתו של חבר הכנסת חיים רמון לא היתה במקום, וטוב היה אם לא היתה מתקבלת. הצבענו נגד, וגם במליאה, אדוני היושב-ראש, נצביע נגד. תודה רבה.
       
היו"ר ראובן ריבלין:
       
       תודה לחבר הכנסת אחמד טיבי. חבר הכנסת עמיר פרץ, בבקשה. אחריו, בכל מקרה – חבר הכנסת מגלי והבה. אחרי חבר הכנסת מגלי והבה - חבר הכנסת רוני בר-און, ובכך מסתיים הדיון. מייד עם התחלת הרצאת הדברים של מגלי, אנחנו נצלצל. בבקשה, אדוני.
       
עמיר פרץ (עם אחד):
       
       אדוני היושב-ראש, חברי הכנסת, אנחנו דנים היום בדרך שבה תוקם ממשלה חדשה בישראל. אבל להערכתי יהיו לנו עוד הרבה מאוד הזדמנויות לדבר על הממשלה עצמה כשהיא תושלם. אני רוצה לנצל את הזמן שניתן לי כדי לדבר על משהו אחר לגמרי. אולי זה קצת יעסיק את חברי הכנסת. הייתי רוצה לדבר היום על באר-שבע, הייתי רוצה לדבר על באר-שבע כמשל, כדי שעם ישראל ידע לאיזה שפל הגענו ביחס לכבוד האדם העובד. 
       
       הכנסת אישרה את הרפורמה בתחבורה הציבורית, בנתה קווים חדשים, עשתה מכרזים, הגיעו חברות; הכול יפה שם - האוטובוס יפה, הכורסאות יוצאות מן הכלל, יש כאלה עם וידיאו. 
       
היו"ר ראובן ריבלין:
       
       אישרנו הצעה דחופה לסדר-היום בעניין זה. 
       
עמיר פרץ (עם אחד):
       
       יש כאלה עם וידיאו. רק יש בעיה אחת קטנה: איך אומרים החבר'ה של המשרד לביטחון פנים, אדוני השר? מה גרם בסוף לתאונה? הגורם האנושי. שואלים, מה, הכביש היה בסדר? כן. האוטובוס היה בסדר - כן. הגורם האנושי. 
       
       מיהו הגורם האנושי? אותו נהג, שגם צריך לפרנס את המשפחה שלו בסוף החודש. נהגים בישראל, שכל אחד מהם מסיע כמעט 12 שעות 50 נוסעים, השכר שלהם הוא 19.60 ש"ח לשעה. קונסים אותם שלא כחוק. מדברים על מדינת חוק - לפעמים החוצפה לומר לעובדים בישראל שהם מפירי חוק. הרי על-פי החוק במדינת ישראל - למי שלא יודע - אין זכות לשום מעסיק במדינת ישראל לקנוס עובד, אלא אם כן יש לו הסכם קיבוצי, אם יש לו ועד, אם יש לו שותף שאכן מברר אתו. מה קורה? בא נהג בבוקר, עייף. הוא לא חייך? 500 ש"ח קנס. הוא במקרה פספס והגיע רבע שעה מאוחר - 700 ש"ח קנס. זה לא חוקי. 
       
       אחר כך נהגים מגיעים עם תלושים של 2,500 ש"ח, 2,700 ש"ח, 3,000 ש"ח. אני אומר לכם, אני גאה, אני גאה באותם נהגים, ואני פונה אליהם מכאן, לאותה קבוצה של 70 נהגים ב"מטרודן", שנמצאת היום בלחץ אדיר. אני גם גאה בתושבי באר-שבע, שמבינים שאם אותם 70 נהגים בבאר-שבע יפסידו, באר-שבע תהפוך מקום מקלט לעבדים. עבדות יש במדינה הזאת. עבדות. 
       
       מה הם רוצים? הם רוצים הסכם קיבוצי. מותר להם. זאת מדינת חוק או לא? יש זכות התארגנות במדינה הזאת? מה זאת אומרת? כבר לפני עשרות שנים אנשים נהרגו על המתרסים כדי להשיג את הזכות הזאת. מה רוצים? להחזיר אותנו לימים האלה? לא ייאמן. במשך כל כך הרבה זמן עומדים כל הגורמים. אז חברת "מטרודן" זכתה במכרז, אדוני היושב-ראש. על-פי המכרז, התמלוגים שהיא היתה צריכה לשלם הסתכמו ב-21 מיליון ש"ח. ראו שהיא בצרות - כל הכבוד – הממשלה, בצורה כזאת או אחרת - - -

היו"ר ראובן ריבלין:
       
       חבר הכנסת פרץ, אני רואה שאדוני מתכוון לדון בכל נושא הסכסוך, ולכן אני מבקש לסיים. 
       
עמיר פרץ (עם אחד):
       
       אדוני היושב-ראש, אני מכיר את רגישותך. 21 מיליון ש"ח קיבלו כתמלוגים. אמרו, החברה בצרות, והפחיתו לה 6 מיליוני ש"ח. לבריאות - אני לא נגד. השר הגיע למסקנה שהחברה נקלעה לקשיים והוא רוצה לסייע לה - לבריאות. אבל הם לא יכולים רק לשאוב מהמדינה, ולא לקבל עליהם את חוקיה. 
       
       לכן, אני פונה להנהלת "מטרודן": בואו נושיע את תושבי באר-שבע, אותם תושבים שמחכים לאוטובוס שיסיע אותם לעבודה, שיסיע את ילדיהם לבתי-הספר. אני מקווה שהיום, בפגישה עם שר התחבורה, נוכל לפתור את העניין. תודה.
       
היו"ר ראובן ריבלין:
       
       אני מאוד מודה לחבר הכנסת עמיר פרץ, אבל זה בכל זאת נושא של הצעה לסדר-היום. אם היה אי-אמון בנושא הזה, למשל, לא הייתי מפסיק אותך. 
       
       רבותי, חבר הכנסת מגלי והבה, ואחריו - חבר הכנסת רוני בר-און. אם הוא לא יהיה, אנחנו נעבור להצבעות, אלא אם כן השר רוצה להשיב; כנראה השר יהיה צריך להשיב. 
       
מגלי והבה (הליכוד):
       
       אדוני היושב-ראש, כנסת נכבדה, אני מבקש לפתוח ולומר, שהצעת האי-אמון שלפנינו היא הצעה מבישה. היא מבישה לא בגלל מה שנאמר בה, אלא דווקא בגלל מה שנחבא בין שורותיה. לכאורה, מדובר בהצעה לגיטימית, אשר נועדה לבקר דרך פעולה של הממשלה שאינה נראית לאופוזיציה. אך בפועל, מגישי האי-אמון מבקשים לומר כי הממשלה אינה עושה את מה שניתן לעשות כדי להגן על אזרחי מדינתה.
       
אליעזר כהן (האיחוד הלאומי - ישראל ביתנו):
       
       מה היא עושה נגד הפצמ"רים?
       
מגלי והבה (הליכוד):
       
       אמירה מסוג זה היא חמורה. לא רק משום שהיא איננה נכונה בפועל; היא חמורה מפני שבמדינת ישראל אסור אפילו לחשוב שממשלה לא תעשה כל מה שאפשר בסוגיות הביטחון. 
       
       אדוני היושב-ראש, חברי חברי הכנסת, בין מגישי האי-אמון יש כמובן כאלו החושבים שממשלת ישראל שוקלת שיקולים מדיניים כאלו ואחרים ובשלהם נמנעת היא מלהפעיל את מלוא כוחה. לאלו אני רוצה לומר, כי דבר אחד צריך להיות ברור לכולם, לקואליציה ולאופוזיציה: אין פשרות בביטחון. אני חוזר על כך: אין פשרות בביטחון.
       
אליעזר כהן (האיחוד הלאומי - ישראל ביתנו):
       
       למה הפצמ"רים נופלים?

מגלי והבה (הליכוד):
       
       חבר הכנסת צבי הנדל, היית בקואליציה הזאת שנתיים, ורק בירכת על פעילות הממשלה ועל פעולות כוחות הביטחון. 
       
צבי הנדל (האיחוד הלאומי - ישראל ביתנו):
       
       אז היה "חומת מגן".
       
מגלי והבה (הליכוד):
       
       כמו ששום ממשלה בישראל לא תסכים להתפשר בנושא זה, גם לשום אופוזיציה בישראל אסור להעלות חשדות, אפילו מרומזים, בנושא זה. נכון, בדיונים הביטחוניים נבחנים כל ההיבטים, לרבות אלו המדיניים, אך זה לא על חשבון הביטחון, אלא כדי להגיע לתוצאה הטובה והנכונה ביותר מבחינת ביטחון האזרחים. 
       
       כנציג הקואליציה, חשוב שאומר את הדברים, אף שהם ברורים מאליהם: נכון, יש תוכנית התנתקות שהממשלה החליטה עליה. אך כל עוד חיים במקום אזרחים באישור וברשות, ממשלת ישראל חייבת, ותעשה כל שביכולתה, כדי להבטיח את שלומם. 
       
       רבותי חברי הכנסת. הצעת האי-אמון הינה המשך של מגמה, אשר באה ליצור בציבור רושם כאילו יש מצד אחד מתיישבים נאמנים ופטריוטים, ומן הצד השני עומדים פוליטיקאים נכלוליים, חסרי ערכים, חסרי זהות לאומית וחסרי לב, שמוכנים לזרוק יהודים מבתיהם סתם כך, בלא סיבה; שמוכנים להפקיר את ביטחון המתיישבים משיקולים פוליטיים. ייתכן, רבותי, שזו הסכנה האמיתית. ייתכן שהסכנה האמיתית היא שהאזרח הקטן, שאינו מעורב בסוגיות חוץ וביטחון, יתחיל להאמין בסוף לדברי ההבל האלה. 
       
       לכן, חשוב לומר זאת שוב ושוב: תוכנית ההתנתקות אינה תוכנית שנובעת מעייפות ומחולשה ערכית. המתיישבים בגוש-קטיף, שהם אנשים מסורים ופטריוטים, אינם גרים בשווייץ או במונקו. הם גרים באזור הדורש ממדינת ישראל הקצאת משאבים אנושיים וכלכליים בהיקפים עצומים; משאבים שאם תצטרך ישראל להקצות לאורך זמן, זה יחליש אותה ולא יחזק אותה. לכן, ההחלטה על ההתנתקות לא באה מרפיון ערכי או מרוע; היא באה מלב קרוע, שנאלץ לבצע מהלך קשה למען עתיד טוב יותר. 
       
       אם לא נצליח להחדיר את המסר הזה ללבם של אזרחי המדינה, הרי שנראה עוד ועוד הצעות אי-אמון מבישות כאלה, הרומזות כאילו אין הממשלה עושה כל שניתן למען תושביה.
       
       אדוני היושב-ראש, חברי חברי הכנסת - - 
       
היו"ר ראובן ריבלין:
       
       יש כאן טלפון שמצלצל; פשוט בלי הפסקה. 
       
מגלי והבה (הליכוד):
       
       - - נכון הוא שהתקווה של רוב העם לפתיחת המשא-ומתן המדיני עם הרשות הפלסטינית איננה מקובלת לא על המפד"ל ולא על האיחוד הלאומי. זה לגיטימי במדינה דמוקרטית כשלנו. מה שלא לגיטימי הוא המחשבה שבשל שיקולים מדיניים כאלה ואחרים הממשלה נמנעת מלעשות את הנדרש להגנת אזרחיה בתחום הביטחוני.
       
       לכן, אני קורא היום לאופוזיציה: בואו ונסכים שיש קווים אדומים גם בתחום זה. כי ביום שבו נערער את אמון הציבור בממשלתו בתחום הביטחוני, תתחיל הידרדרות במדרון מסוכן, שאיש לא יכול לצפות את תוצאותיה. תודה רבה. 
       
היו"ר ראובן ריבלין:
       
       יפה, הכנת נאום שנמשך בדיוק חמש דקות. תודה רבה לחבר הכנסת מגלי והבה. אחרון הדוברים - יושב-ראש ועדת הכנסת, חבר הכנסת רוני בר-און. אחריו - אם תרצה הממשלה, תוכל להשיב. השר עזרא מבקש להשיב, ואנחנו נעבור להצבעה. קודם לכן, נזכיר את השרה לשעבר וחברת הכנסת יהודית נאות, שהלכה לעולמה. 
       
רוני בר-און (הליכוד):
       
       אדוני היושב-ראש, אדוני השר, חברי חברי הכנסת, ימים חדשים, זמירות ישנות, או שמא נאמר, זמירות חדשות. בשעה שהמפלגות הציוניות – חלקן – שוקדות על הסכמים קואליציוניים במטרה להקים ממשלת אחדות לאומית, דווקא בימים האלה האופוזיציה החדשה מחליטה, אדוני היושב-ראש, להגיש, בפעם הראשונה בתולדות הכנסת, הצעת אי-אמון לאומית. המפלגה הדתית-לאומית, האיחוד הלאומי – כולם לאומיים. הצעת אי-אמון לאומית. 
       
בנימין אלון (האיחוד הלאומי - ישראל ביתנו):
       
       אחדות לאומית – איזו אחדות זאת? 
       
רוני בר-און (הליכוד):
       
       מה אומרת ההצעה הזאת? תיכף נדבר עליך, אדוני המועמד לראשות הממשלה. 
       
בנימין אלון (האיחוד הלאומי - ישראל ביתנו):
       
       מה זה "אחדות לאומית", אתה ופרס?
       
רוני בר-און (הליכוד):
       
       תיכף נדבר על שיקול הדעת שלך, על מה שאתה קורא אחרי הדברים של ולרשטיין. אתה רוצה להיות ראש הממשלה בישראל. תיכף נדבר גם על זה. 
       
       כותרת הצעת האי-אמון הלאומית, יש להדגיש, היא: "דרך פעולתה של הממשלה למיגור ירי הטילים ופצצות המרגמה על יישובי גוש-קטיף והנגב המערבי". דווקא בימים אלה מגישים את ההצעה הזאת, חברי הלאומיים? דווקא בימים אלה מגישים הצעת אי-אמון כזאת מטעם המפלגות הלאומיות?
       
אורי יהודה אריאל (האיחוד הלאומי - ישראל ביתנו):
       
        - - -

רוני בר-און (הליכוד):
       
       דווקא בימים אלה? דווקא כשצה"ל וכוחות הביטחון והממשלה כולם נלחמים?
       
אליעזר כהן (האיחוד הלאומי - ישראל ביתנו):
       
       למה צה"ל לא יורה בארטילריה? 
       
בנימין אלון (האיחוד הלאומי - ישראל ביתנו):
       
       זה לא אי-אמון בצה"ל, זה אי-אמון בממשלה. 
       
רוני בר-און (הליכוד):
       
       לא, לא, לא. אתם טעיתם. אתם טעיתם. אתם, בלהיטות הלאומית שלכם להציע אי-אמון לאומי, מציעים להצביע אי-אמון בצה"ל. 
       
בנימין אלון (האיחוד הלאומי - ישראל ביתנו):
       
       - - - החלטה. מי נותן רוח גבית לטרור, אנחנו או אתם?
       
רוני בר-און (הליכוד):
       
       אני אגיד לכם מאיפה באה הפארסה המכוערת הזאת – העובדה שאתם מציעים להביע אי-אמון בממשלה במסווה של אי-אמון בצה"ל. קודם אתם הולכים רכיל, מפיצים שמועות שווא ומרעילים בארות באמירה שהדרג המדיני מונע מצה"ל להילחם בטרור וב"קסאמים" – אתם הרי יודעים שזה שקר שהגרועות במפלגות השמאל במדינת ישראל לא העזו לשקר כמותו. 
       
אליעזר כהן (האיחוד הלאומי - ישראל ביתנו):
       
       תסביר לי, מדוע צה"ל לא יורה בארטילריה? למה צה"ל לא יורה בארטילריה?
       
היו"ר ראובן ריבלין:
       
       חבר הכנסת אליעזר כהן, אני קורא אותך לסדר פעם ראשונה. 
       
רוני בר-און (הליכוד):
       
       קודם אתם מפיצים את השקר הנתעב הזה, שהדרג המדיני מגביל את הצבא בפעילות שלו, ואחרי שאתם עושים את הדיסאינפורמציה המכוערת הזאת אתם אומרים: אי-אמון בממשלה, ובעצם אתם מציעים אי-אמון בצה"ל. יותר משזאת חוצפה זאת גסות רוח, ובמידה מסוימת זאת אפילו פגיעה במורל הלאומי. אתם הרי יושבים – גם אלדד, גם אורי אריאל וגם שאול יהלום – בוועדת החוץ והביטחון, ואתם שומעים את הדיווחים; אתם יודעים מה עושים שם; אתם יודעים מה היה במבצע "ימי תשובה"; אתם יודעים את התוצאות ואתם יודעים את המספרים; אתם יודעים מה היה במבצע האחרון, ובכל אופן אתם אומרים: בואו נלעג לצה"ל. איך נלעג לצה"ל? נביע אי-אמון בממשלה. 
       
       
בנימין אלון (האיחוד הלאומי - ישראל ביתנו):
       
       מי נותן רוח גבית לטרור, אנחנו או הממשלה?
       
רן כהן (יחד):
       
       אתם. 

רוני בר-און (הליכוד):
       
       הצעת אי-אמון מהסוג הזה נותנת רוח גבית לטרור. רק אתם, אתם, חבר הכנסת בני אלון. מה שנותן רוח גבית לטרור בעצם הימים האלה הוא הצעה מהסוג הזה. אני אומר לך את זה חד-משמעית. 
       
       אתה יודע מה? אם אתה רוצה, אדבר אתך גם על רוח גבית לטרור פנימי, לטרור יהודי. אם תמכת היום בדברים של פנחס ולרשטיין, לא רק שאתה לא ראוי להיות ראש הממשלה, אתה לא ראוי להיות מועמד לראשות הממשלה. טוב יהיה אם תיקח את הדברים שלך חזרה שעה אחת קודם, כי אם חס וחלילה יקרה משהו, גם ידך היתה במעל. 
       
צבי הנדל (האיחוד הלאומי - ישראל ביתנו):
       
       אם אריק שרון הוא ראש הממשלה, בני ודאי יכול להיות. 
       
רוני בר-און (הליכוד):
       
       אתם מכירים את הפעולות הקשות והעיקשות של צה"ל; אתם מכירים את הפעילות בשבוע האחרון בח'אן-יונס; אתם מכירים את "ברזל כתום", שבו פגעו חיילי צה"ל ב-21 חמושים פלסטינים ובשתי חוליות של משגרי פצצות מרגמה. אתם לא מרוצים? פתאום אתם לא מרוצים? אתם לא מרוצים מדרך הטיפול של צה"ל אז אתם מגישים הצעת אי-אמון בממשלה? איזה מין דבר זה? מי הגנרלים הגדולים שלכם שיודעים לתת פתרונות טובים יותר?
       
צבי הנדל (האיחוד הלאומי - ישראל ביתנו):
       
       הרמטכ"ל. 
       
רוני בר-און (הליכוד):
       
       עוד פעם אתם באים עם השקר שהרמטכ"ל מוגבל – זה שקר, ואתה יודע שזה שקר. 
       
צבי הנדל (האיחוד הלאומי - ישראל ביתנו):
       
       אתה כנראה לא יודע. 
       
רוני בר-און (הליכוד):
       
       אתה יודע שזה שקר. זה קל, מהספסלים של האופוזיציה יש פתרונות קסם, יש פתרונות מיידיים. כהרף עין אתם תפתרו את הכול, רק נשים אתכם שרי ביטחון ורמטכ"לים וכל הפתרונות יהיו שם. 
       
צבי הנדל (האיחוד הלאומי - ישראל ביתנו):
       
       פצצה אחת תיפול עליך, נראה איך תדבר. 
       
רוני בר-און (הליכוד):
       
       אני אומר לכם כאן – ולא רק שאני אומר לכם, אני אומר לכם שאתם יודעים, ולא רק שאני אומר לכם שאתם יודעים, גם אמרתם את זה, עד שפתאום החלטתם לשבת שם ולהגיש הצעת אי-אמון – הצבא, משרד הביטחון והממשלה עושים כל מה שאפשר כדי להתמודד עם ירי הטילים ועם ירי פצצות המרגמה. זאת מלחמה עיקשת, זאת מלחמת גרילה. אנחנו מתמודדים אתה, אנחנו מדבירים אותה, אנחנו מנצחים בה ואנחנו נמשיך לנצח בה, על אפכם ועל חמתכם. 
       
מל פולישוק-בלוך (שינוי):
       
       את מי אתה מנצח, את המתנחלים או את הערבים?
       
רוני בר-און (הליכוד):
       
       אוה, הנה יש לכם שותפים נאמנים לדרך. עוד צדיקים גדולים הצטרפו אליכם, ובמקום שבעלי-תשובה עומדים הרי צדיקים גמורים אינם עומדים. תסתכלו באיזו חברה אתם באים עם האי-אמון הזה. לנאום פה, לעמוד מולכם ולהשמיע לכם את קלונכם, האמן לי, די לי בכך. כל ההצעה שלכם היא פרובוקציה קטנה, עלובה, ניסיון להכשיל את מה שאמרתי לכם שיקרה עוד יום, עוד יומיים או עוד שלושה ימים. 
       
צבי הנדל (האיחוד הלאומי - ישראל ביתנו):
       
       חוצפן. 
       
רוני בר-און (הליכוד):
       
       תקום פה ממשלה, ממשלת אחדות לאומית. 
       
בנימין אלון (האיחוד הלאומי - ישראל ביתנו):
       
       ממשלת אוסלו. 
       
רוני בר-און (הליכוד):
       
       ממשלה טובה, ממשלה יציבה, שתבצע את התוכניות של הממשלה הזאת, ואת התוכניות הכלכליות, ואת תוכנית החינוך, ואתם תמשיכו לזעוק ולצעוק ככרוכיות עד שתבואו עם נושאים שיהיו ראויים לדיון. 
       
       אני חוזר ואומר לך, אדוני המועמד לתפקיד ראש הממשלה: אני מציע לך, טול את דבריך המסוכנים בחזרה. קח את דברי התמיכה שלך בפורע הפרעות הזה מהבוקר, קח את הדברים בחזרה, אחרת גם אתה תהיה אחראי לאסון שיקרה פה. תודה רבה. 
       
היו"ר ראובן ריבלין:
       
       רבותי, תם הדיון. הממשלה תשיב. כבוד השר גדעון עזרא יעלה ויבוא, ומייד לאחר תום דבריו ולפני ההצבעה נקיים אזכרה לשרה וחברת הכנסת יהודית נאות שהלכה לעולמה. 
       
השר לביטחון פנים גדעון עזרא:
       
       אדוני היושב-ראש, חברי חברי הכנסת, אדוני ראש הממשלה, אני רואה שכתוב פה: הצעת סיעות האיחוד הלאומי-מפד"ל להביע אי-אמון בממשלה בשל דרך פעילותה למיגור ירי הטילים ופצצות המרגמה על יישובי גוש קטיף והנגב – כאשר אתם באים בטענות לצבא-הגנה לישראל.

צבי הנדל (האיחוד הלאומי - ישראל ביתנו):
       
       לממשלה.

השר לביטחון פנים גדעון עזרא:
       
       אתם צריכים לדעת, אתה צריך לדעת, שממשלת ישראל וצה"ל יודעים שהם יכולים להילחם בטרור, ועושים כל מה שצריך על מנת למגר את הטרור. בפעם הראשונה בכנסת הזאת סיעה כלשהי יוצאת נגד צה"ל.

צבי הנדל (האיחוד הלאומי - ישראל ביתנו):
       
       לא, נגד הממשלה, תקרא. 

השר לביטחון פנים גדעון עזרא:
       
       אתם יוצאים נגד צה"ל. 

צבי הנדל (האיחוד הלאומי - ישראל ביתנו):
       
	לא. 

השר לביטחון פנים גדעון עזרא:
       
       אתם יוצאים נגד צה"ל, שעושה מאמצים בלתי נלאים למגר את הטרור בכל מקום ובכל אתר.

בנימין אלון (האיחוד הלאומי - ישראל ביתנו):
       
       - - - 

השר לביטחון פנים גדעון עזרא:
       
       דווקא אתם מכולם? אתם? תדעו לכם דבר אחד, אני חושב שאתם צריכים לעשות חושבים ולחשוב חזק מאוד אם הדרך שבה אתם הולכים היא הדרך ואם מגיע לצה"ל שכך יתייחסו אליו. 

       הדבר השני: במקום שצה"ל וכוחות הביטחון יצטרכו להשקיע במלחמה בטרור, יותר ויותר כוחות –  על-פי הקריאות של אנשיכם – יצטרכו לטפל יותר ויותר בתופעות אחרות - - - 

צבי הנדל (האיחוד הלאומי - ישראל ביתנו):
       
       על מה אתה מדבר? אתה מסית. אתה מסית. 

השר לביטחון פנים גדעון עזרא:
       
       - - - תופעות אחרות. שמענו רק הבוקר. אני מסית?

צבי הנדל (האיחוד הלאומי - ישראל ביתנו):
       
       אתה מסית. 

השר לביטחון פנים גדעון עזרא:
       
       אני מסית?

צבי הנדל (האיחוד הלאומי - ישראל ביתנו):
       
       מה זה שייך לצה"ל?

השר לביטחון פנים גדעון עזרא:
       
       מה המשמעות של הקריאה שנשמעה אתמול? מה המשמעות שלה? המשמעות שלה שאתם אומרים במלים כאלה ואחרות: כוחות הביטחון של מדינת ישראל, היכונו למצבים כאלה ואחרים. במקום לטפל באויבים שלנו, נצטרך לטפל בחברים שלנו?

יורי שטרן (האיחוד הלאומי - ישראל ביתנו):
       
       אתם - - -  אתם שולחים אותם - - - 

צבי הנדל (האיחוד הלאומי - ישראל ביתנו):
       
	- - -

השר לביטחון פנים גדעון עזרא:
       
       לא אני קראתי לך. לכן, בושו לכם. לכן כדאי שתפסיקו להסית אוכלוסיות. זה שקרא את הקריאות אתמול צריך להבין שהוא לא עוד מישהו לא חשוב במדינה הזאת. יש לו חשיבות, יש לו עמדה, יש לו כוח, ודבריו מחלחלים. אני מציע לכולנו שנחזור לעצמנו, ונבין שבראש ובראשונה חובתנו להגן על המדינה הזאת, ולא על פינה כזאת או אחרת שאתה מדבר עליה. 
       
       אני קורא לכולכם, שזו תהיה הפעם האחרונה שאתם מציעים הצעה שפוגעת בשמו הטוב של צבא-הגנה לישראל. אני מוכרח להגיד, שאני מצדיע לכוחות הביטחון של מדינת ישראל. אני מצדיע ללוחמים שהיו במוצב ברפיח, אני מצדיע לאלו שמחפשים את המנהרות, אני מצדיע לאלו שנכנסו לצפון חבל-עזה על מנת להילחם במחבלים. אני בז לכל אלה שמאשימים את צבא-הגנה לישראל ואת הממשלה שהיא חוסכת ולו משהו במלחמה בטרור. 

צבי הנדל (האיחוד הלאומי - ישראל ביתנו):
       
       רק ממשלה. 

השר לביטחון פנים גדעון עזרא:
       
	לא היה ולא נברא ולא נשמע שמישהו הציע לממשלה לנקוט דרך מסוימת והממשלה לא נקטה אותה. 

צבי הנדל (האיחוד הלאומי - ישראל ביתנו):
       
       - - - 

השר לביטחון פנים גדעון עזרא:
       
       ראש הממשלה אמר היום שהוא נתן הוראה לצבא-הגנה לישראל להילחם בכל הכוח, בכל מקום, נגד מחבלים. שום דבר לא יעצור בעדנו. 

בנימין אלון (האיחוד הלאומי - ישראל ביתנו):
       
       רוח גבית לטרור. הוא, ראש הממשלה, נותן רוח גבית לטרור. 

היו"ר ראובן ריבלין:
       
       חבר הכנסת אלון. 

השר לביטחון פנים גדעון עזרא:
       
       נכון שאנחנו, בגללכם, נצטרך עכשיו להקצות שוטרים, נצטרך להקצות חיילים, נצטרך להקצות אנשים על מנת להילחם בטובים שבאנשינו. 

צבי הנדל (האיחוד הלאומי - ישראל ביתנו):
       
       - - - 

היו"ר ראובן ריבלין:
       
       חבר הכנסת הנדל. 

השר לביטחון פנים גדעון עזרא:
       
       לכן, רבותי, אני מאוד מקווה שהכנסת תדחה ברוב גדול את ההצעה שלכם, ותמצאו דרכים יותר טובות לבוא כאופוזיציה – כאופוזיציה בונה וכאופוזיציה שתומכת בצבא-הגנה לישראל, ולא אופוזיציה שמביעה מחאה נגד צבא-הגנה לישראל. עוד לא נשמע כדבר הזה. מי שומר על גוש-קטיף? צבא-הגנה לישראל. מי שומר בציר פילדלפי? צבא-הגנה לישראל. 

צבי הנדל (האיחוד הלאומי - ישראל ביתנו):
       
       למה אתה חוזר על השקר הזה? 

השר לביטחון פנים גדעון עזרא:
       
       ומי שומר על שדרות? 

צבי הנדל (האיחוד הלאומי - ישראל ביתנו):
       
       עוד פעם שקר? עוד פעם שקר? 

היו"ר ראובן ריבלין:
       
       רבותי חברי הכנסת, נא לשבת במקומותיכם, כי מייד אחרי הנאום נקיים אזכרה ונעבור להצבעה.

צבי הנדל (האיחוד הלאומי - ישראל ביתנו):
       
       השקר.

היו"ר ראובן ריבלין:
       
       חבר הכנסת הנדל. 

השר לביטחון פנים גדעון עזרא:
       
       לגבי אמירתו של ולרשטיין: אני יודע שהיו קריאות יותר קיצוניות מהקריאה שהשמיע ולרשטיין, אני יודע שהיועץ המשפטי לממשלה – היו שם קריאות קיצוניות שהוא הורה שלא לפתוח חקירה עליהן. אבל הדבר שונה לחלוטין במקרה של ולרשטיין, ואני מאוד מקווה שהיועץ המשפטי לממשלה יעשה את מלאכתו בעניין ויאפשר למשטרה להתחיל בחקירה – בחקירה של ולרשטיין. צריך להבין דבר אחד - - 

צבי הנדל (האיחוד הלאומי - ישראל ביתנו):
       
       מה עם החקירה של ראש הממשלה?

השר לביטחון פנים גדעון עזרא:
       
       - - ככל שאנחנו מתקדמים בנושא ההתנתקות במעלה הדרך, עלולות להישמע קריאות כאלה ואחרות. והקריאות האלה, ללא כל ספק, תובלנה למאבק אלים.

צבי הנדל (האיחוד הלאומי - ישראל ביתנו):
       
       האחריות עליכם.

השר לביטחון פנים גדעון עזרא:
       
       את המאבק האלים הזה צריך לחסוך. זה דבר אחד. הדבר השני: כאשר ולרשטיין מדבר, בהיותו מנהיג אהוד שעשה הרבה בימי חייו, באותו רגע יש לו מאזינים, יש לו תומכים. חלק מהם יחמירו עם הקריאה, חלק מהם יקלו עם הקריאה שלו. התוצאה יכולה להיות הרת אסון. אני פונה אליכם, אנשי האיחוד הלאומי: קחו את עצמכם בידיים. דעו לכם, אין לנו מדינה אחרת, אין לנו עם אחר. 

צבי הנדל (האיחוד הלאומי - ישראל ביתנו):
       
       תתבייש לך. תתבייש לך. 

השר לביטחון פנים גדעון עזרא:
       
       אתם מנסים, חמישה, שישה, שבעה חברי כנסת, להסית טרור - - - 

צבי הנדל (האיחוד הלאומי - ישראל ביתנו):
       
       תתבייש לך. 

היו"ר ראובן ריבלין:
       
       חבר הכנסת הנדל. 

השר לביטחון פנים גדעון עזרא:
       
       למה? ממה להתבייש? ממה להתבייש? 

צבי הנדל (האיחוד הלאומי - ישראל ביתנו):
       
       אתם הורסים את המדינה. אתם הורסים את המדינה. 

היו"ר ראובן ריבלין:
       
       חבר הכנסת הנדל, אדוני אמר כל מה שהיה לו לומר ופרס בצורה רחבה את נימוקיו לאי-אמון. השר משיב. סגן שר הביטחון משיב באריכות, השר משיב – זה תפקידם. כל אחד והאמת שלו, וכל אחד אומר את דבריו ועומד על דעתו ביותר. 

השר לביטחון פנים גדעון עזרא:
       
       דע לך, כשר לביטחון פנים - יש לנו הרבה הרבה מאוד משימות, בעדיפות הרבה יותר גדולה. אתם גוררים אותנו כך שחלק מהכוח וחלק מהיכולות שלנו נצטרך להפנות לשם. וכמו שאתה בא בטענות לצה"ל, מחר תבוא בטענות למשטרה. אני מציע לך שתבדוק את עצמך. תבדוק את עצמך בראש ובראשונה. 

צבי הנדל (האיחוד הלאומי - ישראל ביתנו):
       
       ראש הממשלה אמר לך להגיד את זה. 

השר לביטחון פנים גדעון עזרא:
       
       תבדוק את עצמך בראש ובראשונה. היתה מחשבה אחת, והיום חושבים אחרת. הכנסת חושבת אחרת, הממשלה חושבת אחרת, חוץ מחבר הכנסת צבי הנדל, שחושב אותו דבר. אז מה, אז אתה צודק וכולם טועים?

צבי הנדל (האיחוד הלאומי - ישראל ביתנו):
       
       ראש הממשלה אמר לך להגיד את זה? 

השר לביטחון פנים גדעון עזרא:
       
       לא, הוא לא אמר לי. 

צבי הנדל (האיחוד הלאומי - ישראל ביתנו):
       
       אז איך אתה יודע?

השר לביטחון פנים גדעון עזרא:
       
       אני לא החלפתי מלה אחת עם ראש הממשלה. אני רק יכול להגיד לך דבר אחד: כאזרח ששומע אזרחים, ושומעים את הביקורת שיוצאת מפיך, והיא יותר קיצונית משל כל חבריך - -

צבי הנדל (האיחוד הלאומי - ישראל ביתנו):
       
       אני אומר אמת. אני אומר אמת. 

השר לביטחון פנים גדעון עזרא:
       
       - - לדעתי, אתה גורם נזק, אתה גורם נזק גדול לנושא, לעניין, למדינה. אני אומר לך שאני יודע את הדברים. חבר הכנסת יורי שטרן שומע את הדברים. הוא לא מדבר באותה שפה. אפילו חבר הכנסת אלדד וחבר הכנסת אריאל לא מדברים כמוך. 

יורי שטרן (האיחוד הלאומי - ישראל ביתנו):
       
       אותי לא מוציאים מביתי. 

השר לביטחון פנים גדעון עזרא:
       
       אתה לא מדבר באותה שפה. 

יורי שטרן (האיחוד הלאומי - ישראל ביתנו):
       
       - - - חבר הכנסת הנדל, חשוב להבין, מוציאים אותו מהבית. ממשלת ישראל, בראשותו של אריאל שרון, מוציאה את חבר הכנסת הנדל מהבית - - - 

היו"ר ראובן ריבלין:
       
       זה לא נאום. חבר הכנסת שטרן, אי-אפשר נאום בתור קריאת ביניים. 

השר לביטחון פנים גדעון עזרא:
       
       כאשר היתה מלחמת ששת הימים היו 300,000 ערבים בחבל-עזה. היום, ב-2004, אנחנו נמצאים עם 1.5 מיליון ערבים בחבל-עזה. המצב שונה, המצב השתנה. אתם רואים את צה"ל במאבקו, אתם באים בטענות לצה"ל על כך שהוא לא מצליח לבלום את ירי המרגמות על גוש-קטיף, אותו גוש-קטיף שהצגתם אותו כאי שקט בים. גוש-קטיף איננו שקט. 

צבי הנדל (האיחוד הלאומי - ישראל ביתנו):
       
       אתה נותן רוח גבית לטרור. 

היו"ר ראובן ריבלין:
       
       אי-אפשר קריאות ביניים בעמידה. 

השר לביטחון פנים גדעון עזרא:
       
       לכן, רבותי, אני קורא לכל החברים כאן, באולם הזה, לרבות חברי האיחוד הלאומי: אנחנו נמצאים לאחר בקשתכם להצעת אי-אמון. אני מציע מאוד לכולנו - - -

היו"ר ראובן ריבלין:
       
       אני מבקש לסיים, כולם עומדים בחוץ. אני לא יכול להמשיך את הדיון עד אין-סוף. בהחלט לגיטימי שהשר עונה, וגם עוזר ליושב-ראש הקואליציה, אבל לא עד אין קץ. 

השר לביטחון פנים גדעון עזרא:
       
       אדוני, לא ידעתי שזמני מוגבל. 

היו"ר ראובן ריבלין:
       
       הוא לא מוגבל. לעולם לא אגביל את אדוני, אבל אדוני כבר חוזר על דבריו. 

השר לביטחון פנים גדעון עזרא:
       
       אני מוכן לא לחזור. זה נכון שאני מחכה לקריאה של יושב-ראש הקואליציה. 
       
היו"ר ראובן ריבלין:
       
       נכון, אבל תשמע, יושב-ראש הקואליציה רואה את עצמו חופשי, כי אדוני יכול לדבר עד אין קץ, אבל החברים צריכים לשבת. מה זה? ראש הממשלה מגיע להצביע, סגנו מגיע להצביע, ממלא-מקומו מגיע, ומחכים לחברים שיגיעו להצביע? יש גבול להליכי הכנסת שאפשר לעשות בהם שימוש.

השר לביטחון פנים גדעון עזרא:
       
       אדוני היושב-ראש, אני מקווה מאוד - - -

היו"ר ראובן ריבלין:
       
       לא, הזעקה היא לא כלפיך, חלילה.

השר לביטחון פנים גדעון עזרא:
       
       אני רוצה לסיים באמירה, שאני מקווה מאוד שחברי האיחוד הלאומי ימצאו דרכים טובות יותר להביא לכך שעם ישראל יוכל לצאת מחוזק והכנסת והממשלה יוכלו לחזק את צבא-הגנה לישראל ואת עם ישראל, ולא יגרמו, בגלל ההשקפות שלהם, עבודה מיותרת לכוחות הביטחון. גם כך ידינו מלאות עבודה. תודה.

היו"ר ראובן ריבלין:
       
       אני מאוד מודה לכבוד השר גדעון עזרא. סגן שר הביטחון, האם אדוני רוצה לסיים את הדיון?

סגן שר הביטחון זאב בוים:
       
       - - -

היו"ר ראובן ריבלין:
       
       אני מאוד מודה לאדוני. רבותי, נא לשבת.  
       

דברי יושב-ראש הכנסת לזכרה של השרה לשעבר, 
חברת הכנסת יהודית נאות, זיכרונה לברכה

היו"ר ראובן ריבלין:
       
       אני מבקש מכולכם תשומת לב ועשיית חסד אחרון. נא לשבת. 
       
       חברי הכנסת, אתמול הובאה למנוחת עולם חברת הכנסת והשרה לשעבר יהודית נאות, זיכרונה לברכה. נכבד את זכרה בקימה.
       
       (חברי הכנסת מכבדים בקימה את זכרה של המנוחה.)

היו"ר ראובן ריבלין:
       
       נא לשבת. 
       
       אדוני ראש הממשלה, חברי הממשלה, גבירותי ורבותי חברי הכנסת, פרופסור יהודית נאות, חברת הכנסת והשרה לאיכות הסביבה – כהונה שממנה פרשה בשל הנסיבות הקשות של מחלתה - הלכה מאתנו בטרם עת, והיא בת 60.
       
       היא נבחרה לכנסת החמש-עשרה מטעם סיעת שינוי והיתה חברה פעילה בוועדת הפנים ובוועדת החינוך והתרבות. בכנסת השש-עשרה מונתה לתפקיד השרה לאיכות הסביבה. 
       
       לפני יותר משנה לקתה יהודית נאות במחלת הסרטן, שתקפה את גרונה. בחרדה ובדאגה ליווינו את המאבק האמיץ שלה על חייה, אך המחלה האכזרית הכריעה אותה.
       
       יהודית לא העלימה מהציבור את סודה הנורא. בגילוי לב סיפרה על התמודדותה עם המחלה הממארת שקיננה בגופה. תחילה נדם קולה הצלול והברור של יהודית ובא האלם, ולבסוף נדם גם הלב.
       
       הכנסת תייחד ישיבה לזכרה בתום השלושים. 
       
       בשם הכנסת אני שולח את תנחומינו למשפחת נאות ולידידיה הרבים של יהודית. יהי זכרה ברוך.
       
       רבותי חברי הכנסת, עכשיו אני מאפשר את כל הפעילות שהיתה אגב האזכרה. הרי יש משהו שהוא קודם לכול, וזה רגע של חסד – חברים שהלכו אתנו דרך ונפרדו מאתנו בטרם עת. חבל. 

       
הצעת סיעות האיחוד הלאומי – ישראל ביתנו ומפד''ל להביע אי-אמון
בממשלה בשל  דרך פעילותה למיגור ירי הטילים ופצצות המרגמה 
על יישובי גוש-קטיף והנגב המערבי 

היו"ר ראובן ריבלין:
       
       רבותי חברי הכנסת, אנחנו עוברים להצבעה על הצעת האי-אמון, הצעת סיעת האיחוד הלאומי – ישראל ביתנו ומפד"ל להביע אי-אמון בממשלה בשל דרך פעילותה למיגור ירי הטילים ופצצות המרגמה על יישובי גוש-קטיף והנגב המערבי. רבותי חברי הכנסת, מי בעד הצעת האי-אמון? מי נגד? מי נמנע? נא להצביע.

הצבעה מס' 1
       
בעד הצעת סיעות האיחוד הלאומי – ישראל ביתנו ומפד"ל להביע אי-אמון בממשלה – 19
נגד – 39
נמנעים – 34
הצעת סיעת האיחוד הלאומי – ישראל ביתנו ומפד"ל להביע אי-אמון בממשלה לא נתקבלה.

היו"ר ראובן ריבלין:
       
       19 בעד, 39 נגד, 34 נמנעים. אני קובע שהצעת האי-אמון לא נתקבלה.
       
       רבותי חברי הכנסת, שתי סיעות שלא השתתפו בדיון נמנעו. האחת היא סיעת שינוי, וינמק את הימנעותה השר לשעבר וראש התנועה חבר הכנסת לפיד, והאחרת היא סיעת רע"ם, ואת הימנעותה ינמק חבר הכנסת דהאמשה.
       
       לידיעת חברי ועדת הכנסת, כאשר סיעה נמנעת היא מקבלת חמש דקות, וכשהיא משתתפת בדיון – שלוש דקות. זאת מוטיבציה לחברים להימנע. בבקשה, אדוני. 

יוסף לפיד (שינוי):
       
       אדוני היושב-ראש, אדוני ראש הממשלה, סיעת שינוי נמנעה מהצבעה מצד אחד כי בהיותה אופוזיציה היא לא תעמוד לצד הממשלה, ומצד שני היא אינה יכולה להיות שותפה להצעה שמסיתה את צה"ל לנקוט אמצעים חמורים יותר מאלה שההיגיון והשיקול הפוליטי הנבון מצווים.
       
       לכן נמנענו, אף שהממשלה לא ראויה לכך שנימנע מהצבעה. מדובר בממשלה - -


היו"ר ראובן ריבלין:
       
       חבר הכנסת שוחט, אדוני מפריע מאוד לנואם. קשה לשמוע אתכם מתווכחים. אתם יכולים לצאת החוצה. בבקשה, אדוני. 

יוסף לפיד (שינוי):
       
       - - אדוני, שאחד משותפיה, חבר הכנסת פרס – חבר הכנסת פרס, חבר הכנסת פרס, חבר הכנסת פרס - - -

דני יתום (העבודה-מימד):
       
       מה זה, תקליט שחוק?

יוסף לפיד (שינוי):
       
       אני מחכה שהוא יקשיב לדברי. 

היו"ר ראובן ריבלין:
       
       כן, אבל הוא לא מחויב.

איתן כבל (העבודה-מימד):
       
       האמת היא שזה נשמע שחוק.

יוסף לפיד (שינוי):
       
       חבר הכנסת פרס מכר את הציבור החילוני תמורת ה-title החשוב של ממלא-מקום. לא חשוב לו תואר - -

שמעון פרס (העבודה-מימד):
       
       מותר לי לשאול אותך שאלה?

יוסף לפיד (שינוי):
       
       - - לא חשוב לו תפקיד - - 

שמעון פרס (העבודה-מימד):
       
       מותר לי לשאול אותך שאלה?

יוסף לפיד (שינוי):
       
       - - חשוב לו רק השלום. אבל השלום לא שווה תואר של ממלא-מקום. אז מה עושה העבודה? הולכת לש"ס וקונה את תמיכתה בהצעה הזאת, כי לא מספיק שמכרתם את הציבור החילוני ליהדות התורה; כדי ששמעון פרס יהיה ממלא-מקום צריך לגייס גם את ש"ס. אז תספר לנו, מר פרס - -

שמעון פרס (העבודה-מימד):
       
       מותר לי לשאול שאלה? 

יוסף לפיד (שינוי):
       
       - - מה הבטחתם לש"ס? מה שילמתם לש"ס?

דוד אזולאי (ש"ס):
       
       - - -

יוסף לפיד (שינוי):
       
       מה פתאום ש"ס מתאהבת בך? מה פתאום ש"ס - - -

היו"ר ראובן ריבלין:
       
       חבר הכנסת אזולאי, נא לשבת. 

יוסף לפיד (שינוי):
       
       - - - כדי לכפר על כך שלא נבחרת לנשיא המדינה. 
       
       העמדת את כל מדינת ישראל על הרגליים בשביל פרסטיז'ה ביזארית, מגוחכת ומיותרת, כשבפיך בשורת השלום. אין מזרח תיכון חדש בלי ממלא-מקום; אין שלום בלי ממלא-מקום; אין שיחות עם הפלסטינים בלי ממלא-מקום. שמעון פרס, אני אומר לך: אני בוש ונכלם על מה שעשית למדינת ישראל בימים האחרונים - - 

רוני בר-און (הליכוד):
       
       זה הכול בגלל - - -

יוסף לפיד (שינוי):
       
       - -  ועל זה שקניתם, אדוני ראש הממשלה, במצוקתכם קניתם את ההצבעה של ש"ס בעד ממלא-מקום. האם זאת מקדמה לקראת הצטרפותם לממשלה ביום שבו יראה הרב עובדיה יוסף בחלומו את הצורך בממשלה, או שזה תשלום מיידי? ואם זה תשלום מיידי לישיבות, נא להודיע לכנסת מה שילמתם – cash, cash – בעבור כל קול.

קריאות:
       
       - - -

יוסף לפיד (שינוי):
       
       אדוני, שמעון פרס, כמה שווה לך ה"ממלא-מקום"? כמה שילמת, cash money או רק הבטחות? זאת שאלתי, אני מחכה לתשובתך – כמה שילמת בשביל להיות ממלא-מקום מספר שתיים? כי ממלא-מקום מספר אחת הוא הרי אהוד אולמרט. 

קריאות:
       
       - - -

יוסף לפיד (שינוי):
       
       איזה מין עסק מלוכלך; איזה מין עסק נמוך; איזה מין כניעה ליוהרה אישית – שאתה הולך עם יהדות התורה ועם ש"ס נגד הציבור שבחר בך. בושה וחרפה לעבודה ולשמעון פרס. הלהיטות שלכם לתיקים אינה יודעת גבול, אבל אנחנו נבוא אתכם חשבון, ולא תמיד אדבר במתינות כמו עכשיו. 

היו"ר ראובן ריבלין:
       
       תודה. רבותי, חבר הכנסת עבד-אלמאלכ דהאמשה. 
       
דוד אזולאי (ש"ס):
       
       מה כל כך כואב לך שאתה לא שר; מה קרה, טומי לפיד, אז מה אם אתה לא שר, מה קרה? 
       
היו"ר ראובן ריבלין:
       
       אם חבר הכנסת פרס ירצה להשיב על ההתקפה האישית, אני אאפשר לו. גם חבר הכנסת הנדל יתכונן להשיב - לפי סעיף 54 - לשר. בבקשה, אדוני. 
       
עבד-אלמאלכ דהאמשה (רע"ם):
       
       כבוד היושב-ראש, כבוד ראש הממשלה, ממשלה, חברי חברי הכנסת, הצעת האי-אמון נראית לי לא רק לא-עניינית, היא גם קנטרנית במידה מרובה. מה זה מיגור הירי ואי-שימוש באמצעים מתאימים או מספיקים? מה אתם רוצים? 
       
אליעזר כהן (האיחוד הלאומי - ישראל ביתנו):
       
- - -

היו"ר ראובן ריבלין:
       
       חבר הכנסת כהן.
       
עבד-אלמאלכ דהאמשה (רע"ם):
       
       ארטילריה אתה רוצה, כן? להרוס את הערים השלמות. לא מספיק שהורסים שכונות ועשרות בתים, אתה רוצה להרוס את כולם. זה השיגעון שלכם. טוב שאתם עכשיו במקום הנכון, טוב שהוציאו אתכם מההסכמה הציבורית, טוב שאתם בשוליים, כי זה המקום שלכם. אתם חייבים לעזוב מרצון את העמדה הלא-שפויה שאליה נקלעתם. רק אתמול, שלשום, בח'אן-יונס, 51 נפגעים בתוך 24 שעות. מה אתה רוצה יותר? 11 הרוגים, מה אתה רוצה יותר, מאות הרוגים? מאות בתים נהרסו, אלפי בתים מראשית האינתיפאדה, זה לא מספיק לכם, כי התיאבון לדם, הצמא שלכם לדם אינו מכיר שובע, אינו מכיר לוויות. מה אתם דורשים? מה עוד צריכה הממשלה לעשות, מה עוד צריך הצבא לעשות? הבאתם אותו לווידוא הריגה, הבאתם אותו לרצח תינוקות, לווידוא הריגה של תינוקות. הרמטכ"ל אומר שהשחיתות פושה בצבא ואתם דורשים עוד יותר. תתביישו לכם. 
       
       לכן, אדוני היושב-ראש, נמנענו. אנחנו לא יכולים לתמוך בממשלה הזאת; בהצעות אי-אמון מטורפות כאלה, שכל כותרתן וכל עניינן יותר דם, יותר הריסות, יותר רצח - אי-אפשר לתמוך. 
       
       לכן, בין שתי העמדות האלה, ממשלה שאיננה מובילה לשלום וכאשר היא מובילה לצעד שפוי של התנתקות, היא גם מתביישת בכך ואומרת שהיא תעשה את זה כאילו בלי כוונה, בלי רצון. אדוני ראש הממשלה, למה זה לא יהיה צעד בונה אמון, למה שלא יהיה בתיאום עם הפלסטינים, למה שלא יהיה תהליך שלום שפוי אשר יוציא את עזה כולה, יוציא את המדינה ואת הפלסטינים והמדינה הפלסטינית שבדרך מתוך ים של דמים ושל שפיכות הדמים? כשאתה לא עושה את זה כשלב בתוכנית מפת הדרכים  או בתוכנית שלום כלשהי, מובן שלא נוכל לתמוך גם בך. 
       
       הסיעה שלנו, סיעת רע"ם, הצבענו בעד ההתנתקות, תמכנו בהתנתקות, כי ראינו בזה צעד בונה אמון, צעד חיובי, צעד בכיוון הנכון. ואתה עד היום, אחרי כנס הרצלייה ואחרי שאתה מתקדם בדרך, אתה ממאן לקרוא לזה צעד בתהליך של שלום. לכן, לא נוכל לתמוך  בממשלה, אף שאנחנו בעד ההתנתקות ובעד פינוי כל אזור פלסטיני. אנחנו בעד החזרת חבר הכנסת צבי הנדל הביתה, שיחזור לתל-אביב. מה הוא עושה בגוש-קטיף? מה הוא מושך את כולם לשם? מה הוא ממשיך את פעילות הדמים שם? למה צריך להמשיך בהתנחלויות המטורפות האלה, אשר הביאו את כולם לאן שהביאו? 
       
       אני אומר, יש איזה אור בקצה המנהרה. יש איזה כיוון חיובי. הרכבת הממשלה החדשה יכולה להיות צעד גדול בכיוון הזה. אדוני ראש הממשלה לשעבר ובעתיד, מר פרס, אנחנו רוצים לראות צעדים אמיצים, רוצים לראות שאתם מוציאים את כולנו מים הדם שאליו הגיעו כל הצדדים, גם העם בישראל וגם העם הפלסטיני. אם תלכו בדרך הזאת, דבר שמצריך אומץ לב, הרבה תעוזה, עמידה על העקרונות, אם תעמדו בזה, תקבלו את הגיבוי של הציבור כולו וגם שלנו. אבל אם הדברים ימשיכו לדדות במקום, ללכת צעד ולחזור שניים, או לעשות התנתקות מתוך כוונה של הנצחת הכיבוש והנצחת ההתנחלויות האחרות, זה בוודאי יהיה הסוף, לא רק של תהליך השלום - הסוף של כל תומכי השלום, לרבות בכנסת הזאת ולרבות המפלגות הנמצאות כאן. 

       אדוני יושב-ראש הכנסת, זאת היתה הסיבה להימנעותנו. אנחנו לא יכולים לתמוך בממשלה כל עוד אין היא הולכת באומץ ובצורה ברורה למען בניית תהליך שלום, ושלום אמיתי. בוודאי לא נתמוך באי-אמון מטורף כזה, שכל רצונו להביא לשפיכות דמים, ליתר הריסה ויתר עקירת אלפי דונמים של העם הפלסטיני. 

היו"ר ראובן ריבלין:
       
       אדוני אמר זאת בחמש דקות, עכשיו הוא מסכם? אני מאוד מודה. 
       

הודעה אישית של חבר הכנסת צבי הנדל

היו"ר ראובן ריבלין:
       
       רבותי, אני  נותן לכם את כל  מה שכתוב בתקנון, אבל אל תנצלו. לפי סעיף 54, חבר הכנסת הנדל, אני נותן לך שתי דקות על מנת להשיב לשר עזרא. לאחר מכן חבר הכנסת פרס יוכל להשיב לשר לפיד. בזה אנחנו מסיימים ועוברים להמשך סדר-היום. 
       
צבי הנדל (האיחוד הלאומי - ישראל ביתנו):
       
       אדוני היושב בראש, דקה אחת מספיקה לי. 
       
       חבר הכנסת דהאמשה, חזרנו הביתה, ברוך השם, אחרי אלפיים שנה ואני מרגיש בבית. 
       
       לכבוד השר גדעון עזרא – א. אנחנו לא תוקפים את צה"ל, גם אם תגיד את זה 20 פעם, לא בהצעת האי-אמון, לא בנאום ולא במשתמע; צה"ל הוא עדיין  הגוף הכי נורמלי במדינה שלנו. 
       
       המשפט השני, אני יודע שהאמת מרגיזה, אבל מה שאני אמרתי, אמרתי רק אמת. ברוך השם, יכולתי הפעם גם לצטט את חברת הכנסת דליה איציק וציטטתי את מילותיה. 
       
היו"ר ראובן ריבלין:
       
       את זה אדוני אמר בראשית דבריו. 
       
צבי הנדל (האיחוד הלאומי - ישראל ביתנו):
       
       תודה רבה. 
       
היו"ר ראובן ריבלין:
       
       מה שאמרת בראשית דבריך זה לא זכות התשובה. לידיעתכם, סעיף 54 דורש שתביאו לי בכתב מה שאתם מדברים. אני נותן לכם הנחה, אבל לא לנצל זאת. 
       

הודעה אישית של חבר הכנסת שמעון פרס

היו"ר ראובן ריבלין:
       
       כבוד ראש הממשלה לשעבר וראש האופוזיציה דהיום, חבר הכנסת פרס, בבקשה. 
       
שמעון פרס (העבודה-מימד):
       
       אדוני היושב-ראש, כנסת נכבדה, מאוד נהניתי מהמעבר של מר לפיד מחילוניות לקולניות. הלוא אתה יכולת לאפשר להקים ממשלה בהרכב הליכוד, העבודה ושינוי. במקום זה הלכת מטעמים חילוניים גרידא, מפני שאין לך שום אמביציה, דווקא למפד"ל. לא זו בלבד, הצבעת בעד 200 מיליון שקל, לפי דרישת המפד"ל, להתנחלויות. מעניין, הזוגיות ירדה. במה אתה חילוני? מה היתה תרומתך? מה אתה מרים את קולך? הסכמת שלא צריך לפנות את נצרים. הסכמת שלא צריך ללכת מהר להתנתקות. מה הטענות שלך? 
       
       באת אלי ואמרת דבר מאוד הגיוני: אל תיכנסו לממשלה בלעדינו. שאלה אותך חברת הכנסת דליה איציק: ומה אתכם, אתם תישארו בממשלה בלעדינו? אמרת: כן. לא שמעתי דבר כזה, איזה חוצפה יש לך. על מה אתה מדבר? 
       
        מה זה חילוני? ירדת מעניין הזוגיות. בעניין נישואים נמנעת. במה אתה חילוני? יכול להיות שאתה לא אוהב דתיים - זאת לא חילוניות. מי שלא אוהב דתיים הוא אנטי-דתי, הוא לא חילוני. מה תרמת בחילוניות שלך? על מה אתה נשען? לא לשלום. לא לחילוניות. לא להיגיון. לא ליושר. מה אתה מרים את קולך? 
       
       אני רוצה להגיד לך, עם כל הכבוד לך, אני נגד מפלגות דתיות, אני גם נגד מפלגות שונאות דתיים. לא זה ולא זה. אל תרים את קולך. זה שאנחנו שותקים, מאופקים, מנומסים, זה לא אומר שאתה יכול לצעוק. מה תרומתך? מה אתה רוצה? מה זה חילוני, להישאר בשטחים? מה זה חילוני, לשבת עם אביגדור ליברמן? מה זה חילוני, לשבת עם המפד"ל?
	
היו"ר ראובן ריבלין:
       
       חבר הכנסת יאסינוב.

שמעון פרס (העבודה-מימד):
       
       לכן, אדוני, תנהג בנימוס, דבר בקול יותר נמוך, תסתכל ברקורד שלך ותשאל אתה - מה תרמת, מה עשית בחילוניות, באהבת הדתיים, בשנאת הדתיים, בתהליך השלום, מה תרמת? ועל מה עזבת? על 290 מיליון שקל? על מה עזבת?

היו"ר ראובן ריבלין:
       
       אדוני השיב מנה כנגד מנה. כשהוא ראש האופוזיציה, אני נותן לו זמן חופשי.
       
שמעון פרס (העבודה-מימד):
       
       אדוני היושב-ראש, אתה נדיב, אינני זקוק ליותר זמן, אני פשוט מייעץ למר לפיד להיכנס למזנון הכנסת ולחפש ראי, להסתכל טוב טוב על עצמו, על הרקורד שלו, ואחר כך שיעלה על הבמה ויכתוב מאמר שלא נוגע לעניין.
       
היו"ר ראובן ריבלין:
       
       אני מודה לחבר הכנסת פרס. אין זכות תשובה לחבר הכנסת לפיד, אבל עוד ימים ידברו, ועל זה נאמר.

       
הודעת יושב-ראש ועדת הכנסת על 
נטילת החסינות מחבר הכנסת יאיר פרץ
       
היו"ר ראובן ריבלין:
       
        אנחנו ממשיכים בסדר-היום. על סדר-היום - ועדת הכנסת פטרה את החוק הבא מחובת הנחה, אני מזמין את יושב-ראש ועדת הכנסת למסור הודעה על הסרת חסינות, ולאחר מכן להסביר את החלטת הכנסת על פטור מחובת הנחה.
       
רוני בר-און (יו"ר ועדת הכנסת):
       
       אדוני היושב-ראש, אדוני ראש הממשלה, רבותי השרים, חברי חברי הכנסת, החלטת ועדת הכנסת מיום ח' בטבת התשס"א, 20 בדצמבר 2004, לפי חוק חסינות הכנסת, זכויותיהם וחובותיהם, התשי"א-1951,  החלטה בעניין נטילת חסינות.
       
        ועדת הכנסת הצביעה היום על בקשתו של היועץ המשפטי לממשלה ליטול את החסינות הנתונה לחבר הכנסת יאיר פרץ לפי סעיף 4 לחוק חסינות חברי הכנסת, זכויותיהם וחובותיהם, התשי"א-1951, לגבי האשמות הכלולות בטיוטת כתב האישום שצורפה לבקשת היועץ המשפטי לממשלה.
       
       חבר הכנסת יאיר פרץ הודיע בכתב ובעל-פה, בעצמו, לוועדת הכנסת, באמצעות יושב-ראש הכנסת ובאמצעותי,  שהוא מסכים לנטילת החסינות.
       
       בהתאם להוראות סעיף 13(ז)(1) לחוק האמור, החליטה היום ועדת הכנסת - - -

ישראל אייכלר (יהדות התורה):
       
       אלפי תעודות כאלה מסתובבות במדינה.
       
היו"ר ראובן ריבלין:
       
       חבר הכנסת אייכלר, נא לא להפריע. מדובר ברגע לא קל; לא להפריע בעניין זה. אנחנו מקווים כולנו שצדקו יצא לאור והוא יצא נקי וזכאי.
       
רוני בר-און (יו"ר ועדת הכנסת):
       
       זה סוג של צעקות אחרי מות קדושים אמור.
       
היו"ר ראובן ריבלין:
       
       שאדוני לא יספיד בטרם עת.
       
רוני בר-און (יו"ר ועדת הכנסת):
       
       בהתאם להוראות סעיף 13(ז)(1) לחוק האמור, החליטה היום ועדת הכנסת ליטול את חסינותו של חבר הכנסת יאיר פרץ כמבוקש. ניתנת בזה הודעה לכנסת בעניין האמור לעיל.
       
היו"ר ראובן ריבלין:
       
       אין צורך בהצבעה.
       
רוני בר-און (יו"ר ועדת הכנסת):
       
       אני מצטרף לאיחוליו של היושב-ראש שיאיר פרץ יצא זכאי בדינו. 
       

הודעת יושב-ראש ועדת הכנסת

היו"ר ראובן ריבלין:
       
       לעניין הפטור מחובת הנחה.
       
רוני בר-און (יו"ר ועדת הכנסת):
       
       לפני שעה קלה החליטה ועדת הכנסת לפטור מחובת הנחה בכל ארבע הקריאות – הטרומית, הראשונה, השנייה והשלישית - את הצעת החוק של חיים רמון, שעניינה תיקון לחוק-יסוד: הממשלה, בנוגע למספר ממלאי-מקום לראש הממשלה. תודה רבה.

היו"ר ראובן ריבלין:
       
       תודה רבה.

       
הצעת חוק-יסוד: הממשלה (תיקון - מינוי ממלא-מקום לראש הממשלה)
       [הצעת חוק פ/3018; נספחות.]
(הצעת חבר הכנסת חיים רמון)
       
היו"ר ראובן ריבלין:
       
        רבותי חברי הכנסת, החלטתי להרשות לחבר הכנסת רמון להעלות את הצעתו היום, שכן היא קשורה בעבודתה של הממשלה, ואין אנחנו יכולים לחסום ממשלה בחובתה לתפקד ולמשול. לכן, אף שמקומה של הצעת חוק פרטית לא ביום שני, ואם הממשלה כל כך חפצה היתה, היתה יכולה להגיש זאת בעצמה, ובכל זאת, על מנת שלא להביא לפרשנות כלשהי כאילו עשיתי שימוש כלשהו בתקנון הכנסת ועל-ידי כך מנעתי מהממשלה את האפשרות לתפקד לפי רצונה, אישרתי להעלות את ההצעה על סדר-היום ברגע זה.
       
       אני מזמין את חבר הכנסת חיים רמון. מייד לאחר הצגת ההצעה תשיב שרת המשפטים ציפי לבני, ואם הממשלה תסכים, תעמוד לרשות חבר הכנסת דורון, ואחריו חבר הכנסת וילן, האפשרות להתנגד ולהסביר מדוע הם מתנגדים.
       
קריאה:
       
       למה לא מהמקום?
       
היו"ר ראובן ריבלין:
       
       כי הממשלה עדיין לא הודיעה מה עמדתה.
       
יגאל יאסינוב (שינוי):
       
       זאת בושה.
       
היו"ר ראובן ריבלין:
       
       חבר הכנסת יאסינוב.
       
חיים רמון (העבודה-מימד):
       
       הצעת החוק הזאת היא הצעת חוק מאוד פשוטה - - -

מוחמד ברכה (חד"ש-תע"ל):
       
       מי חתום על הצעת החוק? זה לא הונח על שולחננו.

חיים רמון (העבודה-מימד):
       
       אדוני היושב-ראש, יש תלונה כאילו החוק לא הונח.
       
היו"ר ראובן ריבלין:
       
       החוק הונח והוכרז.
       
חיים רמון (העבודה-מימד):
       
       אני חתום עליו.
       
היו"ר ראובן ריבלין:
       
       החוק הונח והוכרז בשעה 16:02, אני מקפיד על הסדר. יש הנחה משפטית לפחות שכולכם נמצאים פה כשישיבת הכנסת נפתחת, ואם לא הייתם פה, אני מצטער.
       
יוסי שריד (יחד):
       
       החוק הזה, מוטב שלא יונח מאשר יונח.
       
היו"ר ראובן ריבלין:
       
       חבר הכנסת שריד, יכול להיות שאני אפילו מסכים אתו. עם זה, בעניין זה אנחנו כבר רגילים ומורגלים, בממשלות רבות, אפילו בתקופות שאני נמצא פה, שלא לדבר על התקופות שאתה נמצא פה, שהפתיעו אותנו במידה כזאת או אחרת.
       
נסים זאב (ש"ס):
       
       למה אי-אפשר להביא את זה כחוק - - -
       
היו"ר ראובן ריבלין:
       
       חבר הכנסת נסים זאב. חבר הכנסת פינס, בבקשה לשבת, כי כל רגע אני חושב שאדוני רוצה שאשביע אותו כבר עכשיו, הוא נראה לבוש במיטב מחלצותיו. חברי הכנסת, אני קורא לסדר. חבר הכנסת בריזון, לא מספיק הפריע אדוני בזמן שאנחנו - - -
       
רוני בריזון (שינוי):
       
       אני לא חושב שאני מפריע. 
       
היו"ר ראובן ריבלין:
       
       אדוני לא יודע אפילו מה הוא עשה כשדיברתי כאן על חברתנו הטובה, חברה של כולנו. לפעמים אתם שוכחים שיש רגע של אנושיות בבית הזה.
       
חיים רמון (העבודה-מימד):
       
       אדוני היושב-ראש חברי הכנסת, הצעת החוק הזאת היא הצעת חוק מאוד פשוטה, שמאפשרת לראש הממשלה למנות שר או שני שרים שהם חברי כנסת לתפקיד ממלא-מקום ראש הממשלה.

אילן שלגי (שינוי):
       
       ממלא-מקום שימלא מקום - - - 
       
חיים רמון (העבודה-מימד):
       
       חכה, למה לך לגרות אותי, אני אגיע אליך.
       
היו"ר ראובן ריבלין:
       
       חבר הכנסת שלגי, אני קורא אותך לסדר.
       
חיים רמון (העבודה-מימד):
       
       וראש הממשלה, אם החליט למנות שני ממלאי-מקום, הוא יקבע את סמכויותיו של כל אחד מהם, ובכלל זה הסמכות המוקנית בסעיף 16, ויודיע על כך לממשלה ולכנסת. 
       
       לפי ההתלהבות של חלק מהחברים יש לי תחושה כאילו הצעתי היום פגיעה יסודית בחוק זכויות האדם, כאילו חופש הביטוי בסכנה, כאילו יש שינוי בקונסטיטוציה של מדינת ישראל.
       
רוני בריזון (שינוי):
       
       יש שינוי בקונסטיטוציה.
       
חיים רמון (העבודה-מימד):
       
       חברי הכנסת משינוי, אני אגיע אליכם. 
       
       אין בהיסטוריה כמעט, כאשר הוקמה ממשלה, שלא שונו חוקים בצורה הרבה יותר מהותית ומשמעותית. אין כמעט דבר כזה - - - 
       
קריאה:
       
       רק בקשר למפלגת העבודה.
       
חיים רמון (העבודה-מימד):
       
       לא היה ולא נברא. מ-1981, כשהוחלט על ממלאי-מקום, ב-1984, ב-1992, ב-1999, כל הממשלות עשו זאת. זה תיקון? יצאתם מכלל פרופורציות. זה לא עולה כסף, תירגעו. לא עולה שום דבר, רק יכולת. זה פרט בקונסטיטוציה? זה פרט בחוקה? זה עניין  מהותי? הרי מלכתחילה אסור שהוא יהיה בחוק-יסוד. בחוק-יסוד מדברים רק על עניינים רציניים. 
       
       אני רואה אנשים מטעם שינוי שמאוד מתלהבים. אני רוצה לשאול אתכם: באתם לממשלה, הייתם שנתיים, נושא מרכזי שקיבלתם עליו 15 מנדטים היה שתגייסו את בחורי הישיבות. בחור ישיבה אחד גויס בשנתיים האלה? נגעתם בחוק טל? לא עשיתם דבר. זה מה שהבטחתם. שבוע אחרי הבחירות – שבוע – עשיתם הסכם קואליציוני וויתרתם. הבטחתם שיהיו בישראל נישואים אזרחיים, אתם זוכרים את זה? קיבלתם מאות אלפי קולות על כך. האם מישהו אחד, אחרי שנתיים, זוג אחד בישראל התחתן בנישואים אזרחיים? חמישה מנדטים יושבים פה על התרמית הזאת. שנתיים לא נגעתם, לא עשיתם שום דבר. 
       
חמי דורון (שינוי):
       
       - - - 
       
חיים רמון (העבודה-מימד):
       
       עשיתם הסכם עם המפד"ל וויתרתם על הזוגיות, ויתרם על גיוס בני ישיבות - -  
       
אילן שלגי (שינוי):
       
       לא נכון.
       
חיים רמון (העבודה-מימד):
       
       - - בפועל ויתרתם, לא יעזור לכם שום דבר. אני אביא את ההסכם. ויתרתם בפועל גם על זה וגם על גיוס בחורי ישיבות. לא דומה הסכם שינוי-מפד"ל להצהרות שינוי ולהבטחות שינוי לפני הבחירות. אז אתם אומרים שזה מפריע לכם? ישבתם ודיברתם על ממשלה קטנה; אמרו שצריך לבטל את תיק המדע – שלא יהיה תיק מדע; אמרתם: חס וחלילה, ומה יעשה זנדברג? וכך נהיה תיק המדע. אז אתם לא מתביישים? 
       
היו"ר ראובן ריבלין:
       
       חבר הכנסת רמון, חבר הכנסת לפיד מבקש לשאול אותך שאלה. האם אתה מסכים?
       
חיים רמון (העבודה-מימד):
       
       אני מסכים. חבר הכנסת לפיד, אני יכול להבין, מותר להיות נגד הקמת הממשלה החדשה. מותר. זה לגיטימי, ואם זה יכול לעכב את הקמת הממשלה, מבחינתך זה הוגן. אבל להפוך את זה לעניין חוקתי? יסודי? היית שר המשפטים; זה חוקתי? זה יסודי? אתם מבזים את עצמכם. תגידו: אנחנו נגד הממשלה. פניתי לחבר הכנסת ברכה לתמוך בחוק; הוא אמר שהוא נגד הקמת ממשלת האחדות וכל אבן נגף שהוא יכול להניח בדרכה הוא יניח. זו עמדה לגיטימית, אני מבין אותה. הוא לא סיפר סיפורי בדים.
       
יוסף לפיד (שינוי):
       
       הזכרת שאנחנו הגדלנו את הממשלה. האם לא אתה עמדת שם, בקרבת ברק, והצעת לשנות חוק-יסוד של 18 חברים בממשלה כדי לאפשר לכם להגדיל את הממשלה? אז איך אתה בא  אלי בטענה שהגדלנו את הממשלה? עכשיו אתה משנה חוק-יסוד אחר - - - 

היו"ר ראובן ריבלין:
       
       כולם היו בני, כולם יושבים על-תנאי. 
       
חיים רמון (העבודה-מימד):
       
       חבר הכנסת לפיד, אני אומר בריש גלי, בלי צביעות, בלי להעמיד פנים, שיש צרכים קואליציוניים להקמת ממשלה, שהם הכרח בל יגונה. אני לא שם אצטלה. אתה נאמת בחריפות נגד הגדלת הממשלה של ברק, יכול להיות שבצדק, אבל איך שהגעת לממשלה – והיה אפשר לצמצם אותה – תאוות התיקים שלך לא ידעה גבול. לא אמרת לראש הממשלה ששינוי תיכנס עם שלושה תיקים ונחזור ל-18. הרי אם היית נגד הגדלת הממשלה, ברגע שקיבלת כוח היית מנסה לשנות – מובן שאם זה היה עקרוני אצלך, ולא שפעם אתה בעד ופעם אתה נגד – היית בא אל ראש הממשלה שרון ואומר לו: אני מבקש לחזור ל-18 שרים, ולשינוי יהיו שלושה נציגים. מה פתאום? כבר רצו לפרק משרד שכולנו יודעים שהוא לא חיוני, אבל אתה אמרת שהמשרד הזה ימשיך לפעול. לכן, עמדתך אינה עקרונית, היא פוליטית, וגם עמדתי היא פוליטית. אתה לא מגן על החוקה; אתה לא מגן על חוק-יסוד; אתה מגן על אינטרסים מפלגתיים שלך.
       
       אני חוזר ואומר, חברי הכנסת, אף אחד שלא יעמיד פה פנים. אני מסתכל על כל סיעות הבית; אני מכיר את כולן – את כו-לן אני מכיר – אין אחת שלא חטאה בחטא שמנסים לומר שהוא חטא, וכאשר הם היו שותפים בממשלה – חבר הכנסת ברכה, אני זוכר שב-1992 חתמנו הסכם קואליציוני עם מפלגות ערביות - - 
       
מוחמד ברכה (חד"ש-תע"ל):
       
       מי חתם? 
       
חיים רמון (העבודה-מימד):
       
       אנחנו.
       
מוחמד ברכה (חד"ש-תע"ל):

       בלי חרדים?
       
חיים רמון (העבודה-מימד):
       
       - - היו שם לא מעט דברים שנעשו בשביל הקואליציה. כל אחד – שלא יעמיד פנים – כל אחד שמנהל משא-ומתן קואליציוני – ואני מסתכל על מרצ, ועליכם, ועל הליכוד, ועל האיחוד הלאומי, ועל המפד"ל – כו-לם עשו את זה,  ועשו את זה בדברים הרבה יותר חמורים. 
       
       אני מציע שמי שמתנגד לממשלה, ולא רוצה שתקום ממשלה שתוציא אותנו מעזה, שיודיע על כך ויצביע נגד, רק שלא יספר סיפורים כאילו יש פה איזה שינוי קונסטיטוציוני ואמות הספים של חוקת מדינת ישראל וערכיה הדמוקרטיים עומדים לפני משבר נורא. תודה רבה. 
       
היו"ר ראובן ריבלין:
       
       ההבדל היחיד הוא שפעם אנחנו יושבים פה ופעם אנחנו יושבים שם. תודה רבה. 
       
       חבר הכנסת חמי דורון – בבקשה, אדוני. לממשלה אין עמדה. הממשלה הודיעה שהיא תומכת, היא פשוט רוצה לחסוך זמן כדי לקדם את העניינים. אין שני מתנגדים, רק אחד יכול להתנגד. התקנון מאפשר לאחד להתנגד. 
       
רשף חן (שינוי):
       
       למה אולמרט לא דיבר מהמקום?
       
היו"ר ראובן ריבלין:
       
       כי לא ידעתי אם הממשלה מאשרת או לא מאשרת. הממשלה צריכה להודיע לי, ומהמקום זה בפרוצדורה שהממשלה מודיעה לי מראש. ועדת השרים לא דנה בכך מראש. 
       
חמי דורון (שינוי):
       
       אדוני היושב-ראש, חברי חברי הכנסת, היום למדתי פה, בכנסת – ואני הרי טירון בכנסת – שהכול מותר והאמת לא בדיוק חשובה. הכול מותר. לפני זמן קצר נערך סקר שבו זכו חברי הכנסת לציון מהנמוכים ביותר בקרב מי שזוכים לאמון הציבור, אם לא הנמוך ביותר. היום הליכוד והעבודה מוכיחות שצודקים אלה בעם שמסתכלים על הבית הזה כעל בית הקומבינות. 
       
       איך לא רועדת היד כאשר מגישים הצעה - - - 
       
היו"ר ראובן ריבלין:
       
       חבר הכנסת חמי דורון, כדי לעשות חסד עם הכנסת אומר שהסקר נערך בזמן שהייתם בממשלה. אני אומר את זה לפרוטוקול כדי שהדורות הבאים לא יחשבו שירמיהו או ישעיהו הגיעו לכנסת. 
       
חמי דורון (שינוי):
       
       נכון, אדוני היושב-ראש. זה תוצאה של שנים רבות שבהן לא היינו בממשלה. 
       
היו"ר ראובן ריבלין:
       
       אתה צודק במאה אחוז.
       
חמי דורון (שינוי):
       
       אני שמח לשמוע. 
       
       איך לא רועדת היד כאשר מגישים הצעה לשינוי חוק-יסוד? מדובר בחוק שהוא בעל רמה נורמטיבית גבוהה משל חוק רגיל. 

	עד היום, חברי הליכוד לפחות, ידעתי שמפלגת העבודה מוכנה לכל התבזות, לכל זחילה בשביל להיות חברה בממשלה. אבל לא ידעתי שגם הליכוד כך. איפה המורדים? אותם מורדים שדיברו על ממשלה בלי העבודה. מכל המחנה הגדול של המורדים, אדוני ראש הממשלה, נשארה רק סדרת טלוויזיה. זה מה שנשאר מכל מחנה המורדים הגדול.

	כבר בשנת 1994, כאשר ראש הממשלה היה רבין זיכרונו לברכה, ביקשה הממשלה בראשותו להכניס את חברי הכנסת שגב וגולדפרב לממשלה, ואז שינתה הממשלה את חוק-יסוד: הממשלה. ומה אמר חבר הכנסת אז, השר היום, צחי הנגבי, בהתייחסו לתיקון חוק-יסוד: הממשלה? עושים "וולבוליזציה" של החקיקה. היכן הוא, השר הנגבי, חבל שאיננו שומע כדי להזכיר לו - - -
       
היו"ר ראובן ריבלין:
       
       למען הפרוטוקול, השר הנגבי נמצא כאן, בפאתי האולם.
       
חמי דורון (שינוי):
       
       אני שמח לראות אותך, אדוני השר. 
       
       ב-1999 שוב היתה זאת ממשלה של מפלגת העבודה, בראשותו של ברק, שמשיקולים קואליציוניים ביקשה לשנות את חוק-יסוד: הממשלה ולהגדיל את מספר חברי הממשלה מ-18 ל-23. במהלך הדיונים נאמר כך: שר הבריאות היום דני נוה, אז חבר הכנסת, אמר: שינוי חוק-יסוד רק כדי לרצות דרישות לתיקים ורק כדי לפתור בעיות קואליציוניות, זה דבר פסול כשלעצמו. שרת החינוך דהיום, חברת הכנסת דאז, לימור לבנת, התבטאה בחריפות ואמרה: החוק הזה הוא חוק מאוד בעייתי. הוא חוק שלכאורה נראה בלתי חוקתי ומושחת מעין כמוהו. חבר הכנסת יובל שטייניץ אמר: מדובר בשבירת חוק-יסוד וזלזול בחוקה, והוסיף: הליכוד לא הסכים מעולם לשבירת חוקי-יסוד ולשבירת הנורמה ולדרדור כזה של הנורמות. היו רבים בליכוד שרצו ללכת לאופוזיציה, רק כדי לא לשבור חוק-יסוד. הממשלה הורסת את הנורמות הדמוקרטיות היסודיות ביותר. היא משנה חוק-יסוד לצרכיה היא, באופן מיידי. היא משנה את כללי המשחק בצורה ברוטלית. חברת הכנסת נעמי בלומנטל, שהיא נציגת המורדים, או מה שנשאר מהמורדים, אמרה אז וציטטה את חבר הכנסת חיים צדוק, מי שהיה שר מטעמכם, חבר הכנסת רמון, שר מוותיקי מפלגת העבודה, שר המשפטים שאמר: יצירת תקדים של קלות יתירה בשינוי חוק-יסוד, שהוא חלק מחוקת המדינה, היא דבר שראוי להימנע ממנו, בעיקר כאשר השינוי איננו משקף צורך אובייקטיבי בניהול ענייני המדינה, אלא נוחות קואליציונית בלבד. 
       
       אדוני היושב-ראש, חברי הכנסת, כפי שכולם רואים, זהו ביזיון. פשוט אין זו שעתה היפה של כנסת ישראל - להצביע על חוק - שלתמיד תיזכר - - -

היו"ר ראובן ריבלין:
       
       חבר הכנסת דורון, אני מאמין לכל מלה שאתה אומר, אבל אני מקווה שבעוד חמש, שש שנים לא יעמוד חבר כנסת כאן, על הדוכן, ויצטט אותך.
       
חמי דורון (שינוי):
       
       אדוני היושב-ראש, אם תהיה ממשלה ששינוי תהיה חברה בה, והממשלה תשנה חוק-יסוד, יגיע לה שמה שאני אומר היום ייאמר לה. 
       
       אני רוצה לומר, על מה בעצם הוויכוח? אומר פה חבר הכנסת רמון, שמדובר פה באיזה תיקון מינורי, איזה תיקון קטנטן. ראש הממשלה לשעבר, מר פרס, בשל תיקון קטנטן לא מקימים ממשלה? בשל תיקון קטנטן לא הולכים להתנתקות? בשביל תיקון קטנטן משנים סדרי עולם? זהו חוק-יסוד, חוק בעל נורמה אחרת.
       
היו"ר ראובן ריבלין:
       
       נא לסיים.

חמי דורון (שינוי):
       
       אני רואה שעכשיו, כל אלה שהזכרתי את שמם מגיעים לאולם המליאה. חבל שהם לא היו כאן כשאמרתי את זה. אני פונה היום לחברי הכנסת ואומר להם: הרף ידכם, אל תיתנו יד לשינוי חוק-יסוד, אלא אם החוק הוא אכן בעל שינוי נורמטיבי אמיתי. לא יקרה שום דבר למדינת ישראל ולממשלת ישראל אם החוק הזה לא ישונה. תודה רבה.
       
היו"ר ראובן ריבלין:
       
       תודה רבה לחבר הכנסת דורון.חבר הכנסת חיים רמון, אדוני רוצה להשיב?
       
חיים רמון (העבודה-מימד):
       
       רגע, שנייה. 
       
היו"ר ראובן ריבלין:
       
       בבקשה. אם חבר הכנסת דורון היה מוותר, חבר הכנסת וילן היה יכול לענות. אני לא רוצה לקבל הערות מחבר הכנסת רן כהן שאני נהגתי מחוץ לתקנון, ולתת לך לדבר, חבר הכנסת וילן. הוא יאמר לך שהתקנון מאפשר לי לאפשר להתנגד רק לאחד.

חיים רמון (העבודה-מימד):
       
       אדוני היושב-ראש, חברי הכנסת, אני רוצה לומר, חבר הכנסת דורון, כזה נאום מוצלח אבל לא לעניין.
       
חמי דורון (שינוי):
       
       בדיוק לעניין - - -
       
חיים רמון (העבודה-מימד):
       
       חבר הכנסת דורון, האזנתי לך. ממש לא לעניין. כזה כשרון, כזה ניתוח משפטי מבריק באמת על סוגיה שאתה יודע שאין בינה לבין חוקי-יסוד דבר וחצי דבר. אתה עורך-דין, אתה בקיא. אם היינו באמת עושים חוקה - - -

חמי דורון (שינוי):
       
- - -

היו"ר ראובן ריבלין:
       
       חבר הכנסת דורון, אדוני ברגע זה ירד והוא משיב לך. חבר הכנסת דורון, התקנון מאפשר לי לאפשר לו להשיב לך גם בלי שאתה נמצא באולם. אני מזהיר אותך.

חמי דורון (שינוי):
       
       - - -

היו"ר ראובן ריבלין:
       
       חבר הכנסת דורון, אני קורא אותך לסדר.

חיים רמון (העבודה-מימד):
       
       אם באמת היתה חוקה בישראל, אני משוכנע שמה שהיום כלול בחוק-יסוד: הממשלה, כמו מספר הסגנים וכל מיני נושאים שהם טכניים, היו יוצאים ממנו לתקנות, ורק עקרונות היסוד היו נשארים. אז אני מציע לך, חבל לבזבז כשרון כל כך גדול על עניין כל כך קטן. תודה.
       

היו"ר ראובן ריבלין:
       
       אני מאוד מודה לחבר הכנסת רמון. רבותי חברי הכנסת, אנחנו עוברים להצבעה. נא לשבת, לא לרוץ, שלא תצא תקלה מתחת רגליכם. לא להידחף למחשבים שלא שייכים לכם. נא לשבת.
       
       רבותי חברי הכנסת, הצעת חוק-יסוד: הממשלה (תיקון – מינוי ממלא-מקום לראש הממשלה). בהצבעה טרומית אין צורך ב-61. להצבעה בקריאה ראשונה - - -
       
רוני בר-און (הליכוד):
       
	- - - 

היו"ר ראובן ריבלין:
       
       רק אמרתי, שלא יהיו מהומות אחרי ההצבעה. 
       
       רבותי חברי הכנסת, נא להצביע - מי בעד, מי נגד, מי נמנע?
       
הצבעה מס' 2

בעד ההצעה להעביר את הצעת החוק לדיון מוקדם בוועדה – 56
בעד ההצעה להסיר מסדר-היום את הצעת החוק – 34
נמנעים - 2
ההצעה להעביר את הצעת חוק-יסוד: הממשלה (תיקון – מינוי 
ממלא-מקום לראש הממשלה) לדיון מוקדם בוועדת החוקה, חוק ומשפט נתקבלה.

היו"ר ראובן ריבלין:
       
       56 בעד, 34 נגד, שני נמנעים. אני קובע שהצעת חוק-יסוד: הממשלה (תיקון – מינוי ממלא-מקום לראש הממשלה) עברה בקריאה טרומית ותעבור להכנתה לקריאה ראשונה בוועדת החוקה, חוק ומשפט של הכנסת. תודה רבה.
       
       

מסמכים שהונחו על שולחן הכנסת

       
היו"ר ראובן ריבלין:
       
       רבותי חברי הכנסת, אנחנו ממשיכים בסדר-היום. הכרזה לסגנית מזכיר הכנסת.

סגנית מזכיר הכנסת ירדנה מלר-הורוביץ:
       
       ברשות יושב-ראש הכנסת, הנני מתכבדת להודיע, כי הונחו היום על שולחן הכנסת –
       
       לקריאה ראשונה, מטעם חברי הכנסת: הצעת חוק חילוט רווחים מפרסומים שעניינם עבירות, התשס"ה-2004, של חברי הכנסת איתן כבל וניסן סלומינסקי; הצעת חוק ביטוח בריאות ממלכתי (תיקון מס' 28 והוראת שעה) (מעבר מקופת-חולים אחת לקופת-חולים אחרת), התשס"ה-2004, של חבר הכנסת יגאל יאסינוב וקבוצת חברי הכנסת; הצעת חוק חינוך מיוחד (תיקון מס' 8) (חובת שימוע בוועדות השמה וערר), התשס"ה-2004, של חבר הכנסת יגאל יאסינוב וקבוצת חברי הכנסת.
       
       לקריאה ראשונה, מטעם הממשלה: הצעת חוק הסניגוריה הציבורית (תיקון מס' 5 והוראת שעה) (תיקון), התשס"ה-2004. 
       
       לדיון מוקדם: הצעת חוק-יסוד: הממשלה (תיקון – ממלא-מקום לראש הממשלה), של חבר הכנסת אורי יהודה אריאל. תודה.
       
       
הצעת חוק לתיקון פקודת העיריות (מס' 95), התשס"ה-2004
       [מס' כ/51; "דברי הכנסת", מושב שני, חוב' ל"ח, עמ' ;  נספחות.]
(קריאה שנייה וקריאה שלישית)
       
היו"ר חמי דורון:
       
       רבותי  חברי הכנסת, אנחנו עוברים להצעת חוק לתיקון פקודת העיריות (מס' 95), התשס"ה-2004, קריאה שנייה וקריאה שלישית. יושב-ראש ועדת הפנים, חבר הכנסת יורי שטרן, בבקשה. 
       
יורי שטרן (יו"ר ועדת הפנים ואיכות הסביבה):
       
       כבוד היושב-ראש, חברי חברי הכנסת, כבוד ראש הממשלה והשרים, אני מתכבד להביא לפני הכנסת לקריאה שנייה ולקריאה שלישית את הצעת חוק לתיקון פקודת העיריות (מס' 95), התשס"ה-2004, של קבוצת חברי הכנסת ובראשם חבר הכנסת רשף חן. 
       
       הצעה זו היא הצעת חוק פרטית שהגישו, כמו שאמרתי, חברי הכנסת רשף חן, רוני בריזון, יגאל יאסינוב, אילן ליבוביץ, מל פולישוק-בלוך ואהוד רצאבי. מטרתה העיקרית של הצעת החוק היא לקבוע הסדרים חדשים לעניין מינוים ופיטוריהם של העובדים הבכירים בעיריות. מדובר בהצעה שמנסה במידה מסוימת - - -
       
היו"ר חמי דורון:
       
       רבותי שם בפינה. חבר הכנסת רמון, אני מבין את התרגשותך הרבה. אפשר לבקש שם שקט? רבותי. חברת הכנסת דליה איציק, את לא נותנת לחבר הכנסת שטרן להציג את החוק, וזה לא בסדר. אני מבקש שקט בפינה שם. בבקשה, חבר הכנסת שטרן. 
       
יורי שטרן (יו"ר ועדת הפנים ואיכות הסביבה):
       
       הצעת חוק זו היא אחת מכמה הצעות חוק שדנו בהן לאחרונה. חלק מהן כבר מאושרות. מדובר בניסיון להגביל במידת מה את שרירות לבם של ראשי המועצות, להכניס איזון ומהלכים דמוקרטיים נוספים לתפקוד המועצות המקומיות, ועם זאת לא להגיע מקצה לקצה ולא ליצור מצב שמאפשר בעצם טרפוד של עבודת ראשי הרשויות, ראשי הערים, בהקמת כל מיני קואליציות לעומתיות ובטרפוד מהלכים שונים בתפקוד היומיומי של העיריות. 
       
       ההצעה הנדונה מתבססת על החוק הקיים, שקובע שהתפקידים הבכירים במועצה, במועצת העיר, בעירייה – מזכיר המועצה, המנהל הכללי, המהנדס, מפקח התברואה, הרופא, הרופא הווטרינר, המבקר והגזבר – נבחרים באמצעות ועדת מכרזים מיוחדת. אלא שהחוק לא קבע עד כה מה צריך להיות הרכב הוועדה הזאת, ובפועל ראש העיר הוא שקבע את הרכב הוועדה, ולכן במידה רבה התפקידים האלה הפכו לבחירה אישית מאוד של ראש העירייה, שלפעמים עשה שיקול דעת נכון ולפעמים הפעיל שיקול דעת לא ענייני. 
       
       בכל מקרה, בהצעת החוק מבדילים בין התפקיד של מנכ"ל העירייה, שהופך למשרת אמון, לבין תפקידים אחרים, שלגביהם יש ועדת מכרזים שחברים בה חמישה: ראש העירייה או נציג מקרב סגניו שישמש יושב-ראש הוועדה, שני חברי המועצה שייבחרו מטעמה, שאחד מהם לפחות הוא נציג האופוזיציה, חבר רביעי בוועדה יהיה מנכ"ל העירייה, והחבר החמישי בוועדה יהיה נציג שימנה שר הפנים, והוא יהיה בעל תפקיד מקביל לתפקיד נושא המכרז הנדון בעירייה אחרת. זאת אומרת, אם מדובר בגזבר, רצוי שזה יהיה גזבר של אחת העיריות, ששר הפנים ימנה, כך ששיקול דעתו יהיה כמה שיותר מקצועי, כמה שיותר מתוך הבנת המאטריה העירונית ולא נתון לשום לחצים מקומיים. 
       
       להערכתנו, הרכבה כזאת והרכב כזה של ועדת המכרזים מבטיחים איזון נכון. מובאים בהם בחשבון גם האינטרסים של האופוזיציה במועצות הערים, וחשוב לנו לתת משמעות כלשהי לתפקודם של כל חברי המועצה, ובכללם אלה שבאופוזיציה. היום הם במידה רבה פשוט נטולי כל סמכות וכל מלה בקבלת ההחלטות העירוניות. פה, במתן  מקום מובטח מראש לנציג האופוזיציה, אנחנו גם מעלים את חברי האופוזיציה לרמה מסוימת של השפעה בקביעת המינויים שמדובר בהם. 
       
       החוק מתייחס גם לפיטורי העובדים הבכירים: ראש המועצה צריך להביא אותם להחלטת המועצה, והתיקון שאנחנו מבקשים, בהתאם להסתייגות שהגיש חבר הכנסת עמרם מצנע –  כיושב-ראש הוועדה אני אומר שהחלטתי לתמוך בהסתייגותו של חבר הכנסת מצנע, זה סוכם גם עם ראש המציעים, עם חבר הכנסת רשף חן. אנחנו כן חושבים שהאיזון שהתיקון הזה יוצר, כאשר לא הרוב של רשימת חברי המועצה – זאת אומרת, אם חברים במועצה נגיד 15 איש, צריך ששמונה לפחות יהיו בעד הפיטורים – אלא הרוב הנוכחי באותה ישיבה הוא שיכריע. כי אי-אפשר לתת פה יותר מדי כלים לכל מיני משחקים פנימיים. 
       
       עוד תיקון שהכנסנו למצב החוקתי הקיים הוא אומנם תיקון טכני, אבל הוא חשוב גם להבנת רוחה של החקיקה הזאת, והוא שרופא וטרינר לא נכלל בתפקידים הבכירים לצורך העניין, כי מינויו נראה לנו לגמרי מקצועי ולא שייך לפוליטיקה המקומית. לכן הוצאנו אותו מרשימת התפקידים הנבחרים. 
       
       אני חושב שהחוק הזה כן יקדם את העשייה המוניציפלית שלנו, יגרום לשקיפות בתחום המאוד-מאוד רגיש של מינוי עובדים בכירים וישמש בקרה נוספת של הגורמים הציבוריים כפי שהם ביטאו את עצמם בבחירות העירוניות, ולכן זה גם יחזק את מערכת של השלטון המקומי, שכידוע נמצאת במשבר עמוק. אם בחקיקות – כזאת וגם אחרות נוספות – אנחנו יכולים לתת אמצעים נוספים ולחזק את השקיפות ואת שיקול הדעת המקצועי בקבלת ההחלטות העירוניות, הרי שאת היומית שלנו הרווחנו. 
       
היו"ר חמי דורון:
       
       תודה רבה לחבר הכנסת יורי שטרן, יושב-ראש ועדת הפנים. יש הסתייגות אחת, של חבר הכנסת עמרם מצנע. אתה רוצה לנמק אותה? בבקשה.
       
עמרם מצנע (העבודה-מימד):
       
       מכובדי היושב בראש, עמיתי חברי הכנסת, הייתי שותף בעבודת הוועדה על הכנת החוק לקריאה שנייה ולקריאה שלישית, ואני אומנם חושב שהחוק הוא ראוי, ויש פה שיתוף פעולה מעניין בין – רשף, אני רוצה לספר שיש פה שיתוף פעולה מעניין בין מי שהיה חבר במועצת העיר, באופוזיציה, כשאני הייתי ראש העירייה, ועכשיו אנחנו משתפים פעולה בהכנת חוק שכזה. 
       
       אני רק ביקשתי תיקון – ואני שמח שחבר הכנסת רשף חן ויושב-ראש הוועדה הסכימו לו. התיקון הוא שבסעיף 6 סעיף קטן (א), השורה "במקום 'הוחלט על כך בישיבת המועצה' יבוא 'החליטה על כך המועצה ברוב חבריה'" – תימחק בעצם מהחוק. המחשבה מאחורי זה היא, שלא ליצור מציאות שבה ראשי עיריות וראשי מועצות מתקשים לתפקד כאשר יש מועצות לעומתיות והם נזקקים לרוב שהוא רוב חברי המועצה. 

       מאחר שהבקשה שלי לתקן אושרה למעשה על-ידי המגישים, אני אכן קורא לחברי הכנסת להצביע בעד ההסתייגות, ובכך באמת ייתוסף חוק חשוב לעיריות. תודה.
       
היו"ר חמי דורון:
       
       תודה רבה, חבר הכנסת מצנע. 
       
       אנחנו נפנה להצבעה. רבותי, בהצעת החוק לתיקון פקודת העיריות (מס' 95), התשס"ה-2004, אין הסתייגויות לסעיפים 1-5. על כן, אנחנו מצביעים כנוסח הוועדה. ההצבעה החלה. 
       
הצבעה מס' 3
       
בעד סעיפים 1-5 - 20
נגד - אין
נמנעים - אין
סעיפים 1-5 נתקבלו.
       
היו"ר חמי דורון:
       
       20 חברי כנסת בעד, אין מתנגדים, אין נמנעים. 
       
       אנחנו עוברים לסעיף מס' 6. תחילה נצביע על ההסתייגות של חבר הכנסת מצנע. בבקשה. 
       
הצבעה מס' 4
       
בעד ההסתייגות – 19
נגד - אין
נמנעים - אין
ההסתייגות של חבר הכנסת עמרם מצנע לסעיף 6 נתקבלה.

היו"ר חמי דורון:
       
       19 בעד, אין מתנגדים, אין נמנעים. ההסתייגות נתקבלה. 
       
יורי שטרן (יו"ר ועדת הפנים ואיכות הסביבה):
       
       - - -

היו"ר חמי דורון:
       
       לסעיפים 7-8 אין הסתייגויות. אבקש להצביע עליהם כנוסח הוועדה. 
       
       
הצבעה מס' 5
       
בעד סעיפים 7-8 - 18
נגד - אין 
נמנעים - אין
סעיפים 7-8 נתקבלו.
       
היו"ר חמי דורון:
       
       בעד - 18, אין מתנגדים, אין נמנעים. גם סעיפים אלו אושרו. 
       
       אדוני יושב-ראש הוועדה, מאחר שכבר אמרת קודם שאין לך בעיה, וכי אתה תומך בהסתייגות, אנחנו מעבירים את הצעת החוק הזאת לקריאה שלישית, כנוסח הוועדה. 
       
חיים אורון (יחד):
       
       עם ההסתייגות. 
       
היו"ר חמי דורון:
       
       ודאי - רק רגע. אני אומר – מה החיפזון? 
       
       מעבר לכך, היועץ המשפטי מעיר שמספרו של התיקון הוא 95 ולא 92, כפי שנרשם בסדר-היום. 
       
       אנחנו מצביעים עכשיו בקריאה שלישית על הצעת החוק לתיקון פקודת העיריות (מס' 95), התשס"ה-2004, כנוסח הוועדה, בצירוף ההסתייגות שהתקבלה.
       
הצבעה מס' 6
       
בעד החוק - 22
נגד - אין 
נמנעים - אין
חוק לתיקון פקודת העיריות (מס' 95), התשס"ה-2004, נתקבל.
       
היו"ר חמי דורון:
       
       בעד - 22, אין מתנגדים, אין נמנעים. אני קובע שהצעת החוק עברה. 
        
       חבר הכנסת שטרן, הצגת את הצעת החוק הזאת כל כך יפה. ניתן למציע להגיד את דברי התודה. בבקשה, חבר הכנסת רשף חן.
       
רשף חן (שינוי):
       
       אדוני היושב-ראש, חברי חברי הכנסת, החוק הזה הוא חוק חשוב במיוחד עבורי, מפני שמי שיזם את החוק הזה הוא לא אני; יזמה את החוק הזה חברת הכנסת יהודית נאות זיכרונה לברכה, והיא זו שהניחה את החוק הזה עוד בכנסת הקודמת. כאשר היא מונתה לשרה בממשלה, התבקשתי על-ידה להמשיך ולקדם את החוק הזה, וקידמתי אותו. אני חושב שזה אך ראוי שאנחנו מעבירים היום את החוק. 
       
       חבר הכנסת מצנע, זה אולי מסביר לך את עניין הקואליציה, כי הלוא היית אתה בקואליציה. 
       
       אבל, מה שחשוב יותר מהעניין הזה הוא העובדה שהחוק הזה מבטא את חברת הכנסת יהודית נאות בצורה מאוד הולמת בעיני. חברת הכנסת יהודית נאות היתה חברת מועצת העיר חיפה במשך שנים רבות מאוד. היא הביאה מניסיונה הרב מאוד בתחום המוניציפלי לכאן, לכנסת. היא הניחה הצעות חוק רבות בתחום הזה. החוק הזה בא לתקן מנהג שלא היה תקין לגמרי ברשויות המקומיות. לכן, אני מוצא איזו משמעות בכך שאנחנו מעבירים את החוק הזה היום.
       
       אני מבקש להודות ליושב-ראש הוועדה, חבר הכנסת שטרן, שהשקיע הרבה זמן ומאמץ בחקיקת החוק הזה, ליועצת המשפטית של הוועדה, גברת מירי פרנקל-שור, ולמנהלת הוועדה, יפה שפירא. בלי המאמץ הרב של כל אלה ואחרים, לא היינו מצליחים לחוקק את החוק הזה. אני מודה לכם מאוד. 
       
היו"ר חמי דורון:
       
       תודה רבה לחבר הכנסת רשף חן. חבר הכנסת שטייניץ, לא עומדים עם הגב ליושב-ראש. 
       
יובל שטייניץ (הליכוד):
       
       - - -
       

הצעת ועדת הכלכלה בדבר חלוקת הצעת חוק משק הדלק 
(איסור מכירת דלק לתחנות תדלוק מסוימות), התשס"ד-2004 
       [נספחות.]

היו"ר חמי דורון:
       
       במקום יושב-ראש ועדת הכלכלה חבר הכנסת שמחון, תמסור את ההחלטה חברת הכנסת מלי פולישוק-בלוך. בבקשה. 
       
מל פולישוק-בלוך (בשם ועדת הכלכלה):
       
       תודה רבה. 
       
       אדוני היושב-ראש, החלטה בדבר חלוקת הצעת חוק משק הדלק (איסור מכירת דלק לתחנות תדלוק מסוימות), התשס"ד-2004. על-פי הצעת ועדת הכלכלה, מחליטה הכנסת, בהתאם לסעיף 121 לתקנון הכנסת, להרשות לוועדת הכלכלה, שאליה הועברה לדיון ולהכנה לקריאה השנייה והשלישית הצעת חוק משק הדלק (איסור מכירת דלק לתחנות תדלוק מסוימות), התשס"ד-2004, לא להביא לקריאה שנייה ושלישית, בשלב זה, את ההוראות הכלולות בה, שעניינן הרשימה השלילית, כהגדרתה בסעיף 1 להצעת החוק. 
       
       בהתאם לכך, בנוסח שיובא לקריאה שנייה ושלישית לא תהיה התייחסות לרשימה השלילית, כפי שהיא כלולה בסעיפים הבאים בהצעת החוק: 1, 2, 4, 5, 7, 15 ו-16. 
       
       אני רוצה להסביר בקיצור: הצעת חוק משק הדלק (איסור מכירת דלק לתחנות תדלוק מסוימות), נועדה לצמצם את תופעת תחנות הדלק הפיראטיות במדינה בדרך של ניתוקן ממקור האספקה של הדלק, המאפשר את פעילותן. הצעת החוק הגדירה במקור שתי רשימות: רשימה חיובית שתנוהל על-ידי מינהל הדלק במשרד התשתיות הלאומיות, ובה ייכללו תחנות תדלוק שרק להן יורשה לספק דלק, וכן רשימה שלילית, שתנוהל על-ידי המשטרה, ותכלול תחנות תדלוק שלהן אסור יהיה למכור או לספק דלק.
       
       בעת הכנת הצעת החוק בוועדת הכלכלה של הכנסת לקריאה השנייה ולקריאה השלישית, הועלו ספקות אם יש צורך בקיום הרשימה השלילית נוסף על הרשימה החיובית. עקב כך, ועל מנת שלא לעכב את קבלת הצעת החוק בקריאה שנייה ושלישית, החליטה הוועדה לחלק את הצעת החוק האמורה ולא לכלול בה, בשלב זה, את הסעיפים שפורטו לעיל, הנוגעים לקיומה של רשימה שלילית. בסעיפים אלה תשוב הוועדה ותדון בהמשך. 
       
       אני מודה לכם על הסכמתכם. תודה.


היו"ר חמי דורון:
       
       תודה רבה. חבר הכנסת חיים אורון, בבקשה. חבר הכנסת שטייניץ, אני מציע שתשב ליד חבר הכנסת לפיד. יש לידו מקום ותוכל לדבר. אתה מפריע. מילא אני -  ניחא. אבל לדובר. אנא ממך. 
       
יובל שטייניץ (הליכוד):
       
       אתה צודק. אצלי בוועדה לא הייתי מרשה זאת. 
       
היו"ר חמי דורון:
       
       בדיוק כך, ואני מזכיר לך זאת מעצם היותי חבר בוועדה שלך, בינתיים. 
       
חיים אורון (יחד):
       
       אדוני היושב-ראש, חברי הכנסת, אני לא מתנגד להצעת החלוקה שהוצעה כאן על-ידי ועדת הכלכלה, אבל אני רוצה לנצל את הסעיף התקנוני המאפשר לעלות ולומר, שעם כל הכבוד לדיון שאנחנו מנהלים עכשיו, לא רחוק מכאן, במקום אחר בירושלים, מתנהל דיון חשוב יותר.
       
       אני מתכוון לדיון של מועצת יש"ע על הצעתו של ראש מועצת מטה בנימין, פנחס ולרשטיין, שעניינה הוא קריאה רשמית להפרת החוק. כבר אין מדובר באמירה של רב כלשהו, שגם זה חמור מאוד, אין מדובר אפילו באמירה של קבוצת רבנים, אורי אריאל. מדובר בהתכנסות של גוף.
       
היו"ר חמי דורון:
       
       חבר הכנסת אורון, כשמדברים על הצעת החלטה, על הצעת חוק, מדברים על החוק. 
       
חיים אורון (יחד):
       
       תסלח לי, אדוני היושב-ראש. 
       
היו"ר חמי דורון:
       
       על-פי התקנון אני צריך להעיר את תשומת לבך לעניין. 
       
חיים אורון (יחד):
       
       אני מציע לך להתייעץ עם חבריך הוותיקים בכנסת. 
       
היו"ר חמי דורון:
       
       אני מסתכל על התקנון, לא על חברי הוותיקים. 
       
חיים אורון (יחד):
       
       כאשר מדברים על הצעת החלטה זה כמו דיון בקריאה ראשונה, והיות שאין מבחן בכנסת, למזלם של חלק מחברינו, לא של תוכן הדברים ולא של רמתם, אני מציע שלא להפעיל כרגע את המבחן הזה דווקא עלי. 
       
היו"ר חמי דורון:
       
       על-פי התקנון, מחובתו של היושב-ראש להעיר את תשומת לבו של דובר כאשר הוא אינו מדבר לעניין. 
       
חיים אורון (יחד):
       
       אם הדובר אינו מדבר לעניין, מחובתו של היושב-ראש להעיר, והיושב-ראש העיר את הערתו. 
       
היו"ר חמי דורון:
       
       הערתי את תשומת לבך, זה הכול. 
       
חיים אורון (יחד):
       
       היושב-ראש העיר את הערתו, ואני אמשיך לדבר מאוד-מאוד לעניין, לעניין שבחרתי לדבר בו, ועדיין יש לי שתי דקות, כי לקחת דקה מזמני. אני רוצה לומר לכנסת באופן הברור והנחרץ ביותר: כוונת המהלכים הללו היא להטיל עלינו פחד. יש חלקים בציבור שעצם החשש מהעימות עלול להביא אותם לשינוי עמדתם, כי אין מחלוקת על כך שרוב ברור בציבור תומך בהחלטתה של הכנסת על נסיגה מרצועת-עזה ומצפון השומרון. אותן קבוצות שרוממות הדמוקרטיה – משאל עם ובחירות – היתה בגרונן כל זמן שחשבו שבאמצעותה הן יצליחו למנוע את התהליך הזה, היום כנראה באופן רשמי, וכפי שנאמר בתקשורת: הלך הרוחות הוא לתמוך בהצעתו של פנחס ולרשטיין. זו קריאה פומבית ורשמית להפרת חוק. זהו איום ישיר על הדמוקרטיה. 
       
       שלטונות החוק יעשו את מה שהם צריכים לעשות. היועץ המשפטי הודיע שהוא יבחן. שיבחן. ואם הוא יציע למישהו לבדוק – שיבדקו. אבל חובתה של הכנסת וחובתם של אנשי הציבור – אני מקווה מכל העמדות, אבל אני לא יכול לסמוך על זה – להגיד באופן הברור ביותר: מי שרוצה למנוע פעם נוספת, ולא בפעם הראשונה, מהרוב במדינת ישראל לממש את רצונו, במהלכים בלתי חוקיים ומופקרים, ימצא את הרוב הזה בכל מקום, כי המשמעות של אי-ביצוע ההחלטה הזאת היא סכנה מוחשית לדמוקרטיה ולקיומה של מדינת ישראל. כך אנחנו חייבים להתייחס אליה וכך עלינו לפעול לגביה. 
       
היו"ר חמי דורון:
       
       תודה רבה. חבר הכנסת מוחמד ברכה, בבקשה.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, רציתי לנצל את ההזדמנות של הדיון הזה - - -
       
היו"ר חמי דורון:
       
       מאחר שעצרת, אני רוצה להפנות את תשומת לבו של חבר הכנסת אורון – אני לא מדבר לפני שאני קורא – אני מפנה אותך, בזמנך החופשי, לעיין בסעיף 67(א), ותדע על מה דיברתי. 
       
חיים אורון (יחד):
       
       חרגתי מכללים שנהוגים בכנסת זה שנים?
       
היו"ר חמי דורון:
       
       לא, יש תקנון. זה הכול. לא דיברת על הנושא. 
       
מוחמד ברכה (חד"ש-תע"ל):
       
       יש עניינים מסוימים שמחייבים לדבר לעניין, ויש דברים - - -
       
היו"ר חמי דורון:
       
       כתוב במפורש בסעיף 67(א). 
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, אני רוצה להגיד כמה מלים כהמשך הדיון שהיה היום בוועדת הכספים בחוק ההזנה. כידוע, הכנסת העבירה הצעת חוק של חברות הכנסת יולי תמיר ואתי לבני בנושא ההזנה, וכפי שהחוק הזה היה בנוי באותה גרסה, הוא היה חוק סביר, נכון, צודק וגם ממלכתי. אחר כך, הקואליציה עשתה שרירים והפילה את הצעת החוק, אחרי שהיא עברה בקריאה טרומית, והעבירה לצד זה הצעת חוק של חברת הכנסת רוחמה אברהם. הצעת החוק של חברת הכנסת רוחמה אברהם מדברת על עקרון ההזנה, אבל בלי עקרון הממלכתיות, כלומר חלק נכבד ממימונו של מפעל ההזנה בבתי-הספר יהיה כרוך באיסוף תרומות. 
       
       ראשית, אני חושב שזה לא מוסרי, לא אתי, לא צודק ולא חינוכי שדווקא מפעל ההזנה ימומן מתרומות, אלא המדינה צריכה לקחת את האחריות לו. שנית, יש סכנה של איפה ואיפה, זאת אומרת שאנשים שתורמים רוצים לייעד את כספם לכיוונים מסוימים, ואפילו לציבורים מסוימים. אני יודע שיש כל מיני קהילות יהודיות בעולם שהיו מוכנות לתרום כדי לקדם עניינים מסוימים בבתי-ספר יהודיים. מה שקורה ומה שיקרה הוא שעקרון השוויון של כלל התלמידים ייגרע בצורה חמורה ובלתי סבירה לחלוטין. גם אם התרומות יממנו חלקית את מפעל ההזנה, וגם אם המדינה תשתתף ב-50% ממימון המפעל הזה, יהיה סוג מסוים של ילדים או של בתי-ספר שייהנה מ-50%, ולא מ-100%. 
       
       אני חושב שעצם הדיון היום בוועדת הכספים, והרצון להעביר את זה אחר כך למליאה, מחייב עיון מחדש בכיוון המסוכן הזה, כי דווקא בנושא כל כך קריטי, מפעל ההזנה, שאמור להיטיב עם ילדים שנמנים עם שכבות המצוקה, דווקא הם ימצאו את עצמם מול ההתנערות מהממלכתיות של הממשלה וייאלצו ללכת לקבץ נדבות כדי לממן אותו. אני חושב שזה בלתי צודק לחלוטין. חשוב וראוי שהממשלה תעיין מחדש ותחזור לנתיב הנכון, שנקבע באותה הצעת חוק של חברות הכנסת יולי תמיר ואתי לבני. תודה רבה, אדוני. 
       
היו"ר חמי דורון:
       
       תודה רבה, חבר הכנסת ברכה. חבר הכנסת עבד-אלמאלכ דהאמשה, בבקשה, ואחריו - חבר הכנסת ג'מאל זחאלקה. תמה רשימת הדוברים בנושא זה. 
       
עבד-אלמאלכ דהאמשה (רע"ם):
       
       כבוד היושב-ראש, ממשלה שכרגיל איננה, חברי חברי הכנסת, האמת היא שלא אדבר על הצעת ההחלטה שמונחת לפנינו לגופה, וזה מטעם אחד גדול, שאני עדיין שרוי בדיון הקודם, באי-אמון, בדיון החם שהיה שם ובחלקי בו. אני חייב ליידע את מאזיני הערבים מה בדיוק היה שם, כי באותו דיון לא הספקתי לומר את הדברים, ולכן אומר כמה דברים שאמרתי פה – נימוקי ההימנעות – למאזינינו הערבים. 
       
       (נושא דברים בשפה הערבית; להלן תרגומם לעברית:
	
       בשם האל הרחמן והרחום. אחי המאזינים, לפני זמן קצר דיברתי על הצבעת האי-אמון בממשלה. אמרתי מדוע הרשימה הערבית המאוחדת נמנעה בהצבעת האי-האמון. באופן פרטני יותר אמרתי, שההצעה להביע אי-אמון באה מהימין הקיצוני חמום המוח, הדורש מהממשלה לבצע עוד צעדים, ועוד פעולות הרס, שפיכות דמים, ורצח פלסטינים, כאילו השקפתם היא שהגברת האלימות תביא לסוג של הכרעה, או לסוג של ביזוי הצד הפלסטיני.
       
       אמרתי שהצבא הישראלי פעל באלימות מופרזת נגד הפלסטינים. התמקדתי במה שהתרחש רק לפני יומיים בח'אן-יונס – 51 אנשים נפצעו, 11 או 12 מהם בצורה אנושה. זוהי אלימות מופרזת. דרשתי מסיעות הימין הקיצוניות, האיחוד הלאומי ומפד"ל, לחזור למעגל השפיות ולוותר על הדרישה המטורפת הזאת. אמרתי שמפקד הצבא בעצמו הודה בכך שהשחיתות חלחלה לצבא, ושהתופעה של וידוא הריגה, אפילו של ילדים פלסטינים, הפכה להיות תופעה יומיומית, תופעה קיימת.
       
       אנחנו לא יכולים להצביע לצד הממשלה. פניתי לראש הממשלה ואמרתי לו שממשלה זו, גם כאשר היא נוקטת צעדים חיוביים, המתאימים להיות שלב בבניית שלום ואמון עם הפלסטינים, הרי שהיא לא עושה זאת בצורה ברורה וכנה. היא מבצעת צעדים חד-צדדיים ונפרדים, כפי שכינה זאת ראש הממשלה. 
       
       לפיכך, ממשלה זו אינה ראויה לאמון, וההצעה המוגשת מהימין המטורף והקיצוני, גם היא אינה ראויה לתמיכה. הרשימה הערבית המאוחדת מצאה לנכון להימנע בהצבעה במצב זה. איננו מקבלים הצעה זו כלל, וההימנעות היא העמדה הנכונה, וזה מה שהתרחש בפועל. תודה לך, אדוני, יושב-ראש הישיבה. תודה רבה.)
       
היו"ר חמי דורון:
       
       תודה. 

עסאם מח'ול (חד"ש-תע"ל):
       
       רק בערבית הנאום בלי קריאות ביניים. 

היו"ר חמי דורון:
       
       כי אף אחד לא מבין חוץ מכם, מה החוכמה. חבר הכנסת מח'ול, זה לא אומר שהסכמנו עם מה שנאמר. 

ג'מאל זחאלקה (בל"ד):
       
       כבוד היושב-ראש, רבותי חברי הכנסת, אני מציע לחברי הכנסת מהליכוד, מהעבודה ומש"ס, לכל אלה שתמכו בשינוי חוק-יסוד בשביל להמליך – זו מלה גדולה – להציב את שמעון פרס כממלא-מקום - - 

היו"ר חמי דורון:
       
       הם הלכו עכשיו לאכול את הקניידלך יחד. 

אילן שלגי (שינוי):
       
       זה תפקיד של ממלא-מקום של ממלא-מקום. 

ג'מאל זחאלקה (בל"ד):
       
       - - חוק שנחקק לאיש – לעלות על הבמה, במיוחד חבר הכנסת סער, ולבלוע את כל המלים שאמרו נגד הפרלמנט הלבנוני על זה ששינה חקיקה ונגד פרלמנטים אחרים על זה ששינו חקיקה מדודה לפי איש. 

גדעון סער (הליכוד):
       
       מה עם חברי הפרלמנט הסורי?

ג'מאל זחאלקה (בל"ד):
       
       תבלע את המלים שלך, אתה עשית יותר גרוע פה. 

גדעון סער (הליכוד):
       
- - -  הפרלמנט בסוריה. 

ג'מאל זחאלקה (בל"ד):
       
       אתה עשית, לפחות תתבייש. 

גדעון סער (הליכוד):
       
       תגנה את זה. 

היו"ר חמי דורון:
       
       חבר הכנסת סער. 

ג'מאל זחאלקה (בל"ד):
       
       תתבייש. 

גדעון סער (הליכוד):
       
       תגנה את זה. אתה שפוט של אסד. 

היו"ר חמי דורון:
       
       חבר הכנסת סער, קריאת ביניים זה לא נאום.

ג'מאל זחאלקה (בל"ד):
       
       בחייך, אפילו אתה לא מאמין למה שאתה אומר. 
       
       ברוב המקרים אני לא מסכים עם חבר הכנסת לפיד. הפעם, כמעט כל מלה שאמר היא נכונה.

היו"ר חמי דורון:
       
       הגיעו ימות המשיח. 

ג'מאל זחאלקה (בל"ד):
       
       הוא פשוט דיבר אמת. מה שהוא אמר כאן על הבמה – תקפו אותו על הקולניות, כלומר על זה שהוא דיבר בטון גבוה. מה עם התוכן? אף מלה על התוכן שהוא אמר. 

היו"ר חמי דורון:
       
       לא מתמודדים עם מה שלא נוח. 

ג'מאל זחאלקה (בל"ד):
       
       לדעתי, נעשה כאן מעשה של דמגוגיה למתחילים. בכל בית-ספר לדמגוגיה הם היו נכשלים, לא היו עוברים בגרות ולא B.A., זו דמגוגיה לכיתה א'. 

רוני בריזון (שינוי):
       
       ניתן לו כבוד, זו דמגוגיה למתקדמים, לא למתחילים. 

ג'מאל זחאלקה (בל"ד):
       
       לא, להגיד למישהו שהוא מדבר בקול רם, זה הוויכוח היחיד אתו, ולהתעלם מתוכן דבריו - זו דמגוגיה למתחילים. 

מל פולישוק-בלוך (שינוי):
       
       כי אין לו משהו אחר להגיד. 

ג'מאל זחאלקה (בל"ד):
       
       זה בדיוק העניין. מה עם תוכן הדברים? משנים חוק-יסוד, בשביל מה? איזו מטרה ראויה יש כאן? מה המטרה הראויה ביותר? שמר שמעון פרס יהיה ממלא-מקום מספר שתיים, כך הגדיר אותו אולמרט בטלוויזיה היום. ברשת "אל-ג'זירה" הוא אמר: אם רוצים את שמעון פרס כממלא-מקום מספר שתיים, לא מעניין אותי, בתנאי שלא גורעים מהסמכויות שלי. כלומר, בלי סמכויות אפילו. 
       
       מה שעשתה מפלגת העבודה זו לא זחילה. אני לא יודע אם יש מלה יותר גרועה מזחילה. מפלגה שיש לה מינימום של כבוד עצמי, אם לא היתה זוכה בתיקים, אלא לפחות היתה מציבה אי-אלו תנאים פוליטיים. אבל גם בלי תנאים פוליטיים וגם בלי מעמד ראוי בממשלה, בשביל מה הם נכנסים? זו פשיטת רגל מוחלטת. זה מה שראינו כאן. 

היו"ר חמי דורון:
       
	חבר הכנסת זחאלקה. 

ג'מאל זחאלקה (בל"ד):
       
       כשיש פשיטת רגל פוליטית, הדריסה ברגל גסה של החוק, של חוק-יסוד, היא דבר של מה בכך. באים אלינו ואומרים: מה אתם מתרגשים, בסך הכול משנים חוק-יסוד, מה מעניין בסעיף הזה? אין שום היגיון בשינוי הזה, חוץ ממלה אחת: שמעון פרס. כנסת לא צריכה לחוקק חוקים בשביל איש אחד. זה אלף-בית של דמוקרטיה.

היו"ר חמי דורון:
       
       תודה רבה לחבר הכנסת זחאלקה. חבר הכנסת עסאם מח'ול, בבקשה. 

מל פולישוק-בלוך (שינוי):
       
       - - - 

היו"ר חמי דורון:
       
       הוא לא מופיע. הסתכלתי ולא ראיתי אותו מופיע. החיפזון מהשטן, חבר הכנסת בריזון. 

עסאם מח'ול (חד"ש-תע"ל):
       
       אתם עוד לא מצליחים להתרגל לאופוזיציה, מה לעשות. 

היו"ר חמי דורון:
       
       אל תדאג, חבר הכנסת מח'ול, אנחנו עושים את זה מהר מאוד. 

מוחמד ברכה (חד"ש-תע"ל):
       
       דווקא הם עושים את זה מהר מאוד. 

עסאם מח'ול (חד"ש-תע"ל):
       
       אדוני היושב-ראש, חברי הכנסת, לשם שינוי אני רוצה לדבר על הדלק. אני רוצה להעלות בעיה שמתחילה להדאיג רבים במדינה בימים אלה, כל מיני נהגים, תופעה שהולכת ומחמירה של מהילת דלק. מתחילים לטפטף גם שמות של תחנות מסוכנות לרכבים, ששם לא עושים חלוקת דלק, אלא עושים מהילת דלק עם חומרים אחרים. אנשים נכנסים, ממלאים את הרכבים שלהם בדלק, ואז בשלב מסוים הרכב מתחיל לקרטע, המנוע מתחיל לצלצל, הרכב נעצר או יש בעיות בנסיעתו. 

       זה חלק מההידרדרות הכוללת, אבל אם זו היתה תופעה שמוכרת במקום מסוים, מילא, היה צריך ללכת למשטרה ולטפל. אבל לפחות לפי מה שמתפרסם בעיתונות ומה שמתפרסם בין הנהגים – יש רשימה של תחנות דלק שפגעו ברכבים בצורה הזאת. אני אקרא חלק ממנה. אני חושב שזכות הציבור לדעת מחייבת אותי לציין את תחנות הדלק, לבל אכתים את כולן: "פז", קריית מלאכי; "דלק" אבן-יהודה; "דור קדמה", מעלה-אדומים; "סונול", בית-שאן; "פז", קריית-מנחם, ירושלים; "פז", רמלה; "דלק", שועפאט; "פז", רמת-אשכול, ירושלים; "דור", סגולה, פתח-תקווה; "פז", ברחוב אילת, יפו; "אור חן" כפר-מנדא; "סונול", בבאר-שבע דרום, נדמה לי; "דור", גן התעשייה תפן; "סונול", דרך יריחו; "דור", בקה-אל-ע'רביה; "פז", תל-ברוך, תל-אביב; "פז", פסגת-זאב, ירושלים; "דלק" הסדנה, תלפיות, ירושלים; "אלעד שמנים", תלפיות, ירושלים; "דיאלוג 2000", רחובות; "דיאלוג 2000", דימונה; "דלק", קריית-משה, רחובות; "פז", עבדת, הערבה; "דור", שעריים, רחובות; "סונול", נווה-שלום, ערד; "פז", מסילת-ציון; "פז", שער-הגיא.  

       אני אומר את הדברים, אני קורא את השמות, כי אני חושב שמישהו צריך לקחת את הדברים בידיים ולהגן על הציבור מהמעשה הזה של רמאות כללית, רחבת ידיים, ולקצץ את הידיים האלה. אני חושב שזה טוב בדלק, אבל זה טוב גם בפוליטיקה. תודה רבה. 

היו"ר חמי דורון:
       
       תודה רבה לחבר הכנסת מח'ול. 
       
       אנחנו נצביע על אישור ההחלטה. 
       
       חבר הכנסת סער, אתה מעוניין להצביע על אישור ההחלטה הזאת?

גדעון סער (הליכוד):
       
       כן.

היו"ר חמי דורון:
       
       אם כן, שב במקומך בבקשה.

הצבעה מס' 7
       
בעד הצעת ועדת הכלכלה – 16
נגד – אין
נמנעים – אין
הצעת ועדת הכלכלה בדבר חלוקת הצעת חוק משק הדלק 
(איסור מכירת דלק לתחנות תדלוק מסוימות), התשס"ד-2004, נתקבלה.

היו"ר חמי דורון:
       
       בעד – 16 חברי הכנסת, אין מתנגדים ואין נמנעים. הכנסת מאשרת את ההחלטה בדבר חלוקת הצעת חוק משק הדלק (איסור מכירת דלק לתחנות תדלוק מסוימות), התשס"ד-2004. 
       


הצעת הוועדה לקידום מעמד האשה בדבר חלוקת הצעת חוק 
לתיקון דיני הרשויות המקומיות (ייצוג הולם) (תיקוני חקיקה), התשס"ה-2004
       [נספחות.]
       
היו"ר חמי דורון:
       
       אנחנו עוברים לנושא הבא: החלטה בדבר חלוקת הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004. מופיע אצלי חבר הכנסת גדעון סער. התחלפתם. חברת הכנסת אתי לבני, בבקשה.

אתי לבני (יו"ר הוועדה לקידום מעמד האשה):
       
       אדוני היושב-ראש, חברותי וחברי חברי הכנסת, אני מתכבדת להביא היום את הצעת הוועדה לקידום מעמד האשה לחלוקת הצעת החוק לתיקון דיני הרשויות המקומיות – חבר הכנסת טל, לא תדע איך להצביע – (ייצוג הולם) (תיקוני חקיקה), התשס"ה-2004, בהתאם לסעיף 121 לתקנון הכנסת. 
       
       הצעת חוק זו, של חבר הכנסת גדעון סער, התקבלה בקריאה ראשונה ב-6 בדצמבר 2004, ומטרתה המקורית היתה לקבוע חובת מתן ייצוג הולם לבני שני המינים בתאגידים עירוניים ובחברות עירוניות מיוחדות. הוועדה לקידום מעמד האשה החליטה להחיל את החובה לתת ייצוג הולם לבני שני המינים באופן שווה הן בעיריות, הן במועצות המקומיות ובמועצות האזוריות. 
       
       עוד החליטה הוועדה להרחיב את הצעת החוק ולקבוע כי חובת הייצוג ההולם לבני שני המינים תחול על חברי ועדות הרשות ברשויות המקומיות שאינם חברי המועצה. במהלך דיוני הוועדה נתגלעו חילוקי דעות מהותיים בעניין הרחבת הצעת החוק גם לוועדות הרשות של הרשויות המקומיות. חברי הוועדה סבורים שראוי לתת לוועדה שהות כדי ליישב את חילוקי הדעות הללו ולמצוא להם לבוש משפטי הולם.
       
       עם זאת, הוועדה אינה מעוניינת לעכב את עיקרה של הצעת החוק, כפי שהוא בא לידי ביטוי בנוסחה המקורי, ועל כן הוחלט להציע למליאת הכנסת כי הצעת החוק תחולק.
       
       בהתאם לכך, הוועדה לקידום מעמד האשה מציעה, לפי סעיף 121 לתקנון הכנסת, שהכנסת תרשה לדון ולהביא לפניה רק את החלק מהצעת החוק שעניינו חובת ייצוג הולם לבני שני המינים בתאגידים עירוניים ובחברות עירוניות, לרבות תאגידים וחברות כאמור במועצות מקומיות ובמועצות אזוריות – סעיף 1(2) ו-(3), וכן, בשינויים המחויבים, סעיף 2 להצעת החוק האמורה, כך שהחלק שעניינו חובת ייצוג הולם לבני שני המינים בוועדות הרשות של הרשויות המקומיות, סעיף  1(1), וכן, בשינויים המחויבים, סעיף 2 להצעת החוק האמורה, יובאו לפני הכנסת בנפרד.

	אני מבקשת את תמיכתכם בהצעת הוועדה בנוסח שהצגתי זה עתה. תודה רבה.

היו"ר מוחמד ברכה:
       
       תודה, גברתי. חבר הכנסת איוב קרא, בבקשה.

איוב קרא (הליכוד):
       
       אדוני היושב-ראש, חברי חברי הכנסת, אני מחזק את ידיה של יושבת-ראש הוועדה, חברת הכנסת אתי לבני, ואני מנצל את ההזדמנות הזאת כדי לומר שאנחנו תומכים, כמובן, בהצעה הזאת. 
       
       לעצם העניין, אני גם רוצה לומר שחרה לי, חרה לי מאוד אפילו, לשמוע בכלי התקשורת אתמול והיום על ניסיון של ועדת המעקב לקרוא לדרוזים שלא לשרת בצה"ל וכאילו לגנות, או להביא לאווירה לא נוחה כלפי אנשים שמשתתפים במאמץ הביטחוני של מדינת ישראל. 
       
       אני חושב שאף אחד לא נתן אפוטרופסות, לא לוועדת המעקב ולא לאיש, לקרוא תיגר על מה שאנחנו עושים במדינה הזאת, כי אנחנו נולדנו כאלה ואנחנו חושבים שאנחנו עושים את המוטל עלינו ואת מה שצריך לעשות, גם בזכויות וגם בחובות. מספיק לי לחיות במדינה דמוקרטית כדי לשמור עליה ולמות למענה, כדי להמשיך לחיות במשטר דמוקרטי. 

	אנחנו לא צבועים, אין לנו מלה בפה ומלה בבטן. אנחנו הולכים עם הדגל הזה, הכחול-לבן. כך גדלנו וכך נמשיך. שום ועדת מעקב לא תשנה את הקו הזה. יש לנו קצינים שאנחנו גאים בהם, אלופים בצה"ל, תת-אלופים, לוחמים לתפארת עם ישראל; ואנחנו גם לא רוצים מדינה אחרת. טוב לנו פה, אנחנו רוצים בזה ונמשיך לגבות את המדינה הזאת בריש גלי, וככל שתקראו תיגר על זה, יתגייסו עוד יותר ותהיה יותר מוטיבציה לשרת את המדינה ואת דרכה. 

	בד בבד עם זאת אנחנו עם עץ של זית, כי אין יותר מאתנו רוצים שלום באזור הזה, אבל אנחנו כנים, אנחנו רוצים להיות חלק אינטגרלי מהמדינה, מעתידה, כי אין לנו מדינה אחרת. זאת המדינה שלנו; אנחנו לא משחקים בשתי שפות ולא מפחדים לומר בריש גלי את מה שאנחנו חושבים. תודה, אדוני היושב-ראש.



היו"ר מוחמד ברכה:
       
       לפי מיטב ידיעתי, גם ועדת המעקב רשאית להביע עמדה בכל מיני נושאים, ולפי מיטב ידיעתי, גם היא לא מדברת בשתי לשונות ולא בשתי שפות. תודה.

איוב קרא (הליכוד):
       
       מי שלא טוב לו, שיעזוב את המדינה הזאת ואת הבית הזה.

היו"ר מוחמד ברכה:
       
       תשב במקום שלך. תודה. חבר הכנסת רן כהן – לא נמצא. חבר הכנסת עסאם מח'ול, ואחריו - חבר הכנסת עבד-אלמאלכ דהאמשה, ובזה מסתיימת רשימת הדוברים. בבקשה, אדוני. 

עסאם מח'ול (חד"ש-תע"ל):
       
       אדוני היושב-ראש, חברי הכנסת, אנחנו חיים בעידן שבו תנועות הסירוב לשירות הכיבוש ולשירות בצבא הכובש הולכות ופורחות, לא רק בחלק מהארץ, אלא בכל הארץ; לא רק בקרב חיילים מסוימים, לא בקרב תיכוניסטים בלבד. זה הפך להיות חוצה שכבות, חוצה חילות למיניהם בתוך הצבא, והגיע גם לסרבנות אפילו בתוך חיל האוויר. 
       
       אני חושב שזוהי תופעה בלתי נמנעת בצל המדיניות האומללה, הקשה, הברוטלית, שממשלת ישראל מנהלת בשנים האחרונות, מדיניות שיוצרת אווירה של התבהמות, קודם כול בקרב החיילים עצמם, והידרדרות ופגיעה במוסר, במוסריות, שהיא יומרה גדולה בפיהם של קברניטי המדינה מאז ומתמיד.
       
       אני רוצה להגיד, ואני רוצה להגיד זאת בגאווה, שוועד היוזמה הדרוזי הוא תנועת הסירוב, או אחת מתנועות הסירוב הראשונות במדינת ישראל, תנועה של אלה שלא רצו להיות כלי שרת בידי הכיבוש ובידי מדיניות של דיכוי עם אחר. 
       
       אני רוצה לברך את ועד היוזמה הדרוזי, שמאז קומו, החל בשנות ה-50, מאז שעלתה הזעקה הזאת בקרב העדה הדרוזית, היא היתה קריאה שמעוררת גאווה בקרב אנשים שאינם מוכנים להיות כלי שרת נגד בני עמם, נגד השלום, נגד זכויות האזרח ונגד הדמוקרטיה. 
       
       אומנם העדה הדרוזית, האזרחים הדרוזים - ולא רק האזרחים הדרוזים – הביעו לויאליות למדינת ישראל לאורך כל הדרך. השאלה המרכזית המככבת, שהגיע הזמן שמישהו יענה עליה, היא אם מדינת ישראל מבטאת את הלויאליות שלה כלפי האזרחים הדרוזים וכלפי האזרחים הערבים האחרים, מהעדות האחרות. אני חושב שהמבחן היום הוא מבחנה של המדינה, ולא מבחנה של העדה הדרוזית. 
     
       אדוני היושב-ראש, אני רוצה לסיים רק במשפט אחד בקשר להרכבת הממשלה. לא מדובר כאן על ממשלה חדשה, מדובר על הרחבת הממשלה. מדובר על הרחבת הממשלה, מכיוון שמפלגת העבודה זחלה אל תוך הממשלה הזאת, לא כמי שיש לו פרויקט פוליטי אחר ואלטרנטיבה פוליטית להציע, אלא כמי שרוצה להתחבר לפוליטיקה ולפרויקט הפוליטי של שרון ושל הממשלה הזאת של הימין הקיצוני. אני חושב שמפלגת העבודה בוגדת בציבור בוחריה מהרגע שהיא עזבה את האופוזיציה וחיפשה את מיקומה בממלא-מקום ראש הממשלה ושרים למיניהם. תודה רבה.

היו"ר מוחמד ברכה:
       
       תודה. חבר הכנסת עבד-אלמאלכ דהאמשה, בבקשה. 
       
עבד-אלמאלכ דהאמשה (רע"ם):
       
       כבוד  היושב בראש, חברי חברי הכנסת, דובר קודם ברעתה של ועדת המעקב, ועדה שהיא מייצגת ואמונה לא רק על אינטרסים של הציבור הערבי, ציבור שמופלה לרעה על כל שעל, אלא בעניין הזה גם תומכת ומתאחדת עם תנועות ועם מוסדות שמגינים על העניים בכלל ועל הנעשקים. אומנם, כפי שיש מגינים על הנעשקים, יש כאלה שעושקים אותם ויש אלה שמתחברים לעושק ולכובש ורואים את עצמם שערה בזנב שלו והם גם גאים בכך. מי שרוצה להיות שערה בזנב מקשקש של כובש, יבושם לו. אבל מי שלא רוצה להיות במקום הנבזי הזה וקורא לכל בעלי הרצון הטוב, בעלי המצפון, אנשי החופש ותנועות הסירוב - הם נמצאים בכל מגזרי הציבור, גם בציבור היהודי ובכל גזרות המתגייסים יש אנשים שאומרים: די לכיבוש, די לגיוס הזה; אנחנו לא נהיה חלק ממכונת המלחמה והכוח הבלתי-מוגבל שמופעל ומדכא עם אחר. 
       
       כאשר באה ועדת המעקב, קוראת ותומכת בקריאות הצודקות והנכונות האלה, יכולה להיות זכות להתנגד לקריאה שלה. לגיטימי, בציבור הזה יכולות להיות דעות שונות. אבל לדבר בסופרלטיבים ולתאר אותה כמי שמדבר בלשונות - היא לא מדברת בכמה לשונות, היא מדברת בלשון אחת ברורה וצודקת. מי שיש לו שתי לשונות, זה מי שמציג עצמו בפנים שונות ומשונות. פעם הוא רואה את עצמו כך ופעם רואה את עצמו אחרת. 
       
       אני הייתי מציע לאותו חבר כנסת שלא להשיא עצות, לא לייעץ לא לוועדת המעקב ולא לאחרים היכן להיות ומה לעשות, אלא לפשפש בכליו, להסתכל בראי ולהתבייש בדרך שהוא מוביל, בדברים שהוא אמר לא רק מעל הדוכן הזה אלא גם במקומות אחרים. לא יכול להיות שהדברים הנלוזים האלה שנשמעים מפעם לפעם לא יביישו את אומרם. הייתי מציע לו להכות על חטא ולחזור לשפיות, אבל כנראה זה מעל לבינתו, מעל להבנתו, והוא איננו מסוגל לכך. מה נעשה, כך היא דרכו וכך הוא יהיה. תודה רבה, אדוני היושב-ראש.  
       
היו"ר מוחמד ברכה:
       
       תודה, חבר הכנסת דהאמשה.  
       
       חברי הכנסת, אנחנו עוברים להצבעה על החלטה בדבר חלוקת הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004. ההצבעה החלה. 
       
הצבעה מס'  8 
       
בעד הצעת הוועדה לקידום מעמד האשה – 7 
נגד – אין 
נמנעים – 3
הצעת הוועדה לקידום מעמד האשה בדבר חלוקת הצעת חוק לתיקון דיני 
הרשויות המקומיות (ייצוג הולם) (תיקוני חקיקה), התשס"ה-2004, נתקבלה. 

היו"ר מוחמד ברכה:
       
       ברוב של שבעה תומכים, ללא מתנגדים ועם שלושה נמנעים, ההחלטה אושרה על-ידי מליאת הכנסת. 

       
הצעת חוק הביטוח הלאומי (תיקון מס' 77) 
(פיצוי נפגעי גזזת), התשס"ה-2004
       [רשומות (הצעות חוק, חוב' כ/56).]
(קריאה ראשונה)
       
היו"ר מוחמד ברכה:
       
       אנחנו עוברים, רבותי, לנושא הבא: הצעת חוק הביטוח הלאומי (תיקון מס' 77) (פיצוי נפגעי גזזת), התשס"ה-2004, של חברי הכנסת עמיר פרץ, דוד טל ואילנה כהן - קריאה ראשונה. יציג את הצעת החוק חבר הכנסת דוד טל. בבקשה, אדוני. 
       
דוד טל (עם אחד):
       
       אדוני היושב-ראש, עמיתי חברי הכנסת, הצעת החוק הזאת, כפי שידוע לכם, אינה מגלגלת עשרות או מאות מיליונים, כמספרים המפורסמים חדשות לבקרים בשבועות האחרונים. היא מדברת בסך הכול על 42 שקלים בלבד, שאנחנו נאפשר לכל נפגעי הגזזת לקבלם. 
       
       כאמור, בחוק הביטוח הלאומי, בסעיף 350, מוגדרות כמה גמלאות שאינן מוכרות כהכנסה לצורך תשלום דמי הביטוח הלאומי. אני אתן כמה דוגמאות: כמו למשל חוק הנכים, חוק נכי מלחמה, חוק משפחות חיילים, חוק תגמולים לחסידי אומות העולם - כל החוקים הללו. אנחנו רוצים להכניס במסגרת החוק הזה גם את נפגעי הגזזת, גם הם יהיו זכאים לפטור, וזה בתנאי שהכנסתם היחידה היא הגמלה, או מי שמשתכר הכנסה מזערית של עד 5% מהשכר הממוצע. 
       
       כידוע לכם, הסכומים מזעריים מאוד, מדובר אומנם ב-3,000 אנשים, אבל ממילא כ-2,000 מהם נמצאים במסגרת כזאת או אחרת שהם פטורים, אז אנחנו מדברים על 1,000-1,200 אנשים שזכאים לפטור כזה. 
       
       כאמור, אנחנו מדברים על 42 שקלים בחודש, משהו כמו 504 שקלים. העלות של הצעת החוק הזאת היא פחות מ-5 מיליוני שקלים, בסך הכול 900,000 שקל בשנה. אני מבקש מחברי חברי הכנסת להצביע בעד החוק הזה. תודה. 
       
היו"ר מוחמד ברכה:
       
       תודה, חבר הכנסת דוד טל. אנחנו עוברים לרשימת הדוברים. חבר הכנסת צבי הנדל - לא נמצא. חבר הכנסת בנימין אלון - לא נמצא. חבר הכנסת ג'מאל זחאלקה - לא נמצא. חבר הכנסת רביץ - לא נמצא. חברי הכנסת מרגי, וילן, קרא, אורון, פרוש, פינס-פז, פריצקי - לא נמצאים. חבר הכנסת נסים זאב, בבקשה. 
       
נסים זאב (ש"ס):
       
       אדוני היושב בראש, אני תומך בהצעת החוק - חוק סמלי שנותן תחושה לאותם נפגעים, שהכנסת אתם, שאנחנו מבינים את מאבקם הממושך במשך שנים. חבר הכנסת דוד טל ידידי היה חבר ועדת הפנים - הבעיה האמיתית היתה של נפגעים שלא הוכרו, לא ידעו על מחלתם. הכרתי  כמה מקרים, שאנשים שנפגעו כתוצאה מהגזזת, קיבלו את מחלת הסרטן, לא עלינו, והיו צריכים טיפולים נפשיים, סיעודיים; אף פעם לא קישרו את הבעיה של המחלה שעמה הם מתמודדים יום-יום עם בעיית הגזזת.  
       
       המאבק היה להכיר באופן רטרואקטיבי באותם נפגעים שלא ידעו שהם נפגעי מדינת ישראל. ילדי העולים קיבלו מנת קרני רנטגן ששווה 35,000 פעם צילום רנטגן של היום. תבינו באיזו עוצמה  של קרינה מדובר. היה ניסיון לטשטש את ממדי האסון והבעיה; שמרו על קשר שתיקה במשך שנים רבות. אותם חולים, אותם נפגעים, היו צריכים להיאבק מאבק קשה ועיקש כדי שיכירו במחלתם.  
       
       חבר הכנסת דוד טל, לפי הנתונים, מדובר לא רק ב-3,000 איש, מדובר בכמעט 30,000 תביעות, ומשרד הבריאות הכיר ב-12,700 מקרים. אולי מאותם נפגעים הלכו לעולמם ונשארו לאחרונה כ-3,000, אבל בסך הכול מדובר ב-30,000 נפגעים.  
       
       אני חושב שצריך ללמוד מזה מוסר ולקח גדול, איך התנהגו כלפי אותם ילדים, כמעט 100,000 ילדים שריססו אותם והתנהגו אליהם כאל בהמות. למדינת ישראל היה כאן מחדל איום ונורא. כדי להכיר במחדל הזה, היה צריך להיאבק מאבק קשה, ארוך וממושך. 
       
       אני מודה לחברי, חבר הכנסת דוד טל ומציעי החוק. אני בוודאי תומך בהצעה ברוכה זאת, אולי נקל קצת את סבלם וכאבם של אותם נפגעים. 

היו"ר מוחמד ברכה:
       
       תודה. חבר הכנסת דהאמשה - לא נמצא. חבר הכנסת אריאל - לא נמצא. חבר הכנסת מגלי והבה - לא נמצא. חבר הכנסת אריה אלדד - בבקשה, אדוני. אחריו - אחרון הדוברים, חבר הכנסת עסאם מח'ול. 
       
אריה אלדד (האיחוד הלאומי - ישראל ביתנו):
       
       אדוני היושב-ראש, חברי הכנסת, התיקון לחוק הביטוח לאומי הבא להבטיח, כי תגמולים לנפגעי גזזת יהיו פטורים מתשלום דמי ביטוח לאומי. התיקון הזה ראוי ואתמוך בו. ובדומה לו ודאי צריך להיות ראוי  כל חוק שאומר, שאם ממשלה גרמה נזק לאדם, למשל הקרינה את קרקפתו כדי להיפטר ממחלת הגזזת, היא צריכה לפצות אותו, ולא לתת לו לכיס אחד ולקחת ממנו, מהכיס השני, חלק ממה שנתנה לו.  
       
       במה דברים אמורים? כאשר המדינה מזיקה בשוגג לאזרח המוקרן. הידע הרפואי בראשית שנות ה-50 לא כלל את ההכרה כי ההקרנות הללו יגרמו גידולים סרטניים, ממאירים, במוקרנים. ולפיכך, לא במזיד נגרם הנזק. התכלית היתה ראויה, הנזק לא היה צפוי. קל וחומר בן בנו של קל וחומר, כאשר מדינה גורמת נזק מכוון, במודע, מתוך ידיעת הנזק, והיא רומסת בריש גלי כל זכות אדם, יודעת שהתכלית לא ראויה ושהנזק איננו מידתי. 
       
       כשהמדינה הרסה את חבל-ימית, היתה לכאורה, לכאורה בלבד, תכלית ראויה, היה שלום. המדינה החליטה לפצות, ועוד לא ידעה, לכאורה, מה מידת הנזק, ההרס הנפשי שייגרם למשפחות העקורים והמגורשים. 
       
       אבל טענת תום-הלב הזאת כבר אינה עומדת לממשלת ישראל היום, גם לא טענת התכלית הראויה. גם עבור הסכם שלום אסור להרוס יישובים ולגרש בני-אדם, לא כל שכן עבור כלום, או גרוע מכלום. לא רק שהממשלה לא מביאה שלום תמורת הטרנספר שהיא מתכוונת לבצע ליהודים, היא מעודדת גל אדיר של טרור; לא רוח גבית במפרשי הטרור, אלא חומר נפץ הודף היא דוחסת ברקטות הטרור, כי היא מוכיחה, קבל "חמאס" ו"ג'יהאד" ו"פתח", שהטרור משתלם, שאפילו שרון נשבר ונכנע לטרור ובורח תחת אש. 
       
       חברי הכנסת, לפני 50 שנה לא ידענו שלא נלחמים בגזזת על-ידי הקרנה. היום אנחנו  יודעים היטב שלא נלחמים בטרור על-ידי בריחה תחת אש. כאשר תצטרך ממשלת ישראל בעוד שנים לפצות את ילדי המתיישבים על כך שלא הצליחה למנוע את הטרור, לעצור את מטחי הטילים, לפצות אותם על כוונתה להרוס את ביתם או לגרש אותם מנחלתם, כאשר תגיע השאלה על הפיצויים הללו, שום טענת תום-לב לא תעמוד לממשלה ולא יהיה די בפיצויים לנפגעים. לדין פלילי צריך יהיה להעמיד את האשמים בפשע הזה נגד העם היהודי. תודה רבה. 
       
היו"ר מוחמד ברכה:
       
       תודה. חבר הכנסת עסאם מח'ול, בבקשה. 
       
עסאם מח'ול (חד"ש-תע"ל):
       
       אדוני היושב-ראש, אדוני סגן השר, חברי הכנסת, בדרכי לכנסת היום התקשרה אלי הזמרת הידועה והחביבה אמל מורכוס - הייתי רוצה שסגן השר בוים ישמע - והיא פרסה בפני מקרה בירושלים, בשכונת שועפאט, שהגיע אליה.  מקרה אנושי. אני מבין שסגן השר מתעקש שלא לשמוע אותו. אדוני סגן השר, אפשר לדבר אליך לרגע? 
       
       אני מדבר על משפחת חאדר שגרה בשועפאט. מדובר בחד-הורית, עם שמונה ילדים. הבת שלה, בת שמונה, מאושפזת בבית-החולים בירושלים, היא חולת לוקמיה מתקדמת, מוגדרת במצב כמעט סופני. האשה הזאת חוותה פעם אחת הריסת בית של המשפחה. השבוע היא קיבלה הודעה, שתוך שבוע ימים ייהרס הבית בשנית. גברת חאדר לא מצליחה בימים אלה להתרכז בילדה שלה, שסובלת מלוקמיה במצב סופני, היא מנסה לחפש דרך למנוע את הריסת הבית תוך כדי כך שהיא מבקרת את בתה. 
       
       אני רוצה לפנות מעל במה זו, להזעיק גם ארגונים, גם אנשים בעלי מצפון, אם יש שארית של מצפון בממשלה הזאת, להרים את ידה מהבית של משפחת חאדר בשועפאט, ולו מהסיבה שזה לא מצב שבו אפשר לאיים על המשפחה הזאת בהריסת הבית. 
       
       הייתי רוצה שהאטימות לא תגבר על השכל. אני רוצה לבקש שכולם ייתנו יד כדי  למנוע את המזימה להרוס את ביתה של המשפחה הזאת ולהקפיא את ההליכים עד שתצא מהמצב המיוחד שבו היא נמצאת. אולי אחר כך לחזור ולדון מחדש בנושא הזה, כי את הפשע הזה לא יהיה אפשר לתקן אחר כך. תודה רבה, אדוני. 
       
היו"ר מוחמד ברכה:
       
       תודה, חבר הכנסת מח'ול. חבר הכנסת עבד-אלמאלכ דהאמשה, בבקשה, אחרון הדוברים. 
       
עבד-אלמאלכ דהאמשה (רע"ם):
       
       כבוד היושב-ראש, רבותי חברי הכנסת, אין לי בעיה עם הצעת החוק, להיפך, אני תומך בה, אני חושב שהיא צודקת, אבל היא מזכירה לי את האמרה של מלכת צרפת, אחת האמירות כאשר העם הצרפתי התקומם נגד העוני והדיכוי. אמרו לה שלאנשים אין לחם, והיא אמרה - שהם יאכלו ביסקוויטים. 
       
דוד טל (עם אחד):
       
       עוגות. 
       
עבד-אלמאלכ דהאמשה (רע"ם):
       
       התיקון הזה, כמו שאתה אומר לאדם - תאכל ביסקוויטים. הרי פוגעים בקצבאות, את העניים מדכאים. המדיניות הזאת מנשלת את בעלי הקצבאות, אם זה הבטחת הכנסה, אם זה נכות, זיקנה; היא מנשלת אותם מזכותם המוקנית, מזכותם כבני-אדם, מזכותם לחיות בכבוד, מזכותם להיות במדינת רווחה, שהעניים בה יכלו למצוא את הלחם. היא באה לומר לנו, שאלה הזכאים לקצבת גזזת, יהיו פטורים ממס. בסדר, הכיוון חיובי, אין לי בעיה. אבל למה שלא נתפוס את השור בקרניו ונעשה לשינוי מדיניות הממשלה בכלל ולהחזרת הקצבאות, לפחות להחזרת הקיצוצים, להחזרת מה שנגרע? 

       הסטטיסטיקה, הן של המוסד לביטוח לאומי, הן של מוסדות עצמאיים, מראה גם שמחצית הציבור רעב והוא מתחת לקו הרעב. בציבור הערבי, שהילדים בו הם 30% מציבור הילדים במדינה, אלה שמתחת לקו העוני הם 50%. 50% מכלל הילדים הרעבים הם ערבים, אף שרק 30% מכלל הילדים במדינה הם ערבים.
       
עסאם מח'ול (חד"ש-תע"ל):
       
       גם 30% זה הרבה.
       
עבד-אלמאלכ דהאמשה (רע"ם):
       
       כל אחוז הוא הרבה. לא צריך להיות אדם רעב אחד במדינה שמכבדת את עצמה ושתקציבה הוא 268 מיליארד ש"ח, אם אינני טועה. כל הקצבאות יחד וכל הקיצוצים אינם חוסכים אלא 2–3 מיליארדים בקושי, וזה במקרה הטוב, עם כל הקיצוצים יחד כל השנים. למי זה נחוץ? אלא אם כן זו מדיניות דרקונית, כלכלה דרקונית, כלכלה פושעת, כפי שקראו לה, שבכוונה תחילה מרוששת עניים וממשיכה לדכא אותם ומעשירה את העשירים, את המאיון ואפילו את האלפיון העליון של בעלי ההון; ממשיכה לדשן אותם ולתת להם ליהנות מהעוגה הציבורית בצורה משוועת ועושקת. 
       
       בכל אופן, ביסקוויטים אין, ולחם אין, אבל הכיוון הוא חיובי. אני אתמוך בהצעה. אדוני, תודה רבה.
       
היו"ר מוחמד ברכה:
       
       תודה.
       
       רבותי חברי הכנסת, אנחנו עוברים להצבעה בקריאה ראשונה על הצעת חוק הביטוח הלאומי (תיקון מס' 77) (פיצוי נפגעי גזזת), התשס"ה-2004. ההצבעה החלה. בבקשה.
       
הצבעה מס' 9
       
בעד ההצעה להעביר את הצעת החוק לוועדה – 8
נגד – אין
נמנעים – אין
ההצעה להעביר את הצעת חוק הביטוח הלאומי (תיקון מס' 77) 
(פיצוי נפגעי גזזת), התשס"ה-2004, לוועדת העבודה, הרווחה והבריאות נתקבלה.
       
היו"ר מוחמד ברכה:
       
       הצעת החוק התקבלה ברוב של שמונה תומכים, בלא מתנגדים ובלא נמנעים, והיא תועבר לוועדת העבודה, הרווחה והבריאות להמשך הכנתה לקריאה שנייה ולקריאה שלישית.

       
הצעת חוק השיפוט הצבאי (תיקון מס' 51) 
(אצילת סמכויות פרקליט צבאי לסגן פרקליט צבאי), התשס"ה-2004
       [רשומות (הצעות חוק, חוב' מ/144).]
(קריאה ראשונה)

היו"ר מוחמד ברכה:
       
       עתה הצעת חוק השיפוט הצבאי (תיקון מס' 51) (אצילת סמכויות פרקליט צבאי לסגן פרקליט צבאי), התשס"ה-2004, קריאה ראשונה. יציג את הצעת החוק סגן שר הביטחון, חבר הכנסת זאב בוים. אדוני, בבקשה.
       
סגן שר הביטחון זאב בוים:
       
       אדוני היושב-ראש, חברי הכנסת, אני מתכבד להביא לאישור מליאת הכנסת בקריאה ראשונה את הצעת חוק השיפוט הצבאי (תיקון מס' 51) (אצילת סמכויות פרקליט צבאי לסגן פרקליט צבאי), התשס"ה-2004. 
       
       חוק השיפוט הצבאי, התשט"ו-1955, החש"ץ, ופקודות הצבא מייחדים סמכויות רבות לפרקליט צבאי. לדוגמה: הסמכות להחזיר תלונה לדיון משמעתי, ביטול פקודת מעצר של קצין שיפוט, הוראה בדבר עריכת בדיקה בידי קצין בודק, ביטול תלונה, הוראה בדבר העמדה לדין משמעתי, הוראה בדבר הגשת כתב אישום וכיוצא באלה.
       
       בתיקון מס' 43 לחוק השיפוט הצבאי הוסדרו אופן מינוים ותנאי כשירותם של סגני הפרקליטים הצבאיים באופן דומה לאלה של הפרקליטים הצבאיים. הניסיון המשפטי הנדרש למינוי לתפקיד סגן פרקליט זהה לזה הנדרש למינוי לתפקיד פרקליט צבאי. כמו כן, בתיקון מס' 43 נקבע, כי אם התפנה מקומו של פרקליט צבאי, וכל עוד פרקליט צבאי חדש לא התחיל לכהן, או שפרקליט צבאי נעדר מהארץ או שנבצר ממנו זמנית למלא את תפקידו, ימלא סגנו את התפקידים המוטלים על הפרקליט הצבאי וישתמש בסמכויות הנתונות לו לפי כל חיקוק. עם זאת, לא נקבעה לצד זה האפשרות שפרקליט צבאי יהיה רשאי לאצול לסגן פרקליט  צבאי מסמכויותיו.
       
       נוכח הסמכויות הרבות המסורות לפרקליט צבאי, שבהתאם למצב המשפטי הנוכחי הן אישיות ואינן ניתנות לאצילה, מוצע לאפשר לפרקליט צבאי לאצול מסמכויותיו לסגן פרקליט צבאי, בהתחשב בכך שמדובר בקצין בעל ניסיון משפטי המקביל לניסיון המשפטי הנדרש למינוי לתפקיד פרקליט צבאי.
       
       אשר על כן, אני מבקש כי מליאת הכנסת תאשר את הצעת החוק ותעביר אותה לוועדת החוץ והביטחון לשם הכנתה לקריאה שנייה ולקריאה שלישית. תודה רבה.
       

היו"ר מוחמד ברכה:
       
       אדוני סגן שר הביטחון, תודה.

       
מסמכים שהונחו על שולחן הכנסת
       
היו"ר מוחמד ברכה:
       
       הכרזה לסגן מזכיר הכנסת. בבקשה.
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית, הצעת חוק לתיקון דיני הרשויות המקומיות (ייצוג הולם) (תיקוני חקיקה), התשס"ה-2004, שהחזירה הוועדה לקידום מעמד האשה. תודה.
       
היו"ר מוחמד ברכה:
       
       תודה.

       
הצעת חוק השיפוט הצבאי (תיקון מס' 51) 
(אצילת סמכויות פרקליט צבאי לסגן פרקליט צבאי), התשס"ה-2004
(קריאה ראשונה)
       
       
היו"ר מוחמד ברכה:
       
       אנחנו עוברים לדיון על הצעת חוק השיפוט הצבאי (תיקון מס' 51). ראשון הדוברים הוא חבר הכנסת עסאם מח'ול.
       
עסאם מח'ול (חד"ש-תע"ל):
       
       אדוני היושב-ראש, חברי הכנסת, הדבר העיקרי והבסיסי ביותר הוא לא סמכויות של מי ואיזו דרגה יהיו לקצין בשיפוט הצבאי, אלא בנורמות שמתפתחות בשיפוט הצבאי בפרט ובשיפוט בישראל בכלל כאשר מדובר בשאלות הקשורות להתנהגותו של הצבא ולהתנהלותו מול אוכלוסייה אזרחית. 
       
       לאחרונה אנחנו עדים לכמה קולות בעיתונות שמתריעים ומנסים להגיד את האמת או לחשוף חלק, את קצה הקרחון של מה שמתרחש ואיך הפעילות הצבאית מתנהלת מול אוכלוסייה אזרחית בשטחים הכבושים. 
       
       לאחרונה, ולא במקרה, הגיעו מים עד נפש גם בבית-משפט אזרחי, בית-המשפט המחוזי בחיפה. השופט ג'רג'ורה יצא חוצץ נגד הנורמות הפסולות שהצבא מפתח ושמתפתחות בצבא, כאשר מצד אחד,  במקרה ההוא אזרח פלסטיני, תושב פלסטיני, מתלונן נגד הצבא ותובע פיצויים על נזקים פיזיים שנגרמו לו, ועל-פי החלטת בית-המשפט הישראלי בחיפה הוא היה אמור להביא עדויות ומסמכים רפואיים מבתי-חולים ישראליים, ואותו צבא, שהוא הנתבע, מונע ממנו להגיע לבית-החולים לקבל את הטיפול, לעשות את הבדיקות ולהביא את המסמכים. 
       
       איזו רמאות זאת? השאלה היא אם להעביר את הסמכויות מקצין לסגן קצין? השאלה היא איזו נורמה פסולה מתפתחת. אנחנו עדים למקרים רבים כאלה. גם דוחות "בצלם" מציינים עשרות מקרים של פלסטינים שמתלוננים נגד התנהגות קצין כזה או אחר בצבא או במשמר הגבול, ואותו קצין, אותה פלוגה או אותו כוח צבאי מונעים מהם להגיע למקום שבו הם היו אמורים להגיש את התלונה שלהם. אני חושב שזה הדבר הפסול ביותר, שזה הדבר המדאיג ושבזה צריך לטפל.
       
       חשבתי עד עכשיו שיש כמה איים של דמוקרטיה, של מפלט של הדמוקרטיה הישראלית, ובהם גם מעמדו של נשיא המדינה, שאני רוחש לו כבוד. אבל אתייחס למקרה שבו מאבטח בבנק בירושלים המזרחית ירה בפלסטיני לאחר ויכוח קצר אתו, נשפט לכמה שנות מאסר, ולאחר ארבעה חודשים נשיא המדינה נתן לו חנינה. הנשיא חנן אותו בטענה שהוא מבין שלמאבטח הזה היו נסיבות קשות בעבר. 
       
       אני חושב שיש כאן כתם על הנורמות הבסיסיות של הצדק, שיש בזה משום קעקוע של הצדק ושל הדמוקרטיה וניסיון לחסל אותם חיסול ממוקד. אני מציע שניזהר מזה.
       

היו"ר מוחמד ברכה:
       
       תודה. חברי הכנסת טיבי, אורון, פרוש, אריאל, הנדל, אלון, זחאלקה, רביץ, מרגי, וילן, קרא, פינס-פז ופריצקי – אינם נוכחים. חבר הכנסת נסים זאב, בבקשה.
       
נסים זאב (ש"ס):
       
       אדוני היושב-ראש, כנסת נכבדה, אני בהחלט בעד העברה והאצלת סמכויות לא רק בהצעת חוק השיפוט הצבאי, דהיינו האצלת סמכויות לפרקליט ראשי או פרקליט לסגנו. הסמכות להחזיר תלונה לדיון משמעתי או לבטל פקודת מעצר של קצין או להורות על הגשת כתב אישום, נכון שייעשו על-ידי הסגן, מה גם שמדובר בריבוי מקרים שבהם נדרש הפרקליט לחוות דעה. קיימים מקרים שבהם פרקליטים מפנים את מקומם או נעדרים מהארץ, וברור שצריך מישהו שיטפל בבעיות השוטפות האלה שעומדות על הפרק. 
       
       אני בעד האצלת והרחבת סמכויות. אני חושב שראינו היום דוגמה כשראש הממשלה ויתר ונתן לממלא-המקום המיועד, חבר הכנסת שמעון פרס. היה לו רק ממלא-מקום אחד, מאצילים סמכויות לעוד ממלא-מקום. הוא שאל אותי מה האינטרס של ש"ס שתומכת בעניין הזה, ואני חושב שזה חשוב. ראש הממשלה עסוק מאוד ויש לו הרבה נושאים כבדי משקל שצריך לחשוב עליהם. אני בטוח שחבר הכנסת שמעון פרס יעזור לו ויזרז אותו בהרבה דברים שהוא חושב אם לעשות או לא לעשות, יהיה מי שימריץ אותו. 
       
       אני מאמין שמפלגת העבודה, כשהיא תתחבר לליכוד, בעצם הם שניהם יחד - ילכו שניהם יחדיו בלתי אם נועדו, אני בטוח שמפלגת העבודה תשלים את הפאזל שהיה חסר עד היום בליכוד. 
       
       אני חושב ששינוי לא עשתה את זה טוב, הזיווג לא היה הולם וראוי, ושינוי צריכה לשמוח שזכתה לקבל גט פיטורין מהממשלה הזאת.
       
עבד-אלמאלכ דהאמשה (רע"ם):
       
       הזיווג לא היה חוקי.
       
נסים זאב (ש"ס):
       
       הזיווג היה חוקי, רק לא עלה יפה. אפילו חלומו של פרעה מקץ שנתיים ימים - היה רק שנתיים, ואני חושב שהיה להם מספיק זמן להגשים את החלומות שלהם, וברוך השם, ראינו שבסופו של דבר שינוי הגיעה למסקנה נכונה שאין לה חלק ונחלה בממשלה הזאת, והיא לא יכלה לבצע את המזימות שחשבה עליהן. 
       
       אני מקווה שמפלגת העבודה תהיה מפלגה יותר חברתית ויותר אנושית, שלפחות תוכל לרכך במעט את הליכוד ואת הממשלה הזאת בנושאים החברתיים.
       
היו"ר מוחמד ברכה:
       
       תודה. חבר הכנסת עבד-אלמאלכ דהאמשה, ואחריו - חבר הכנסת מגלי והבה.


מגלי והבה (הליכוד):
       
       אני מוותר.
       
היו"ר מוחמד ברכה:
       
       בסדר.
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני מתנגד להצעת החוק. אני חושב שאין מקום להצעה הזאת. הרי במה עוסקים התובעים הצבאיים? בדיני נפשות, בחירות של בני-אדם. מי שנשלח לכלא נשלח על-ידם. אומנם יש שופט שחותם על הפקודה, אבל הם עושים את המלאכה. הם ממונים על מי שיושב במעצר מינהלי שנים וחודשים. 
       
       מי שנואש מכל אפשרות - וזה המצב עכשיו של מאות פלסטינים שנמצאים במעצר מינהלי - שפעם אחת יסתכלו לגופו של עניין על התיק שלו ולא יחכו אוטומטית להארכות ולדחיית הבקשה, תלוי בתובע הזה. מי שמכסה על כל העוול הזה ושלילת החירויות של אנשים הוא התובע.
       
       לכאורה יש להניח, שככל שהתובע בדרגה גבוהה יותר, הוא קצת יותר אחראי, קצת יותר חייב לראות את המציאות. אם יאצילו את הסמכויות, וכל קצין זוטר יוכל גם הוא לחתום על קבירתם של אנשים חודשים ושנים בכלא, ויוכל לחתום גם על הריסתם של בתים, ויוכל לאשר פעולות צבאיות ויוכל לעשות את כל המלחמה האיתנה והדורסנית הזאת, זה לכאורה רק יגביר את העוול.
       
        לכן אני נגד האצלת סמכויות, ונדמה לי שאנשים שצריכים להיות עם סמכויות כאלה מכריעות וקובעות גורלות של בני-אדם בחירותם וברכושם ובבתיהם, חייבים להיות קצת יותר אחראיים וגבוהים בדרגה. 
       
       אני אומר רק לכאורה, שככל שהדרגה גבוהה יותר הוא אמור להיות יותר אחראי, יותר מבין במה שהוא עושה ולא גוזר דברים בלי להסתכל. האמת, שהמציאות מוכיחה שזה לא תמיד כך. הצבא עצמו אומר שזה לא כך, הרמטכ"ל אומר שזה לא כך, מי שעשה את התחקירים וחקר את רציחתה של  אימאן אל-המס אומר שזה לא כך. טאטאו וטייחו ואמרו שאין שום דבר, כמעט חשבו שבאמת אין שום דבר.
       
מגלי והבה (הליכוד):
       
       הנושא עדיין בבית-משפט.
       
עבד-אלמאלכ דהאמשה (רע"ם):
       
       אני יודע שהוא עדיין בבית-משפט, אבל יש לזה היסטוריה, בהתחלה ממש טייחו את זה. לכן אני אומר, אם בלטייח עסקינן, ככל שהקצין בדרגה נמוכה יותר הוא מטייח יותר ומשקר יותר והולך עם העוול הזה יותר.
       
       יש לי עוד נימוק להתנגדות להצעת החוק. אם אין מספיק קצינים בדרגה גבוהה, אז תעשו פחות כיבוש, תהיה פחות תעסוקה. אלה שיישארו יספיקו. למה צריך להתרחב ולהמשיך לכבוש את כל העולם ולעשות את כל המלחמות האלה ואלפי הריסות בתים ואלפי עצורים פלסטינים? נצמצם את הכיבוש, נתנתק, נצא מהשטחים, עדיף עם שלום עם הפלסטינים, ואז לא יהיה צורך לא בקצינים, לא בקצינים החדשים ולא בהאצלת הסמכויות. זה יהיה הרבה יותר מתוקן והרבה יותר צודק.
       
היו"ר מוחמד ברכה:
       
       תודה רבה. חבר הכנסת אריה אלדד, בבקשה.
       
אריה אלדד (האיחוד הלאומי - ישראל ביתנו):
       
       אדוני היושב-ראש, אדוני סגן השר, חברי חברי הכנסת, התיקון המוצע לחוק השיפוט הצבאי, המאפשר האצלת סמכויות פרקליט צבאי לסגן פרקליט צבאי, הוא תיקון  ראוי מאוד, דחוף מאוד אפילו. אני תמה על כך שהממשלה מתעלמת מהדחיפות ולא דורשת לחוק הזה פטור מחובת הנחה והמתנה. 
       
       עוד אני תמה מאוד על הממשלה שהיא מסתפקת בהאצלת סמכויות לסגן פרקליט אחד בלבד. ראוי היה מאוד שנלמד מגדולים ונכבדים, ומי לנו גדול מראש הממשלה? הרי מהתבוננות פשוטה ברור, שגם שר גדול ונכבד כמו אהוד אולמרט אינו יכול לבדו למלא את כל מקומו של אריאל שרון, ויש צורך דחוף, קריטי ממש, למנות לו לפחות עוד ממלא-מקום אחד, ומי מתאים יותר מחבר הכנסת פרס?
       
       אבל מתוך התבוננות בלוח הטיסות של השניים נתגלתה מייד עובדה מצערת: שניהם יחד אינם נוכחים בארץ די זמן אפילו למלא מחצית מקומו של ראש הממשלה. לפיכך מוצע בזאת, בהליך מזורז, תוך הצמדה לחוק השיפוט הצבאי, למנות לראש הממשלה עוד ממלא-מקום אחד, שייקרא להלן ממלא-מקום נייח. רצוי שר עם חרדת טיסה, כזה שמתוך המגבלה המצערת הזאת נמצא בארץ לעתים תכופות. 

קריאה:

	אי-אפשר להצמיד את זה לחוק השיפוט הצבאי.

אריה אלדד (האיחוד הלאומי - ישראל ביתנו):
       
       אתה אומר שאי-אפשר להצמיד את זה לחוק השיפוט הצבאי; למה? מידת הדמוקרטיה לא תהיה גדולה מזו שנוכחנו בה היום כשתיקנו תיקון אקספרס לחוק-יסוד כדי לתת תואר ריק מתוכן לחבר הכנסת פרס. לדעתי, אפילו לגזזת אפשר היה להצמיד את זה.
       
היו"ר מוחמד ברכה:
       
       תודה לחבר הכנסת אלדד. 
       
       רבותי חברי הכנסת, אנחנו עוברים להצבעה בקריאה ראשונה על הצעת חוק השיפוט הצבאי (תיקון מס' 51) (אצילת סמכויות פרקליט צבאי לסגן פרקליט צבאי), התשס"ה-2004. ההצבעה החלה. 
       
הצבעה מס' 10
       
בעד ההצעה להעביר את הצעת החוק לוועדה - 7
נגד - 1
נמנעים - 1
ההצעה להעביר את הצעת חוק השיפוט הצבאי (תיקון מס' 51) 
(אצילת סמכויות פרקליט צבאי לסגן פרקליט צבאי), התשס"ה-2004, לוועדת החוץ והביטחון נתקבלה. 
       
היו"ר מוחמד ברכה:
       
       הצעת החוק התקבלה ברוב של שבעה תומכים, מתנגד אחד ונמנע אחד, והיא תועבר לוועדת החוץ והביטחון להמשך הכנתה לקריאה שנייה ולקריאה שלישית.
       
       רבותי חברי הכנסת, בזה תם סדר-היום. הישיבה הבאה - מחר, יום שלישי, ט' בטבת התשס"ה, 21 בדצמבר 2004, בשעה 16:00. ישיבה זו נעולה. 
       
       הישיבה ננעלה בשעה 20:01.
       
     
עמוד 98 מתוך 98

