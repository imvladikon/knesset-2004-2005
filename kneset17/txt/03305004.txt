    תוכן עניינים
הודעת הממשלה על החלטה מס' 1996 בנושא תוכנית ההתנתקות המתוקנת	4
מרינה סולודקין (הליכוד):	5
מאיר פרוש (יהדות התורה):	6
עסאם מח'ול (חד"ש-תע"ל):	9
דוד לוי (הליכוד):	16
דוד טל (עם אחד):	19
מתן וילנאי (העבודה-מימד):	22
מיכאל גורלובסקי (הליכוד):	24
יגאל יאסינוב (שינוי):	24
גילה גמליאל (הליכוד):	26
דוד אזולאי (ש"ס):	28
מיכאל נודלמן (האיחוד הלאומי - ישראל ביתנו):	30
מסמכים שהונחו על שולחן הכנסת	31
סגן מזכיר הכנסת דוד לב:	32
הודעת הממשלה על החלטה מס' 1996 בנושא תוכנית ההתנתקות המתוקנת	32
נסים זאב (ש"ס):	32
ענבל גבריאלי (הליכוד):	35
אופיר פינס-פז (העבודה-מימד):	37
זהבה גלאון (יחד):	38
שאול יהלום (מפד"ל):	40
שרת החינוך, התרבות והספורט לימור לבנת:	42
איוב קרא (הליכוד):	45
ואסל טאהא (בל"ד):	48
יולי תמיר (העבודה-מימד):	52
יוסף פריצקי (שינוי):	55
משולם נהרי (ש"ס):	59
שר האוצר בנימין נתניהו:	64
אורי יהודה אריאל (האיחוד הלאומי - ישראל ביתנו):	69
אברהם בייגה שוחט (העבודה-מימד):	71
מיכאל רצון (הליכוד):	73
דברי ברכה של היושב-ראש לחברי משלחת  ועדת החוץ והביטחון של הפרלמנט הבולגרי	75
הודעת הממשלה על החלטה מס' 1996  בנושא תוכנית ההתנתקות המתוקנת	76
יובל שטייניץ (הליכוד):	76
משה גפני (יהדות התורה):	79
ויקטור בריילובסקי (שינוי):	86
גלעד ארדן (הליכוד):	88
יצחק וקנין (ש"ס):	91
השר נתן שרנסקי:	94
בנימין אלון (האיחוד הלאומי - ישראל ביתנו):	96
שר החוץ סילבן שלום:	98
יצחק כהן (ש"ס):	107
יצחק כהן (ש"ס):	109
השר צחי הנגבי:	111
מסמכים שהונחו של שולחן הכנסת	116
סגן מזכיר הכנסת דוד לב:	116
הודעת הממשלה על החלטה מס' 1996 בנושא תוכנית ההתנתקות המתוקנת	117
שלום שמחון (העבודה-מימד):	117
שלום שמחון (העבודה-מימד):	123
רומן ברונפמן (יחד):	123
אפי איתם (מפד"ל):	125
אברהם הירשזון (הליכוד):	131
חיים רמון (העבודה-מימד):	132
מוחמד ברכה (חד"ש-תע"ל):	142
שר הבריאות דני נוה:	144
טלב אלסאנע (רע"ם):	150
טלב אלסאנע (רע"ם):	151
ג'מאל זחאלקה (בל"ד):	154
ג'מאל זחאלקה (בל"ד):	156
שר הביטחון שאול מופז:	159
עמיר פרץ (עם אחד):	162
אחמד טיבי (חד"ש-תע"ל):	166
ישראל אייכלר (יהדות התורה):	168
שר הרווחה זבולון אורלב:	170
אבשלום וילן (יחד):	173
צבי הנדל (האיחוד הלאומי - ישראל ביתנו):	175
אליהו ישי (ש"ס):	181
שר הפנים אברהם פורז:	189
דליה איציק (העבודה-מימד):	198
גדעון סער (הליכוד):	202
שר התחבורה מאיר שטרית:	207
שר התחבורה מאיר שטרית:	211
שמעון פרס (העבודה-מימד):	213
שמעון פרס (העבודה-מימד):	213
מזכיר הכנסת אריה האן:	216
    
       

       
       חוברת ג'
       ישיבה קע"ג
       
       
       
       
       
       
       
       
הישיבה המאה-ושבעים-ושלוש של הכנסת השש-עשרה
יום שלישי, י"א בחשוון התשס"ה (26 באוקטובר 2004)
ירושלים, הכנסת, שעה 11:00


הודעת הממשלה על החלטה מס' 1996 בנושא תוכנית ההתנתקות המתוקנת 

היו"ר ראובן ריבלין:
       
       רבותי חברי הכנסת הנכבדים, גברתי ורבותי חברי הכנסת, היום יום שלישי, י"א בחשוון תשס"ה, 26 בחודש אוקטובר 2004 למניינם. אני מתכבד לפתוח את ישיבת הכנסת, שהיא ישיבת המשך לישיבה שהחלה אתמול בדבר החלטת הממשלה מס' 1996 בנושא תוכנית ההתנתקות המתוקנת, על-פי הודעתו של ראש הממשלה. 
       
       אנחנו ממשיכים, עד אתמול אפשרנו ל-65 חברי כנסת לשאת את דברם, מתוכם 57 אכן נשאו את דברם. אלה שלא היו נוכחים לא יוכלו לחזור ולבקש את הזמן שהיה מיועד להם אתמול. אנחנו מחויבים לסיים היום את הישיבה, או להגיע כדי הצבעה לשעה 20:00. בערב נקיים את הסיבוב האחרון, שהוא הסיבוב הסיעתי, מסיעת רע"ם הקטנה ועד סיעת הליכוד הגדולה. נתחיל את הסבב בסביבות השעה 18:00, ואז ידברו עוד הפעם נציגי כל הסיעות, מהסיעה הקטנה ועד הסיעה הגדולה. בסיום הדברים, ארבעת האחרונים הם נציגי סיעת ש"ס, סיעת שינוי, סיעת העבודה וסיעת הליכוד. קודם לכן, האיחוד הלאומי ומרצ. לאחר מכן נאפשר לראש הממשלה להשיב, ואם  יבחר לעשות כן, מייד לאחריו יוכל גם לשאת את דברו יושב-ראש האופוזיציה - על-פי חוק יושב-ראש האופוזיציה - ולאחר מכן נקיים הצבעה. ההצבעה תהיה אישית, כאשר כל חבר הכנסת ייקרא בשמו ויוכל לומר מהי החלטתו ומהי הכרעתו לגבי השאלה הניצבת כאן לפנינו ודורשת הכרעה. 
       
       רבותי חברי הכנסת, אנחנו מתחילים בדיון. אני רוצה להזכיר לכולם, שאנחנו מחויבים להקפיד על לוח הזמנים, משום שאחרת אנחנו לא נעמוד בו. חברת הכנסת מרינה סולודקין, לרשותך חמש דקות. 
       
רן כהן (יחד):
       
       אדוני היושב-ראש, רשימת הדוברים לא נמצאת. 
       
היו"ר ראובן ריבלין:
       
       אני מבקש להעלות את רשימת הדוברים מייד על המחשב. אני רק יכול לומר, שאחריה - חבר הכנסת מאיר פרוש, הנמצא באולם. אחריו - חבר הכנסת עסאם מח'ול. אחריו - חבר הכנסת דוד לוי, הנמצא כאן.  בבקשה, גברתי. 
       
מרינה סולודקין (הליכוד):
       
       כבוד היושב-ראש, חברי חברי הכנסת הנכבדים, יש לי הכבוד להתחיל את הדיון היום, ואני גאה מאוד להשתתף בדיון ההיסטורי הזה בכנסת ישראל, שבסופו תתקיים הצבעה גורלית. 
       
       תמכתי מן היום הראשון במהלך המדיני-הביטחוני  שמוביל ראש הממשלה אריאל שרון. תמכתי בבניית גדר ההפרדה, תמכתי בתוכנית הבין-לאומית של מפת הדרכים, תמכתי ואני תומכת בפעולות החיסול הממוקד של ראשי הטרור הפלסטיני. כיום אני גאה להצביע בעד תוכניתו של ראש הממשלה להפרדה חד-צדדית של ישראל הריבונית משטחי חבל-עזה. 
       
       מדובר בהחלטה כואבת ביותר לכל יהודי. לאף אחד לא נעים להצביע בעד פינוים של יהודים חלוצים מבתיהם. וכואבת מאוד הידיעה שצריך יהיה לפנות לא רק את החיים אלא אפילו את המתים. 
       
       במהלך החודשים האחרונים, שבהם מתנהל ויכוח קשה ונוקב סביב תוכנית זו, הועלתה האפשרות לקיים משאל עם בנושא. לצערי הרב, המציעים של רעיון משאל העם שכחו כמה עובדות בסיסיות. ראשית, מדינת ישראל לא החילה את ריבונותה על שטחי חבל-עזה, כפי שעשתה למשל בגולן ובירושלים. לכן, אזור עזה אינו מהווה חלק רשמי משטחי מדינת ישראל, לפי כללי המשפט הבין-לאומי. במצב זה, עריכת משאל עם בקרב אזרחי ישראל לגבי פינויו של שטח שלמעשה אינו בריבונות ישראל רשמית – הדבר מנוגד למשפט הבין-לאומי. אין לנו מנדט לדון ולהצביע בשאלה זו. כל תוצאה שתתקבל במשאל כזה תהיה בלתי רלוונטית וחסרת לגיטימיות בין-לאומית. אם רוב מצביעי המשאל יכריעו נגד ההתנתקות, אנחנו עלולים לעמוד מול סנקציות חריפות של האו"ם. 
       
       עניין נוסף שחשוב לתת עליו את הדעת - העובדה שמשאל עם הוא אכן כלי דמוקרטי, אולם הוא הופך למסוכן ביותר כאשר מדובר במדינות שבהן האוכלוסייה אינה הומוגנית לחלוטין. בישראל החברה היא מגזרית, עדתית ומשוסעת ביותר. ערביי ישראל מהווים כחמישית, 20% מאוכלוסיית המדינה. כלומר, הצבעתם הופכת להיות לשון המאזניים, שתכריע לכאן או לכאן.
       
        לצערי, מה שאנחנו רואים בכנסת ישראל, ההנהגה של ערביי ישראל מחולקת בין שליש של תומכי ההתנתקות ושני-שלישים שמתנגדים לתוכנית, וזאת במטרה לחזק בעקיפין את השפעתו של יאסר ערפאת ולהחזירו לתמונה המדינית. כלומר, ערביי ישראל עלולים להיות הפקטור המכריע נגד ביצוע ההתנתקות. 
       
       אני מקווה שלא זאת מטרתם של אלה המבקשים משאל עם. לכן, הריבונות בהחלטה מסוג זה היא של ממשלת ישראל וכנסת ישראל. 
       
       אני קוראת לחברי בליכוד, למרות הכאב הגדול והצער הרב, לתמוך היום בתוכניתו של ראש הממשלה ולפנות את עזה מיהודים. 
       
       אם ייווצר מצב שבו המתרחש בעזה יצא משליטה, או ש"קסאמים" ינחתו בשדרות, באשקלון - שבה אני גרה - וביישובי הסביבה, לדעתי נוכל ביתר קלות להפעיל יד חזקה מאוד, לרבות הפגזות מהאוויר בכל נקודה ונקודה, וזאת בלי לחשוש מפגיעה, חלילה, בחיילינו או באזרחינו. 
       
       מעל במה זו אני מאחלת לכולנו לשמור על השפיות ועל התבונה. תודה רבה. 

היו"ר ראובן ריבלין:
       
       תודה רבה לחברת הכנסת מרינה סולודקין. אדוני חבר הכנסת מאיר פרוש, בבקשה. 
       
מאיר פרוש (יהדות התורה):
       
       אדוני היושב-ראש, עמיתי חברי הכנסת, ראש הממשלה, השרים, חברי הכנסת, התומכים והמתנגדים, רובם ככולם ניתחו את השאלות המדיניות והביטחוניות הקשורות בתוכנית ההתנתקות. 
        
       אבקש את רשותך, אדוני היושב-ראש, להציג עמדה מזווית אחרת, מזווית ראייה של יהודי מאמין בן מאמין; מזווית ראייה של איש תנועת אגודת ישראל, כאשר כבר בכנסת הגדולה השלישית, שהתקיימה במרינבד בתרצ"ז, 1937, קבעה מועצת גדולי התורה, בין השאר, אחרי שהיא חידדה את חובתו של כל יהודי בשמירת תורה ומצוות: "מועצת גדולי התורה מצהירה, שגבולי ארצנו הקדושה תחומים על-ידי מנחיל ארצות בתורתו הקדושה והקבועים לדורות עולם. בלתי אפשרי משום כך שהעם היהודי מצדו יוותר באיזה צורה שהיא על הגבולות האלה. כל ויתור שכזה אין לו שום ערך".
       
        כמו כן, אני רוצה להוסיף מזווית ראייה של יהודי מאמין, שמקור זכותנו הבלעדית על שטחי ארץ-ישראל מצוי בפסוקים של פרשת לך לך, שקראנו בשבת האחרונה. כמו: "וירא ה' אל אברם ויאמר לזרעך אתן את הארץ הזאת". או הפסוקים: "וה' אמר אל אברם - - - שא נא עיניך וראה מן המקום אשר אתה שם - - - כי את כל הארץ אשר אתה ראה לך אתננה ולזרעך עד עולם". וכמו שנאמר: "כי ביצחק יקרא לך זרע". ועוד נאמר שם: "קום התהלך בארץ לארכה ולרחבה כי לך אתננה". 

       חברי הכנסת, לפני 3,713 שנים נערכה על אדמת הארץ הזאת ברית מיוחדת במינה בין בורא העולם לבין היהודי הראשון, הוא אברהם אבינו. באותה ברית, שעליה מסופר בפרשת לך לך, שקראנו כאמור בשבת האחרונה, נאמר: "ביום ההוא כרת ה' את אברם ברית לאמר לזרעך נתתי את הארץ הזאת מנהר מצרים עד הנהר הגדול נהר פרת", ובנקודה זאת נוצר הקשר בין עם ישראל לארץ-ישראל, קשר שאפילו גלות בת אלפי שנים לא יכלה לנתקו.
       
        ובהקשר זה, אדוני היושב-ראש,  אבקש לצטט את דבריו של מרן הרב דושינסקי זצ"ל לפני קרוב ל-68 שנים בפני ועדת-פיל, אשר כידוע מרכז הצעותיה היה לחלק את ארץ-ישראל בין יהודים לערבים, וכאשר בין השאר עמד הרב זצ"ל על כך שאין לכבוש את ארץ-ישראל ביד חזקה ולא לשאוף להשתלט על אחרים, באותה מידה הביע הרב תקווה שהקדוש-ברוך-הוא יטה לב הערבים עלינו לטובה להסיר מלבם חששות ושנאה. 
       
       וכך פתח מרן הרב דושינסקי זצ"ל את דבריו בפני ועדת-פיל ואמר: "אדוני הלורד, ועדה נכבדה, היודע את התנ"ך יודע שבני עם התורה לא עלו לארץ הקדושה בתור זרים. כל התורה כולה מעידה שהקדוש-ברוך-הוא כרת ברית לא יינתק בין עם ישראל והארץ הקדושה. יותר ממחצית מצוות התורה תלויות בארץ ואי-אפשר לקיימן בחוץ-לארץ". והוא ממשיך: "כאשר לפני אלפיים שנה בערך היה החלק היותר גדול של עם ישראל מוכרח לעזוב את הארץ מפני חמת החרב, ראה עם ישראל בזה לא רק את חורבנו הוא, כי אם גם סכנה לקיום התורה", וכך הסביר ללורד פיל וליתר חברי הוועדה על הקשר בין תורת ה' לעם ה' בארצנו הקדושה. 
       
       מדוע? למה זכותנו על הארץ גדולה יותר מזכותו של כל עם אחר על ארצו? כי עמים אחרים יושבים בארצות שלהם מכוח הסכמה שרירותית או מכוח חזקה שקנו. אך אלה דברים שיכולים להשתנות כאשר נסיבות מדיניות משתנות. אבל בעלותו של עם ישראל על ארץ-ישראל יונקת את כוחה מההבטחה האלוקית, ולכן היא נצחית ובלתי מעורערת.
       
       על-פי מיטב הכרתי, אדוני היושב-ראש, וטוב שזה ייאמר גם מעל במת הכנסת, הקדוש-ברוך-הוא הבעלים האמיתי של כל העולם, והוא, הקדוש-ברוך-הוא, הקנה את ארץ-ישראל לעם ישראל כנחלת עולם, ואין אומה בעולם שיש לה זכויות על ארצה כמו אומתנו, האומה הישראלית, שזכויותיה על ארצה מעוגנות בתורה בשטר שאינו ניתן לערעור. 
       
       חבל - וכמה זה כואב, ואולי זה המקור לצרתנו בנושא זה - שאת האמת הזאת איננו אומרים. הממשלה לא אומרת וחוזרת ומכריזה בפני אומות העולם לא על זכויות היסטוריות, אלא על הזכות שהקנה לנו הקדוש-ברוך-הוא בארץ הזאת. 
       
       אדוני היושב-ראש, אנחנו לדאבוננו לא אומרים זאת לאומות העולם, משום שחלקים גדולים בתוכנו אינם חדורים אמונה, לצערנו, באמת הקדושה הזאת. אבל מדוע איננו טוענים זאת בפני ראשי אומות העולם  שרוב רובם כן מאמינים ומכבדים את מה שנאמר בתורה, וההבטחה  האלוקית: כי לך ולזרעך נתתי את הארץ הזאת.
       
       גם הימין וגם השמאל נוקטים עמדות חצויות לגבי ארץ-ישראל, ורק המאמינים שמכבדים את התורה הקדושה יודעים מתוך הכרה פנימית ושלמה שאין כלל לעלות על הדעת שיהודי ייתן יד לניתוק מחבלי ארץ-ישראל, שיהודי ייתן יד לגרש יהודים מארץ-ישראל, שיהודי ייתן יד להרוס בתי-כנסת בארץ-ישראל, שיהודי ייתן יד לעקור קברים, שיהודי ייתן יד חלילה וחס להנחיל את הארץ הקדושה בגוש-קטיף לאויבינו, ומשם חס ושלום יהיה להם קל יותר לפגוע חלילה בנו ולסכן את אחינו בני ישראל היושבים בציון. 
       
       אדוני היושב-ראש, יש צו מדאורייתא, בספר דברים, "לא תחנם", האוסר לתת לנוכרים חנייה בארץ-ישראל, וזו סוגיה הלכתית קשה ומורכבת. אבל ברור  מעל לכל ספק שאין היתר לוותר על שום מקום מארץ-ישראל, ושהצו הזה מחייב אותנו כאן כאשר אנחנו שולטים בחבל זה של ארץ-ישראל, שלא לתת מארץ-ישראל לאומות העולם. 

       אדוני היושב-ראש, אילו היה לי זמן הייתי מתעכב ומצטט מאות ואולי אלפי שיחותיו של הגאון הקדוש האדמו"ר מלובביץ', שהיה זועק מנהמת לבו על הרצונות למסור שטחי ארץ-ישראל ועל חולשותיהם של ראשי הממשלות בישראל בדין-ודברים שהיה להם כלפי שטחי ארץ-ישראל שחזרו לידינו במלחמת ששת הימים. אבל לא אמנע מלצטט את ה"שולחן ערוך" בסימן שכ"ט סעיף ו', שאותו הוא היה מזכיר רבות. שם נאמר:  "נוכרים שצרו על עיירות ישראל, אם באו על עסקי ממון – אין מחללין עליהם את השבת, ואם באו על עסקי נפשות, ואפילו באו סתם ויש לחוש שמא באו על עסקי נפשות, ואפילו  עדיין לא באו אלא ממשמשים לבוא – יוצאים עליהם בכלי זין, ומחללין עליהם את השבת. ובעיר הסמוכה לספר, אפילו אינם רוצים לבוא אלא על עסקי תבן וקש - מחללין עליהם את השבת, שמא ילכדו העיר ומשם תהא הארץ נוחה להיכבש לפניהם". 
       
       אדוני היושב-ראש, לאלה מן השמאל ולאלה מהימין אני מבקש לומר באותן שניות שנותרו ועומדות לרשותי: ארץ-ישראל ניתנה לעם ישראל מאת הבורא כארץ אשר עיני ה' אלוקיך בה מראשית שנה עד אחרית שנה. זו איננה ארץ רגילה, היא איננה רק מקום מגורים, זוהי ארץ הבחירה  שניתנה לעם הבחירה. 
       
       וכשם שגדולי ישראל, גדולי התורה, התנגדו להסכם אוסלו והוכח שהם צדקו, כך גם גדולי הדור מתנגדים לתוכנית ההתנתקות, ועוד יוכח שהם צדקו. 

       לכן אני קורא לכל מי שנשמה יהודית מפעמת בלבו -  תצביעו נגדו, תצביעו נגד. לא להתנתקות, כן לארץ-ישראל. 
       
היו"ר ראובן ריבלין:
       
       תודה לחבר הכנסת מאיר פרוש. יעלה ויבוא חבר הכנסת עסאם מח'ול. גם לרשות אדוני עומדות חמש דקות. 
       
       אתמול הערתי לאחד מהשרים בישראל שהתריס כלפי חבר סיעתך, לא חבר תנועתך, אחמד טיבי, שהוא מייצג - אמרתי לו שהוא  מייצג את בוחריו בדיוק כפי שכל אחד מאתנו מייצג את בוחריו. לכן, אני חושב שהמדינה היהודית יש בה נשמה יהודית, יש בה אזרחים גאים. 
       
עסאם מח'ול (חד"ש-תע"ל):
       
       חשוב שתהיה בה נשמה אנושית. 

היו"ר ראובן ריבלין:
       
       בוודאי, גם  באסלאם יש נשמה אנושית, וגם ביהדות יש נשמה אנושית. 
       
עסאם מח'ול (חד"ש-תע"ל):
       
       נכון, יש כאלה שמקלקלים אותה מדי פעם. 

היו"ר ראובן ריבלין:
       
       חבר הכנסת מח'ול, למותר לומר לך שגם בנצרות יש. אפילו באתיאיזם יש. 

עסאם מח'ול (חד"ש-תע"ל):

       
       אדוני היושב-ראש, אתמול האזנתי להתבטאותו הגאונית של שר הפנים, חבר הכנסת פורז, שייחס לסיעת חד"ש-תע"ל את העמדה שהם מצביעים נגד התוכנית מכיוון שהם לא מעוניינים בשלום. אני חושב שצריך מצח נחושה כדי להטיח בנו, בסיעת חד"ש ההיסטורית ובסיעת חד"ש-תע"ל היום, את האמירה שהיא לא מעוניינת בשלום, כאשר כל התוכנית המדינית, וכל תוכנית מדינית שיכולה להיות בסיס לאיזה פתרון, נוצרה בבית-היוצר של המפלגה הקומוניסטית ושל חד"ש. 
       
       שתי מדינות לשני עמים, פתרון של נסיגה מהשטחים הכבושים והקמת מדינה פלסטינית עצמאית  לצד מדינת ישראל - אף אחד לא יוכל לקחת מאתנו את העמדה  הנכונה הזאת, שהיתה נכונה, והיא עדיין נכונה, והיא תהיה נכונה, והיא העמדה הנכונה היחידה גם בעתיד.  
       
       אני רוצה להגיד שאנחנו תומכים תמיכה מלאה בכל נסיגה משטח כבוש, אנחנו נהיה הראשונים לתמוך בכל צורה בפירוק של כל התנחלות ובהחזרתו של כל מתנחל לתוך מדינת ישראל. 
       
רן כהן (יחד):
       
       חוץ מהנסיגה הזאת.
       
עסאם מח'ול (חד"ש-תע"ל):
       
       אנחנו חושבים שאין כאן נסיגה, ובדיוק מהעמדה הזאת אנחנו מתנגדים לתוכנית של שרון, שלמראית עין מדברת על נסיגה, ולמראית עין מדברת על סיום הכיבוש בעזה, אבל בפועל, כבר בסעיף הראשון בתוכנית שמציעים, ששמים לפנינו על שולחננו, כתוב שאין בתוכנית הזאת  כדי לפנות יישובים. 
       
       מה שהוא אומר אחר כך, איך הוא מתחכם, איך הוא בונה את הפח הזה שכולם נכנסים אליו, הוא סיפור אחר. הוא מתוחכם. אבל אני מבין שאלה שלא דאגו להציע אלטרנטיבה אחרת למדיניות של שרון ולתוכנית של שרון במשך ארבע שנים, אין להם מה להציע גם היום. הם לא טרחו להציע אלטרנטיבה פוליטית, והם לא הציעו את עצמם כאלטרנטיבה של ממשלת שרון, אלא הציעו את עצמם בסך הכול כאלטרנטיבה של צבי הנדל בתוך ממשלת שרון ובמסגרת מדיניותו של שרון.

מוחמד ברכה (חד"ש-תע"ל):
       
       שיביא מחר הצעה לפינוי מחנה צבאי אחד - - -

היו"ר ראובן ריבלין:
       
       חבר הכנסת ברכה, עצרתי את השעון כי אני לא אתן לך להפריע לחבר הכנסת מח'ול. 

עסאם מח'ול (חד"ש-תע"ל):
       
       אנחנו נצביע ונתמוך בכל נסיגה אמיתית. אנחנו לא נצביע - אף נתנגד - לכל תרמית שבתוכה גלומים המלחמה הבאה, הכיבוש הבא, ההתרחבות של ההתנחלויות הבאות בגדה המערבית. 
       
       התוכנית של שרון לא באה במסגרת תוכנית מדינית. היא באה כתחליף לתוכנית מדינית. היא לא באה במסגרת סיום הכיבוש, אפילו לא בעזה. אפילו לא בעזה. מי שאומר שהוא ישב על גבולות עזה, סוגר את עזה ושם את המפתחות בכיסו של שרון ומודיע מראש שהוא יתערב כל פעם שהוא רואה לנכון, והוא יחסל כל פעם שהוא רואה לנכון - הוא מדבר על מה שאנחנו ראינו ביממה האחרונה בח'אן-יונס. זה התרגום בפועל, המעשי, של התוכנית הזאת. 
       
       אדרבה, תביאו פירוק התנחלויות - אנחנו בעד; תביאו נסיגה מהשטחים הכבושים - אנחנו בעד; אנחנו הראשונים. אין בתוכנית הזאת - - -

רן כהן (יחד):
       
       כתוב פה, כל היישובים שהולכים לפרק אותם - - -

עסאם מח'ול (חד"ש-תע"ל):
       
       כתוב כאן בסעיף הראשון, שאין בתוכנית הזאת - - -

רן כהן (יחד):
       
       זה לא נכון. חבר הכנסת מח'ול - - - בתוכנית יש - - -

היו"ר ראובן ריבלין:
       
       חבר הכנסת מח'ול, אני עצרתי את השעון. האם אדוני רוצה לעשות ויכוח עם חבר הכנסת רן כהן על חשבון זמנו?

עסאם מח'ול (חד"ש-תע"ל):
       
       על חשבוני - לא. 

היו"ר ראובן ריבלין:
       
       לא, אז חבר הכנסת רן כהן - לא מותרת קריאת הביניים. 

מוחמד ברכה (חד"ש-תע"ל):
       
       אין בהחלטה זו כדי לפנות יישובים. סעיף ראשון - - -

קריאות:
       
       - - -

היו"ר ראובן ריבלין:
       
       חבר הכנסת ברכה, אני מבקש מהצד הימני של הבית, אני מבקש מהקואליציה לא לריב.

רן כהן (יחד):
       
       - - -

מוחמד ברכה (חד"ש-תע"ל):
       
       הסיוג הזה מחסל את כל השאר.

היו"ר ראובן ריבלין:
       
       חבר הכנסת ברכה, האם אתם רוצים שאנחנו - - - חבר הכנסת רן כהן, אדוני לא הבין אותי אולי? הזמן כרגע הוא זמנו של חבר הכנסת מח'ול. 

יצחק כהן (ש"ס):
       
       אדוני צדק. הוא הימני. זה הצד השמאלי, זה הצד הימני - - -

היו"ר ראובן ריבלין:
       
       חבר הכנסת יצחק כהן, האם אדוני רמז שאני לא יודע להבחין בין ימין לשמאל? 

יצחק כהן (ש"ס):
       
       לא, לא. זה הצד הימני וזה הצד השמאלי. 

היו"ר ראובן ריבלין:
       
       אני אמרתי ואני יודע. הנה יד ימיני, ואני רואה את צד ימין. בבקשה. רבותי חברי הכנסת.

עסאם מח'ול (חד"ש-תע"ל):
       
       אדוני היושב-ראש, המטרה של התוכנית הזאת היא לפטור את הכיבוש מהעם הפלסטיני בלי לפטור את העם הפלסטיני מהכיבוש. זאת המהות של התוכנית הזאת. התוכנית הזאת - שבנויה על האמירה שאין פרטנר בצד הפלסטיני - היא תוכנית שאיננה יכולה להוביל לשום פתרון מדיני; היא תוכנית שיכולה להוביל למלחמה הבאה. 
       
       היינו בסרט הזה בקמפ-דייוויד, 1979, כאשר הוחלט שתמורת סיני מורידים מסדר-היום את השאלה של העצמאות ושל הקמתה של המדינה הפלסטינית, ומסתפקים באוטונומיה.

עמרם מצנע (העבודה-מימד):
       
       אתם מצביעים עם הימין המשיחי. 

עסאם מח'ול (חד"ש-תע"ל):
       
       אני אגיד לך - - -

עמרם מצנע (העבודה-מימד):
       
       אתם מצביעים עם הימין המשיחי. 

עסאם מח'ול (חד"ש-תע"ל):
       
       אתה מצביע עם שרון, אתה מצביע עם אלה שיובילו בארבע השנים - - -

עמרם מצנע (העבודה-מימד):
       
       אתה מצביע עם הימין המשיחי. 

היו"ר ראובן ריבלין:
       
       חבר הכנסת מצנע, אנחנו מוגבלים בזמן. 

מרינה סולודקין (הליכוד):
       
       ואתה מצביע - - -

היו"ר ראובן ריבלין:
       
       רבותי, אנחנו מוגבלים בזמן. אם הוא עונה לך - אתה אל תענה. אם מפריעים לך - תפסיק, אני אפסיק את השעון. אם תענה, זה יהיה על חשבונך. יש לאדוני עוד דקה, אני מבקש ממנו למצות את הדקה.

עסאם מח'ול (חד"ש-תע"ל):
       
       אדוני היושב-ראש, אני מסכים שיש תקדים בתוכנית הזאת ויש תקדימים בתוכנית הזאת. התקדים המהותי ביותר בתוכנית הזאת הוא, שבפעם הראשונה תוכנית של הקמת או שמירת מאחזים והתנחלויות וגושי התנחלויות בגדה המערבית מקבלת את אישורה של הכנסת, ומקבלת אותה במסגרת של תוכנית מדינית כביכול. בפעם הראשונה יש תקדים שאומר שאין צורך בפרטנר פלסטיני כדי לפתור את הבעיה או כדי להתקדם בפתרון. 
       
       את זה מנסים למכור לציבור ואת זה מנסים למכור לעם בישראל ואת זה מנסים למכור לעולם, ואני חושב שזה מסוכן ביותר. כאן קבור הכלב, כאן הבעיה האמיתית. מי שחושב שאפשר להציע תוכנית מדינית לסכסוך הישראלי-הפלסטיני בלי הצד הפלסטיני - הוא משחק משחקים ותרמיות ומוליך שולל.
       
       ואני חושב שבפעם הראשונה - וזה גם תקדים - קובעים שהשטחים שנכבשו ב-1967, זה לא הגבול שצריך להיות על בסיסו פתרון הבעיה הישראלית-הפלסטינית - - 

היו"ר ראובן ריבלין:
       
       נא לסיים. 

עסאם מח'ול (חד"ש-תע"ל):
       
       - -  ולכן, הנקודה הזאת, התקדים הזה, הוא תקדים מסוכן. 

עמרם מצנע (העבודה-מימד):
       
       לפחות תימנעו. 

עסאם מח'ול (חד"ש-תע"ל):
       
       תן לנו לקרוא. אם אנחנו רואים שיש כאן סכנה, אם קמפ-דייוויד הוביל למלחמת לבנון ב-1982 - אני לא רוצה להיות שותף למלחמה בשער, שהיא תוצר של התוכנית הזאת. 

היו"ר ראובן ריבלין:
       
       חבר הכנסת מח'ול, נא לסיים.

עסאם מח'ול (חד"ש-תע"ל):
       
       אני רוצה לסיים, אדוני. אני רוצה להגיד – בהסכם אוסלו התקיימו שלושה תנאים שאפשרו לתמוך בו גם כאשר לא היה פינוי התנחלויות וגם כאשר הנסיגה היתה חלקית. התנאי הראשון - שהיה כוח אלטרנטיבי פוליטי בישראל שתבע את השלטון, והיה לו מה להציע.

היו"ר ראובן ריבלין:
       
       אדוני מתחיל עכשיו בשלושה תנאים.

עסאם מח'ול (חד"ש-תע"ל):
       
       הגורם השני שהיה קיים זה פרטנר פלסטיני מוכר. הגורם השלישי זה הנהגה אמריקנית מעוניינת בפתרון ובקידום הפתרון בשאלה הישראלית-הפלסטינית. כל שלושת האלמנטים האלה נעדרים מהתוכנית של שרון. מפלגת העבודה איננה מציעה את עצמה כאלטרנטיבה ואיננה מציעה אלטרנטיבה - - 

היו"ר ראובן ריבלין:
       
       תודה רבה.

עסאם מח'ול (חד"ש-תע"ל):
       
       - -  ארצות-הברית איננה מעוניינת בשיפור המצב ובפתרון הבעיה עכשיו ובשנים הקרובות; והעדר פרטנר פלסטיני. 
       
       זו תוכנית שטומנת בחובה מלחמה וכיבוש והתנחלויות ופשעי כיבוש, ולכן אנחנו נתנגד לה. 

היו"ר ראובן ריבלין:
       
       חבר הכנסת מח'ול, תודה רבה. חבר הכנסת דוד לוי יעלה ויבוא ויישא את דבריו. 

קריאה:
       
       - - -

היו"ר ראובן ריבלין:
       
       השעון שלי עובד, ואני מודה שיש לי חולשה גדולה לחבר הכנסת דוד לוי. אני מודה. 

דוד טל (עם אחד):
       
       לכל ה"דוידים".

דוד אזולאי (ש"ס):
       
       מודה ועוזב ירוחם. 

היו"ר ראובן ריבלין:
       
       רבותי, לכל אחד יש חמש דקות, ואני קובע מתי חמש הדקות מסתיימות. 

דוד לוי (הליכוד):
       
       אדוני היושב-ראש - - 

קריאה:
       
       - - -

היו"ר ראובן ריבלין:
       
       רבותי. 

דוד לוי (הליכוד):
       
       - - רבותי חברי הכנסת, לא אגזים אם אומר: נער הייתי גם זקנתי בבית הזה. 35 שנים שירתתי כאן. הייתי עד ושותף לדיונים רציניים הנוגעים למלחמה ולשלום. היה כאן מפגש של דעות, והיו הכרעות. אני יכול לומר שזו הפעם הראשונה, אדוני היושב-ראש, שאני עד לחיזיון מוזר שכזה, המביא לטלטלה במפה הפוליטית שלנו, מביא לשבר בתנועה שלי ומביא למשבר בעם. 
       
       שמעתי את ראש הממשלה אתמול. ציפיתי לשמוע אולי אלמנט אחד שירגיע אותי, שיהיה בו כדי לבשר איזו בשורה, איזו התקדמות, איזו רגיעה, איזו תקווה. מלבד משאלות לב שאין להן כיסוי, לא היה בנאום הזה ולא כלום. הוא אינו נשען על שום עובדה, פרט לנסיגה חד-צדדית, לבריחה מפני הטרור ולעקירה של יישובים, לעקירת אנשים. וכולם אומרים שאנחנו כואבים את כאבם. אלה היו שליחי העם אשר בנו בית - איך כדברי הממשלה - אשר גידלו פרח, שהם וילדיהם לא היה להם בית אחר, ואנחנו קורעים אותם מאדמתם. על מה? 
     
       אדוני היושב-ראש, יורשה לי לומר, ללא פוליטיקה, מעומק הלב, שכל ניסיון להשוות את הרעיון הזה בדיון הזה למה שמנחם בגין הביא כבשורת קמפ-דייוויד לבית הזה, הוא עוול היסטורי, הוא עיוות של המציאות, הוא עלבון לכל מי שעיניו בראשו. אנחנו זוכרים את אותה ישיבה כאן, כאשר נשיא מצרים, הגדולה שבמדינות ערב, אנואר א-סאדאת, דיבר אל חברי הכנסת, דיבר על העם, אל העולם ואל עמו, ואמר לא רק שפניו לשלום עם ישראל, כי אם לא עוד מלחמה. זה היה מפנה היסטורי. גם אלה שהתחבטו, גם אלה שכאבו, היו בהתלבטות קשה מאוד, בעבור שלום אמיתי, כפי שהדהד בעולם כולו, כפי שדבריו של נשיא מצרים כאן בירושלים הדהדו באוזנינו. 
       
       מה היה ומה מביאים לנו, אדוני היושב-ראש? נסיגה חד-צדדית, אפילו לא מבית-ספרנו, אפילו לא רעיון של אחת מהמפלגות האלה אשר קיבלו מנדט מהעם בבחירות האחרונות. הימין כולו, כ-70 חברי הכנסת, ובראשם הליכוד, קיבלו מנדט מן העם מול העמדה של השמאל, אשר קיבל מיעוט למדיניותו. והנה צחוק הגורל: אנחנו, ראש ממשלתנו מאמץ את הרעיון הזה, קורע את מפלגתו, מפורר את ממשלתו, ושם את הרוב שבבית הזה במניפולציה שכזאת למיעוט. אם זה לא עיוות של רצון העם, הייתי מחפש במילון מונח שיגדיר באמת מהי הדרך הזאת, לאן היא מובילה. ודאי לא ליציבות, ודאי לא לתקווה. 
       
       הרי כולם אומרים: איך נולד הרעיון הזה? כל אחד מאתנו, החרד לדמוקרטיה, צריך לשאול את עצמו זאת. זה הרי מה שמצלצל בחלל שלנו. איך מגינים על הדמוקרטיה? האם הדבר הזה נעשה באופן דמוקרטי? איך הוא נולד? איך בא לעולם? מה ידעו השרים? מי היה שותף סוד? איך שווק? איך נמסר כהתחייבות של מדינה בטרם דנה עליו הממשלה? איך נודעו לשרים פרטי התוכנית הזאת? דרך פקס, לאחר שהוצגה בפני נשיא ארצות-הברית. הרי דבר שכזה עוד אין לו אח ורע במשטר דמוקרטי, והוא אם הטלטלה הזאת, אם הקריעה הזאת, אם ההתפוררות הזאת, אם סימן השאלה לעתיד. הוא בשורה של שלום? זה חוזה שלום? זה תהליך שלום? ומבליגים.
       
        אני חייב לומר לך, אדוני היושב-ראש, היום יום חג ומועד לשמאל בישראל. לאחר שהעם נטל ממנו את הרוב, מפלגת הליכוד, שהיתה צריכה לעמוד על המשמר על משנתה, היא הנותנת לו את הסיפוק הזה, ומפנה גב לתומכיה, לבוחריה, לשותפיה. מי מפגין היום? מי  תומך היום?
       
        נפקח את עינינו ונדע לאן זה מוביל: לסימן שאלה מדיני, ביטחוני ופוליטי. מדברים על יציבות. זאת התפוררות. אפשר ככה, במחי-יד, למחוק דרך ארוכה של לוחמים ומאמינים, של מדינאים, של מחנה גדול שנשא בלבו עשרות בשנים תקווה גדולה, שהיתה למציאות בארץ-ישראל - אפשר כך במניפולציה למחוק את כל זה, וזה ייקרא אומץ לב? לשמוע היום, גם מארצות-הברית, ממזכיר המדינה, שזאת רק הנסיגה הראשונה ואנחנו מצפים שתבואנה אחרות. ועל מה? שימו לב, על לא כלום, על לא פרטנר, על לא התחייבות, על לא תהליך שלום. 
       
       ממשלה אשר תמכה במפת הדרכים, שגם היא באה לעולם כתוצאה מכך שהממשלה נרדמה בשמירה ולא עמדה על הסכנות, אשר כבר היו בדרך - היום אומרת אותה ממשלה למי שמתנגד לנסיגה החד-צדדית הזאת: עדיף לכם מפת הדרכים? היא הרי מסוכנת מאין כמותה. אז איך תמכתם בה?
       
        ושרים, חברי, עם כל הכבוד, אשר פטרו את עצמם ב-14 הסתייגויות שנזרקו לפח - היום אותו דבר, זו אותה גישה, אדוני היושב-ראש, בבואנו לעניין הזה, הנורא הזה. פוטרים את עצמם בחיפוש בהצבעה הראשונה עוד פעם באי-אלו נוסחאות, בניגוד לעמדת מפלגתם ששלחה אותם. לאחר מכן, מהנוסחאות האלה הגענו לעוד מין מצעד מסכות: משאל עם. המפתח – משאל עם. מדוע משאל עם? העם בחר בכם להכריע. מה אתם מסתתרים? מה אתם בורחים? אילו עשיתם את תפקידכם ושליחותכם נאמנה, לא היה צורך בחיפוש המפתח הזה. 
       
       שאלתי את עצמי, אדוני היושב-ראש, איך קורה שבמדינות נאורות, דמוקרטיות, קמים לפעמים מנהיגים אשר רומסים כל כלל דמוקרטי. איך מתאפשר דבר כזה? והנה לנוכח עיני אני רואה דוגמה, ששרים כאשר היו צריכים לדבר ולהשמיע את קולם על-פי אמונתם, שתקו, החרישו, התעלמו, עברו לסדר-היום. אז מה לנו כי נלין?

היו"ר ראובן ריבלין:
       
       כבוד חברי היקר והטוב, מורי, כמעט הגענו לחמש דקות, אתן לאדוני עוד קצת, אבל אני מבקש להתחיל לסיים.

דוד לוי (הליכוד):
       
       אני מודה לאדוני. 
       
       החרישו, וכך הכניסו את תנועתם ואת הבית הזה ואת העם כולו במערבולת שכזאת – מי בעד משאל ומי נגד משאל, האם יקבלו את המשאל או לא יקבלו את המשאל. 

       אלה שתמכו בממשלה אמרו לנו שהתוכנית מסוכנת ושהם ידאגו לכך שיעכבו אותה ושיכשילו אותה. אז איך נתייחס בנושא לאומי שכזה, הנוגע לגורל משפחות, לביטחוננו? הרי נצא משם. בימים אלה אנחנו רואים מה עובר על אותם יישובים, שדרות ואחיותיה, ומה עובר על החיילים שלנו שמחפשים, ההברחות והמנהרות. מה יהיה? מישהו נתן לנו תשובה? 
       
       אנחנו נסוגים - מה יהיה? לא נסבול. אז מה? ניכנס בחזרה. לא ניכנס בחזרה -  ייכנסו בנו. זו בשורה? זו תקווה? זה תהליך שלום או גחמה מדינית, רק כדי שלא יאמרו שלא נעשה דבר - אז בואו ונעשה את הדבר הזה? מתי? כשהעולם כולו, בראשו ארצות-הברית, עומד מול הטרור הנפשע, אנחנו, שנמצאים ממש בתווך, לא אלפי קילומטרים מגבולנו אלא בבית, ואזרחינו נמצאים וכמויות גדולות של נשק מועברות ויש שנאה שאין כדוגמתה ורצון לשפוך דם יהודי באשר הוא יהודי - מראים את האומץ ונסוגים. אנחנו ניסוג בפני הטרור.
       
       שמעתי את אדוני ואת השאלה ששאלת. בעצם, היא התשובה שמקרוב ומרחוק יכירו לנו תודה כביכול. שאלת את האירופים בשפתך הציורית: האם תיתנו לנו קרדיט כך וכך חודשים? אפילו רגעים לא ייתנו. זה נכון.
       
       לכן, אנחנו הולכים אל הבלתי-נודע, והמחיר איום ונורא. מבחינה מדינית, זהו משבר. מבחינה ביטחונית, זו נסיגה שהיא בריחה, וכבר נעשה סקר בקרב הפלסטינים, ששני-שלישים בו השיבו שנסיגת ישראל היא תוצאה של הלוחמה של השהידים שלנו, וכך צריך להמשיך. זוהי התוצאה של הבריחה הזאת. 
       
       גם לראות את מפלגתי, מתוך 65 או 66 הקולות - במה יש לה להתפאר? 22 הם של הליכוד. מחציתם אומרים שהם מתנגדים ויעשו את הכול. 
       
       למה להכניס אותנו לסערת רוחות שכזאת, לשבר כזה, לקריעה שכזאת, לזעזע את המדינה ולשים בצד, בשוליים, את הרוב הגדול, שקיבל אמון מהעם, וללכת שבי אחרי אלה ששמים לך רשת ואומרים לך הבוקר: אם תעז להיענות לאותה דרישה של משאל עם מתוך אותו שיקול לאחד את מפלגתך, אנחנו לא נהסס להפיל אותך. זה מצב של ליקוי מאורות, של אי-יכולת לקרוא מפה, של הובלת עם שלם, ובתוכו תנועתך, אל הבלתי-נודע - דרך של חתחתים כל כולה, ולבי תפילה  שלא תביא גם לשקיעה של תקווה גדולה שהעם נתן לליכוד.
       
היו"ר ראובן ריבלין:
       
       אני מודה מאוד לחבר הכנסת דוד לוי. חבר הכנסת דוד טל, אדוני ייקח דוגמה מחבר הכנסת לוי, ולא חלילה לגבי תוכן הדברים, ולא רמזתי.
       
עמרם מצנע (העבודה-מימד):
       
       דוגמה לגבי שמונה הדקות.
       
היו"ר ראובן ריבלין:
       
       חמש דקות. אומנם אתה דוד אבל אתה לא לוי אלא טל, עם כל החיבה אליך. חייבים לעבור למסגרת, אם כי ראיתי את חבר הכנסת מתן וילנאי.
       
דוד טל (עם אחד):
       
       אדוני היושב-ראש, עמיתי חברי הכנסת, קיימים בתוכנו לא מעט אנשים המנסים לעטות דרך שאלת ההתנתקות שאלות הרות גורל ממנה. אני מסכים בכל לבי למגמה הזאת. דרך הסוגיה הזאת - סוגיית ההתנתקות, כן או לא - נקלענו שלא בטובתנו לעמדות, לביטויים ולתהיות שחייבים כעת, בטרם יהיה מאוחר, לתת עליהם את הדעת. האם להשלים עם הסירוב לפקודה הנשענת על רצון הרוב בכנסת, אדוני היושב-ראש? כיצד להתמודד עם אימת מלחמת האחים הניצבת מולנו ומבקשת לאכול, כאש בוערת, שדה קוצים יבש? היכן הקו המפריד בין מי שקורא את ההלכה לגבי קדושת הארץ והאדמה ככתבה לבין מי שבא וטוען כי קיימת סכנה חמורה, אף היא נשענת על ההלכה הצרופה, המעלה את קדושת החיים לכדי ערך עליון בתורה?
       
       אדוני היושב-ראש, אלו הן השאלות הרות הגורל שבהן פתחתי. אין, על-פי דעתי לפחות, חמורות מהן. על כן, אני מנסה לבחון את הסוגיות מנקודת מבט של חבר בפרלמנט הישראלי, המחזיק מתחת לבית- שחיו את המטען הכבד וההכרחי של תורת ישראל. 
       
       "אחר רבים להטות", פוסקת ההלכה חד וחלק. גם בהכרעתו האחרונה של מרן, הגאון הרב עובדיה יוסף, בסוגיית הסירוב, פוסק הרב בבירור. אלה הסוברים כי בהכרעתו לגבי ההינתקות יש משום הסכמה לסיכול התוכנית, יתכבדו בבקשה לאמץ את כל הכרעתו על קרביה וכרעיה.
       
       במשטר הדמוקרטי, הנהוג אצלנו, שאתו צלחנו לא מעט מחלוקות בעם, נהגנו כך גם כשאיימו הסוגיות על הדמוקרטיה בשחר נעוריה הישראליים. אדוני היושב-ראש, ראוי להזכיר נושא שכבר הוזכר כאן, כמדומני, בשבוע האחרון - פרשת "אלטלנה". מדינת ישראל, מדינה בסמוך לכינונה, עומדת בפני אסון נורא: יריות על אחים לנשק. בה בעת גם מטביעה למצולות, הממשלה הנבחרת, טונות של תחמושת וכלי מלחמה שכל-כך נחוצים למאבק מול כל צבאות ערב. 
       
       נושא נוסף הוא פרשת השילומים מגרמניה, סוגיה שהסעירה את דעת הציבור בארץ, ולא בכדי. מאות אלפים, בהם בני משפחתי, מצטופפים במעברות פרוצות ל"פדאיונים" מבית-היוצר של רצועת-עזה למשל, זו הרלוונטית תמיד, ללא חשמל, תשתית, כבישים רעועים, אוהלים ובדונים, כיתות בפחונים. עולים היהודים בהמוניהם מארצות ערב, המגרב ומשארית הפליטה של מחנות ההשמדה באירופה, ומול ממשלתה הנבחרת של ישראל עומדת סוגיה אחת, אחת מהסוגיות המוסריות הקשות שבהן מתחבטת ממשלה כלשהי: האם לקבל כספי שילומים מגרמניה המערבית וכך להעניק לה ממדינת היהודים הכרה בין-לאומית להיות חברה במשפחת העמים כמה שנים, ואפילו לא עשור, מאז השואה הנוראה. גם כאן התאפיינה המחלוקת בהפגנות זועמות, קריאות שהושמעו - מוטב היה שיישכחו, והן כתובות בבירור בדברי ימי הכנסת. למישהו היה ספק בלגיטימיות של הממשלה?
       
       היו הסכמי אוסלו. עד היום לא הוכרעה השאלה אם ההסכם הזה, באותן שעות, היה מיקח טעות נורא, או שמא לא היה מנוס ממנו בגלל האי-בהירות לגבי מעמד יהודה ושומרון וחבל-עזה מבחינת החוק הבין-לאומי ולגבי אחריותה של ישראל על תושביהם.
       
       אדוני היושב-ראש, אני מודה ששאלת ההתנתקות ללא הסכם, תוך עקירת אלפי משפחות יהודיות תמימות, חלוצות, מבתיהן, מאות האירועים קורעי לב של מאות אנשים בארץ ובחוץ-לארץ, וביניהם בכיה של האשה מכפר-דרום שבעלה נרצח, בקשתם ותחינתם של משפחת הר-מלך, שבנם שולי נרצח בדרכו לביתו בחומש, קבוצת הקצינים, בהם חילונים ודתיים מ"רוח אחרת", המשוכנעים שההתנתקות תגביר את הסיכון הביטחוני לתושבי ישראל - כל אלה מדירים שינה מעיני. 
       
       אינני יחיד. גם הערבי הקיצוני, לא זה הבא בשם דתו שיצר בעיוות נורא, אולי הוא ביתר שאת מכולם צריך שלבו יחמץ בראותו מדינה כשלנו באה ועוקרת ילדים, נשים וטף, גנים ובתי-ספר, בתי-כנסת וישיבות, בתי-קברות וחממות פורחות.
       
       אדוני היושב-ראש, תמיד ידעה ישראל לשלם מחיר נורא מתוך כוונה טובה לעתיד. אויבינו, מתוך שנאה עיוורת הנמשכת למעלה ממאה שנה, דחו בציניות כל ניסיון לפשרה. למרבה הצער, בכל הזדמנות שדחו, שילם העם הפלסטיני יותר ויותר.
       
       כמו הגדר הטובה, גם ההינתקות הינה החלטה ישראלית טהורה. לצאת על מנת שלא ליפול למלכודת הדמוגרפיה המאיימת על היותה של ישראל יהודית ודמוגרפית, זו המשמעות הנכונה של ההחלטה - -
       
היו"ר ראובן ריבלין:
       
       יהודית ודמוקרטית.
       
דוד טל (עם אחד):
       
       יהודית ודמוקרטית.  - - הכל-כך שנויה במחלוקת.
       
       בצד השקלא והטריא אי-אפשר לי, כחבר כנסת שראייתו חברתית, שלא להביט על מדווי האוכלוסייה הכללית. מצב השכבות החלשות בישראל הולך ונעשה קשה מיום ליום. אדוני היושב-ראש, לא מדובר רק בקיצוץ הקצבאות ולא רק בהכבדת העול על הזקנים. החרב המאכלת של אילוצי התקציב הגיעה לכדי פגיעה קשה בבריאות. מה חבל שבקצה הוויכוח על ההינתקות נשכחו כל כך הרבה הלכות הנוגעות לקדושת החיים, לפיקוח נפש ולחולי השגרתי, הבא על האדם פתאום, והוא מבקש למצוא מזור בעת צרה.
       
       על כל כך הרבה קושיות יהודיות וישראליות, למרבה הצער, יש מעט מדי תשובות. אני יושב ומתחבט הרבה עד לרגע ההכרעה. אני אניח זה בצד זה את היתרונות ומולם את החסרונות. ברור לי שככל שנקדים לפתור את הבעיה הפלסטינית, המחיר שנשלם יהיה נמוך יותר - והפוך. מי לא זוכר את תוכנית אלון המפורסמת. היום, כולם היו חותמים עליה, אבל אז?
       
       אדוני היושב-ראש, לא אכחיש שיש רגעים רבים בחייו של חבר כנסת שבהם הוא רווה נחת ממעמדו, בעיקר מהיכולת לשנות ולו במעט תהליכים שהוא רואה בהם סכנה לאמונתו. יש גם רגעים שבהם הוא מצר על ישיבתו בבית-המחוקקים, בבחינת אוי לי מיצרי ואוי לי מיוצרי. הרגע הזה הוא מאותן נקודות זמן שבהן אני מצטער על היותי כאן, נתון בין הפטיש לסדן, מתלבט וחרד לעתיד האומה, לעתיד ילדינו ונכדינו. תודה רבה.
       
היו"ר ראובן ריבלין:
       
       אני  מאוד מודה לחבר הכנסת דוד טל, שעמד גם בלוח הזמנים בצורה יפה. אני מזמין את חבר הכנסת מתן וילנאי, השר לשעבר, לשאת את דברו. אחריו - חבר הכנסת מיכאל גורלובסקי. אדוני, בבקשה.
       
מתן וילנאי (העבודה-מימד):
       
       יושב-ראש הכנסת, חברי חברי הכנסת, אני תומך בתוכניתו של ראש הממשלה שרון. אני מדבר על כך כל הזמן, ואיני מתכוון לפתח את הנושא כרגע בדקות הספורות שיש לי לדבר במליאה. אני חושב שראש הממשלה שרון עושה מעשה אמיץ מבחינתו, ולא רק מבחינתו - מהלך שיש לו בהחלט ממד היסטורי, ואנחנו חייבים לתמוך בו.
       
       אני רוצה לפנות לחברי מהימין, שכאילו רק להם שמורה אהבת ארץ-ישראל. אני אומר לכם: אהבת ארץ-ישראל שמורה לא רק למתגוררים ביהודה, בשומרון ובחבל-עזה. היא שמורה לכל אחד ואחת מאתנו שאכן אוהבים אותה, גם אם הם מתגוררים בתל-אביב, בירושלים, ברמת-השרון, בקיבוצים, במושבים, בערי הפיתוח, בגליל ובנגב.
       
רן כהן (יחד):
       
       גם במבשרת.
       
מתן וילנאי (העבודה-מימד):
       
       אני לא מקבל את הניכוס של אהבת הארץ רק לאנשים האלה. כולנו אוהבי הארץ הזאת, וזו נקודת המוצא שלנו לכל דיון, לכל החלטה ולכל מעשה. כמי שלחם במיטב שנותיו לשמירתה של מדינת ישראל, אינני מקבל את זה שיש מי שהם אוהבי הארץ כי הם גרים בהתנחלויות, ויש מי שאינם אוהבי הארץ כי הם לא גרים בהתנחלויות. אסור לעשות את הגזירה הזאת בשום פנים ואופן.
       
       הדבר השני - באופן קבוע, אתם פוגעים בראשי הממשלות שלכם, החל מראש ממשלה יחיד במינו ויוצא דופן, מנחם בגין, עליו השלום, ועד לראש הממשלה אריאל שרון, שכאשר הם מגיעים לכס האחריות הלאומית, כס ראש הממשלה, הם מבינים שהפוליטיקה של הכיכרות לא מתאימה בגלל האחריות המוטלת עליהם. הם צריכים לנהוג אחרת, ומכיוון שהאחריות מוטלת עליהם, הם נוהגים אחרת. אתם תמיד נגדם, תמיד מפילים אותם, בלי להציג - וזה הדבר העיקרי והשלישי - תוכנית אמיתית לשמירה על מדינת ישראל שלנו כמדינה יהודית ודמוקרטית בארץ-ישראל. 
       
       לא ראיתי ולו תוכנית אחת. צעקות שמעתי הרבה, התלהמויות שמעתי הרבה, פוליטיקה של כיכרות ראיתי גם ראיתי, אבל לא שמעתי אף פעם מנהיגות שמציגה תוכנית מלאה, כיצד שומרים על המדינה שלנו כמדינה יהודית דמוקרטית בארץ-ישראל. כאשר סוף כל סוף תהיה לכם המנהיגות הראויה הזאת, שלא קיימת היום, שתדע להציג תוכנית כזאת, נוכל להתייחס אליה.
       
       לכן, כל מי שלוחם בראש הממשלה שרון או מתנגד לראש הממשלה שרון, שיזכור מה הוא  מציע, ולא רק התלהמות, שאנחנו, לצערי, מורגלים בה בחיי היום-יום שלנו. אנחנו מציינים השבוע תשע שנים להירצחו של ראש הממשלה יצחק רבין על-ידי בן-בליעל מבני עמנו, ונזכור שזה התחיל בהתלהמות. תודה רבה.
       
היו"ר ראובן ריבלין:
       
       תודה לשר לשעבר, חבר הכנסת מתן וילנאי. אני מזמין את חבר הכנסת מיכאל גורלובסקי לשאת את דבריו.
       
אורי יהודה אריאל (האיחוד הלאומי - ישראל ביתנו):
       
       חבר הכנסת וילנאי, הדאגה שלך לראש הממשלה מהימין ממש נוגעת ללב.
       
היו"ר ראובן ריבלין:
       
       לא. לא.
       
אורי יהודה אריאל (האיחוד הלאומי - ישראל ביתנו):
       
       - - -
       
מתן וילנאי (העבודה-מימד):
       
       חבר הכנסת אריאל - - -
       
היו"ר ראובן ריבלין:
       
       אני לא מציע בעניין זה להבדיל בין - - -
       
מתן וילנאי (העבודה-מימד):
       
       אני מציע שלא נעשה הבחנה.
       
היו"ר ראובן ריבלין:
       
       אני מציע שבעניין זה לא נבדיל בין ימין לשמאל, חלילה.
       
מיכאל גורלובסקי (הליכוד):
       
       אדוני היושב-ראש, חברי חברי הכנסת, חשבתי לפנות לשרי הליכוד ולחברי הכנסת מהסיעה שלי בקריאה שלא לתמוך בהצבעה היום בתוכנית המוזרה הזאת. החלטתי לא לעשות זאת ולפנות לכל חברי הכנסת היהודים השפויים, אני מדגיש: חברי הכנסת היהודים השפויים, כי פה בכנסת, כמו בכל ההיסטוריה של העם הזה, יש יהודים שמשרתים את האויב צמא הדם. 
       
       כשאני אומר דברים אלה, אני מייד נזכר בפרופסור אנטישמי שמירר את חיי הסטודנטים היהודים באוניברסיטה שבה למדתי, ושמו היה יעקב איסיפוביץ'. כולנו יודעים שלאורך השנים לא מעט מבין האנטישמים הגדולים היו יהודים, לצערי הרב. אני חוזר ופונה לכל היהודים השפויים בבית הזה, ללא קשר לעמדות פוליטיות ולעמדות מפלגתיות, לרבות אנשי מרצ, אנשי מפלגת העבודה ואנשי שינוי, שלא לתמוך בתוכנית הרעה הזאת לעם היהודי.

	היום אנחנו שותפים לסבלם של תושבי שדרות, ומחר ייפלו "קסאמים" על אשקלון, ובהמשך הם יגיעו גם לתל-אביב. אנחנו נלחמים בהברחת נשק דרך מנהרות בגבול מצרים, ואחרי ביצוע התוכנית נראה טנקים ונשק כבד ברשותו של ה"חמאס" בעזה. 

       יש רק תנאי אחד שבו אני מוכן לתמוך בתוכנית הזאת - שבמקום 8,000 משפחות יהודיות שאמורות לצאת מעזה, נאכלס את בתיהן לא ברוצחים טרוריסטים, אלא ב-800,000 משפחות של ערבים ישראלים המתנגדים לקיומה של מדינת ישראל.

	אני חייב להתייחס לסוגיית תסביך המשיחיות. היהודים נמצאים פה בארץ הזאת בגלל תסביך משיחיות של העם הזה לארץ הזאת. אנחנו צריכים להרגיע איכשהו את בגין ז"ל ואת ולדימיר ז'בוטינסקי ז"ל, שצוטטו אתמול, וסביר להניח שהם מתהפכים בקברם. אני מתפלל לנס.

היו"ר ראובן ריבלין:
       
       תודה לחבר הכנסת גורלובסקי. חבר הכנסת יגאל יאסינוב, בבקשה. אחריו - חברת הכנסת גילה גמליאל.

יגאל יאסינוב (שינוי):
       
       אדוני היושב-ראש, חברי הממשלה שלא נמצאים פה, חברי חברי הכנסת, אלה שנמצאים ואלה שלא נמצאים פה, זה זמן רב אנחנו עדים לצעקות מצד אלה שבעד ההתנתקות ואלה שנגד ההתנתקות, איומים ולחצים. במדינה דמוקרטית לא מקבלים החלטות תחת לחץ, איומים והשפעה זרה. חברי הכנסת חייבים לקבל אותן אך ורק בעקבות מה שהם בעצמם חושבים ומה שהם בעצמם הבטיחו למצביעיהם. 
       
       במדינה דמוקרטית קיימת זכות לכל אזרחי המדינה להשתמש בזכות השתיקה, ולא לנסות לעשות רעש מוגזם – למען עתיד מדינת ישראל, למען הדמוקרטיה, למען השלום, למען אנשים שלא צריכים למות במלחמה. כדי לתת לחברי הכנסת כמה דקות שקט בימים הקשים האלה, לפני שהם יחליטו החלטה גורלית, החלטתי, אדוני היושב-ראש, שבשלוש הדקות וחצי שיש לי אשתמש בזכות השתיקה.
       
היו"ר ראובן ריבלין:
       
       חבר הכנסת יאסינוב, זכות השתיקה היא זכות שעומדת לאדם באישום פלילי. אדוני רוצה לשתוק, אני מכבד את רצונו. אנחנו רשמנו שאדוני ישתוק, ובזה אדוני הביע את מחאתו. כתוב בתקנון שאדוני צריך לדבר לעניין. 
       
יגאל יאסינוב (שינוי):
       
       אני רוצה לתת זמן לחברי הכנסת להחליט בשקט. אני חושב שאדוני ייתן לי זמן לעמוד על הבמה, בלי לדבר.
       
היו"ר ראובן ריבלין:
       
       אינני חושב, כי הבמה איננה מקום להפגנות. בהחלט אדוני יכול לומר את דברו, אבל אני לא יכול לאפשר לאדוני לעמוד ולשתוק, כי זאת הפגנה שאסורה בכנסת. אדוני אמר את דברו, הוא אומר: אני תורם את הזמן העומד לרשותי לכך שחברי הכנסת יוכלו לחשוב.
       
יגאל יאסינוב (שינוי):
       
       אני חושב, אדוני היושב-ראש, שהדבר הפך לדו-שיח בינינו. בגלל זה, תחת השפעתך, אני מחליט להמשיך בדברי ואשתמש בזמן שרציתי לתרום לחברי הכנסת, כדי שהמחשבה שלהם תהיה לא רק תחת לחץ זר ותחת שיקולים כלשהם.
       
       אינני רוצה לדבר כדי לנסות להשפיע על חברי הכנסת להצביע בעד או נגד תוכנית ההתנתקות. תצביעו כפי שלבכם וכפי שהשכל שלכם אומר לכם. 
       
גילה גמליאל (הליכוד):
       
       אתה בעד או נגד?
       
יגאל יאסינוב (שינוי):
       
       הדבר השני שיבוא מייד אחרי ההצבעה על ההתנתקות, בעד או נגד, יהיה משאל עם – אם יהיה משאל עם, איזה משאל עם ומתי להשתמש במשאל עם. אני חושב שפה אנחנו צריכים להבין, שאם אנחנו משתמשים במשאל עם בנושא כלשהו, אנחנו פותחים אפשרות להשתמש במשאל עם בכל נושא אחר, למשל - האם לאפשר תחבורה ציבורית בשבתות ובחגים, האם לאפשר נישואים אזרחיים, האם לאפשר רפורמות. אני רוצה שכל מי שדורש משאל עם יבין שזה מה שהוא רוצה. במשאל עם שיפתח את הדבר הזה אני אתמוך, כי אז אני אדע שהעם יוכל להגיד את המלה שלו בכל חוק, בכל חקיקה. אבל תדעו שמשאל עם זה מאות מיליוני שקלים, זאת מכה קשה לכלכלת המדינה. תודה. 
       
היו"ר ראובן ריבלין:
       
       תודה רבה לחבר הכנסת יאסינוב. אני מזמין את חברת הכנסת גילה גמליאל, ואחריה – חבר הכנסת דוד אזולאי. 
       
גילה גמליאל (הליכוד):
       
       אדוני היושב-ראש, חברי הכנסת, אני רוצה לומר לכם דבר אחד פשוט: תוכנית ההתנתקות היא התוכנית הגרועה ביותר שהיתה יכולה להגיע לבית הזה להצבעה. לצערי, לא היינו נאלצים להצביע אם הבחירות בארצות-הברית לא היו נערכות בעוד שבוע מהיום, ואם הבחירות שם לא היו כל כך צמודות - בין בוש לקרי - כך שכל מסכת הלחצים שהופעלה על ראש הממשלה גרמה לו, בסופו של תהליך, לזרז את עצם ההצבעה ולהוביל אותה כאן בבית הזה. 
       
       כל מי שעיניו בראשו מבין דבר אחד פשוט: לעקור יהודים מבתיהם, יהודים שהגיעו לגור ולהתיישב ברצועת-עזה עוד טרם הקמת המדינה – במשך ארבעה דורות חינכו וגידלו ילדים וילדות לתפארת מדינת ישראל. כפי שאנחנו בוחנים את כל האספקטים, החברתיים והכלכליים, זאת גאווה למדינת ישראל. יש לנו זכות מוסרית. מי מעלה על דעתו לעקור אותם מבתיהם ללא תמורה, ללא הסכם שלום, ללא הפסקת הסכסוך בין הפלסטינים לבין ישראל, ללא שום דבר? 
       
       איזה לב יש לאנשים להסתכל בעיניים של אותה ילדה נכה, קטועת רגליים, ולומר לה שהבית הזה כאן, היום, בהחלטה שרירותית לחלוטין – כי אנחנו יודעים טוב מאוד שהיום יהיה כאן רוב, רוב מאוד-מאוד מצומצם, שלא מתבסס על מרבית האנשים שבאמת מאמינים בדרך הזאת, חלקם הגדול שרים שמחויבים להחלטות ממשלה – הם הולכים היום להכריע את הכף, ואנחנו צריכים להפנים שהם הולכים להכריע את הכף ללא אמונה בכלל בדרך הזאת. 
       
       הם מתנחמים בכך שבעצם ההחלטה יש משפט שעדיין נותן תקווה למדינת ישראל, שעדיין נותן תקווה לאותם תושבים ברצועת-עזה, משפט שאומר שעצם ההחלטה היום עדיין אין בה משום פינוי יישובים. 
       
       איפה מקבלי ההחלטות במדינת ישראל, בכנסת? אנשים נבחרים על מנת לייצג את הציבור שבחר בהם. אנשים נבחרים על מנת לייצג דרך, על מנת לייצג עקרונות. צריך לזכור שעמרם מצנע הציג בדיוק את הדרך הזאת, הוא לא קיבל את אמון הציבור, הוא התרסק ל-19 מנדטים. כל הצביעות ולזות השפתיים שקיימת כאן במפלגת העבודה, שהדיחה אותו, דאגה שהוא יתפטר – היום כולם באים ומנסים להראות כאילו הם תומכים בראש הממשלה. אנחנו כבר מכירים את כל המשחקים האלה, את משענת הקנה הרצוץ, שרוצים להוביל את ראש הממשלה למהלך הרסני על מנת שהם יוכלו גם להפיל אותו. השמאל בישראל הבין שזאת הדרך היחידה על מנת אולי לחזור בעתיד לכס השלטון, או לנסות ולהשתחל לממשלת אחדות. 
       
       בעניין הזה אני אומרת לכל חברי וחברות הבית הזה, מוטלת עלינו אחריות כבדה לכל מהלך, לכל צעד, לכל שעל, לכל החלטה שמתקבלת כאן בכנסת. אנחנו צריכים לעשות חשבון נפש אמיתי, טהור, נטול שיקולים, נטול אינטרסים, ולראות שאנחנו וכל ממשלות ישראל תמכו כל הזמן במתיישבים, טיפחו אותם - והיום לבוא ולומר להם ששוב אנחנו שפני ניסיונות. לפני כמה שנים היינו שפני הניסיונות של הסכם אוסלו. ראינו לאן זה הגיע, ראינו לאן זה הוביל. הבית הזה קיבל את ההחלטה לתמוך בהסכם אוסלו, מתוך הרצון הפנימי של העם היהודי כל פעם מחדש לחיות בשלום עם שכניו, לחיות בשלום. האמירה הזאת הפכה להיות עצם העניין והמקור. לעתים אני מרגישה שאנחנו לא שמים לב שאנחנו מובילים את עצמנו לתהום. 
       
       אני רוצה לפנות לכל החברים בבית הזה ולומר לכם דבר אחד, שכל אחד שהיום יצטרך לחרוץ גורלות של אנשים, אני מאוד מצפה ממנו לראות את כל המכלול. בראש ובראשונה אני מצפה משרי הממשלה הנבחרים שלנו מהליכוד להתאחד סביב העניין הזה. יש לנו שבעה שרים שלא מאמינים בתוכנית הזאת ויכולים להכריע את הכף. כל אחד מהם מסתובב סביב משאל עם או סביב משהו אחר, על מנת לנסות לשנות את המצב. אליהם אני יוצאת מפה בקריאה נחרצת, כפי שקראתי להם אתמול בישיבה של סיעת הליכוד, שיתאחדו בלי כל המתחים הפנימיים ביניהם וכל חוסר האמון. אם כולם יחד באמת ילכו בהסכמה, ראש הממשלה לא יוכל לפטר את כולם. ראש הממשלה יבין שבסופו של תהליך לא יהיה לו רוב בבית הזה, רק אם יהיה להם מספיק אומץ ציבורי להצביע נגד תוכנית ההינתקות ונגד הגזירה הזאת שפקדה את הבית הזה בעצם קבלת ההכרעה. תודה רבה.  
       
היו"ר ראובן ריבלין:
       
       תודה לחברת הכנסת גילה גמליאל. אני מזמין את חבר הכנסת דוד אזולאי, ואחריו - את חבר הכנסת והשר דני נוה. 
       
יאיר פרץ (ש"ס):
       
       אם הוא לא יהיה, אולי חבר הכנסת נסים זאב יהיה במקומו? 
       
היו"ר ראובן ריבלין:
       
       אם הוא יסכים, אני אסכים. 
       
יאיר פרץ (ש"ס):
       
       אבל הוא לא נמצא. 
       
היו"ר ראובן ריבלין:
       
       כל מי שאתמול לא יכול היה להשתתף בדיון, מסיבותיו האישיות ולא מסיבות אובייקטיביות, לצערי הרב לא יוכל היום למלא את החסר של אתמול, תהיה אשר תהיה סיבת ההיעדרות שלו, שאינה סיבה של כוח עליון, כגון בדיקה רפואית או איזו מחלה, חלילה. אדוני היקר חבר הכנסת אזולאי, הבמה לרשותך. 
       
דוד אזולאי (ש"ס):
       
       מכובדי היושב-ראש, עמיתי חברי הכנסת, אשרינו מה טוב חלקנו שזכינו שיש לנו מרן הרב עובדיה יוסף שליט"א שמנחה אותנו, מדריך אותנו כיצד להצביע, ונשגר לו מכאן ברכות על דעת תורה אמיצה, ברורה, ללא פקפוק, ונברך אותו בבריות גופא ונהורא מעליא, וימשיך בעזרת השם להנהיג אותנו עד ביאת גואל צדק, ונזכה כולנו שה' יתקן אותנו בעצה טובה ושלא תצא תקלה מתחת ידנו. 
       
       מרן הרב עובדיה יוסף בעד החזרת שטחים תמורת שלום אמת ובשביל למנוע שפיכות דמים. הפסק שלו היה ונשאר, לא השתנה. ערך האדם חשוב יותר מן האדמה, ולכן כל אלה מנבאי הנבואות ומחשבי החישובים, שאמרו שהרב יימנע או יתמוך בגלל חישובי קואליציה ושיקולים זרים, תגידו - טעינו, ולכו תבקשו סליחה ממרן. כל השיקול של הרב הוא "לא תעמוד על דם רעך", מהחשש לתקדים של טרור ובתמורה יקבלו שטחים. 
       
       אדוני היושב-ראש, אני רוצה להפנות את דברי לחברים במפד"ל ובאיחוד הלאומי. אתם קוצרים היום את הפירות שנטעתם עם הקמתה של ממשלת שרון-לפיד, ואתם לא יכולים לטעון היום לניקיון כפיים. ראש הממשלה דיבר בקול רם על ויתורים כואבים, ואתם ידעתם זאת, ובכל זאת תמכתם ובחרתם בשרון כראש הממשלה ונתתם לו את הרוב הדרוש. האיחוד הלאומי נתן לו את הכוח, לשרון, והמפד"ל נתנו ונותנים את ההכשר לקואליציה הרעה של שרון-לפיד עד עצם היום הזה. כדאי שתעשו חשבון נפש, האם אתם יכולים להגיד: ידינו לא שפכו את הדם הזה? בלעדיכם לא היתה קמה הקואליציה הרעה הזאת ולא היינו מגיעים עד הלום. 
       
       אדוני ראש הממשלה, אני מקווה שאתה שומע את הדברים. אם לא, יגידו לך. אני באופן אישי יכול להגיד, כאדם שהעריץ אותך מאוד, שאני כועס על התנהגותך כלפי הציבור החרדי, שהביא אותך לכיסא ראש הממשלה. אתה נהגת בהם בכפיות טובה. בדיעבד, אנחנו מודים לך על כך שלא היינו שותפים לממשלה רעה, שהתנתקה מתורת ישראל, מעם ישראל, ועכשיו גם מארץ-ישראל. 
       
       אני רוצה להציע לראש הממשלה, הרי אתה מיישם את המצע המדיני של מפלגת העבודה. מה שהם לא מסוגלים לבצע, אתה מבצע עבורם. במפלגת העבודה יש משבר מנהיגות. אתה יכול בהחלט להיות מנהיג של מפלגת העבודה, וגם הסיכויים שלך טובים במפלגה זו, כי אין בנמצא מנהיג כמוך טוב לשמאל בכלל או למפלגת העבודה בפרט, הן מבחינה מדינית והן מבחינה חברתית. 
       
       אדוני היושב-ראש, אני רוצה להתייחס גם לדבריו של השותף הבכיר בממשלה הזאת, טומי לפיד, מנהיג מפלגת שינוי, המפלגה שדגלה שנאה והסתה נגד היהדות החרדית. הוא עומד ומדבר נגד הסתה ונגד פילוג בעם, ואני לא מאמין למשמע אוזני. המסית הלאומי בחסות ממלכתית, טומי לפיד, מדבר נגד הסתה ועושה הסתה, ובאותה נשימה, בלי להתבלבל, הוא אומר: צריך לשלוח לרב עובדיה את שר האוצר במקום את שר הביטחון. איזו חוצפה, איזו עזות מצח יש לאיש הזה. ישפוט הציבור ויגיד מי זקוק לשר האוצר. 
       
       לסיום, אדוני היושב-ראש, אני רוצה להציע לתקשורת ולכל עם ישראל לבדוק, לחקור, מה הסיבה לריצת האמוק של ראש הממשלה לתוכנית ההינתקות. אולי הוא נתון ללחצים ואנחנו לא יודעים, אולי הוא מאוים על-ידי מאן דהוא. בטוחני שעם ישראל לא ישקוט ולא ינוח עד שנדע את האמת לסיבה לריצת האמוק של ראש הממשלה לתוכנית ההתנתקות ללא הסכם, תוכנית המסכנת לא רק את המתיישבים, לא רק את תושבי הדרום, אלא את כלל עם ישראל. 
       
       אדוני היושב-ראש, אני רוצה לקרוא מכאן לאחי ולרעי המתיישבים, שחירפו נפשם למען עם ישראל וארץ-ישראל - חזקו ואמצו במאבקכם, כאבכם הוא כאבנו, אך עם זאת זכרו, בני איש אחד אנחנו, אחים אנחנו וארץ אחת יש לנו; כוחנו באחדותנו, וחס ושלום לפגוע באחדות הזאת. זכרו את הכתוב בתהילים: אלה ברכב ואלה בסוסים, ואנחנו בשם ה' נזכיר, כי לא ייטוש ה' עמו ונחלתו לא יעזוב. אנחנו נמשיך ונתפלל לבורא עולם, ונאמר להם: עוצו עצה ותופר, דברו דבר ולא יקום, כי עמנו אל.
       
       אני רוצה לסיים בדברי רבי יצחק אלחנן ספקטור מקובנה, שאמר פעם באוזני תלמידיו: בכל העבירות שבעולם מועילה תשובה לחוטא, הן בעבירות שבין אדם למקום והן בעבירות שבין אדם לחברו. רק על חטא שאדם חוטא נגד עמו אין כפרה לעולם, ואין מועילה לו לחוטא אפילו חרטה גמורה ותשובה שלמה. ללמדך שאין בעולם חטא גדול מהפגיעה בעם ישראל שהוא עם ה'. מה יכולה להיות פגיעה יותר גדולה מאשר להתנתק ללא הסכם, ללא הסכמה, תוך כדי רמיסת המתיישבים בארץ-ישראל? 
       
       עוצו עצה ותופר, דברו דבר ולא יקום. תודה. 
       
היו"ר ראובן ריבלין:
       
       תודה רבה לחבר הכנסת אזולאי. רבותי חברי הכנסת, הודיע לי השר נוה שהוא מעביר את זכות הדיבור שלו לחבר הכנסת נסים זאב, אשר נבצר ממנו להיות אתמול. מובן שהוא יעשה זאת מייד לאחר חבר הכנסת נודלמן, שאותו כבר קראתי לדוכן. עכשיו חבר הכנסת מיכאל נודלמן, אחריו - חבר הכנסת נסים זאב, אחריו - חברת הכנסת ענבל גבריאלי, ואחריה - חבר הכנסת אופיר פינס. חברת הכנסת גבריאלי מופיעה במקום חברת הכנסת לאה נס, שמוותרת על זכותה לדבר. 
       
מיכאל נודלמן (האיחוד הלאומי - ישראל ביתנו):
       
       אדוני היושב-ראש, חברי הכנסת, בפוליטיקה, כמו בכל תחום אחר, יש מושג מאוד חשוב: חופש הבחירה. לפי אחת ההגדרות, חופש הוא הכרח במודע. אנחנו חושבים להישאר בעזה ולהאמין שהזמן עובד למעננו וכל הבעיות הפוליטיות ייעלמו מעצמן, אבל כל חבר כנסת יודע שזו הונאה עצמית, שזו אשליה. 
       
       מקובל או לא מקובל עלינו, אבל המציאות היא שבעזה חיים 1.5 מיליון פלסטינים ו-8,000 מתיישבים, אזרחים ישראלים. אנחנו חופשיים לחכות עד שהקונפליקט העכשווי, שעוד ניתן לפתור אותו, יהפוך למלחמה קרה של כל העולם נגדנו, מלחמה שבה לארצנו אין סיכוי לשרוד. זו מלחמה שפירושה מצור כלכלי ומפלה מדינית, ואנחנו נשלם מחיר כבד על זה שנמנענו מלפתור את הבעיה.
       
       אנחנו חופשיים לקבל את הגינוי העולמי, לקבל הידרדרות ביחסים עם ארצות רבות ואנטישמיות גוברת. אנחנו חופשיים בבחירתנו להיחשב לכובשים, חופשיים להילחם בטרור ולחיות בצל הפיגועים. אנחנו חופשיים לשאת בעול ההוצאות הכספיות על הצבא בעזה ולהשקיע הון בבדיקות ביטחוניות. אנחנו חופשיים לבחור להילחם עד טיפת הדם האחרונה - אבל האם זה לא מחיר כבד מדי, טיפת הדם האחרונה של חיילינו ואזרחינו?
       
       יש לנו גם בחירה אחרת, שהוגשה על-ידי ראש הממשלה וקיבלה את תמיכת כל העולם, במיוחד תמיכת נשיא ארצות-הברית ושני הבתים הנבחרים בארצות-הברית.  
       
       בעיני יש גם בתוכנית הזאת סכנות. אבל כאשר שתי מדינות במלחמה ורוצים להגיע להסדר, באיזו תוכנית אין סכנות? אני חושב שיש לבצע את התוכנית ההכרחית למניעת הקונפליקט המתפשט, למניעת המצב שבו כל העולם קם נגדנו. זו בחירה שתאפשר לנו להילחם בטרור בלי להיות כובשים, להגן על גבולותינו בלי להיחשב פולשים. 
       
       מעל במה זו אומרים לנו, שבלי הסכם אי-אפשר לצאת מעזה. אני אולי מסכים לזה, אבל אני גם יודע מה יהיה אחר כך. מה שווה החתימה של ערפאת על הסכם אוסלו? היא לא שווה אפילו את הנייר שעליו היא נמצאת. יש לנו דבר יותר חשוב, וזה מכתב תמיכה משני הבתים בארצות-הברית. אני חושב שזה יותר חשוב מההסכם עם הפלסטינים.
       
       מלבד המלחמה בטרור חלה עלינו חובה לשקם את המשק הישראלי ולהתקיים כמדינה חופשית ודמוקרטית. 
       
       זה כל מה שרציתי לומר על חופש והכרח. את בחירתי עשיתי, בחירה שנבעה מהרצון לשמר את  מדינתנו לדורות הבאים ולא לגזור עליהם לחיות בתנאים שאנחנו לא היינו רוצים לחיות בהם. 
       
       ברצוני להדגיש שצר לי ואני כואב את צערם של המתיישבים ומבין את צערן של המשפחות הגרות בחבל-עזה. קשה לקבל את תוכנית ההתנתקות, ואם התוכנית תתקבל אני מבקש מהם את הסליחה שלי, כי אני יודע שכל הממשלות תמכו בהתיישבות הזאת. אני מבקש סליחה מהאנשים, מהחלוצים, מהאנשים החזקים, אלה שבנו שם את ביתם, בנו חבל ארץ יפה מאוד. לכן אני חושב שאנחנו חייבים לדאוג לאותם אנשים ולספק להם תנאי מחיה חלופיים ואופטימליים. 
       
       עם זאת, בהצבעתי אני מחויב לדאוג לביטחונם של כל תושבי מדינת ישראל ולפעול למען עתיד המדינה, למען עתיד ילדינו.  תודה רבה. 
       
היו"ר ראובן ריבלין:
       
       תודה רבה לחבר הכנסת נודלמן. אני  מזמין את חבר הכנסת נסים זאב לבוא ולומר את דבריו.

       
מסמכים שהונחו על שולחן הכנסת
       
היו"ר ראובן ריבלין:
       
       הודעה לסגן מזכיר הכנסת, בבקשה.
       
סגן מזכיר הכנסת דוד לב:
       
       ברשות יושב-ראש הכנסת, הנני מתכבד להודיע, כי הונחו על שולחן הכנסת מסקנות ועדת החינוך, התרבות והספורט בנושא: גל פיטורי מרצים באקדמיה לאמנות "בצלאל". תודה. 
       
היו"ר ראובן ריבלין:
       
       תודה לסגן מזכיר הכנסת.

       
הודעת הממשלה על החלטה מס' 1996 בנושא תוכנית ההתנתקות המתוקנת


היו"ר ראובן ריבלין:
       
	חבר הכנסת נסים זאב, אתמול בשעה 23:30 הביע יושב-ראש הישיבה, שהוא גם יושב-ראש הכנסת, את פליאתו על כך שבפעם הראשונה בתולדות הכנסת הארבע-עשרה, החמש-עשרה והשש-עשרה נקרא נסים זאב לדוכן ולא היה. אני מבין שכנראה קרתה תקלה אצל אדוני, כנראה הוא לא חש בטוב, הלוואי שירגיש טוב. 

נסים זאב (ש"ס):
       
       אני מודה ליושב-ראש שנתן לי את זכות הדיבור.
       
היו"ר ראובן ריבלין:
       
       תודה לשר נוה. 
       
נסים זאב (ש"ס):
       
       אבל אדוני היושב-ראש יכול לאשר או לא לאשר גם אם השר נוה רוצה זאת.

היו"ר ראובן ריבלין:
       
       אין ברצוני מקצץ וברצוני מוסיף. אני לא יכול לתת לאדם רשות לדבר, אלא אם כן הוא נוטל את רשות הדיבור מאחר. אחרת, אם אני אתיר למי שלא היה אתמול, אנחנו נימצא במצב שלא נסיים את הדיון במועד שקבענו.
       
נסים זאב (ש"ס):
       
       אני מבין את הלחצים שעלולים להיות מהאמירה המיותרת. 
       
היו"ר ראובן ריבלין:
       
       לא יהיו לחצים, כי כך קבענו.
       
נסים זאב (ש"ס):

       אדוני היושב-ראש, אני רוצה להבהיר שאתמול לא נכחתי משום שלפי הרשימה לא הייתי אמור לדבר, ולדבר רק היום. כך אכן ביקשתי. אם הייתי יודע שאני אמור לדבר אתמול בלילה, הייתי בא גם בשתיים לפנות בוקר. כנראה היתה תקלה טכנית, ולא בי. 
       
       אדוני היושב-ראש, מה עובר על ראש הממשלה בימים אלה? מדוע שינה את השקפתו ההיסטורית? ראש הממשלה מנסה להוביל את הנסיגה מכל היישובים הישראליים ברצועת-עזה ומחלק מהגדה המערבית. אני מבין שיש כאלה שחושבים שהיהודים המתגוררים בגדה המערבית וברצועת-עזה הם המכשול העיקרי לפתרון הסכסוך הפלסטיני-הישראלי. אבל ראש הממשלה הוא ראש תנועה שחרתה על דגלה - והוא פועל בניגוד מוחלט, נגד מפלגתו ונגד השקפת עולמם של רוב חברי המרכז.
       
       ראש הממשלה צריך לעשות חשבון נפש. אני בטוח שאם ראש הממשלה היה מאפשר הצבעה חופשית, הרוב המכריע של המפלגה שלו היה מצביע נגד ההתנתקות. לא היה לו היום רוב להעביר בכנסת. אבל חלק מהחברים חוששים לכבודו, חלק חוששים מההתרסקות של המפלגה, לכן מנסים גם אלה שלא מאמינים, והראיה לכך, אדוני היושב-ראש, רק אמש עשו מאמץ רב בתוך המפלגה כמה שרים, בהם סילבן שלום וביבי נתניהו, לשנות את רוע הגזירה, כי הם מאמינים שראש הממשלה טועה בדרכו. 
       
גאלב מג'אדלה (העבודה-מימד):
       
       אני יכול לשאול שאלה? 
       
היו"ר ראובן ריבלין:
       
       אם הוא יסכים על חשבון זמנו, אין לי בעיה. חבר הכנסת מג'אדלה, אדוני יכול לשאול אותו אם הוא מסכים שזה יהיה על חשבון זמנו. 
       
נסים זאב (ש"ס):
       
       לא, יש לי דקות בודדות. 
       
גאלב מג'אדלה (העבודה-מימד):
       
       זה בקשר לדבריך. אומר ראש הממשלה, 40 חברי הכנסת זה בזכותי, ואני אמרתי לא פעם אחת,  יהיה ויתור כואב ותהיה מדינה פלסטינית. מה אתה אומר? 
       
היו"ר ראובן ריבלין:
       
       השאלה נשאלה, הוא לא עומד עכשיו לשאלות ותשובות. 
       
נסים זאב (ש"ס):
       
       ראש הממשלה אמר, שישראל חותרת לשלום אמיתי ובר-קיימא, ואנחנו מחויבים בפתיחת משא-ומתן ללא תנאים מוקדמים, ללא שימוש באלימות, טרור והסתה, על מנת להשיג שלום וביטחון. תמיד הצהיר ראש הממשלה, שכדי להגיע לשלום צודק ובר-קיימא תהיה ישראל מוכנה לפשרות כואבות, אבל לא נוכל לעשות פשרות בכל מה שקשור לשמירת ביטחוננו וביטחון אזרחינו. אדוני ראש הממשלה, האם הטרור פסק או פחת? האם ארגוני הטרור מחר יצדיעו לך כאשר תיסוג מעזה? 
       
       אולי שכחנו, מאז שראש הממשלה לשעבר, אהוד ברק, במשא-ומתן בטאבה הסכים להחזיר את רצועת-עזה והגדה והסכים לחלוקתה של ירושלים, החלה האינתיפאדה וגל הטרור התפשט. טרור נורא, אכזרי ורצחני,  שפגע באנשים, נשים וטף, בבתי-קפה, במסעדות, ברחובות, באוטובוסים. תינוקות ומשפחות שלמות נפלו קורבן לטרור הפלסטיני. 
       
       אסור לנהל משא-ומתן עם ארגוני טרור. היום ראש הממשלה בעצם נותן פרס לטרור. ארגוני הטרור הופכים להיות מדינת טרור. היום בעזה צה"ל יכול – פחות או יותר – במאמץ, לשלוט על ארגוני הטרור. אבל כאשר צה"ל ייסוג, כאשר ראש הממשלה וצה"ל יעקרו את היישובים האלה מהמקום, ארגוני הטרור יתפסו את מקומם ועזה תהפוך להיות מדינת טרור.  
       
       אני רוצה להקריא, לשאלה ששאל חבר הכנסת על השד הדמוגרפי - - - 
       
היו"ר ראובן ריבלין:
       
       חבר הכנסת מג'אדלה. 
       
נסים זאב (ש"ס):
       
       חבר הכנסת מג'אדלה. ראש הממשלה התייחס כאן אתמול לשד הדמוגרפי, כאילו אנחנו עומדים לאבד את המדינה. הוא אמר בנאומו, אני לא רואה כל סכנה שהיהודים לא יהיו רוב בארצם שלהם. מעולם לא רצינו לספח אזורים ביהודה ובשומרון, או כפי שאתם קוראים להם, הגדה המערבית או עזה.  מעולם לא העלינו זאת על דעתנו. מעולם לא היתה לנו כל תוכנית להעניק לאוכלוסייה הפלסטינית אזרחות ישראלית, וזה לא יקרה. אז ברגע שזה לא יקרה, אין שום סיבה לדאוג. על-פי מפת הדרכים, ועל-פי דברי הצעתי לבית הלבן  זה למעלה משנתיים, לאמץ תוכנית שהפכה במהלך השנים לתוכנית מפת הדרכים. 
       
       ראש הממשלה בעצמו אומר, שהוא אינו רואה סכנה אם אותה אוכלוסייה פלסטינית אינה חלק מהאזרחים של מדינת ישראל. אבל הוא גם אומר, אנחנו חוששים שהרוב הדמוקרטי והרוב במדינת ישראל יהיה רוב ערבי. אז ראש הממשלה חי בסתירה מיניה וביה. 
       
       גם אם לראש הממשלה יש 40 מנדטים, זה לא בזכותו, לכל אחד יש הזכויות שלו, כל אחד יש לו הבוחרים שלו. 
       
היו"ר ראובן ריבלין:
       
       חבר הכנסת נסים זאב, אדוני לא נקרא לדוכן על מנת להשיב לחבר הכנסת מג'אדלה, אדוני לא בשעת שאלות. 
       
נסים זאב (ש"ס):
       
       לכן אני קורא לראש הממשלה:  חזור בך, אל תפקיר את הביטחון שעליו הצהרת השכם והערב לידי ארגוני המחבלים. 
       
היו"ר ראובן ריבלין:
       
       תודה רבה לחבר הכנסת נסים זאב. תעלה ותבוא חברת הכנסת ענבל גבריאלי. חברת הכנסת ענבל גבריאלי מדברת במקום חברת הכנסת לאה נס. בבקשה, גברתי. אחריה ידבר חבר הכנסת אופיר פינס. 
       
ענבל גבריאלי (הליכוד):
       
       אדוני היושב-ראש, כנסת נכבדה, יום גורלי, יום היסטורי, יום שיירשם כתפנית במדיניות של מדינת ישראל - נכונות ככל שיהיו האמירות, או נכונים ככל שיהיו השמות שנשמעים וניתנים ליום הזה, הרי שהיום הזה הוא בעיקר יום עצוב, יום עצוב ויום קשה. 
       
       היום כל אחד מאתנו, 120 המחוקקים, 120 נבחרי הציבור היושבים בבית הזה,  מתבקשים להכריע בסוגיה סבוכה, סוגיה מפותלת, סוגיה שכמעט, רק כמעט, בלתי אפשרי להכריע בה. 
       
       במשך שנים, במצוות ממשלות ישראל לדורותיהן, נשלחו אזרחים טובים ליישב ולחזק את ההתיישבות ברחבי ארץ-ישראל, ארצו של העם היהודי. נאמני הארץ ואוהביה עשו כמצוות ממשלות ישראל, יישבו את הארץ, ובעצם במשך שנים היו כחיץ ומגן אנושי לכולנו, ספגו במקומנו והגנו עלינו. 
       
       היום מביא לפנינו ראש הממשלה את תוכניתו המדינית, אשר מעבר להיותה נכונה והגיונית מבחינה מדינית, מבחינה ביטחונית, ואם תרצו, גם מבחינת מעמדה ומיצובה של מדינת ישראל בזירה הבין-לאומית, הרי שהמשמעות העיקרית שעומדת - לפני בכל אופן - בשבועות האחרונים, ובעיקר היום, היא המחיר שאנחנו צריכים לשלם ביישום תוכנית ההתנתקות: עקירתם, סילוקם, גירושם של יהודיה הטובים של הארץ מבתיהם. 
       
       בכך אף אחד מאתנו לא יכול להקל ראש, גם לא תומכיה הנלהבים ביותר ואפילו הוגיה של תוכנית ההתנתקות. ובכל זאת, על אף המחיר הכבד הכרוך ביישום התוכנית, בחרתי לתמוך בה. 
       
       כאשר ניצבות לפני, לפני כל אחד מאתנו, שתי אפשרויות, האחת טובה והאחת רעה, ברור, הגיוני וטבעי שידה של האפשרות הטובה תהיה על העליונה. לצערי, לגבי תוכנית ההינתקות אנחנו לא יכולים לומר דבר כזה, זה לא המצב שעומד לפנינו. אין כאן בחירה טובה ובחירה רעה. התוכנית הזאת לא מאפשרת להתלבט בין שתי אפשרויות כאלה, אלא היא מציבה בפנינו אפשרות רעה ואפשרות רעה יותר, גרועה. קבלת התוכנית ויישומה הם בחירה רעה, בחירה שמשמעותה הפשוטה היא עקירת יישובים ופגיעה חמורה בהתיישבות היהודית ברחבי ארץ-ישראל. אבל, כפי שאמרתי, זאת לא הבחירה הרעה ביותר. יש בחירה רעה ממנה, ממש גרועה, והבחירה הזאת אומרת, חברים, שאם הערב נדחה את תוכניתו המדינית של ראש הממשלה, בכך בעצם נטיל קיפאון בתחום המדיני, נראה לעולם שאנחנו תלויים בטוב לבם של הפלסטינים, אם בכלל ניתן לייחס להם תכונה כזאת; נראה לעולם שמדינת ישראל לא יכולה לטרור ובכלל. קשה ככל שיהיה, וכבד המחיר ככל שיהיה, אנחנו כן יכולים. 
       
       בנימה אישית אני רוצה לומר לכם, שאני חושבת על העניין הזה בימים האחרונים, בעיקר אתמול והיום. מעולם לא האמנתי שדווקא אני, מי שגדלה והתחנכה על אהבת הארץ וספגה את הערכים של הצורך בנאמנות טוטלית לארץ, דווקא אני, מי שכמה מבני משפחתה לחמו על הארץ בשורות האצ"ל, דווקא אני אצביע בעד עקירת יישובים ופינוים. אומנם בלב כבד, אבל בין בחירה רעה לגרועה ממנה, אני נאלצת לבחור בבחירה הרעה. 
       
       אני רוצה מעל במה זו לקרוא לכל החברים שלי בסיעת הליכוד בכנסת, לא רק למתנגדים, לכל החברים, כי ברור וידוע לי שהחל מראש הממשלה ועד התומך האחרון בסיעת הליכוד, כולם מרגישים כמוני. אף אחד מאתנו לא ירים היום אצבע בלב שלם, לכולנו תרעד היד. אני רוצה לפנות אל כל החברים, אבל בעיקר למתנגדים, ולהביא בפניהם את הדברים האלה, ולוודא שהם באמת יודעים שאנחנו לא עוסקים כאן בבחירה בין אפשרות טובה לרעה. אנחנו בוחרים באפשרות הגרועה פחות. אני קוראת לכם ומבקשת מכם להצביע הערב בעד, לעמוד מאחורי ראש הממשלה, ובעיקר לעמוד מאחורי עם ישראל. אין כאן עניין של תמיכה אישית, יש כאן עניין של קבלת אחריות ועשיית המעשה הנכון כלפי כל עם ישראל. 
       
       לכם, אנשי ההתיישבות, נאמני ארץ-ישראל, גיבורי ארץ-ישראל - כל שנותר לי הוא לפנות אליכם ולומר סליחה על כך שלא בפעם הראשונה, אלא שוב, אתם נאלצים לשלם מחיר בעבור כולנו. תודה. 
       
היו"ר משה כחלון:
       
       תודה רבה. חבר הכנסת אופיר פינס-פז, בבקשה. 
       
אופיר פינס-פז (העבודה-מימד):
       
       אדוני היושב-ראש, חברי חברי הכנסת, אנחנו שומעים את החברים מדברים במליאה, כל אחד מדבר בדם לבו. האזנתי לנאום של חבר הכנסת מיכאל נודלמן, אדם שנכנס יחד אתי לכנסת, לא אדם של אמירות גדולות, לא אדם של פרובוקציות. הוא חבר כנסת שקט, והיום זו שעתו הגדולה. אדם שמייצג את העלייה מחבר העמים. אני זוכר שכאשר הגעת לכנסת, מיכאל, היית בעמדות מאוד קיצוניות, גם על רקע חבר העמים וגם על רקע העובדה שגרת בקריית-שמונה, שהיתה מותקפת קשות. שמתי לב איך בשנים האחרונות הראייה שלך קיבלה ממדים הרבה יותר רחבים. העובדה שאיש מהאופוזיציה, מהימין, מהאיחוד הלאומי, מתייצב היום לצדו של ראש הממשלה ומצביע בעד תוכנית ההתנתקות, היא ההוכחה שבאמת מדובר בתוכנית שיכולה לשנות מהקצה אל הקצה את עתידה ולחזק את ביטחונה של מדינת ישראל. 
       
       אדוני היושב-ראש, לפני שהגעתי היום לכנסת הבאתי את בני לתל-השומר; הוא קיבל צו גיוס, וזה נפל בדיוק היום. בדרך אמרתי לעצמי, יכול מאוד להיות שדווקא ביום הסמלי הזה אני צריך להודות לאריאל שרון מעל הבמה הזאת על זה שהוא נותן לי ולרעייתי תקווה, שהבן שלי, לכשיתגייס, לא יצטרך לשרת את עם ישראל ברצועת-עזה. אני חושב שלתקווה הזאת שותפים רבים וטובים בחברה הישראלית. 
       
       אתמול, לאחר הנאום המרגש של ראש הממשלה, הייתי אומר נאום היסטורי, הייתי בעצרת שהיתה למרגלות הכנסת. הסתכלתי על בני הנוער, על החבר'ה הנהדרים האלה, התיכוניסטים, התלמידים שבאו מכל קצות הארץ כדי לחזק את שרון ולחזק את תוכנית היציאה מעזה. אני אומר כאן לראש הממשלה: האמון הכל- כך ראשוני, הכל-כך מקורי, שהילדים האלה נותנים בך ובתוכניתך, הוא כל כך ספונטני, הוא כל כך כן, הוא כל כך אמיתי, שחלילה לך מלהשתמש בו, חלילה לך מלעשות בו שימוש לרעה, משום שרכשת את האמון הזה, ואל לך לאכזב את כל אותם אנשים שתולים בך כל כך הרבה תקוות. 
       
       הנאום אתמול של ראש הממשלה, כפי שאמרתי, היה נאום מרגש, נאום חשוב, אפילו נאום היסטורי, אבל היה חסר לי בו משהו שהוא מאוד-מאוד חשוב: לא בקשת סליחה על מה שקרה בעבר, ממש לא, אלא לפחות הודאה בטעות, בשגיאה. משום שראש הממשלה היום עושה מעשה שהמשמעות שלו היא, שהרבה מאוד מעשים שהוא עשה בעבר הוא עשה בטעות ובשגגה. אם ראש הממשלה לא אומר את זה, הסכנה היא שהדברים שחבר הכנסת הנדל אומר מפעם לפעם הם הנכונים, שראש הממשלה עשה את המעשה הגדול הזה רק כתוצאה מקונסטלציה, ממצוקה רגעית, ממצוקה זמנית. 
       
       אני חושב שראש הממשלה צריך לומר את הדברים, לא משום שאני מחפש סגירת מעגל, אלא משום שהייתי רוצה שאחרים לא ילכו בדרך הזאת ולא יחזרו וישקיעו את כל עתידה של המדינה הזאת בהתנחלויות, שבסופו של דבר ניאלץ לפנות אותן. כי אנחנו רוצים להגיע לתוצאה של שלום, של סיום הקונפליקט, של פשרה ושל פיוס. לכן, כשאני מסתכל על מה שקורה היום ביהודה ובשומרון, אני אומר: מוכרחים להבין שמה שקורה היום בעזה הוא תחילתה של דרך, וחס וחלילה לא סוף פסוק. 
       
       אני רוצה להזהיר את חברי חברי הכנסת ממשאל עם. לי יש הצעת חוק משאל עם, אני לא חושב שבכל מצב משאל עם הוא כלי שגוי. יש לו פנים לכאן ולכאן, ויש לו יתרונות וחסרונות. אבל מי שחושב שהיום זו השעה להביא את ההתנתקות להכרעת הציבור באמצעות משאל עם, יודע פעם אחת שהוא עושה שקר בנפשו, פעם שנייה שהוא מנסה להונות את הציבור, ופעם שלישית - הוא בעיקר מנסה לטרפד את תוכנית ההתנתקות. המוטיבציות הן שליליות, לא בונות. 
       
       גם כך בתוכנית ההתנתקות יש פשרות ולוח זמנים מרחיק-לכת וארבעה שלבים. מי שינסה לשרבב לתוכה את נושא משאל העם, כל רצונו הוא לשמר את הקואליציה ולאחד את הליכוד. אני לא פוסל את זה, אבל זאת בוודאי לא יכולה להיות מוטיבציה לאומית של מי שטובת עם ישראל לנגד עיניו. משאל עם ביום הזה, על התוכנית הזאת, הוא משאל מפלג, הוא משאל שייצר ריב ומדון, הוא משאל שייצר מחלוקת שתימשך חודשים ארוכים, הוא משאל שיפלג וישסה וייצר פה אין-סוף אירועים שכולנו רוצים לחסוך אותם. 
       
       לכן אני קורא לראש הממשלה: אל תירא, חזק ואמץ, אל תיכנע לסחטנות. ולכל אלה שמנסים להצמיד ביום הזה אקדח פוליטי לרקתך, תאמר להם: תתייצבו אתי, כי זאת דרכי, כי כך אני רואה את עתידה של מדינת ישראל. תלמדו לכבד את הדרך של ראש הממשלה, ואם אתם לא מסוגלים, אז אל תעמדו בדרכו אלא פנו את הדרך.
       
היו"ר משה כחלון:
       
       תודה רבה. חברת הכנסת זהבה גלאון, בבקשה. 
       
זהבה גלאון (יחד):
       
       אדוני היושב-ראש, חברי חברי הכנסת, אכן קואליציה מוזרה היא קואליציית ההתנתקות - אני מודה. לא שזו חברה רעה כל כך, למשל באותה קואליציה עם חבר הכנסת בר-און. בימים אחרים זה אולי היה משעשע. אני מודה שזה לא פשוט וזה לא קל, ואני יודעת שזה לא קל לאנשים כמו חבר הכנסת בר-און, וזה גם לא קל לי - אני מודה – אף  שאני תומכת בהתנתקות. כל סיעת יחד תומכת בתוכנית ההתנתקות.
       
       מובן שהיינו מעדיפים שזו תהיה הינתקות בהידברות, מובן שהיינו מעדיפים נסיגה בהסדר. אנחנו חרדים מאוד, ולא חושבים שצעדים חד-צדדיים הם צעדים נכונים, אבל למרות זאת ובכל זאת, בגלל החשיבות שיש לכך שראש הממשלה אומר שהוא יפנה יישובים, יפנה התנחלויות, ויש לזה משמעות לעתיד לגבי הגדה המערבית וסיום הכיבוש בגדה המערבית, אנחנו אומרים: כן, אנחנו נתמוך בהינתקות. 
       
       זה לא בלב קל, כי אנחנו עושים הבחנה מאוד ברורה בין תמיכה בתוכנית ההינתקות - ושלא יובן לא נכון, אנחנו לא תומכים בממשלת שרון. אנחנו עדיין סבורים שמדובר בממשלה רעה, ממשלה שמדברת על הינתקות ובינתיים ממשיכה להפציץ בעזה. אז אני רוצה לעשות את ההבחנה. תמיכה בהינתקות - כן, וזה חשוב, אבל אני רוצה לייחד את עיקר דברי למי שהולכים להיות מפונים, ואני רוצה להזהיר ולהזכיר. 
       
       רבותי חברי הכנסת, חברי חברי הכנסת, מפעל ההתנחלויות מסמל את המירע שבכיבוש. אני רוצה להזכיר לכולם: הכיבוש והדיכוי וההתנחלויות הם בית-חרושת והמוטיבציה הכי גדולה לטרור. ואני רוצה להזכיר לכם: היו תקופות שבנצרים ישבו 12 איש, ומי שהלך לעבות ולחזק את נצרים אמר שהוא הולך לעשות את זה כדי למנוע את הנסיגה והפינוי בעתיד. אז אותם אנשים, ואני יכולה להבין ללבם, שרואים את מפעל חייהם קורס לנגד עיניהם - זה קשה. אנשים בנו בתים - זה קשה. הם לא היו צריכים להיות שם מלכתחילה. חלקם הלכו לשם בעידודן של ממשלות בישראל, חלקם הלכו לשם מטעמים אחרים, אבל היום, ביום דין וביום פקודה, הם צריכים לקום, להתייצב ולקבל את מרותה של ממשלה נבחרת. 
       
       לא יכול להיות שיהיה כאן קומץ סהרורי ומטורף שמנסה להטריף מדינה שלמה, שמוכן שחיילים ייהרגו על קדושת אדמת עזה, לשלוח חיילים - אופיר פינס יצא מכאן, שמעתי אותו מספר שהבן שלו קיבל היום צו גיוס והוא לא יצטרך לשרת את עם ישראל ברצועת-עזה. אני רוצה להסב את תשומת לבו של חבר הכנסת פינס לכך שלא משרתים את עם ישראל ברצועת-עזה; משרתים אך ורק את המתנחלים ברצועת-עזה, ואני לא רוצה שחיילים ואזרחים וילדים ונשים ייהרגו סתם. כל חייל שנהרג, עם כל כאב הלב, חייל שנהרג על אדמתה של רצועת-עזה - 7,000 איש שיושבים בתוך לב לבה של אוכלוסייה פלסטינית, מיליון ו-300,000 פלסטינים, זה כמו עצם בגרון, לא לבלוע ולא להקיא, ואין להם מה לחפש שם.
       
       וכשקמה ממשלה, וקם ראש ממשלה בישראל מהימין, אז אני רוצה קודם כול לומר: ההחלטה היא חשובה ותקדימית והיסטורית, אבל שרון הוא לא דה-גול, בואו נזכור את זה. אני מאוד מודאגת מכך ששרון רוצה לפנות את עזה כדי להעמיק ולחזק את השליטה בגדה, כי התפיסה שלו שתהיה מדינה פלסטינית ללא רצף טריטוריאלי - משהו כמו הבנטוסטנים, 58% מהשטח, בנטוסטנים בדרום-אפריקה - אני חרדה מזה ואני עומדת עם האצבע על הדופק.
       
       אבל כן, ברגע שיש ראש ממשלה שאומר שצריך להינתק, לא יכול להיות שיהיה כאן קומץ, קומץ שעושה רעש, זה נכון, קומץ שמנסה להשפיע ולחסום. כל עוד זה נעשה בדרכים דמוקרטיות, זכותו המלאה להפגין על ביתו, אבל זה בית שלא היה צריך להיות שם מלכתחילה. 
       
       שאנשים יבינו את המסר - אנחנו נתמוך בתוכנית ההתנתקות, אנחנו נעמוד עם האצבע על הדופק לראות שהיא אכן מיושמת, שראש הממשלה לא ימצא תירוצים כמו שהוא עשה עד עכשיו; חבל שהוא נזכר באיחור רב כל כך. אנחנו נהיה שם, אנחנו נתמוך, ואני קוראת למתנחלים - די, תפסיקו. תקומו, תצאו ביום פקודה כשיקראו לכם. תודה רבה, אדוני.

היו"ר משה כחלון:
       
       תודה רבה. חבר הכנסת שאול יהלום, בבקשה. 

שאול יהלום (מפד"ל):
       
       אדוני היושב-ראש, הדיון הזה מתקיים לאחר שהממשלה הביאה אתמול לכנסת הצעה שיש מי ששמחים לה מאוד-מאוד - כמו קודמתי - ויש מי שרואים בה לא רק הצעה לא טובה, לא נכונה, אלא הצעה שיש בה משום אסון לכל השקפת העולם והתנהגותנו במדינה, ואני כמובן  נמנה עמם. 
       
       צריך להבין מה קורה כאן. באה ממשלה ואומרת: אני הולכת לחבלי ארץ ומקימה יישובים - ממשלה אחר ממשלה עושה זאת. יש רציפות, אף ממשלה לא מנעה עצמה מלהקים יישובים בצפון-השומרון ובחבל-עזה, אפילו ממשלות שנשלטו על-ידי אנשים כמו יצחק רבין בזמנו, גולדה מאיר וזאב גלילי, ברק. חלק קיבלו עדיפות יותר, חלק פחות - - -

רוני בר-און (הליכוד):
       
       ישראל גלילי. 

שאול יהלום (מפד"ל):
       
ישראל גלילי. תודה, אדוני יושב-ראש ועדת הכנסת. 
       
       חלק קיבלו יותר, חלק פחות, חלק העדיפו אזור זה, חלק העדיפו אזור אחר, אבל באופן כללי כל מי שדיבר על שלילה, אמר דבר אחד - אנחנו רוצים, מוכנים, בתנאי שיהיה שלום אמת. אפילו אהוד ברק,  שהביא תוכנית שמטרתה היתה לפנות כמעט את כל יהודה ושומרון וחבל-עזה, עסק במשא-ומתן על שלום אמת. 
       
       וכאשר מדובר על שלום אמת, אכן יש ויכוח בתוכנו. יש כאלה שיגידו: למען שלום אמת אני מוכן לוותר יותר, יש כאלה שיגידו: למען שלום אמת אני מוכן לוותר פחות, אבל ברור - כל אחד יודע, למען שלום אמת צריך להקריב קורבנות. 
       
       אבל הולך היום ראש הממשלה, מביא תוכנית כשאין לו פרטנר, אין עם מי לדבר. הוא אומר: אני אפנה יישובים שהוקמו. ומה זה יישוב? יישוב של עשרות שנים, כל אחד יודע - כל אזרחי מדינת ישראל - כמה הוא קשור לביתו, לסביבתו, קל וחומר אם מדובר בסביבה שמפריחים אותה, מחדשים אותה, בונים בה מחדש. אני הולך ומפנה ומוציא את כל התושבים משם כאשר אין עם מי לדבר, ועוד יש כאלה - כל המומחים - שאומרים שכל ארגוני הטרור יראו בזה הישג משום שהם יגידו: עשינו טרור - קיבלנו נסיגה. יעלו את המוטיבציה לארגוני הטרור. 
       
       אפילו השמאל שבשמאל, נניח אדם כמו יוסי ביילין, בא ואומר: אדוני ראש הממשלה, כשנגיע לשלום מה ניתן? אילו נכסים יהיו בידינו? אם לפחות, היה אומר ביילין, היית נותן לי, הייתי מנהל משא-ומתן לא על שלום, אבל תמורת כל היישובים בחבל-עזה אולי הייתי מגיע לשלום קר של עשר שנים. מה זה לתת סתם ככה? מה זה לסגת סתם ככה? איזו טעות נוראה יש בדבר הזה - ללא שום רווח, רק להעלאת המוטיבציה של ארגוני הטרור?
       
       וכל העניין, אדוני היושב-ראש - הרי אין לנו כאן זמן לפרוס - כל העניין נעשה במין אווירה של חוסר דמוקרטיה. פרופסור רות גביזון - והיא לא מאנשי הימין, אבל היא עמדה בכמה מערכות בנושא זכויות האזרח - הגדירה את הממשלה ואת הצעד שראש הממשלה עושה, כמי שיש לו אוברדרפט, דפיציט, גירעון באמינות ובדמוקרטיה. הרי דמוקרטיה זה מעין חוזה בין הבוחר לבין הנבחר. לפני הבחירות המפלגה מציגה מצע, על סמך זה בא הבוחר ונותן לה את קולו. 
       
       אומנם נכון, ראש הממשלה אמר: אם יהיה שלום, ניתן קורבנות רבים, אבל הוא לא דיבר ולא חלם ואף אדם לא חלם שהוא עוסק בצעדים חד-צדדיים, בהינתקות חד-צדדית. אז אנשים נתנו הרבה קולות בבחירות לליכוד, עד כדי 30 וכמה, ואחרי צירוף ישראל בעלייה הגיעו ל-40 מנדטים. 40 מנדטים זאת המפלגה המובילה, הרבה שנים לא היה למפלגת שלטון מספר כזה. וכל זה נעשה משום שהרבה אזרחים שהשקפתם מה שנקרא "ימנית" באו ואמרו: אריק שרון הוא האיש הכי בולט בעניין הזה. כל ההיסטוריה שלו, כל ההיסטוריה שלו מלאה רק התיישבות וחיזוק היישובים, ובפרט יישובי חבל-עזה וצפון-השומרון. 
       
	לכן, כשאתה אומר, כל הבחירות לא היו על רקע זה, ואחר כך כל המשאל בליכוד, שראש הממשלה הסכים לו, סתר אותו, אחר כך או לפני זה פיטוריהם של שני שרי האיחוד הלאומי בניגוד לכל הצבעת האמון שקיבלה הממשלה בכנסת. אם אתה רוצה ממשלה אחרת, תביא לאמון הכנסת. אבל אל תשתמש בפיטורי שרים רק מפני שאין לך רוב כדי ליצור דבר זה או אחר. 
       
       ולכן, במצב שנוצר אנחנו באים ואומרים, שאין פתרון יותר נכון כדי לפשט, להבהיר ולהבריא את האווירה במדינה מאשר לחזור אל העם. אפשר לחזור אל העם על-ידי בחירות, אפשר לחזור על-ידי משאל עם. אבל לבצע את תוכנית ההתנתקות בלי בחירות או משאל עם, הדבר יביא לקרע איום, קרע נורא ועמוק, שבשנים האלה אף אחד לא יוכל לאחותו. תודה רבה. 
       
היו"ר משה כחלון:
       
       תודה רבה. שרת החינוך, התרבות והספורט לימור לבנת, בבקשה.
       
שרת החינוך, התרבות והספורט לימור לבנת:
       
       אדוני היושב-ראש, חברי הכנסת והצופים בנו בבית בערוץ הכנסת, אולי אלה שיצפו במהלך היום, במהלך הערב, מדינת ישראל עומדת היום בפני הכרעה קשה ביותר, הכרעה שאנחנו צריכים כולנו לקבל, ואני יכולה לומר שהרגע הזה הוא רגע קשה מאוד, ודאי באופן אישי, לעתים אפילו קשה משאת. 
       
       מדובר למעשה בתוכנית שבאה כיוזמה של ראש הממשלה, וללא הסכם בינינו לבין הפלסטינים. למעשה, ללא כל הסכם שהוא. העובדה שאין הסכם משאירה אותנו במצב שבו אף אחד לא יוכל לומר כרגע אם התנתקות כזאת, אם נסיגה כזאת, אם פירוק יישובים כזה, יובילו לאיזו ישועה. מה יקרה בהמשך, מה יהיה? האם מישהו יכול להבטיח בכלל מה יהיו ההתפתחויות הבאות? התשובה היא כמובן לא, אפילו לא גורמי הצבא. גם שם היתה מחלוקת, וגם אם מטאטאים אותה עכשיו אל מתחת לשטיח, עדיין יש מחלוקת.
       
        אילו היינו עומדים היום בפני הכרעה בעד או נגד נסיגה, פינוי יישובים בחבל-עזה, בגוש-קטיף, תמורת הסכם עם הפלסטינים, אני הייתי אומרת - ואני אומרת את זה כאן באופן ברור, אמרתי את זה גם בעבר, כיוון שברור לי שבכל הסכם שהוא אנחנו לא נישאר בחבל-עזה, ולעומת זאת, בכל הסכם שהוא אנחנו חייבים להישאר ולשמור על גושי היישובים ביהודה ושומרון, כיוון שכך הייתי יכולה לתמוך במהלך כזה בכאב לב גדול, ושוב אני חוזרת ואומרת, ובלבד שזה היה בא מתוך הסכם. 
       
       בנסיבות הללו, אני צריכה להודות כאן, מכתבו של הנשיא בוש, שלמעשה קבע בפעם הראשונה את העובדה שיש גושי התיישבות לגיטימיים ביהודה ושומרון, ותוך כדי הכרה וחיזוק גושי ההתיישבות הללו, אני חושבת שיש כאן מפנה שהוא אומנם חשוב. השאלה היא אם הוא מספיק. 
       
       אני רוצה כאן להזכיר לבית, שבהחלטה שהכנסת נקראת לאשר, אותה החלטה שאושרה בממשלה, החלטה 1996 מיום 6 ביוני 2004, תוכנית ההתנתקות המתוקנת, בהחלטה הזאת, בסעיף הראשון שלה נאמר  כך, ואני קוראת: "הממשלה מאשרת תוכנית התנתקות מתוקנת - - - אולם אין בהחלטה זו כדי לפנות יישובים". הסעיף השני למעשה קובע שהממשלה מאשרת את ביצוע עבודת ההכנה שמפורטת בנספח, וכמובן בסעיף 3 כתוב ש"לאחר סיום עבודת ההכנה תשוב הממשלה ותתכנס על מנת לקיים דיון נפרד ולהחליט אם לפנות יישובים אם לאו", כך כתוב במפורש בהחלטת הממשלה, "איזה יישובים ובאיזה קצב, בהתחשב בנסיבות באותה עת".
       
       למעשה, החלטה על פינוי לא מתקבלת היום. החלטה על פינוי גם לא תתקבל בשבוע הבא בהצבעה על חוק הפיצויים. החלטה כזאת תובא לאישור הממשלה באמצע השנה הבאה, כפי שאמר אתמול ראש הממשלה בסיעת הליכוד, במאי או ביוני, ועד אז עבודות ההכנה נמשכות. אבל בתוך החלטת הממשלה הזאת אני וחברי הכנסנו איזונים ובלמים, למעשה שסתומי ביטחון שיאפשרו לנו לאחר כל שלב, אם יוחלט עליו, לבחון מה קרה - מה קרה בשטח, מי תפס אותו, איפה אנחנו בעצם עומדים בתוכנית הזאת, איך אנחנו עומדים מבחינה ביטחונית ומה קורה, ורק אז להחליט אם להתקדם עוד שלב אם לאו.  

       אני יודעת שיש חשש, והחשש הזה קיים גם אצלי, שההחלטה הזאת לפנות יישובים ברגע שתהיה, אם תהיה, תהווה תקדים להמשך גם ביהודה ושומרון. אני אומרת כאן, אם תהיה, ואם זה יהווה תקדים, אני ודאי לא אהיה שם,  ולא אוכל לתמוך במהלך כזה, ודאי שלא בהעדר הסכם. 
       
       יש לי הרבה כבוד, יש לי הרבה הערכה לראש הממשלה, ואני מתנגדת כמובן ואעשה ככל יכולתי  כדי למנוע מהציבור, מציבור שעושה זאת - ורוב הציבור הרי לא עושה זאת - לקרוא קריאות מתלהמות או חלילה להתפרע, לאבד שליטה. 

       הדרך היחידה למנוע את זה, מעבר לקריאה שלי ושל אחרים כאן בבית, היא ללכת למשאל עם.  זה נחוץ לנו כדי לשמור על שלמות העם. זה נחוץ לנו כדי לתת לגיטימציה להחלטה כזאת. זה נחוץ לנו כדי לשמור על שלמות הממשלה. וכן, נחוץ לנו גם כדי לשמור על שלמות הליכוד ולהימנע חלילה מפיצול בתוך הליכוד, מפילוג בתוך הליכוד, שסופו מי ישורנו.
       
       אני רוצה לומר כאן באופן הברור, כל ההצעה הזאת באה מתוך רצון - אני יודעת שיש אומרים שאנחנו רוצים לדחות, שאני רוצה שלא יהיה. אלה דברי הבל, כי אם לא תישאר ממשלה ואם המפד"ל לא תישאר בממשלה, ממילא אין קואליציה חלופית. נצטרך ללכת לבחירות מוקדמות. וכי בחירות מוקדמות לא ידחו את כל ההכרעה הזאת? מובן שהדברים האלה אין להם שום שחר. חבר הכנסת מיכאל איתן, יושב-ראש ועדת החוקה, חוק ומשפט, הוכיח אתמול שניתן בתוך זמן לא רב להביא טיוטת הצעת חוק בשלב הזה, הראשון, למשאל עם. זה ניתן להיעשות, זה לא ידחה שום תהליכים.  חוק הפיצויים, אם הוא יתקבל בכנסת בשבוע  הבא, למעשה יאפשר התנעת תהליך של הכנות לקראת, אם יוחלט על כך. 
       
       לכן, הרצון כאן הוא לגשר, הרצון כאן הוא לקרב, הרצון כאן הוא דווקא לאחד; כפי שאמרתי, לשמור על שלמות העם, לשמור על שלמות הממשלה כדי שלא להוביל את העם לבחירות מיותרות, ולשמור על שלמות הליכוד. ואין בעיני דבר חשוב יותר מעם שלם. 
       
       אני לא נואשתי מלשכנע את ראש הממשלה. אני משוכנעת שברגע שבו תבוא המפד"ל, ואני מאמינה שכך יהיה, ותודיע שהיא מקבלת על עצמה - כפי שכבר הודיעו ראשי מועצת יש"ע, שברגע שיהיה משאל עם, הם מקבלים על עצמם את החלטות המשאל, והם ייקחו את זה על עצמם ויכבדו את זה. באותו רגע ממש אני משוכנעת שראש הממשלה ישתכנע, באותו רגע ממש שהמפד"ל תיקח את זה על עצמה ותודיע שהיא נשארת בקואליציה תחת כל הכרעה במשאל העם, גם אם היא לא תהיה לשביעות רצונה. אני חושבת שחייבים לעשות הכול כדי שהקואליציה הנוכחית כפי שהיא תישמר ותישאר, ולא צריך יהיה לחפש בנרות קואליציה חלופית שלדעתי לא תימצא, או לא צריך יהיה ללכת לבחירות מוקדמות. 
       
       אני, כפי שאמרתי, לא נואשתי מלשכנע את ראש הממשלה. אני משוכנעת שראש הממשלה אכן ישתכנע. אולי לא היום, לא לפני הצבעה, אבל לאחר הצבעה אכן ישתכנע. אני חייבת לומר שאני מתפלאת, ואני קוראת לראש הממשלה מכאן לא להתנגד. אי-אפשר להבין את ההתעקשות על התנגדות למשאל עם  מצד ראש הממשלה. 
       
       אני לא מאמינה שראש הממשלה אומר את זה מתוך חשש מתוצאות המשאל. אני לא מאמינה שראש הממשלה פוחד. אני מכירה אותו כאיש אמיץ ביותר, אני מכירה אותו כמי שגילה אומץ רב לא רק בשדות הפוליטיים, אלא גם בשדות הקרב. ולכן קשה לי להניח שראש הממשלה פשוט חושש מתוצאות משאל העם. זה לא דבר סביר. 
       
       שום נימוק אחר לא ניתן ולא יכול להינתן מדוע שלא להיענות לדרישת רוב הציבור בישראל, שבמשאלים ובסקרי דעת קהל תומך באופן גורף במשאל עם. מדוע לא להיענות לדרישת רוב חברי הכנסת בסיעת הליכוד? מדוע לא להיענות לדרישת רבים משרי הליכוד, אולי אפילו רוב שרי הליכוד? ומדוע לא לפנות וללכת לעם, לריבון, לשאול אותו את השאלה הכל-כך קשה, כל כך אקוטית, כל כך מכרעת? אני קוראת לראש הממשלה: אתה איש אמיץ, אל תהסס, אל תחשוש, לך למשאל עם היום. ולכן אני קוראת כאן לכולם לאחריות, גם לחברי מכל הצדדים הפוליטיים, זה נדרש מאתנו עכשיו.
       
       מלה אחרונה, ברשותך, אדוני היושב-ראש. בזמן האחרון היו קריאות לסרבנות, קריאות חמורות ביותר, קשות ביותר, שאי-אפשר לקבל אותן בשום פנים ואופן, קריאות של רבנים, קריאות של אחרים. הן גם באות, ואת זה צריך לזכור, על רקע קריאות לסרבנות מצד השמאל, שלא זכו לאותו גינוי גורף כפי שאנחנו היום מגנים את הקריאות לסרבנות מאותם רבנים או אותם אנשים שכך קוראים. אסור לנו לסרב, אסור לתת לזה גיבוי, אסור לאבד שליטה, אסור לאפשר התפרעות. 
       
       אני רוצה גם לומר למתנחלים, אני רוצה לומר למתיישבים: שמעתי אתמול בכאב גדול את דברי ראש הממשלה. אני אומרת לכם: אתם לא משיחיים, אין לכם תסביך של משיחיות, בדיוק הפוך. אתם החלוצים שלנו, אתם הציונים שלנו, אתם הציונות בהתגלמותה, אתם למעשה השליחים שלנו, והייתם השליחים של כל ממשלות ישראל בכל השנים הללו. אתם שליחים, אתם לא משיחיים. אתם עושים את הדבר החלוצי והנפלא ביותר במדינת ישראל. אני אומרת את הדברים האלה מתוך אהבה רבה, ללא ציניות בכלל. אני אומרת אותם משום שרצוי וראוי והכרחי לומר לכל אחד מכם: אתם הציונות בהתגלמותה על דעת כל ממשלות ישראל.
       
        אני קוראת לכל החברים, גם מי שתומכים בהתלהבות בתוכנית הזאת, צריך לגלות הרבה מאוד אהבה, הרבה מאוד אמפתיה, הרבה מאוד חיבה וחיבוק. לא משיחיים, לא בעלי תסביכי משיחיות. תודה רבה.
       
היו"ר משה כחלון:
       
       תודה רבה לשרת החינוך. חבר הכנסת איוב קרא, בבקשה. אחריו – חבר הכנסת ואסל טאהא.
       
איוב קרא (הליכוד):
       
       אדוני היושב-ראש, חברי חברי הכנסת, יום עצוב. עצוב לראות בחוץ את ההפגנות, משמאל ומימין; עצוב לראות את השסע ואת הקרע שמתרחשים פה לנגד עינינו, וזה נובע מהמחלוקת הפנימית סביב אולי אחת ההחלטות או ההכרעות הקשות שצריכה לעבור הממשלה, וכמובן הכנסת.
       
       אני יכול לומר לכם, שההתנגדות האישית שלי נובעת מדבר אחד, שאני רוצה לראות חד-משמעית הסכם של שלום ולא פעולה חד-צדדית. בראייה שלי, באופן אישי, יציאה חד-צדדית משמעותה סתימת הגולל על האפשרות להגיע להבנות או להסכם שלום.
       
יעקב אדרי (הליכוד):
       
       אין עם מי לעשות את זה, איוב קרא. אתה יודע.
       
איוב קרא (הליכוד):
       
       גם אם אין עם מי לעשות את זה, עדיף לי להישאר במצב גרוע מאשר ללכת לגרוע יותר. זה לא אומר שאם אני נשאר במצב הנוכחי, עד למציאת פרטנר, זה מצב גרוע יותר מאשר ללכת למהלך שבו אני אביא את הטרור לפתח שדרות, שאני אמשיך את שפיכות הדמים ומעגל הדמים, ושום דבר לא יקרה. אנחנו יכולים להביא את עצמנו לסיטואציה הרבה יותר קשה, לצערי הרב, ואנשים לא מבינים את המשמעות של המהלך הזה. 
       
       בשיחה עם ראש הממשלה, וגם עם שר הביטחון, לא השתכנעתי שבמהלך הזה אנחנו נביא למצב שאזרחי ישראל ירגישו יותר רגועים. 
       
       מאז הסכמי אוסלו אנחנו לא נמצאים בעזה. מה זה לצאת מעזה? אנחנו לא בעזה מאז הסכמי אוסלו, צריך לזכור את זה.

גאלב מג'אדלה (העבודה-מימד):
       
       הרב עובדיה שכנע אותך. אם ראש הממשלה ושר הביטחון לא שכנעו אותך, ודאי הרב עובדיה שכנע אותך.
       
איוב קרא (הליכוד):
       
       אני יכול לומר לך שהרבנים שלי הם מרכז הליכוד, הם השתכנעו במשאל שהיה שהם נגד התוכנית הזאת. ולכן, הם הרבנים שלי.
       
       אני שמח שהרב עובדיה בדק את המפות. חשבתי שהוא הולך לניווט על ציר כיסופים כששר הביטחון היה לידו. אני בטוח ששר הביטחון למד כיצד לנווט את המפות האלה. מעצם השיחה והמבטים של הרב עובדיה יוסף הבנתי שהוא אלוף בניווטים, לא רק שר הביטחון.
       
       חברים, זה לא צחוק, זו שעה קשה, והייתי רוצה לראות את מדינות ערב מתערבות, אלה שמניפות את דגל השלום, ובמיוחד מצרים. הייתי רוצה לראות שהיא נכנסת לא רק בהצהרות, אלא קובעת דברים באזור הזה יחד עם ישראל, כדי להביא להרגעת השטח ולהגיע לאיזה הסכמות בסוגיה הזאת. צר לי שמרחוק כולם חכמים, כולם מניפים את הדגל הזה, שצריך לפתור את הבעיה הפלסטינית, אבל אנחנו לא רואים מהלכים אקטיביים, אמיתיים, מצד אותם גורמים, לרבות מצרים. 
       
       אילו באו ואמרו שהיציאה היא חד-צדדית, אבל מצרים לוקחת את האחריות לאזור הזה – ניחא. אבל מצרים לא לוקחת את האחריות, ישראל בורחת מהאחריות, ונגדל שם אזור של טרור, שכל היום ייפלו בו "קסאמים", לא רק על שדרות, הטווח כבר יהיה יותר קרוב לאשקלון וגם לאשדוד, והם ישכללו את ה"קסאמים" ואת המרגמות ואת הארטילריה שלהם. לכן, המצב הזה לא מביא שום ביטחון, המצב הזה לא יביא לכלכלה יותר טובה, כי אזור הדרום יהיה חם מאוד בתקופה הזאת.
       
       הלכנו למהלך דמוקרטי, משחקים הוגנים, ראש הממשלה ביקש להתייעץ עם מתפקדי הליכוד, לראות מה הם אומרים, והודיע קבל עם ועדה שהוא יקבל את תוצאות המשאל. צר לי שעל אף התוצאות, ולמרות המשחק ההגון, מישהו ייעץ לו כנראה להמשיך הלאה, והוא המשיך וגם בא לממשלה, לצערי הרב, וגם שם היתה לו בעיה, והוא היה צריך לפטר שרים. וכך בכוח הולכים למהלך שהציבור לא מת עליו, על אחת כמה וכמה כשמדובר במהלך שמוביל המחנה הלאומי.
       
       יש אלה שאומרים: הרוב קובע. על איזה רוב הם מדברים? האם הרוב בבחירות האחרונות, שקבע חד-משמעית שמצע מצנע פסול, ומפלגת העבודה ספגה את המפלה הכי קשה – האם לרוב הזה הם מתכוונים, או שהם מתכוונים לרוב שהיה בליכוד? לאיזה רוב מתכוונים אותם אנשים? אני מתכוון לרוב שנעשה כל כמה שנים בבחירות דמוקרטיות הוגנות, והרוב קבע חד-משמעית, שאנחנו לא רוצים את התוכנית של מצנע. חד-משמעית. 
       
       באים ואומרים: הרוב קובע, או הססמה – לצאת, לצאת, לצאת. לאן לצאת? אתה תמשיך לצאת, אתה לא תגמור את היציאות הללו. זה לא ייגמר פה. לצאת, לצאת – כל הזמן.
       
       חברים, בכוח מעולם לא נעשו מהלכים דרמטיים כאלה. צריך לדעתי ללכת להבנות. ואני יכול לומר לך, אדוני היושב-ראש, על מנת לשמור על הקואליציה, ועל מנת לשמור שלא יהיו מתחים במדינת ישראל, וגם על מנת לשמור על מפלגת השלטון – עמדתי ברורה, אני נאמן למשאל מתפקדי הליכוד, ולהם אני חייב את זה שאני ואתה יושבים פה – הייתי מוכן להרים את נס האפשרות שנלך למשאל עם כדי ללכד את כל הכוחות, כדי שחלילה לא יהיה פיצוץ במחנה שלנו.
       
רן כהן (יחד):
       
       אתה יודע שמשאל עם זה מרחץ דמים ברחובות. 

איוב קרא (הליכוד):
       
       את זה אתה אומר, כי אתם לא רוצים את זה.
       
רן כהן (יחד):
       
       אתם רוצים, כי אתם לא רוצים התנתקות.
       
איוב קרא (הליכוד):
       
       אתם לא רוצים את זה. שום דבר לא יקרה. ראש הממשלה אומר: יהיה מתח, תהיה שנאה.

היו"ר משה כחלון:
       
       חבר הכנסת כהן, אומנם אתה יושב בצד של הקואליציה, אבל – אני מבקש לסיים. משפט אחרון. אתה גולש כבר שתי דקות.
       
איוב קרא (הליכוד):

       אני רוצה לומר לרן כהן: אם יהיו כללי משחק הוגנים של כל אלה שמשחקים בזירה הזאת, לא תהיה שום שנאה, לא יהיה שום שסע, שום דבר. 
       
רן כהן (יחד):
       
       יש היום כללי משחק. 
       
היו"ר משה כחלון:
       
       חבר הכנסת כהן, תאפשר לו להשלים בבקשה. 
       
איוב קרא (הליכוד):
       
       אני רוצה דווקא לפנות מעל במה זו לכל שרי הליכוד, חברי לסיעה. אליהם אני פונה. אי-אפשר לשחק בשני מגרשים. הם צריכים לדעת שהליכוד ביקש ועשה משאל בתוכו, והמשאל הזה מחייב את כולם. אני קורא לכולם להתייצב לידנו, להרים את נס האפשרות והאופציה ללכת למשאל עם, כדי לשמור את כל האופציות פתוחות לשמירת הליכוד, לשמירת המדינה, ולהביא להורדת המתח ברחובות ישראל. תודה רבה. 
       
היו"ר משה כחלון:
       
       תודה רבה. חבר הכנסת ואסל טאהא, בבקשה. אחריו - חברת הכנסת יולי תמיר. 
       
רן כהן (יחד):
       
       איוב, איוב, 40% - - -
       
היו"ר משה כחלון:
       
       חבר הכנסת כהן, איוב כבר הולך לצד הזה. הוא רואה אותך פה, הוא עובר לשם.
       
רן כהן (יחד):
       
       40% ממתפקדי הליכוד הצביעו בעד ההתנתקות. אין להם ביטוי? אסור שיהיה להם ביטוי?
       
ואסל טאהא (בל"ד):
       
       אדוני היושב-ראש, חברי הכנסת, מי ששומע את המתנגדים וגם את התומכים בתוכניתו של ראש הממשלה בקרב חברי הליכוד - כאילו הוויכוח: ליכוד, ליכוד, ליכוד א', ליכוד ב', כאילו הוויכוח הזה הוא אשר יקבע את גורלו של העם הפלסטיני.
       
       התוכנית הזאת, והוויכוח הזה, כאילו שאין פרטנר, זה לא נכון, זה שקר. יש פרטנר, יש הנהגה פלסטינית נבחרת, שנבחרה על-ידי העם - - -
       
יחיאל חזן (הליכוד):
       
       הנהגה של רוצחים.
       
ואסל טאהא (בל"ד):
       
       - - - הנהגה שנבחרה על-ידי העם. היא במצור. שם יוכרע גורלו של העם הפלסטיני - - 
       
יחיאל חזן (הליכוד):
       
       הנהגה של רוצחים.
       
ואסל טאהא (בל"ד):
       
       - - ואף גורם אחר לא יוכל להחליט במקומו. 
       
       אדוני היושב-ראש, חברי הכנסת, תוכנית ההתנתקות הזאת הינה תוכנית, או פרויקט פוליטי שלם. 
       
יחיאל חזן (הליכוד):
       
       גם זה לא טוב לך?
       
ואסל טאהא (בל"ד):
       
       מטרתו: היערכות הכיבוש מחדש. הם רוצים לפרוס כוחות מחדש. מפה של כיבוש אחר. במקום להיות בפנים, נעטוף את עזה ואת הרצועה בכוחות. לפרוס כוחות - - 


יחיאל חזן (הליכוד):
       
       - - -
       
ואסל טאהא (בל"ד):
       
       - - ולהישאר שולטים, ולשלוט ברצועה מבחוץ, מהשמים, מהיבשה. משאירים כוחות בפילדלפי. וכל הדיבור על הפן הזה של פינוי התנחלויות, הוא לא נכון. גם בתוכנית הזאת. תסתכלו. לא לראות באישור התוכנית הזאת צעד לפינוי התנחלויות. אין לראות בתוכנית הזאת ובאישורה פינוי התנחלויות. לכן הפן הזה, כשמדגישים אותו, מדגישים אותו בכל התקשורת, מדגישים אותו מסיבה אחת ויחידה: הם רוצים לצבור נקודות חיוביות לראש הממשלה ולדיפלומטיה הישראלית בעולם,  לשפר את מעמדה של ישראל בעיני מדינות העולם. 
       
       לכן, התוכנית הזאת היא לא תוכנית. היא הופכת את רצועת-עזה למחנה מעצר גדול. יש להם הסמכות - משאירים את הסמכות בידי כוחות הצבא להיכנס ולהישאר בתוך הרצועה. אז איזה מין סיום של כיבוש יש כאן? איזה צעד בכיוון השלום? האם זו באמת נסיגה, או כיבוש אחר? במקום להיות בפנים, נשארים בחוץ ונכנסים מתי שאנחנו רוצים. והנה, לדוגמה, חברי הכנסת לפני אמרו, שאנחנו עזבנו את עזה מימי החתימה על אוסלו. אז תתארו לעצמכם מה קורה שם עכשיו. רק אתמול - 15 הרוגים פלסטינים. 
       
יחיאל חזן (הליכוד):
       
       מה אתה רוצה? - - - ולא יגיבו?
       
ואסל טאהא (בל"ד):
       
       הכיבוש יסתיים כשמכריזים על תוכנית שלמה ומושלמת לחיסול כל ההתנחלויות, אם זה בגדה ואם זה בעזה - -
       
יחיאל חזן (הליכוד):
       
       - - -
       
ואסל טאהא (בל"ד):
       
       - - תוכנית שלמה על שלום - -
       
יחיאל חזן (הליכוד):
       
       - - -
       
ואסל טאהא (בל"ד):
       
       - - על פשרה היסטורית, עם פרטנר פלסטיני, בהסכם. בהסכמה. זאת תוכנית שלום. 
       
יחיאל חזן (הליכוד):
       
       מה עם עכו?
       
ואסל טאהא (בל"ד):
       
       התוכנית הזאת, אדוני היושב-ראש, חברי הכנסת, לא מהווה הסדר ולא צעד בכיוון ההסדר. זו תוכנית של התחמקות, התחמקות מההתחייבויות של ישראל מול העולם ומול העם הפלסטיני. זו תוכנית של התחמקות משולחן המשא-ומתן. זו תוכנית להקפיא את תהליך השלום. מקפיאים את תהליך השלום בתוכנית הזאת. 
       
יחיאל חזן (הליכוד):
       
       על איזו תוכנית אתה מדבר?
       
ואסל טאהא (בל"ד):
       
       אדוני היושב-ראש, חברי הכנסת, התוכנית הזאת באה כאלטרנטיבה להסדר קבע, שלו כל שוחר שלום מחכה וממתין. התוכנית הזאת, כפי שאמרתי, באה להקפיא את התהליך הזה ולהסב את עיניו של כל העולם. ואני כאן מודה ומתוודה, שראש הממשלה הצליח להסב את עיני העולם, את דעת הקהל העולמית, מהבעיה המהותית, הבעיה הפלסטינית, בזה שהוא גייס את תמיכתו של נשיא ארצות-הברית לתוכנית שלו. 
       
       התוכנית הזאת היא תוכנית מסוכנת. תוכנית מאוד מסוכנת, שתוביל להסלמה.
       
היו"ר משה כחלון:
       
       אני מבקש לסיים, חבר הכנסת טאהא.
       
ואסל טאהא (בל"ד):
       
       אדוני היושב-ראש, יש לעיין בתוכנית - ולזה אנחנו מתנגדים: בנספח א', בסעיף 1(ג) - שם מצביעים על סיפוח גושי התנחלויות, יישובים אזרחיים, מקומות שיצביע עליהם הצבא שזה חיוני, ויש לישראל אינטרס במקומות האלה. אנחנו לא נוכל לתמוך בתוכנית כזאת, שהיא במהותה תוכנית סיפוח של אדמה כבושה, פלסטינית, לישראל. אנחנו תובעים מהממשלה, מראש הממשלה, להוסיף עוד תיקונים - אם הוא באמת חותר לשלום - להכריז שהוא הורס את הגדר שהוא מכניס אותה כאן. מי שמצביע על התוכנית הזאת, מצביע על בניית הגדר, שהיא סעיף בתוכנית. מצביע על סיפוח גושי התנחלויות ואדמות פלסטיניות לישראל. לכן, אדוני היושב-ראש, אנחנו מתנגדים. 
       
       ברשותך, אדוני היושב-ראש, כמה מלים בערבית. 
       
היו"ר משה כחלון:
       
       אבל ממש חצי דקה, 30 שניות. 
       
ואסל טאהא (בל"ד):
       
       כן. נכון. 
       
היו"ר משה כחלון:
       
       בבקשה. 
       
ואסל טאהא (בל"ד):
       
       (נושא דברים בשפה הערבית; להלן תרגומם לעברית:
       
       אחי המאזינים, אנחנו לא יכולים לתמוך בתוכנית זו, שכן היא חבילה אחת. הדיבורים על ההתנחלויות הם זריית חול בעיניים, כדי שלא נראה את התהליך של סיפוח ההתנחלויות בגדה המערבית וחיזוקן וסיפוחם של שטחים נרחבים מאדמות הגדה המערבית הכבושה בידי ישראל. פרויקט זה הוא פרויקט שלם המהווה הסכם שאף ערבי אינו יכול לתמוך בו. אנחנו לא יכולים לתמוך בהסכם זה. אנחנו יכולים רק להתנגד לו, מאחר שהוא מקפיא את השלום, תומך בהתנחלויות בגדה המערבית ומחזק אותן, עובד על סיפוחן, ושם דגש בבניית גדר ההפרדה הגזענית. לכן אנחנו מתנגדים להסכם זה.)
       
היו"ר משה כחלון:
       
       תודה רבה. חברת הכנסת יולי תמיר, בבקשה. בעברית, או לעשות shift?
       
יולי תמיר (העבודה-מימד):
       
       אדוני היושב-ראש, חברי חברי הכנסת, נדמה לי שאנחנו עוסקים היום באחת השאלות שהן גורליות לעתידה של מדינת ישראל. כולנו כאן מרגישים את כובד האחריות, ונדמה לי שאין בבית הזה אדם אחד שמרגיש שהתוכנית הזאת היא בדיוק מה שהוא רצה. לא מהשמאל ולא מהימין מגיעה התמיכה בתוכנית ההתנתקות מתוך תחושה של שלמות. זה לא היה החזון של אף אחד מאתנו, זאת לא היתה הדרך של אף אחד מאתנו. ובכל זאת, בשעת ההכרעה נדמה לי שכל מי שיש לו מצפון, וכל מי שחרד לגורלה של מדינת ישראל כמדינה יהודית ודמוקרטית, חייב להרים את ידו בעד תוכנית ההתנתקות. 
       
	לא התכוונתי לומר לך, אבל אני רוצה לומר לך, שזו טעות טרגית של נציגי הציבור הערבי שהם לא מצביעים היום בעד תוכנית ההתנתקות. 

ואסל טאהא (בל"ד):
       
       לא נצביע בעד סיפוח. זה סיפוח. 

יולי תמיר (העבודה-מימד):
       
       הקשבתי לדבריך בתשומת לב. כידוע לך, גם אני תומכת בהידברות, וגם אני תומכת במדינה פלסטינית לצדה של מדינת ישראל, וגם אני הייתי רוצה שנגיע לרגע הזה באופן אחר לגמרי, אבל כרגע זה לא סדר-היום לדיון. יש לנו רק שתי אפשרויות: להתחיל להניע את תהליך ההתנתקות מעזה, להתחיל לפרק יישובים, להתחיל לומר למתנחלים באופן גלוי, ברור וחד-משמעי, שאין להם סיכוי להישאר בשטחים הכבושים, והם יחזרו, אם ירצו בכך ואם לאו, לגבולות מדינת ישראל כפי שהיתה ב-1967, עם תיקוני גבול קלים ביותר, או לתת למצב להמשיך ולהידרדר. 
       
       הייתי רוצה שראש ממשלת ישראל יקרא היום למנהיגות הפלסטינית להתחיל משא-ומתן, אבל שאנחנו נצביע נגד היכולת לפנות יישובים בפעם הראשונה בהיסטוריה שלנו, לגלגל את הגלגל של הכיבוש אחורה? זה אבסורד, זו טעות שאתם עושים היום. אתם יכולים למחות על התוכנית הזאת, להגיד שהיא לא לרוחכם, שיש לכם הסתייגויות – לכל אחד בבית הזה יש – אבל לא להרים את היד ולא לתת לראש הממשלה היום רוב כמה שיותר גדול, כמה שיותר יציב, כמה שיותר סוחף; זו טעות שבסופו של דבר מחלישה את המהלך ששנינו רוצים להוביל אליו, והוא המהלך של סיום הכיבוש.
       
        נדמה לי שנפתחה כאן בפעם הראשונה הזדמנות. דבריו של ראש הממשלה אתמול, יותר מאי-פעם, סימנו את הכיוון הזה, שעזה היא ההתחלה ולא הסוף. ברור לי לחלוטין שאם עזה תהיה סוף הדרך, לא יצא שום דבר מהתהליך הזה. לא יהיה ביטחון, לא תהיה יציבות, לא יהיה טוב לאנשים, ובוודאי לא יהיה טוב לאזרחי ישראל. אבל עזה היא רק ראשית הדרך, ואחרי עזה יבוא צפון-השומרון, ואחרי צפון-השומרון, צריך להיות ברור לכל מי שיושב כאן, יבואו האזורים האחרים בשומרון וביהודה. אנחנו לא נוכל לשמור על מדינת ישראל ולהישאר בשטחים.

ואסל טאהא (בל"ד):
       
       אחרי 20, 30 שנה.

יולי תמיר (העבודה-מימד):
       
       זה מאוחר מדי, לטעמי. לא בדרכי. אמרתי זאת בהתחלה, הייתי מעדיפה שזה ייעשה אחרת, אבל השאלה היא על מה אנחנו מצביעים היום - לא על תוכנית היפותטית,  לא על מצב אפשרי, לא על מצב דמיוני, אלא על מה שמונח על סדר-היום שלנו עכשיו. 
       
ואסל טאהא (בל"ד):
       
       על סיפוח אדמות פלסטיניות כבושות לישראל.

יולי תמיר (העבודה-מימד):
       
       אנחנו לא מצביעים על סיפוח. אנחנו מצביעים על פינוי. המאבק יתחיל אחרי שהפינוי של עזה יסתיים, כדי שהפינוי יימשך גם בשאר השטחים. אבל צריך להתחיל להניע את התהליך הזה. אני יודעת ואני מקווה שההצבעה שלכם נגד היום לא תשפיע על התוצאה, ועדיין יהיה לראש הממשלה רוב, אבל אתם מוכנים לקחת את הסיכון שעכשיו, שהיום, על הנושא הקריטי הזה לא יהיה פה רוב בבית הזה? נדמה לי שגם רוב אזרחי ישראל הערבים רוצים לראות את ישראל יוצאת מעזה, ולכן הציבור שלכם, ששלח אתכם לכנסת - - - 

ואסל טאהא (בל"ד):
       
       לא רק מעזה.

יולי תמיר (העבודה-מימד):
       
       זה לא רק מעזה. אמרתי. אבל רוצים לראות היום תמיכה מסיבית בהתחלת תהליך ההתנתקות. עוד יש לנו הרבה מאבקים. אני לא משלה את עצמי לרגע שהתהליך הזה עומד להסתיים. הוא לא יסתיים היום, והוא לא יסתיים בהצבעה בכנסת, והוא לא יסתיים בהצבעה במרס בכנסת. אנחנו נכנסים למסלול ארוך מאוד. הלוואי שהיינו יודעים שאנחנו יכולים לסיים את התהליך הזה בהינף יד. 
       
       לאורך כל הדרך הארוכה הזאת אנחנו צריכים להיות נאמנים לשני עקרונות: הפתרון הסופי של הסכסוך הזה הוא פתרון של שתי מדינות לשני עמים, שתי מדינות שחיות בשלום זו לצד זו. הדרך היא דרך של התנתקות, של פינוי - - - 

גאלב מג'אדלה (העבודה-מימד):
       
       פתרון הקבע.

יולי תמיר (העבודה-מימד):
       
       אתה צודק. פתרון הקבע. 
       
היו"ר משה כחלון:
       
       אני מבקש לסיים. 

יולי תמיר (העבודה-מימד):
       
       הדרך של פינוי התנחלויות, הדרך של עזיבת השטחים, הדרך של החזרה אחורה של הגלגל שהחל להתגלגל ב-1967. אם החברה הישראלית תהיה מסוגלת לעשות זאת, היא תתחיל להחזיר את עצמה לא רק לעידן של שפיות, אלא גם לעידן שהיא תוכל להיות חברה דמוקרטית, צודקת, כמו שרצינו שתהיה. אם ניכשל במבחן היום, אנחנו נגלגל את הגלגל אחורה ונישאר תקועים במקום שלא אני ולא אתה ואף אחד, נדמה לי, לא צריך לשאוף אליו. תודה רבה. 

היו"ר משה כחלון:
       
       תודה רבה. חבר הכנסת יוסף פריצקי, בבקשה. 

יוסף פריצקי (שינוי):
       
       כבוד היושב-ראש, כנסת נכבדה, הייתי שותף, הייתי שר ושותף להחלטה המובאת היום לאישור הכנסת. אולי משנה מקום משנה מזל, אבל משנה מקום לא משנה דעות. כפי שתמכתי בה ליד שולחן הממשלה, אני כמובן אצביע בעדה גם היום. צדקה חברתי, חברת הכנסת פרופסור יולי תמיר, שאמרה, אין אחד שיוצא שמח ומלוא תאוותו בידו מן ההחלטה הזאת, וגם אני הייתי מעדיף, כמובן, להגיע אליה בהסכם, אבל היום זה מה שמונח על השולחן, ועליו צריך להחליט, ואני אצביע בעד. 
       
       כנראה ראש הממשלה אריאל שרון לומד מכיסאו את מה שלמדו קודמיו, שדברים שרואים מכאן לא רואים משם. גם בנימין נתניהו הלך ל"וואי", וגם יצחק שמיר הלך לוועידת-מדריד, ואריאל שרון הולך להתנתקות. כי אי-אפשר להיות מדינה מערבית דמוקרטית, מתפתחת, מתקדמת, שרוצה לסחור עם העולם החופשי, שרוצה להיות חלק מן העולם המערבי, ולהמשיך לשלוט על עם זר. פשוט אי-אפשר. זה לא נתפס. זה לא הולך. זה בלתי אפשרי. אי-אפשר.
       
       אני רוצה לומר לכם, רבותי חברי הכנסת, נפגשתי עם הרבה מאוד אנשים באירופה. התפיסה שלעם היהודי מגיעה מולדת משלו, שהוא יחיה בה בגבולות מוכרים ובטוחים, היא עדיין, תודה לאל, בלתי ניתנת לערעור. נכון, כבר יש גם קולות אחרים, רעים מאוד, אנטישמיים כאלה ואחרים, שהם נגדנו. 

ואסל טאהא (בל"ד):
       
       הם שולטים עליך.

יוסף פריצקי (שינוי):
       
       אבל העולם המערבי אינו מבין מה יש לנו לחפש במקומות של עם אחר שאיננו עמנו, שאיננו תרבותנו, שאיננו שפתנו - מה יש לנו לחפש שם. מה יש שם - זהב? כסף? יהלומים? נפט? מה? לשם מה? לאיזה צורך? מה זה נותן לנו? 
       
       לכן, עם כל הכאב, ואי-אפשר שלא לחוש בכאב של המתיישבים, ולו מעצם העובדה הפשוטה שאדם רגיל לביתו, לשכונתו, לחצריו, לידידיו, לעץ שהוא נטע ולדשא שהוא גידל ולפרחים שהוא שתל בגינה ולשכן ממול, והוא צריך לקום וללכת. אי-אפשר שלא לחוש אמפתיה ולא לחוש את הצער ואת המכאוב, אבל זה תהליך שאין לנו ברירה אלא לעבור אותו, כדי להגיע לחיות כאן יותר בשקט ויותר בבטחה.

יחיאל חזן (הליכוד):
       
       מי מבטיח את זה?

יוסף פריצקי (שינוי):
       
       אף אחד. אף אחד, חבר הכנסת חזן, אינו מבטיח לנו דבר. בכלל, גם כשהקמנו את המדינה לא הובטח לנו דבר וחצי דבר. אין הבטחה.

יחיאל חזן (הליכוד):
       
       אתה שומע את עצמך? 

יוסף פריצקי (שינוי):
       
       אני רק רוצה, בשתי הדקות שנותרו לי, לפנות אל המתיישבים בחבל-קטיף, ברצועת-עזה, ולהביא מובאה מן התרבות היהודית שאני מאוד אוהב, מן המשנה ומן הגמרא, ממסכת ראש השנה. בוויכוח שהתנהל בעניין עיבור החודש, אומרת המשנה: באו שניים ואמרו – ראינו שחרית במזרח וערבית במערב. כידוע לך, אדוני היושב-ראש, אז לא היו לוחות שנה מדויקים והיו צריכים לראות את המולד ולדעת מתי מתחיל החודש. התחיל ויכוח. היו עדים כאלה והיו עדים אחרים, ורבן גמליאל, שהיה ראש וראשון, קיבל עדויות ואמר: החודש מתחיל ביום הזה, ורבי יהושע, שהיה חכם וגדול, אמר: לא, אני לא מקבל את דעתך, החודש מתחיל ביום אחר. אמר לו רבן גמליאל: ראה, גוזרני עליך שתבוא אצלי במקלך ובמעותיך ביום הכיפורים שחל להיות לפי חשבונך. זאת אומרת, אומר לו ראש הסנהדרין כך: אתה, ביום הכי קדוש לפי חשבונך, יום הכיפורים, תחלל אותו בפומבי ובפרהסיה ותבוא אלי במקלך ובמעותיך.
       
משולם נהרי (ש"ס):
       
       לא היתה לך בעיה - - -
       
היו"ר משה כחלון:
       
       חבר הכנסת נהרי, המשיח כבר בדרך - אתה שומע דברי תורה מעל בימת הכנסת מאיש שינוי.
       
יוסף פריצקי (שינוי):
       
       בהחלט.
       
היו"ר משה כחלון:
       
       הגאולה מתקרבת.
       
משולם נהרי (ש"ס):
       
       אין לי - - -. הבנתי שזו לא היתה בעיה בשבילו לבוא ביום הכיפורים בלי - - -
       
יוסף פריצקי (שינוי):
       
       לו היו גוזרים - - - זה בדיוק העניין.
       
משולם נהרי (ש"ס):
       
       בלי גזירה.
       
יוסף פריצקי (שינוי):
       
       לא. זה יופיו של העניין. לא אעבור על כל המשנה.

היו"ר משה כחלון:
       
       אני מוסיף לך עוד דקה לקריאות הביניים, ואתה יכול. אם יש לך עוד איזו מובאה, מאוד אשמח.
       
יוסף פריצקי (שינוי):
       
       "נטל מקלו ומעותיו בידו והלך ליבנה אצל רבן גמליאל ביום שחל יום הכיפורים להיות בחשבונו. עמד רבן גמליאל ונשקו על ראשו ואמר לו: בוא בשלום רבי ותלמידי, רבי בחכמה ותלמידי שקיבלת את דברי."
       
       אני רוצה לומר מהדוכן הזה למתיישבי גוש-קטיף ומתיישבי רצועת-עזה: ככל הנראה, ההחלטה הזאת תעבור היום, ואנחנו נאשר את הודעת הממשלה. בואו בשלום, רבותינו ותלמידינו. קבלו את ההחלטה הזאת. מחר אנחנו מציינים את אחד הימים הנוראים בתולדות מדינת ישראל, היום שבו מטורף החליט שהוא לא מקבל החלטה של ראש ממשלה והעלה אותו על המזבח לעקדה. בואו בשלום עמנו, רבותינו ותלמידינו. תקבלו את ההחלטה היוצאת מכאן, מירושלים, מבית-המחוקקים של מדינת ישראל. תהיו תלמידינו בציווי ותהיו גם רבותינו בחוכמה. תודה.
       
היו"ר משה כחלון:
       
       תודה רבה. צירוף מקרים - עתה חבר הכנסת משולם נהרי. בבקשה.
       
איוב קרא (הליכוד):
       
       אנחנו מדברים על דברים - - -
       
משולם נהרי (ש"ס):
       
       חבר הכנסת פריצקי, "בשלום" זה להיקבר בשיבה טובה. צריך לומר "לשלום".
       
היו"ר משה כחלון:
       
       אני יכול לתת לכם רמקול שישמע כל עם ישראל.
       
אתי לבני (שינוי):
       
       - - -

משולם נהרי (ש"ס):
       
       "בשלום" זה להיקבר בשיבה טובה.
       
יוסף פריצקי (שינוי):
       
       למה לא? אמן כל החיים.
       
היו"ר משה כחלון:
       
       אבק לרגליהם. חבר הכנסת נהרי, בבקשה.
       
משולם נהרי (ש"ס):
       
       אדוני היושב-ראש, חברי חברי הכנסת, קשה להמעיט בחשיבותו של היום הזה ובגורליותה של ההחלטה העומדת בפנינו. החלטה זו יש בה כדי לשנות את פניה של מדינת ישראל מבחינה ביטחונית, מבחינה ערכית, מבחינה מוסרית וכמובן מבחינה מדינית. היום הזה הוא יום גורלי למעמדה של ישראל בפני העולם כולו, אך בעיקר בפנינו אנו, אזרחי המדינה, כלפי עצמנו וכלפי הערכים שעליהם מושתתים חיינו כאן בין שבעים הזאבים המבקשים לטורדנו מארצנו ומהעולם בכלל. 
       
       ביום זה תתקבע דמותה של מדינת ישראל בפני העולם כולו כמדינה שאינה יודעת לעמוד על שלה בעוז ובנחישות, כפי שעשתה זאת בעבר. ביום זה תשפיל ישראל מבט בפני אלפי היהודים שהקדישו את חייהם ופנו להתיישב בחבלי ארץ בשליחותה של הממשלה. גורלי הוא היום הזה שבו ייקבע כי לחץ, התמדה ועקשנות של אויבינו יסיגו אותנו מעמדותינו ומגבולותינו. גורלי הוא היום שבו יתברר כי מוכנים אנו לוותר על חלקי מולדת ללא תמורה, ללא פרטנר וללא סיכוי לשלום, שלו כולנו מייחלים. ביום הזה נעמוד נכלמים בפני מאות הקורבנות שנרצחו על קידוש השם וכעת אנו אומרים להם: קורבנכם לשווא היה.
       
       חברי הכנסת, רבים מאזרחי המדינה עומדים היום ומשתאים לנוכח המהפך בעמדות הליכוד המתחולל נגד עינינו. ממדיניות של ארץ-ישראל השלמה למדיניות של ויתורים ללא תמורה; ממדיניות של "שתי גדות לירדן - זו שלנו, זו גם כן" למדיניות של "את הכול נתון תיתן". הכיצד הפכו יקירי הליכוד, חסידי רעיון ארץ-ישראל השלמה, למשיחיים בעיניו של ראש הממשלה? רבים שואלים את עצמם, הכיצד אלו שקראו להתיישב על כל גבעה יצביעו היום בהינף יד לפנותה? הכיצד אלו שהיו שנואי נפשם של הערבים  מקבלים את תמיכתה של לא אחרת מאשר התנועה האסלאמית? האם זו מציאות או שמא חזיון תעתועים הוא? 
       
       ואני אומר לכם, חברי הליכוד ואנשי גוש הימין: מה לכם כי תתפלאו ותרימו גבה על המהפך הזה? את מהלך ההתנתקות של הליכוד מבוחריו, מהשקפת עולמו ומהאידיאולוגיה של אבותיו המייסדים החלו ראש הממשלה וחבריו כאשר בחרו להם לשותפים את מפלגת השנאה והפלגנות, את מפלגת השיסוי והגזענות, מפלגת שינוי. וזאת בניגוד גמור לעמדת בוחריו, שרובם ככולם מוקירי מורשת ישראל וערכי היהדות.
       
       חברי הליכוד, מדוע לא התפלאתם כאשר המשיכו חברי הממשלה מטעמכם לשבת עם שר שאומר בראש חוצות כי גם ליהודי מותר להיות אנטישמי? האם יש מישהו מכם שהסכים לדברי בלע אלו, או שמא יצר השלטון ותאוות השררה העבירו אתכם על דעתכם? מדוע שתקתם כאשר לפיד השנאה יצא בשצף-קצף נגד בתי-הכנסת, בתי-המדרש, המקוואות ומוסדות הדת, שקרובים ללבכם לא פחות משהם קרובים ללבנו? על מה תרימו גבה כאשר הממשלה בראשותכם הפנתה עורף לאלפי משפחות שנאנקו תחת העול הכלכלי? מדוע התנתקתם משמוע את זעקתם של אלפי הילדים שהגיעו לחרפת רעב? התנתקתם מכאבם של אלפי זקנים וזקנות שהתגוללו ברחובות, נאלצים לנבור ולחפש שאריות מזון שאינן ראויות למאכל אדם.
       
       שם נזרעו זרעי הפורענות של ההתנתקות, וכעת אתם קוצרים את פירות הבאושים של ההליכה העיוורת אחר הבטחות ומקסמי שווא של שינוי - לשלטון יציב, מבוסס, ללא דתיים וללא מורשת ישראל. 
       
       האבסורד הגדול הוא, שאותם חברי הליכוד שנשארו נאמנים לדרך המקורית של הליכוד נקראים היום מורדים. ואני אומר לכם: כולכם מורדים. מורדים אתם ולא מהיום - מורדים בדרך החברתית, מורדים בדרך המסורתית, וכעת אתם מורדים בדרך המדינית.
       
       וכמאמר הפתגם, לא לחינם הלך הזרזיר אצל העורלב, אלא מפני שהוא מינו - חברו להם מורדי הליכוד, כולם כאחד, מראש הממשלה ועד אחרון חברי הכנסת, לזבולון אורלב ומרעיו. וכי יש אדם אחד בישראל שיכול להסביר איך יושבת מפלגה שקוראת לעצמה דתית עם שונאי ישראל כמו פורז ולפיד, שמכריזים בראש כל חוצות: אין לנו חלק באלוקי ישראל, ולצערנו גם מבצעים חורבן של מוסדות הדת בישראל ומוחקים את זהותה היהודית של המדינה? בעזות מצח שאין לה תקדים ניתקו עצמם אורלב וחבריו גם מדרכם הפוליטית והמדינית, נגד לב לבם של בוחריהם, נגד מפעל ההתיישבות, שהיה ספינת הדגל של תנועת המפד"ל.
       
היו"ר משה כחלון:
       
       חבר הכנסת נהרי, אני  מבקש לסיים.

משולם נהרי (ש"ס):
       
       וכי יש אדם במפד"ל שמסוגל להסביר באמת את ישיבתו העיקשת של השר אורלב בממשלה לאחר אישור התוכנית? האם מישהו מסוגל להצדיק את הפילוג שיצר אורלב במפלגתו, מהלך שיביא אותה לריסוק טוטלי בבחירות הבאות? אין הסבר לכל אלו, מלבד ההיצמדות העיקשת לכיסא המיניסטריאלי, לשררה, לכבוד ולכוח שמעמדו כשר יחיד מטעם המפד"ל יכול להקנות לו.
       
היו"ר משה כחלון:
       
       אני מבקש לסיים.
       
משולם נהרי (ש"ס):
       
       אני כבר מסיים.
       
       וכל זה למה? להיטיב עם עם ישראל? אשרי המאמין. להיטיב את מעמדן של הישיבות? פתי יאמין. אלא אך ורק כדי לחזק את מעמדו שלו בתוך המפד"ל, תוך שהוא מנסה להדיח יושב-ראש מכהן.
       
       אני שואל אתכם, חברי המפד"ל: מה עוד תהיו מוכנים למכור עבור השררה? את הישיבות מכרתם. את בתי-הכנסת נתתם ללא תמורה. המקוואות, המועצות הדתיות, שירותי הדת והזהות היהודית - מכולם התנתקתם. וכעת אנו שומעים קולות, כי גם אם התוכנית תאושר, אורלב לא ייפרד מכיסאו המרופד. יש לו גם תירוץ טוב לעניין. צריך את המפד"ל בממשלה, כשיעבור חוק פינוי-פיצוי בשבוע הבא. וכבר ידועה הבדיחה, שיש בה הרבה מן האמת במקרה הזה, על אותו עכבר שלא שעה לאזהרות חבריו, ונטרף על-ידי החתול כשהוא ממשיך להאמין שישפיע מבפנים.
       
היו"ר משה כחלון:
       
       המשפט הכי חשוב שיש לך - המשפט האחרון. תמצא.
       
אורי יהודה אריאל (האיחוד הלאומי - ישראל ביתנו):
       
       - - -
       
צבי הנדל (האיחוד הלאומי - ישראל ביתנו):
       
       - - -

שר האוצר בנימין נתניהו:
       
       אל תעשה לי את זה.
       
היו"ר משה כחלון:
       
       תהיה לי אתך קצת בעיה, אבל אנחנו נצטרך להגיע לאיזה קומפרומיז בהתחלה.
       
משולם נהרי (ש"ס):
       
       לגופה של ההתנתקות, המפלגה היחידה שאמרה בפה מלא, בקול צלול וברור, את עמדתה היתה תנועת ש"ס. מרן הרב עובדיה יוסף, בניגוד למלעיזים ולמשטינים, הביע את דעתו ההלכתית הצרופה נגד ההתנתקות, מהסיבה הפשוטה שחיי אדם קודמים לכול. הרב לא שינה את פסיקתו מלפני 30 שנה - שטחים תמורת שלום אמת - -
       
היו"ר משה כחלון:
       
       תודה רבה.
       
משולם נהרי (ש"ס):
       
       - - ולא שיקולים פוליטיים כאלו או אחרים ישנו אותה, כפי שאנו רואים במפלגות אחרות.
       
היו"ר משה כחלון:
       
       חבר הכנסת נהרי, המשפט הקודם היה יותר חשוב. אני עד. אדוני, תודה רבה.
       
משולם נהרי (ש"ס):
       
       משפט קצר. כואב לי במיוחד - - -
       
היו"ר משה כחלון:
       
       חבר הכנסת נהרי, אבל ממש משפט קצר. זהו דיון חשוב.
       
משולם נהרי (ש"ס):
       
       זו קריאה.

היו"ר משה כחלון:
       
       מה קריאה?
       
משולם נהרי (ש"ס):
       
       קריאה ממש קצרה.
       
היו"ר משה כחלון:
       
       חבר הכנסת נהרי, אני מציע לך: אם זה באמת קצר - תקרא, אם לא - איאלץ להפסיק אותך באמצע.
       
משולם נהרי (ש"ס):
       
       כן, זה קצר.
       
היו"ר משה כחלון:
       
       אומנם זה דיון חשוב והנושא חשוב - - -
       
משולם נהרי (ש"ס):
       
       כואב לי במיוחד על מסע הדה-לגיטימציה שעושים לאותם אנשים יקרים שהקריבו את חייהם למען מטרה נעלה וקדושה זו. מפחידים אותנו שהנה-הנה הם הולכים לפתוח במלחמת אחים, בסרבנות המונית ובפגיעה בחיי אדם. ואני אומר לכם: אנשים אלו אנשי עקרונות הם. אני בטוח כי איש מהם לא ירים את ידו על חייל יהודי, יהיה אשר יהיה. איש מהם, למרות המצוקה הנוראית שבה הם נתונים, לא יעשה דבר כדי לפגוע באחדות העם ובשלמותו.
       
       ולכם, אנשי השמאל, אני אומר: גלו מעט רגישות, מעט אחווה יהודית, גם לאנשים החולקים על דעתכם.
       
היו"ר משה כחלון:
       
       חבר הכנסת נהרי, תודה רבה.
       
משולם נהרי (ש"ס):
       
       גם אם אתם חושבים שמהלך זה נכון - -

היו"ר משה כחלון:
       
       חבר הכנסת נהרי, אני אשתיק לך את המיקרופון. חבר הכנסת נהרי, בבקשה. תודה.
       
משולם נהרי (ש"ס):
       
       משפט אחרון.  - - עשו זאת ברגישות הראויה ועם כל הכבוד המגיע להם. - - 
       
היו"ר משה כחלון:
       
       חבר הכנסת נהרי, אני קורא אותך לסדר פעם ראשונה.
       
משולם נהרי (ש"ס):
       
       - - אל תהיו ששים אלי פינוי. - - 
       
היו"ר משה כחלון:
       
       חבר הכנסת נהרי.
       
משולם נהרי (ש"ס):
       
       - - אחים אנחנו ואחים נישאר לאחר התוכנית - -
       
היו"ר משה כחלון:
       
       חבר הכנסת נהרי, תודה רבה.
       
משולם נהרי (ש"ס):
       
       - - שאני מקווה בכל לבי שלא תתקבל, ואם תתקבל - לא תתבצע. תודה.
       
היו"ר משה כחלון:
       
       חבר הכנסת נהרי, אני רוצה לומר לך שזו לא התנהגות. זה נושא חשוב, ויש לי הרבה כבוד אליך, ואתה פשוט ניצלת את זה. אתה רק לימדת אותי איך לנהוג אתך בפעם הבאה.
       
       שר האוצר, מר בנימין נתניהו, בבקשה.

שר האוצר בנימין נתניהו:
       
       אדוני היושב-ראש, חברי המליאה הריקה - -
       
אורי יהודה אריאל (האיחוד הלאומי - ישראל ביתנו):
       
       היא לא ריקה. עד עכשיו לא היו פה שרים.
       
משולם נהרי (ש"ס):
       
       ריקה משרים.
       
שר האוצר בנימין נתניהו:
       
       - - אסור שתהליך ההתנתקות יביא לפילוג העם, הממשלה והליכוד - בסדר הזה. קודם כול, פילוג העם. הקרעים הולכים ומתרחבים, וכל אחד רואה את זה. אנחנו שומעים קולות ורואים מחזות שצריכים להדאיג אותנו ולהדליק אצלנו הרבה נורות אדומות של אזהרה. המוצא היחיד, כדי למנוע את הדברים הרעים, הוא משאל עם. 
       
       הפוטנציאל הנפיץ של התהליך הזה היה ברור לי מן הרגע שראש הממשלה יצא עם התוכנית הזאת. היא לא היתה לרוחי, ואמרתי את זה, ואמרתי את זה גם לו. יש בה הרבה בעיות, וקודם כול בעיות מהותיות בשטח. אתה עוקר הרבה אנשים. הם חיו שם לא כמה שנים, כמו בסיני. הם חיו שם עשרות שנים. אתה לא יודע עבור מה אתה עושה את זה. אמרתי לו: איך אתה יודע מה תהיה התוצאה? יכול להיות שהתוצאה תהיה חיובית, שזה באמת יניע תהליך חיובי. אבל, באותה מידה יכול להיות שנקבל "קטיושות" באשקלון.
       
אברהם בייגה שוחט (העבודה-מימד):
       
       אז למה הצבעת בעד?
       
שר האוצר בנימין נתניהו:
       
       ואז אמרתי לו: כשראש ממשלה - הייתי בתפקיד - יוצא עם משהו, זו עובדה, ומה שאנחנו יכולים לעשות זה לצמצם את הנזקים, להכניס דברים חיוביים. למשל, את הדברים שיבססו את אחיזתנו בגושים הגדולים, את השליטה שלנו בציר פילדלפי, את ההצהרה של הנשיא בוש שתבעתי ביחס לאי-הכרה במה שקרוי זכות השיבה או הצפתנו במיליוני פליטים. אמרתי שהדברים הללו יאפשרו לי לתמוך, לא בהתלהבות ולא בראש חוצות, לא לנהל קמפיין. הדברים האלה יושגו - אני אתן את תמיכתי בלב כבד מאוד. 
       
       הדברים הללו הושגו - ההתחייבויות לדברים הללו, לרבות ההכרזה של הנשיא בוש. ראש הממשלה הלך אז למשאל עם שהוא יזם, יותר נכון למשאל חברים בליכוד. מן הרגע שבאה התוצאה, היה ברור שאנחנו עומדים בפני פילוג. 
       
       כשם שהצעד הראשון שעשיתי היה לשמר את הליכוד ולהגיע לאיזו נוסחה מרוככת יותר ומאוזנת יותר, כך היתה גם המטרה שלי וגם של חברי השרים, וניסינו למצוא נוסחה שלא תביא לפילוג הליכוד. פילוג הליכוד הוא דבר שפוגע בפני עצמו בערכים הלאומיים שלנו. הצלחנו להביא אותה נוסחה, שבעצם מוגשת היום לכנסת, של יציאה מודרגת ומותנית - מותנית בהחלטות על הראשונה, השנייה, השלישית והרביעית, מה שמאפשר לנו שסתומי ביטחון.
       
       אני חושב שבארבעת החודשים שעברו מאז אנחנו רואים שהקושי של ביצוע כל שלב פה, ובייחוד גוש-קטיף, הוא עצום. הקושי הזה מביא אותנו למציאות של סכנה - סליחה, לא סכנה, למציאות של סרבנות שהתחילה משמאל ומהר מאוד נדדה לימין. גיניתי זאת אז בכל תוקף, ואני מגנה גם היום. הזהרתי אז, שאם לא נעצור את זה אז, זה ינדוד מהר מאוד, וזה נדד. סרבנות היא איום מוחשי על עתידנו, משום שהקיום שלנו מותנה בצבא. אם אושיות הצבא מתערערות - וסרבנות היא איום ישיר על אושיות הצבא - אין עתיד למדינת ישראל. איום קיומי. יש לנו איומים באלימות, דיווחים על התארגנויות. טרגדיות כבר היו פה, ואנחנו לא רוצים שהן יחזרו. 
       
       הדבר היחיד שיכול לא לסלק את הסכנות האלה לחלוטין אלא להורידן באופן משמעותי, זה משאל עם. ראשי המתנחלים אומרים את זה. הם אומרים: אנחנו נכבד, חברינו בתוך הליכוד. הרי זה גוש עצום. אני קורא לזה הר געש. כרגע הוא לא מתפרץ עדיין. זה הר געש בתוך המחנה הלאומי, הר געש לא רק במחנה המתיישבים אלא גם בתוך הליכוד.
       
יוסף פריצקי (שינוי):
       
       השר ביבי נתניהו, אתה חושב שלפני שהלכת ל"וואי" היית צריך ללכת למשאל עם?
       
שר האוצר בנימין נתניהו:
       
       לא, אבל לא עקרתי יישובים. חוץ מזה, היה שם הסכם. אין פה הסכם. יש פה עקירת יישובים. זה דבר לא רק הרבה יותר דרמטי, אלא הרבה יותר טראומטי. יש פה טראומה. בטראומה הזאת יש מקום ללכת אל העם לא כתחליף לכנסת, אלא בנוסף  לכנסת. זה מייצר את הנצרה הכפולה - גם כנסת וגם משאל עם - למהלכים עתידיים. 
       
       דרך אגב, זה נהוג בכל המדינות. כשבארצות-הברית אתה רוצה לוותר על טריטוריה, בבקשה תשיג לא את החלטת שני בתי-הקונגרס, שזה מילא, אלא תשיג הסכמה של שלושה-רבעים מהאספות או יותר נכון בתי-הנבחרים של המדינות השונות - 51 מדינות.
       
אליעזר כהן (האיחוד הלאומי - ישראל ביתנו):
       
       מתי - - - טריטוריה?
       
יוסף פריצקי (שינוי):
       
       - - -
       
היו"ר משה כחלון:
       
       אדוני השר, אני מוסיף לך עוד שתי דקות.
       
שר האוצר בנימין נתניהו:
       
       זה כמעט זמן פציעות וזמן משולם. אתה צריך לתת לי - - -
       
היו"ר משה כחלון:
       
       כן, זמן משולם.
       
שר האוצר בנימין נתניהו:
       
       זה מקובל. זה מכשיר. דרך אגב, ברוב המדינות כדי לוותר על טריטוריה אתה צריך אקט קונסטיטוציוני נוסף. זה מקובל.
       
אליעזר כהן (האיחוד הלאומי - ישראל ביתנו):
       
       - - -
       
שר האוצר בנימין נתניהו:
       
       זה חשוב.
       
       אני רוצה לומר, שהטענות האחרות שמועלות נגד משאל עם אין בהן ממש. זה לא לוקח יותר זמן, ואני לא יודע אם זה מוסיף אפילו דקה. ראש הממשלה אמר אתמול בישיבת הסיעה לגבי הפינוי הצפוי - הרי איננו מחליטים היום על פינוי יישובים אלא רק על אותה מסגרת שעדיין מותנית בהחלטות. אנחנו  יודעים שלפי מה שאמר ראש הממשלה בישיבת הסיעה אתמול, הוא בכלל מדבר על מאי, שזה עוד שמונה חודשים. לפי הצעת החוק שהכין חבר הכנסת מיכאל איתן, שלושה חודשים מהחקיקה, מהתחלת התהליך, אנחנו מסיימים את משאל העם. זמן הוא לא גורם. 
       
       יש, כמובן, כאלה שאומרים שזה ילבה. זה לא ילבה שום דבר. בוודאי יהיה ויכוח, ויכוח מוסדר, אבל הוויכוח הזה יסתיים ביום של ההכרעה. זה לא ילבה, זה יוריד את הלהבות - לא לגמרי. תנועת "כך" לא תקבל את התוצאה, אבל יש"ע כן והרוב המכריע של המתיישבים כן, לא כולם, והציבור שקרוי המחנה הלאומי כולו כמעט, רובו ככולו. זה יוריד את הלהבות. 
       
       הטענה האחרונה, שלא נאמרת, אבל אני אומר אותה, כי היא ביסוד ההתנגדות למשאל העם גם של האופוזיציה וגם של האחרים - החשש להפסיד. מה זאת אומרת החשש להפסיד? קודם כול, אני חושב שהוא לא משמעותי. אני חושב שתהיה תמיכה רחבה, וההערכה שלי היא שזה יעבור. 
       
       זה לא אותו מצב שקבוצה של המתיישבים פועלת על 100,000 איש. פה מדובר על מיליוני בני-אדם עם דעות שונות ומגוונות, אבל נניח - אם הדבר הזה עובר, נקבל את הדין. אם הדבר הזה לא עובר, הוא לא צריך לעבור. אבל דבר אחד אי-אפשר לעשות, אי-אפשר להגיד לציבור עצום שחצוי: אתם תשבו בצד, והכנסת תחליט בעניין הזה, אף-על-פי שאנחנו יודעים באילו נסיבות ובאילו מסגרות הכנסת נבחרה. אגב, זה לגיטימי וזה חוקי. בעיני, זה גם לגיטימי וגם חוקי. 
       
השר עוזי לנדאו:
       
       זה חוקי, אבל לא לגיטימי. 
       
שר האוצר בנימין נתניהו:
       
       זה חוקי וגם לגיטימי, חבר הכנסת לנדאו, אבל זה בעיני, אולי לא בעיניך ולא בעיני ציבור גדול בחוץ. 
       
השר עוזי לנדאו:
       
       אין מנדט לדבר הזה. 
       
שר האוצר בנימין נתניהו:
       
       אבל בדבר אחד אני בטוח, שהלגיטימיות שאתה מערער עליה, הלגיטימיות הזאת לא ניתן לערער עליה כשהולכים למשאל עם, שנותן לנו את האפשרות לחבר את כולם יחד, ולהשאיר את הליכוד עם עוזי לנדאו ועם מאיר שטרית - - 
       
השר עוזי לנדאו:
       
זה היה לגיטימי כשאלכס גולדפרב - - -
       
שר האוצר בנימין נתניהו:
       
       - - וכמובן למנוע מהארץ הזאת את הסכנה הגדולה של קרע עמוק, אם לא גרוע מזה. 
       
       אני קיוויתי שחברנו זבולון אורלב וחבריו במפד"ל יודיעו שהם יקבלו את תוצאות המשאל. מובן מאליו שאם הם יודיעו שהם מקבלים את תוצאות המשאל ויישארו בקואליציה, הדבר הזה מקיים למעשה את הממשלה, לא גורר אותנו לבחירות גם אחרי משאל, דבר שהוא אבסורדי. זה אבסורדי לעשות גם משאל עם וגם בחירות. אני חושב שזה מה שמתבקש, אני מקווה שהם יודיעו על כך בהקדם. אני חושב שהדבר הזה יפתח מציאות חדשה שכולנו נצטרך להתחשב בה, ואני מקווה שהמציאות הזאת תבוא במהרה. 
       
היו"ר משה כחלון:
       
       תודה רבה, אדוני, כמעט עמדת במסגרת הזמן. חבר הכנסת אורי אריאל, בבקשה. 
       
אורי יהודה אריאל (האיחוד הלאומי - ישראל ביתנו):
       
       אדוני היושב-ראש, חברי חברי הכנסת, אדוני שר האוצר, אם אפשר לומר לך רק משפט אחד. 
       
שר האוצר בנימין נתניהו:
       
       אחד, בוודאי. 
       
אורי יהודה אריאל (האיחוד הלאומי - ישראל ביתנו):
       
       הייתי יכול להבין, וכך אני מקווה, שאחרי נאומך אתה וגם חבריך תצביעו נגד התוכנית היום, אם לא ייכלל בה משאל עם. כפי שהודיע חבר הכנסת מיקי איתן, כפי שציינת, שאין פה שום עיכוב, זה בוקי סריקי, טענות שווא. אנחנו מקווים שכך תפעלו, כדי שאכן יוכל להיות משאל עם. הבעיה תיפתר. לא תהיינה בחירות, אדוני שר האוצר, כי יש לי רושם שאני יודע מי ינצח, ובזה ייתם הסיפור הזה ובא לציון גואל. אני מקשיב. 

שר האוצר בנימין נתניהו:
       
       שלא תהיה לך טעות, במשאל העם אני אתמוך בתוכנית. 

אורי יהודה אריאל (האיחוד הלאומי - ישראל ביתנו):
       
       לא, אין לי טעות, אבל אני חושב שאתה תפסיד יחד עם ראש הממשלה, ואז לא תהיינה בחירות, תוכלו להמשיך ולכהן בממשלה, אדוני יוכל להיות שר האוצר. אבל אם לא ייעשה כך, נדמה לי שהיתה איזו סתירה פנימית בדבריך, אבל אני עוד אחשוב על זה, יכול להיות שלא הבנתי נכונה עד הסוף. 
       
       אנחנו נמצאים בראשית השנה וקוראים את ספר בראשית. קראנו את "לך לך", את ההבטחה על הארץ, ועוד נמשיך ונקרא במעשה אבות. חז"ל מציינים, שספר בראשית עומד בסימן מעשה אבות סימן לבנים. לא בטוח שהם ראו מול עיניהם את הבנים האלה של היום בכל מקרה ובכל מצב, כי כנראה יש בנים שלא מבינים מה עשו האבות, וחושבים שרק הם מבינים, רק עליהם מוטל העול ורק הם יודעים מה לעשות, לדוגמה ראש הממשלה. הוא הרי איננו סומך על אף אחד מחבריו היושבים במעגל הפנימי פה, ולכן הוא משוכנע שבערוב ימיו כראש ממשלה הוא חייב לגמור את הכול, הוא יסדר את הכול. אין ממשלה, אין כנסת, אין עם, אין בוחרי ליכוד, גם אין אלוהים מבחינתו. רק הוא קיים. 
       
       דיקטטור כבר אמרנו? דיקטטור, אבל בדרך כלל העם שולח את הדיקטטורים הביתה. הוא איננו חפץ בהם, הם מאוסים והם גומרים בקול דממה דקה. מה שמתחיל ברעש גדול, בדרך כלל נגמר בקול דממה דקה. 
       
       הבנים האלה, חלקם – בהם גם ראש הממשלה – איננו מכיר את יום פטירתה של רחל אמנו שחל היום, י"א במרחשוון, והפסוק הידוע ביותר אולי בקשר אליה, מעבר ללידת הבנים, הוא "ושבו בנים לגבולם". רק היום, אולי דווקא היום, צריך להצביע על תוכנית הגירוש של היהודים, בגדר נגרש את היהודים מבתיהם. 
       
       יתירה מכך, באישור ראש הממשלה מגרשים היום שתי משפחות מקבר רחל, בית שקנו כשאין בעיות, אין ערעור מצד הערבים, שום דבר. זה היום של רחל אמנו, זו התנהגות ראש הממשלה. 
       
       ראש הממשלה גנב בעבר, גם היום הוא גונב את דעתם של המצביעים, בטענות שונות ומשונות. עמידתו פה אתמול לא תיקנה את הרושם. הרושם של אדם שגונב את דעתם של המצביעים נשאר וגם יישאר, גם אם ראש הממשלה יגיד מאה פעמים שהוא איננו גונב קולות. כזה הוא, כזה גם היה. מי שיבדוק את ההיסטוריה, ידע שאין בזה חידוש גדול.  
       
       המציאות שבה עומד פה ראש הממשלה ומסביר שיוצאים מעזה, בזמן שהוא יודע שאנחנו אחראים לכל הצד ההומני, אנחנו אחראים לכל הצד הביטחוני - גם באוויר, גם בים וגם ביבשה - ואנחנו נשארים בציר פילדלפי, והוא עומד פה נוכח האומה ומעז לשקר לכולם, זה רק ראש הממשלה הזה, כי רק הוא יכול. 
       
       כל גורמי מערכת הביטחון ללא יוצא מן הכלל – אני מדגיש, ללא יוצא מן הכלל – אומרים שהטרור יגבר, בוודאי ביהודה ובשומרון. עומד פה ראש האופוזיציה, צריך לציין גם בעל פרס נובל לשלום כידוע, כי הוא יזם את אוסלו, היוזמה המדינית, האחת לפני קודמתה של ידידו ורעו ראש הממשלה.
       
אליעזר כהן (האיחוד הלאומי - ישראל ביתנו):
       
       עם ערפאת. 
       
אורי יהודה אריאל (האיחוד הלאומי - ישראל ביתנו):
       
       הוא עומד על הבמה הזאת ומשקר לכולם, ואומר שיהיה פחות טרור, כך טוענים המצביאים, ואיננו מתבייש. 
       
       אני רוצה לסיים ולומר ששרון, לצערי הרב, קורע את העם. אני מעריך ומקווה שבעזרת השם ילך עוד לפני התוכנית הזאת להכרעת העם - או לבחירות או למשאל עם, מה שיבחר ראש הממשלה. כפי שציין שר האוצר, האמירה שזה לוקח זמן אין לה אחיזה במציאות. הרי גם זה שקר. והאמירה שאולי נפסיד, מי יכול לשמוע את זה בכלל? תביא את זה להתמודדות, ואם תפסיד, תלך הביתה, כפי שראוי. 
       
אלי בן-מנחם (העבודה-מימד):
       
       היו בחירות, אנחנו מדינה דמוקרטית - - - 
       
אורי יהודה אריאל (האיחוד הלאומי - ישראל ביתנו):
       
       ראש הממשלה גנב את הבחירות, רימה את העם. אני אביא מלה אחר מלה ממה שאמר. הוא אמר שלא תהיה בריחה תחת אש, אמר שלא יגורשו יהודים. בא ראש מפלגתך דאז, ידידי חבר הכנסת עמרם מצנע, ביקש ממנו במשך שעה שלמה יישוב אחד, אבל ראש הממשלה הסביר רק דבר אחד, שדין נצרים כדין תל-אביב ונגבה, והוא לא יפנה אותה, ואתה אומר שהוא לא גנב את קולות המצביעים? גנב גם גנב. כנראה אם תיתנו, בתמיכתכם, גם יגנוב, כי כך מסורת נקוטה בידו. 
       
       אני רוצה לסיים כפי שהיה מסיים השר רחבעם זאבי, גנדי, השם ייקום דמו: ה' עוז לעמו ייתן, ה' יברך את עמו בשלום. 
       
היו"ר משה כחלון:
       
       תודה רבה. חבר הכנסת בייגה שוחט. 

אברהם בייגה שוחט (העבודה-מימד):
       
       אדוני היושב-ראש, רבותי חברי הכנסת, אין ספק שהיום הזה הוא יום חשוב ביותר. אני לא רוצה לתת לו תואר של יום של שמחה, יום של דרך חדשה, מכיוון שהיום יש אנשים שהם מאוד עצובים. מובן שאת חלקם אפשר גם להבין. אני חושב שאין ויכוח, אדוני היושב-ראש, שהוא יום חשוב. 
       
       אני אתחיל ואומר שהוא יום קשה למתנחלים, אלה שיצטרכו - אם התוכנית תצא לפועל, ואני מקווה שאכן תצא לפועל - לפנות את בתיהם, לעזוב את יישוביהם. זו טראומה אישית קשה מאוד, זה דבר שנופל על משפחה, על הורים, על ילדים, על נכדים, יותר מהרבה מאוד אסונות שאנחנו יכולים לתאר לעצמנו. יש לי כל הסימפתיה לתחושות האנושיות הקשות לאור המצב הזה שעלול, מבחינתם - אבל מבחינתי עשוי להתממש. עם כל הסימפתיה האישית, עם כל ההבנה לכאב, אני חושב שהמהלך נכון. 
       
       חבר הכנסת אורי אריאל אמר ששרון קורע את העם, אבל אני חושב שגם המתנחלים בישיבתם ברצועת-עזה, במדיניות שהם נקטו לאורך שנים, קרעו את העם, קרעו את החברה הישראלית, קרעו את השלום מאתנו, קרעו  את העתיד, קרעו את האופק ואת היכולת לחיות כאן במדינת ישראל, והלכו בנתיב שלפי מיטב שיפוטם, לפי דעתי המוטעה, הוא נתיב שהיה מביא אותנו בסופו של יום, חס וחלילה, למצב שבו לא נוכל לחיות בארץ הזאת. 
       
       לכן היום, עם ההחלטה שעומדת ליפול בכנסת, הוא יום חשוב מבחינתי, כמעט היסטורי. אני מקווה שראש הממשלה והממשלה יקבלו רוב להצעה. הוא יום קשה מבחינה אישית למתנחלים והוא גם יום קשה לאנשים שהיתה להם תפיסה אידיאולוגית מסוימת. במידה מסוימת של צדק יש להם היום טענות כלפי ראש הממשלה, אשר שינה את תפיסותיו ועמדותיו ב-180 מעלות, ובעצם אימץ את עמדותיה הנכונות של מפלגת העבודה והביא לממשלה מהלך שהוא מהלך נכון. 
       
       אני אומר לכם, אני אומר את זה כאן באולם, שזהו מהלך שמתחיל ואינו סוף הסיפור. בסופה של עת, בסופה של דרך תהיה התנתקות מלאה בינינו לבין הפלסטינים. אני לא נכנס לגבולות המדויקים, אבל אנחנו ניפרד מהם, ואני מקווה ובטוח שנוכל להגיע ברבות הימים גם לשלום.
       
       מבחינתי זה גם לא יום של חשבון עם אריק שרון. מובן שאני יכול לשאול את השאלה: איפה היית, למה טעית, למה הולכת אותנו בדרך הזאת בראש גדודי המתנחלים, בראש המתיישבים לאורך שנים רבות.  נכון, חזרת בתשובה. חזרת בתשובה מבחינת תפיסתך המדינית, והיום אתה רואה את הדברים אחרת. 
       
       אבל היום אני לא רוצה לרדת ולעסוק באותן שנים, באותם דיבורים, באותן אמירות, שהיו לא כל כך מזמן, לפני ההחלטות ב"וואי פלנטיישן". נאמר אז שאם נחזיר 13% מהשטח ונעביר לפלסטינים, משמעות הדבר חורבן הבית השלישי. לא אני אמרתי את הדברים האלה. אני לא רוצה לעשות היום את החשבון, כי היום ראש הממשלה מוביל מדיניות שמבחינתנו היא מדיניות נכונה, ולכן הוא יקבל את הגיבוי שלנו.
       
       אני רוצה לומר לחברי הדורשים משאל עם, שאני מאוד נגד משאל עם. אני נגד משאל עם לא כיוון שהנושא הזה הוא נושא לא חשוב. אני מכיר בפרובלמטיות המסוימת שקיימת, שראש הממשלה, כאשר הלך לבחירות, לא אמר לציבור שתמך בו את הדברים שהוא עומד לעשות. יצחק רבין, זיכרונו לברכה, אמר שנישאר בגולן, אבל ברגע ששינה את מדיניותו אמר שהוא יעשה את זה בכפוף למשאל עם. אני נגד משאל עם מסיבות פנימיות וחוקתיות. לכן אני חושב שהאפשרות - - -
       
אורי יהודה אריאל (האיחוד הלאומי - ישראל ביתנו):
       
       אתה מזכיר את רבין זיכרונו לברכה, אתה אומר שהוא היה עושה, ואז אתה מוחק את זה מסיבות פנימיות. 
       
אברהם בייגה שוחט (העבודה-מימד):
       
       אני אגיד לך למה. שם הדבר היה בהסכם, זה לא מסיבות פנימיות. אני אגיד לך מתי אני רואה בעיני רוחי צורך לעשות משאל עם במדינת ישראל. אני אתן לך שתי דוגמאות: אם יגיעו הימים, והלוואי שיגיעו, שנגיע לחתימה על הסכם שלום כולל עם הפלסטינים, בהסכמה, לפי דעתי זה נושא שראוי שיוכרע במשאל עם; או אם תשתנה החוקה בצורה משמעותית. אני חושב ששינוי חוקה צריך להיות נחלת דעתם והצבעתם של כל אזרחי  מדינת ישראל. 
       
       אני לא חושב שהנושא הזה, שהוא טעון כל כך - יש בו סממנים של ניסיון לדחות את העניין. לא שמעתי אותך אומר, גם לא אף אחד אחר, שאם עמדתך לא תתקבל במשאל עם, אתה יורד מההתנגדות ואתה מקבל את ההכרעה. הדברים האלה לא נאמרו. 
       
       ולכן אני חושב שהממשלה יכולה ללכת קדימה עם העניין. אם שואלים את דעתי, אם אנחנו הולכים על גשר של ברזל בעקבות ההחלטה היום, אדוני היושב-ראש, ולא נצטרך ללכת לקלפי, לא למשאל עם, אלא בדרך אחרת, על זה איני יכול לענות.
       
       מכל מקום, אני וחברי תומכים בצעד הזה, שכן חשבנו שצריך לעשותו, וככל שהוא התמהמה, טוב שבא. תודה רבה.
       
היו"ר משה כחלון:
       
       תודה רבה, אדוני. סגן השר מיכאל רצון, בבקשה.
       
מיכאל רצון (הליכוד):
       
       אדוני היושב-ראש, חברי חברי הכנסת, שקלתי מה אצטרך לומר ביום כזה, יום חשוב, יום קשה. מה אומר, ששרון אמר: כל מי שמודיע, בכלל לפני שהוא נכנס למשא-ומתן, על הוויתורים שהוא מוכן לעשות, מראה על טירונות מוחלטת בניהול משא-ומתן. אז מה, אדוני ראש הממשלה, האם אתה טירון פוליטי? שאמרת: הפרדה חד-צדדית כשהאש נמשכת, פירושו של דבר שוויתרנו ולא השגנו שום דבר. מה אני אומר, שרעיון ההתנתקות החד-צדדית התחיל עם מצנע בבחירות האחרונות ואתה התנגדת. אומנם דיברת על ויתורים כואבים, אבל ויתורים לעת שלום, בהסכם שלום. 
       
       אם נאמר שזאת התנתקות, הרי אין הונאה גדולה מזאת. אין בה התנתקות, משום שהמשפט הבין-לאומי משאיר אותנו אחראים לתושבי רצועת-עזה ולמתרחש שם. גם דוח של המועצה לביטחון לאומי אומר זאת. 

	מה נאמר כשנצא משם - יריבו הכנופיות ביניהן כמה קרקפות של יהודים הם הצליחו להשיג? מה נאמר, שאנחנו נהיה אחראים על רצועת-עזה משום שאנחנו סגרנו אותם  בים, באוויר וביבשה? מה נאמר? האם קביעת תקדים מסוכן שאנחנו יוצרים כרגע, שהשמאל למעשה אמר שטחים תמורת שלום, ואילו אתה, אדוני ראש הממשלה, קובע תג אחר - שטחים תמורת טרור?  

	ומה נאמר, שאנחנו נגביר את המוטיבציה של הפלסטינים להמשך המאבק המזוין? הרי אתה עצמך אמרת ב-24 באפריל 2002: דין נצרים כדין נגבה ותל-אביב; פינוי נצרים רק יעודד את הטרור ויגביר את הלחץ עלינו. הרמטכ"ל אמר: פינוי נצרים לא יחסוך גדוד אלא יעסיק אוגדה. היציאה מעזה תתורגם באופן מיידי וחד-משמעי כבריחה וככניעה לארבע שנות טרור. 

	ומה נאמר, שהטיעון הדמוגרפי הוא הטיעון הגרוע מכולם? והיכן הוא נעצר? האם בכל מקום שבו יש רוב ערבי צריכה להיות נסיגה ישראלית? מה יהיה על מזרח-ירושלים, מה יהיה ביהודה ושומרון, מה יהיה בגליל? האם ניעצר בגבולות החלוקה של 1947, ואולי מעבר לכך? 

	התלבטתי מה אומר. אמרתי לעצמי, אם היה סבי ז"ל חי והייתי שואל אותו, מה היה אומר לי?  הוא היה מפנה אותי לספר הספרים, לתנ"ך, הספר שמלווה כל יהודי מהיום שגלה מארצו, עבר אתו את הפרעות, את מסעי הצלב, את הגירושים, את השואה; הוא מלווה אותנו גם היום עם כל הקשיים המלווים את חיינו פה בארץ-ישראל. הייתי שואל אותו: מה לומר? הוא היה מפנה אותי לפרשת השבוע. במה עוסקת פרשת השבוע - הציווי האלוקי לאברהם אבינו: לך לך מארצך. כלומר, התנתקות. האל מבקש מאברהם להתנתק ממולדתו, מבית אביו, אבל לצורך התחברות אל הארץ אשר אראך. בדיוק בשבוע הזה, אדוני ראש הממשלה, אתה מביא לאישור הכנסת החלטה הפוכה מהרצון האלוקי; החלטה על התנתקות מהשורשים ולא על התחברות אליהם. 

       הפרשה ממשיכה, ומדהים עד כמה באותה פרשה מרוכזות כל ההבטחות לגבי ארץ-ישראל, שחלקים ממנה החלטת לנתק. ומה יש בה בפרשה - ברית בין הבתרים, ברית שבה הבטיח אלוקים לאברהם "לזרעך נתתי את הארץ הזאת"; "כי את כל הארץ אשר אתה ראה לך אתננה ולזרעך עד עולם"; "והקמתי את בריתי ביני ובינך ובין זרעך אחריך לדרתם לברית עולם להיות לך לאלהים ולזרעך אחריך", והפסוק ממשיך: "ונתתי לך ולזרעך אחריך את ארץ מגריך את כל ארץ כנען לאחזת עולם והייתי להם לאלהים". 

	אדוני ראש הממשלה, אולי תוכל להסביר לי את המקריות, המקריות הזאת בקביעת מועד ההצבעה, ההצבעה במועד שבו נרצח ראש ממשלה בישראל בגלל תוכנית להחזרת שטחים בארץ-ישראל. האם זה מקרה שההצבעה נופלת בי"א בחשוון, יום פטירת רחל אמנו, זו רחל המבכה על בניה שיוצאים לגלות? הראה לי ידיד מדרש שבו מבטיח האל לרחל אמנו: בשבילך, רחל, אני מחזיר ישראל למקומם. 

	אדוני ראש הממשלה, אולי תשיג היום רוב בכנסת, אבל תוכנית ההתנתקות הזאת לא תצא אל הפועל. 

היו"ר משה כחלון:
       
       תודה רבה. 
       

דברי ברכה של היושב-ראש לחברי משלחת 
ועדת החוץ והביטחון של הפרלמנט של בולגריה

היו"ר משה כחלון:
       
       חברי הכנסת, ביציע האורחים יושבת משלחת מכובדת של חברי ועדת החוץ והביטחון של הפרלמנט הבולגרי. 
       
       אני מברך את חברי המשלחת שהגיעו לירושלים בירת ישראל כאורחי הכנסת בברכה המסורתית: ברוכים הבאים. אורחינו אתם. אנא, הרגישו כמו בבית. 
       
       הביקור הוא עדות ליחסים המצוינים שנרקמו בין הפרלמנטים שלנו ואספקלריה נאמנה ליחסים ההדוקים בין שתי מדינותינו. 
       
       במהלך ביקורכם, ידידי, כך אני מקווה, תיפגשו עם יוצאי בולגריה בישראל. עלי לומר לכם כי מדובר בשבט נדיר ומפואר. בשנתיים הראשונות להקמת המדינה עלו 90% מיהודי בולגריה לישראל, קהילה כמעט בשלמותה שבה למולדתה. יוצאי בולגריה השתרשו היטב בארץ, הם הגיעו לצמרת בתחומי החברה והכלכלה, כיהנו בכנסת ובממשלה. טביעת האצבעות שלהם ניכרת היטב בכל מעגלי החיים במדינה: בתעשייה, במסחר, ברפואה, במדע, בחקלאות ובהתיישבות. בוודאי לא ארצה לקפח את תרומתם של יהודי בולגריה בהתפתחות הכדורגל הישראלי. 
       
       חברי הכנסת, בים הדמעות של השואה מאיר הפרק של יהודי בולגריה באור יקרות. באותם ימים נוראים, שעה שהגרמנים והמסייעים שלהם מקרב עמי אירופה עסקו בהשמדת יהודים, ניצל רוב הקיבוץ היהודי בבולגריה הודות לסיוע התושבים. בראשם עמד המדינאי אמיץ הלב, סגן יושב-ראש הפרלמנט, דימיטר פשב. 
       
       בשנים האחרונות, מאז התמוטט מסך הברזל, התהדקו היחסים של מדינת ישראל עם בולגריה. ישראלים רבים מבקרים עתה בארצכם היפה ושבים אלינו כשגרירים נאמנים שלכם. 
       
       אני מאחל לכם, חברי המשלחת המכובדת, ביקור פורה ומוצלח בכנסת ובארצנו. תודה רבה. 
       
       
הודעת הממשלה על החלטה מס' 1996 
בנושא תוכנית ההתנתקות המתוקנת

היו"ר משה כחלון:
       
       חבר הכנסת יובל שטייניץ, בבקשה. 
       
יובל שטייניץ (הליכוד):
       
       צהריים טובים, גם אני רוצה להצטרף לברכות לחברים של משלחת ועדת החוץ והביטחון של הפרלמנט של בולגריה; אנחנו ניפגש בעוד זמן קצר. 
       
       לפני שאני מתייחס לתוכנית בזמן הקצר שעומד לרשותי, אנסה להסביר על קצה המזלג, ככל שיתיר הזמן, את הלוגיקה, את ההיגיון הבסיסי של תוכנית ההתנתקות מרצועת-עזה, שהיא, דרך אגב - נכון אמרו חלק מקודמי - תוכנית שגורמת עוול למתיישבים, ללא ספק, 7,000-8,000 איש שאנחנו שלחנו לשם, שבנו שם את חייהם בסיכון, שסיכנו את ילדיהם, בסיכון הרבה יותר גבוה מאשר רוב יושבי הארץ,  שוויתרו לפעמים על היכולת לפתח קריירה מזהירה בירושלים או בתל-אביב כיוון שמדינת ישראל אמרה להם, חשוב שתתיישבו שם, והיום אנחנו באים ועוקרים אותם משם בשם האינטרס הלאומי, האינטרס של הביטחון הלאומי כפי שמבינה אותו מדינת ישראל, ממשלת ישראל, כנסת ישראל. זהו עוול. אל לאיש להיות אטום לעוול ולטרגיות שבהתייחסות של מדינת ישראל לאותם מתיישבים. 

       לפני שאני נכנס להיגיון הבסיסי של התוכנית, אני רוצה להעיר שתי הערות מקדימות. האחת היא על משאל העם. אין שום מניעה לערוך משאל עם במהרה בימינו. אין שום סיבה להניח שמשאל העם יעכב ולו במשהו את התוכנית, כיוון שההכנות, לרבות החקיקה בכנסת, יכולות להתקדם עד למועד המשאל. המשאל בסך הכול מאשר את החלטות הממשלה והכנסת. אם הן לא תאושרנה, תיפסקנה ההכנות, ואם הן תאושרנה, הן תימשכנה ללא הפרעה, מעתה ועד המשאל ומהמשאל והלאה.
       
       אני מצטרף לעמדה שהובעה פה על-ידי חלק מקודמי, כי זו הדרך לא רק למתן את הקרע בעם, אף שמחלוקת דמוקרטית היא לגיטימית, אלא גם לחסוך מהציבור וממדינת ישראל בחירות מיותרות, שיתרמו לחוסר היציבות הפוליטי-המדיני וששום טוב לא יצמח מהן. 
       
       ההערה השנייה שלי היא הסתייגות לא לתוכנית, אלא לרעיון שהממשלה נוטה לאמץ ויש לו קשר עקיף לתוכנית. אני מדבר על הרעיון של תגבור הכוחות המצריים, של הכנסת שני גדודים של צבא מצרים עם שריוניות לאזור הגבול הבין-לאומי בין ישראל לבין מצרים. אני מודיע כאן, כי אני אתנגד לרעיון הזה בכל תוקף. אינני מאמין כי הרעיון הזה יועיל למישהו במשהו. 
       
       מצרים התגלתה כמשענת קנה רצוץ במניעת הברחות נשק וחומרי נפץ לטרור דרך סיני, ואין סיבה לתת לה פרס, כי הבעיה לא היתה ביכולות אלא בנחישות וברצון. קל וחומר שלא מקריבים אינטרס של ביטחון לאומי לטווח ארוך בשביל שיפור בטווח הקצר, אפילו במלחמה הנוראית בטרור. אפילו הכנסה של כוח צבאי לאזור המפורז לחלוטין במזרח סיני, גם אם זה זמני וגם אם זה באמצעות חילופי מכתבים, יש בה פריצה של העיקרון של פירוז סיני. כאשר ישראל פעם מכירה בדרישה של המצרים, בגלל כורח כזה או אחר, להכניס כוחות צבא ממש למזרח סיני, הוויכוח על הכמות - אם זה שני גדודים, חמישה גדודים או עשרה גדודים - הוא כבר ויכוח שלא נוכל לקיים אותו. העיקרון של פירוז סיני הוא אלמנט מרכזי בביטחון הלאומי שלנו, ואסור להקריב אותו על מזבח הלוחמה בטרור.
       
       אדוני היושב-ראש, אני רוצה לנסות לגעת בלוגיקה היסודית של התוכנית ושל התייחסותה של ישראל מנקודת מבט גיאו-אסטרטגית לשטחים שנכבשו ושוחררו בשנת 1967. מדובר בשלושה תאי שטח מרכזיים - רמת-הגולן בצפון, יהודה ושומרון בלב הארץ ורצועת עזה בדרום-מערב. אדוני היושב-ראש, זה לא סוד שמדינת ישראל זקוקה לשטחים. זו מדינה קטנה, המאוימת איום קיומי, שחייבת לשמור על מינימום של עומק אסטרטגי-גיאוגרפי כדי להגן על עצמה. לכן, גם בהינתן שלום, בוודאי בהעדר פרטנר לשלום, יש חשיבות רבה מבחינת ביטחונית גיאו-אסטרטגית לשטחים. 
       
       מצד שני, מדינת ישראל אינה מעוניינת בסיפוח האוכלוסייה הערבית שבשטחים מסיבות דמוגרפיות, מסיבות של שמירת זהותה כמדינה יהודית ומסיבות של חוסר רצון להישאר כובשים לנצח של אוכלוסייה פלסטינית גדולה. לכן, אם לסכם את המציאות האזרחית ולומר ביושר את מה שקצת לא נעים לומר אותו, אבל הוא האמת - אנחנו רוצים את השטחים ואיננו רוצים את הערבים, את התושבים המקומיים. אנחנו מעוניינים בשטחים בצדק, מסיבות מובנות, וחוששים מהאיום הדמוגרפי שטמון בהם. 
       
       כאן יש הבדל יסודי בין שלושת תאי השטח – רמת-הגולן בצפון, יהודה ושומרון במרכז ועזה בדרום - גם מבחינת החשיבות הגיאו-אסטרטגית וגם מבחינת הנטל או האיום הדמוגרפי הטמון בהם. גם מבחינת האליה וגם מבחינת הקוץ בה. 
       
       רמת-הגולן, צפון-מזרח המדינה, שטח חשוב ביותר השולט על הגליל באש ותצפית, וחשוב לא פחות, שטח שבו מצויים מקורות המים של המדינה, הכינרת ורוב מקורות המים שמזינים את הכינרת. ברמת-הגולן אין בעיה דמוגרפית, אין בה תושבים ערבים.  
       
       יהודה ושומרון, השטח הגדול ביותר בלב הארץ, ואני מתעלם כרגע מהחשיבות ההיסטורית העצומה לעמנו של יהודה ושמרון ואומר כי מפרספקטיבה גיאו-אסטרטגית יהודה ושומרון הוא השטח החשוב ביותר והגדול ביותר, לב הארץ, צופה למישור החוף, גוש-דן, שדה התעופה בן-גוריון, ירושלים ופרוזדור ירושלים, לב המדינה, עיר בירתנו. בשטח הזה יש מיליון וחצי ערבים. אליה וקוץ בה. 
       
       לגבי רצועת עזה, בפיאה הדרום-מערבית של המדינה, אני אומר בהגזמה קלה כי רצועת-עזה מבחינה אסטרטגית היא פחות חשובה מרמת-הגולן והרבה פחות חשובה מיהודה ושומרון. מבחינה דמוגרפית היא הקשה ביותר. מספר האוכלוסין הוא כמעט דומה, אבל הריבוי ברצועת-עזה גבוה בהרבה, ולכן מאיים בהרבה על האופי היהודי של המדינה מאשר ביהודה ובשומרון. לכן, רצועת-עזה היא היפוך של רמת-הגולן. אם רמת הגולן זה שטח אסטרטגי חשוב בלי בעיה דמוגרפית, וזה השטח היחיד שממשלות ישראל סיפחו, עזה היא היפוכו של דבר. בעזה הערבים זו בעיה דמוגרפית בלי שטחים. 
       
       לכן, אדוני היושב-ראש, יש היגיון בניסיון לחתוך ולהפריד בין גורלה של רצועת-עזה לגורל יהודה ושומרון. בשטחי יהודה ושומרון כולם נצטרך להחזיק באין פרטנר, ואם יהיה יום אחד פרטנר אחרי ערפאת, שאפשר יהיה לבטוח בו לא רק בהשגת הסכמים אלא גם בקיומם, נצטרך להחזיק ברצועות ביטחון משמעותיות בכל מערב השומרון, בפרוזדור ירושלים הרחב, עד כביש 443 ומעבר לו, בבקעת-הירדן ובירושלים. השאלה של יכולת העמידה שלנו שם קשורה קשר ישיר לסוגיה הדמוגרפית. 
       
       הניתוק בין רצועת-עזה, שבה עיקר הנטל הדמוגרפי, לבין יהודה ושומרון, שבהם עיקר הנכסים הגיאו-אסטרטגיים, הוא ניתוק כואב, אבל הוא מעלה את הסיכוי שבהעדר פרטנר נצטרך ונוכל להישאר בכל יהודה ושומרון, ובהינתן פרטנר נוכל לעמוד ולהתעקש על אזורי הביטחון, על ירושלים, מערב השומרון ובקעת-הירדן בצורה יותר סבירה.  
       
       אדוני היושב-ראש, זו תוכנית כואבת, ואני מוכן אפילו לומר מעוולת, ביחס לאזרחי ישראל המתיישבים ברצועת-עזה. נגרם להם עוול, וצריך להכיר בעוול הזה שנגרם לאנשים, לפרטים, לאזרחים. אי-אפשר להתעלם ממנו. כפי שממשלת ישראל מבינה אותו, מפנים אנשים ממפעל חייהם. זה עוול. אבל בכפוף לאילוצים שהזכרתי למניעת, חס וחלילה, כניסת כוחות מצריים לעזה ולסיני, ובמשאל עם שימתן את תחושת העוול לפחות ואת תחושת הקרע - אני חושב שהתוכנית הזאת, בסייגים האלה, ראויה לאמון. 

	היא תוכנית לא קלה, היא לא תביא מזור לבעיות הביטחוניות, אבל היא עשויה - בהסתברות די גבוהה - לשפר את מצבנו הגיאו-אסטרטגי ואת יכולת ההחזקה שלנו ביהודה ושומרון ובירושלים. תודה רבה.

היו"ר משה כחלון:
       
       תודה רבה. חבר הכנסת משה גפני, בבקשה.

משה גפני (יהדות התורה):
       
       אדוני היושב-ראש, כנסת נכבדה, מתנגדי תוכנית ההתנתקות מסתמכים - ועשה את זה כאן עכשיו חבר הכנסת מיכאל רצון, סגן השר - על פרשת השבוע. בפרשת השבוע נאמר: "לזרעך נתתי את הארץ הזאת מנהר מצרים עד הנהר הגדל נהר פרת". משום-מה מתעלמים מעוד הבטחה שניתנה על-ידי הקדוש-ברוך-הוא באותה פרשת השבוע, והזכיר את זה רק בסוף ציטוט של פסוק. הקדוש-ברוך-הוא מבטיח לאברהם אבינו: והייתי לכם לאלוקים.
       
       העם היהודי חי גם כשהוא היה בגלות, גם כשלא היתה לו מדינה וגם כשלא היינו כאן בארץ - כאשר ידענו שאנחנו עם יהודי. התשתית הקיומית שלנו בכל העולם היתה התורה, ועל סמך זה אנחנו גם חוזרים לארץ, גם אם אנחנו יוצאים לגלות. אילולא זה - וזאת ההבטחה הקיומית שעליה אברהם אבינו עונה בפרשת השבוע: "והאמן בה' ויחשבה לו צדקה" - מה שהוא לא אומר על ארץ-ישראל. על ארץ-ישראל אברהם אבינו שואל את הקדוש-ברוך-הוא: "במה אדע כי אירשנה".
       
       אני רוצה, לפני שאני אומר את עמדתי, לומר עוד דבר. אחת התקופות הנוראות והקשות ביותר שהיו לעם היהודי היתה בזמנו של רבן יוחנן בן זכאי, כשבית-המקדש נשרף. אנשים מתו מרעב, היו פה הרוגים והמצב היה חמור ביותר - תקופה מאוד קשה בהיסטוריה. ורבן יוחנן בן זכאי, שנפגש עם קיסר רומי, ביקש ממנו שייתן לו את יבנה וחכמיה, את לומדי התורה. התקופה הכי קשה, גדול הדור, בית-המקדש נשרף, אנשים נהרגים - "תנה לי את יבנה וחכמיה". ידע רבן יוחנן בן זכאי, בניגוד לסיקריקון, שאמרו: נלך למלחמה, לא ניתן לעם לחיות, רק שילכו למלחמה, להילחם - מלחמת טירוף זה היה - רבן יוחנן בן זכאי מתחכם כנגד הסיקריקון, נפגש עם קיסר רומי ומבקש את יבנה וחכמיה.
       
       למה אני אומר את כל זה? מכיוון שאני מקבל פה כל הזמן: איך אתם יכולים להיות בעד ההתנתקות, או להימנע? איך יכול להיות דבר כזה כאשר מדובר על ארץ-ישראל? ואני שואל: אנחנו נמצאים בקדנציה שבה ישבו נציגי המתנחלים, האיחוד הלאומי, המפד"ל, וחלקים גדולים בליכוד - שהם אנשים מסורתיים מאוד - בקואליציה אחת עם שינוי, שחרתה על דגלה מרד מוחלט בתורת ישראל, מה שלא היה בשום מפלגה בכנסת. 
       
       כאן, בכנסת ישראל, חברתם יחד: מראש הממשלה, האיחוד הלאומי, אפי איתם, אורלב - שלא לדבר - אבל בליכוד, חברתם עם מפלגה שמורידה מאתנו כל זכות על ארץ-ישראל - "אם בחקתי תלכו - - - ונתתי שלום בארץ". אתם באים להטיף לנו מוסר למה אנחנו מתלבטים בשאלה הזאת? רציתם בקואליציה כזאת שלא יהיה קיום לעם היהודי - לא בגלל מדינה ולא בגלל ארץ, שזה ערך מאוד חשוב ביהדות, אבל לא הערך החשוב ביותר. אלפיים שנה לא היינו כאן, או רובנו הגדול, היו פה מתי-מעט - באים להטיף לנו מוסר, מי? האיחוד הלאומי? המפד"ל? אפי איתם? יצחק לוי? וחלקים בליכוד - שהם באמת אנשים מסורתיים.
       
       אני מבקש לומר - אני אתמול, יחד עם חברי הרב רביץ, שאלנו את מרן הרב אלישיב שליט"א. הדבר היחיד שהוא אמר בנושא המהותי של ההתנתקות - הדבר היחיד - היה שעל-פי ההלכה, כאשר יש פיקוח נפש מיידי לעומת פיקוח נפש עתידי, מה שגובר זה פיקוח נפש מיידי. יש סכנה בישיבה ברצועת-עזה, זו סכנה מיידית. יש סכנה עתידית, יש כאלה שטוענים שאם אנחנו נעזוב את רצועת-עזה הגבול יתקרב - אני לא רוצה להתווכח על העניין הזה, מכיוון שהוא לא רלוונטי היום לענייננו, הוא יהיה רלוונטי בעתיד - יכולה להיות סכנה לאשקלון, אפילו לאשדוד, אומרים. אגב, גם לגבי לבנון אמרו את זה - שאם נצא מלבנון יש סכנה שיירו טילים על זיכרון-יעקב. אין "קטיושות" על קריית-שמונה, וחיילים לא נהרגים בלבנון, אבל זו הערת אגב. אפשר להתווכח על זה, ואני לא נכנס לעניין המהותי. 
       
       אבל, אמר הרב אלישיב - וזאת ההלכה - פיקוח נפש מיידי גובר על פיקוח נפש עתידי, גם בחיים הפרטיים, לא רק בנושא המדיני והביטחוני. 
       
       אבל - וכאן אני מגיע להוראה שקיבלנו לגבי ההצבעה. ההצבעה, מבחינתנו היא איננה מעלה ואיננה מורידה מכיוון שיש רוב. אני יודע שזו החלטה שקשה מאוד להסביר אותה תקשורתית. אבל - ואני כמעט מצטט - לו ההכרעה היתה בידינו, לא היתה הוראה מהסוג הזה שקיבלנו. 

רומן ברונפמן (יחד):
       
       אז מה הטעם? 


משה גפני (יהדות התורה):
       
       אמרתי - קשה מאוד. תן לי, אני אשתדל כמיטב יכולתי, וקשה לי גם בהסבר. אין - - -

רן כהן (יחד):
       
       חבר הכנסת גפני, ההכרעה בידיכם. 

משה גפני (יהדות התורה):
       
       ההכרעה לא בידינו. ממש לא. 

רומן ברונפמן (יחד):
       
       בכל רגע נתון, ההכרעה בידי כל אחד מאתנו. 

משה גפני (יהדות התורה):
       
       ממש לא. ממש לא. תוכנית ההתנתקות של אריאל שרון עוברת היום בכנסת, נקודה.

רן כהן (יחד):
       
       כי אנחנו מצביעים בעדה.

משה גפני (יהדות התורה):
       
       מאה אחוז.

עבד-אלמאלכ דהאמשה (רע"ם):
       
       - - -

משה גפני (יהדות התורה):
       
       חבר הכנסת דהאמשה - - -

רומן ברונפמן (יחד):
       
       מה אומר המצפון שלך, חבר הכנסת גפני? 

משה גפני (יהדות התורה):
       
       אולי נעזוב את המצפון שלי לכמה דקות. 
       
       תוכנית ההתנתקות עוברת היום, ולכן אין מבחינתנו שאלה על פיקוח נפש. היא שאלה חמורה, קשה, וצריך להיכנס לגופו של עניין במובן הכי קשה של המלה - זה הדבר הכי חשוב; יותר חשוב ממצוות יישוב הארץ. על פיקוח נפש מחללים את יום הכיפורים, על ספק פיקוח נפש. השאלה הזאת לא עמדה בפנינו היום, ולכן גם ההכרעה נדחתה לרגע האחרון, כדי לבדוק מה הנתונים. 
       
       ואז נשאלת השאלה מבחינתנו, האם אנחנו צריכים להוציא את אריאל שרון, או את הקואליציה הנוכחית - האם צריך להוציא אותה בכבוד, לתת לה עוד חמישה מנדטים. שאלה. שאלה אם אני צריך ללכת - שום מחויבות אין לי. שום מחויבות. 
       
       ממשלה שרצתה - ועדיין יש חלקים בתוכה שרוצים - לחסל את העם היהודי מבחינה רוחנית. אף מפלגה - להוציא שינוי - מאז קום המדינה לא עשתה דבר כזה. מרצ, יחד - יש להם נושאים, בנושא המדיני, בנושא הכלכלי, בנושא החברתי, דת ומדינה - צריך להתווכח, יש דברים שאני מסכים אתם, יש דברים שאני חולק עליהם, אני לא מדבר על מפלגת העבודה. באה מפלגה לכנסת ואומרת דבר אחד - לא לתורת ישראל - והליכוד חובר אליהם, והאיחוד הלאומי חובר אליהם, והמפד"ל חוברת אליהם, והיום באים להטיף לנו מוסר? 
       
       פרשת השבוע? ארץ-ישראל? הקדוש-ברוך-הוא הבטיח לנו את הארץ - אני לא רוצה להיכנס לפלפול התורני בעניין הזה, למה זה שונה מההבטחה על קיומו של העם היהודי. מי שיעיין בפרשת השבוע גם ימצא את הדברים שהקדוש-ברוך-הוא לא אומר באופן חד-משמעי. הקיני והקניזי והקדמוני, כתוב בפרשת השבוע, לא סולקו מהארץ, וזה אדום, עמון ומואב. לא רוצה להיכנס לעניין הזה; מספיק קשה לי להסביר גם את העמדה שלנו, להסביר את פרשת השבוע עוד יותר קשה לי עכשיו. 

עבד-אלמאלכ דהאמשה (רע"ם):
       
       היושב-ראש - - -

משה גפני (יהדות התורה):
       
       אבל, מבחינתי החשיבות והעדיפות הראשונה במעלה זה שיהיה עם יהודי. זה הדבר הראשון, והקשר - גם כשהיינו בגלות וגם היום - בין היהודי בסין והיהודי בפולניה והיהודי במרוקו והיהודי בתוניסיה והיהודי בעירק והיהודי בקנדה - זה הפלטפורמה של עם יהודי, שהשפה שלו היא "שמע ישראל ה' אלוקינו ה' אחד", כל אחד לפי דרכו. אבל זאת הפלטפורמה, ואת הפלטפורמה הזאת הקואליציה הזאת רצתה לחסל עם שותפות של מפלגה מרכזית בתוכה. המתנחלים ישבו יחד אתם. הם פרשו לא בגלל תורת ישראל, הם פרשו בגלל ארץ-ישראל, שזה משני בחשיבותו. 
       
רן כהן (יחד):
       
       זה ניתוח מאוד מעמיק. הם בטח לא פרשו בגלל מצוקות חברתיות.
       
משה גפני (יהדות התורה):
       
       לא, לא. אני בכוונה לא נכנס לעניין הזה. תאמין לי, היות שאין זמן. אני יכולתי לדבר שבוע בלי להפסיק על הטענות שיש לי. אתה אומר חברתיות, אבל אין בו מתום בשום נושא. זו ממשלה רעה. אני פשוט לא רוצה להיכנס לזה. יהיו לי הרבה הזדמנויות, בעזרת השם. אני מדבר עכשיו על הנושא העקרוני.
       
       אני מבקש שיפסיקו להטיף לנו מוסר. אני גם פונה לציבור חרדי שפונה אלי; הרוב לא, הרוב מבין, ומה שגדולי התורה אומרים, אנחנו עושים. יש כאלה שאומרים: איך אתם חושבים להימנע? איך אתם חושבים להצביע כך או אחרת? איפה הם היו כשאנחנו עמדנו כאן וזעקנו עד לשמים שרוצים לחסל את העם היהודי רוחנית? למה אז לא קיבלתי את הפקסים, למה אז לא קיבלתי את הטלפונים? למה? למה אז לא סילקתם את האיחוד הלאומי מתוך הקואליציה הזאת? למה המפד"ל לא סולקה? למה אפי איתם פרש רק כשהתחילה תוכנית ההתנתקות? אין תורת ישראל חס וחלילה? למה אורלב נשאר? הם הציונות הדתית. למה, גלעד, למה אתם בליכוד הסכמתם לזה? אתם מפלגה שמייצגת ציבור מסורתי. הכול מותר? אתם רוצים, בבקשה, אל תטיפו לנו מוסר. דרכנו ברורה. 
       
רן כהן (יחד):
       
       אני חייב להגיד שהוא גם חכם וגם מרגש.
       
משה גפני (יהדות התורה):

       אדוני היושב-ראש, אני לא אאריך. תאמין לי שיש בלבי הרבה מאוד על מה שנעשה כאן, ואני לא מדבר פוליטית. אני אופוזיציונר בטבעי, מצדי שנהיה באופוזיציה כל הזמן, לא מעניין אותי. בשבילי זה טוב, אף שכל אחד רוצה להיות בקואליציה, רוצה להשפיע. אבל אין לי שום בעיה שמישהו יכול להגיד שאני מרוגז מפני שאני לא בקואליציה. בשבילי זה מצוין. גם כשאני בקואליציה אני הרי חצי אופוזיציה. 
       
גלעד ארדן (הליכוד):
       
       נשמע ככה בכל זאת שזה השיקול המנחה.

משה גפני (יהדות התורה):
       
       ממש לא, אני מדבר בכל הרצינות. 
       
גלעד ארדן (הליכוד):
       
       מה הקשר בין ההתנהגות של אפי איתם לשלי?
       
משה גפני (יהדות התורה):
       
       אבל, גלעד, אתה הרי יודע שבכל רגע נתון מתחילת הקדנציה ועד לרגע זה, אם יהדות התורה היתה אומרת: אנחנו מסכימים להיכנס לקואליציה הנוכחית, בכל רגע נתון מאז הקמת הקואליציה הנוכחית, מתחילת הקדנציה, היינו בפנים, אתה יודע את זה.  ואנחנו לא בפנים. אני מבקש להוריד ממני את העניין הזה.

היו"ר משה כחלון:
       
       אבל טומי לפיד לא הסכים.
       
משה גפני (יהדות התורה):
       
       טומי לפיד הסכים מלכתחילה. הוא אמר את זה בכלי התקשורת כאשר הוקמה הקואליציה הנוכחית - ש"ס לא, יהדות התורה כן. 
       
רומן ברונפמן (יחד):
       
        איפה העמדה העקרונית?
       
היו"ר משה כחלון:
       
       למה?
       
משה גפני (יהדות התורה):
       
       אתה רוצה שאני אסביר למה הוא אמר ש"ס לא, יהדות התורה כן?  אני יכול להסביר. 

יצחק וקנין (ש"ס):
       
       לי לא צריך להסביר.
       
רומן ברונפמן (יחד):
       
       הרב גפני, האם יש עמדה עקרונית? 
       
משה גפני (יהדות התורה):
       
       אמרתי, אתה לא היית כאן. פיקוח נפש עכשווי גם בחיים הפרטיים גובר על פיקוח נפש עתידי.
       
היו"ר משה כחלון:
       
       חבר הכנסת ברונפמן, הוא אמר: ארץ-ישראל זה משני. צריך להבין את הכול. 
       
משה גפני (יהדות התורה):
       
       נכון. 
       
היו"ר משה כחלון:
       
       כבוד הרב, מאוד נהנינו. אם אתה רוצה לסיים, אז בבקשה עוד משפט. 
       
משה גפני (יהדות התורה):

       יש סדרי עדיפויות ביהדות. תמיד יש ערכים מתנגשים. יש חובה ומצווה. אחד הדברים החשובים ביותר בתורה זה יום הכיפורים. על ספק פיקוח נפש מחללים אותו. יש ערכים מתנגשים. מצוות יישוב הארץ היא אחת מהמצוות החשובות בתורה. יש דבר שהוא חשוב ממנה - פיקוח נפש. 
       
רומן ברונפמן (יחד):

       אני בור ועם הארץ - - -
       
משה גפני (יהדות התורה):
       
       אתה לא בור ועם הארץ.
       
רומן ברונפמן (יחד):
       
       דברים בסיסיים אני יודע. השאלה שלי כוונה לדבר אחר, שיש עמדה עקרונית. ואני את העמדה שלכם גם יודע, ואת העמדה שלך אישית אני יודע על בוריה. איך זה מתנגש עם ההצבעה?

משה גפני (יהדות התורה):
       
       אמרתי, ואני מסכם כיוון שהיושב-ראש נהג אתי בסלחנות ואני לא רוצה להרגיז אותו. היות שההכרעה איננה בידינו, ותוכנית ההתנתקות תאושר היום בכנסת, והשאלה היא אחת ויחידה - דקלרציה, האם אני צריך לעזור לקואליציה הזאת, לעזור לראש הממשלה, לעזור לשרים? אין לי שום חובה, ואני אעשה בעניין הזה כרצוני, מפני שאין לי השאלה של פיקוח נפש. 
       
       ואני אומר לך, אדוני היושב-ראש, כל המשחק הזה של השרים אצלכם יחד עם אורלב על משאל עם -  תפסיקו לעבוד על הציבור. כל המתנחלים, ואני מכיר אותם, הם אנשים טובים מאוד, ראויים לכל שבח, שום משאל עם שההחלטה שלו והתוצאה שלו תהיה התנתקות - לא תשנה, לא תעלה ולא תוריד. היא תגרום  לכך שמדינה וחברה שסועה כמו שלנו, שיש בה מיעוטים ויש בה מחלוקות על הדברים הכי בסיסיים והכי קיומיים, יעברו למשאל עם. ואז המדינה, כתוצאה מניסיון פוליטי ציני, כדי להיראות יפה בחוץ, על משאל עם אנחנו נחסל את שאריות הדמוקרטיה שיש כאן. יש נבחרי ציבור, שוקלים את העניין. משאל עם לא מעלה ולא מוריד. הציבור בחר את נבחריו. אנחנו לא מתווכחים פה על 2% מס הכנסה למעלה או למטה, כמו בארצות-הברית. אנחנו מדברים על השאלות הקיומיות ביותר. מספיק עם הדמגוגיה, כל האזרחים מבינים אותה.  אני מאוד מודה לך, אדוני היושב-ראש, על הסלחנות.
       
היו"ר משה כחלון:
       
       תודה. סגן השר ויקטור בריילובסקי, בבקשה.
       
ויקטור בריילובסקי (שינוי):
       
       אדוני היושב-ראש, כנסת נכבדה, אני לא נהניתי ממה שאמר חבר הכנסת גפני. עוד פעם ועוד פעם התקפות חריפות, בלתי מוצדקות, על מפלגת שינוי, ועל זה ועל זה. אבל  אנחנו היום צריכים לקבל החלטה קשה ואנחנו צריכים לדבר על זה. 
       
       מצד אחד, נימוקים נגד התנתקות ונימוקים מאוד חזקים: ירי טילים, וטילים שיכולים להגיע אפילו עד אשקלון. גירוש אלפי יהודים מבתיהם; זה באמת טרגדיה ועוול לעשרות משפחות, אולי למאות משפחות. חוץ מזה, אנחנו לא יודעים איזה שלטון יהיה בעזה, מה יהיה שם, "חמאס" או מצרים? ובכלל, למה לעשות ויתורים חד-צדדיים. זה מצד אחד.
       
       אבל יש גם צד שני. אני מסכים עם האמירה שאין עם מי לדבר בצד הפלסטיני, ואפילו כשערפאת יורד מהבמה הפוליטית ואחרי תוהו ובוהו שיהיה אחר כך, אני לא מצפה שבזמן הקרוב יגיע איזה מנהיג פלסטיני שיהיה מוכן לחתום על הסכם שלום ככה שיהיה שם ביטול דרישות שיבת פליטים לשטח מדינת ישראל, ביטול דרישות להקים את בירת המדינה הפלסטינית בירושלים, שהוא יסכים על מדינה בלי נשק, וכך הלאה וכך הלאה. זאת אומרת שאנחנו צריכים להיות מוכנים לתקופה ארוכה של דו-קיום עם פלסטינים בסיטואציה שאין הסכם שלום. אבל באותו זמן, אנחנו צריכים להינתק מהפלסטינים. בשום פנים ואופן לא לאפשר  התחברות של שטחים עם אוכלוסייה פלסטינית בתוך מדינת ישראל. 
       
       התחברות כזאת זה סופה של המדינה עם רוב יהודי, זו סכנת מוות - - -
       
יצחק כהן (ש"ס):
       
       כל ישראל זה שטחים פלסטיניים, גם אשקלון, גם לוד, גם רמלה, יפו, עכו, קיבוץ גן-שמואל.
       
ויקטור בריילובסקי (שינוי):
       
       אבל תשמע מה שאני רוצה לומר. אני רוצה לדבר על אוכלוסייה, על האוכלוסייה שיש בשטחים האלה.
       
יצחק כהן (ש"ס):
       
       - - -
       
היו"ר משה כחלון:
       
       חבר הכנסת כהן.
       
ויקטור בריילובסקי (שינוי):
       
       התחברות כזאת היא סופה של מדינה עם רוב יהודי, היא סכנת מוות לכל המפעל הציוני.
       
יצחק כהן (ש"ס):
       
       גם ביפו.
       
ויקטור בריילובסקי (שינוי):
       
       אני רוצה לומר שכבר יש פלסטינים אינטלקטואלים שכותבים ואומרים: בשביל מה כל המאבק הזה, בשביל מה אינתיפאדה, די להישאר ולהיות בתוך מדינת ישראל, אחר כך נעשה מאבק על זכויות אזרחיות, על זכות להשתתף בבחירות לכנסת על-פי הכלל שמקובל בכל העולם – איש אחד, קול אחד, עם תמיכה של כל העולם – מפני שעכשיו זה בלתי אפשרי להקים מדינת אפרטהייד, גם בלתי אפשרי לעשות סוג של טרנספר. זאת הסכנה. גם הפלסטינים רואים שיש בזה פתרון טוב בשבילם לכל הסכסוך. זאת אומרת, אנחנו צריכים להתנתק מהפלסטינים, להשתדל אולי להגיע להסכמות זמניות, לוקאליות, במטרה אחת: להבטיח את ההישרדות של המדינה היהודית והעם היהודי בפרק הזמן הזה - ואפילו לעם הפלסטיני.
       
       חוץ מזה, יש מרכיב בין-לאומי בכל הבעיה הזאת. יש התחייבות ישראל כלפי אמריקה, ויש מכתב חשוב מאוד של הנשיא בוש, עם התחייבויות חשובות מאוד בעניין בעיית הפליטים והגבולות העתידיים של מדינת ישראל. אנחנו פשוט צריכים לשמור על יחסים ידידותיים עם ארצות-הברית ועל יחסים נורמליים עם אירופה. במאה שלנו, במאה של גלובליזציה, אנחנו לא יכולים לשרוד במצב של בדידות.
       
       קשה מאוד לשקול את כל הנימוקים האלה ולקבל החלטה נכונה. בלב כבד הגעתי למסקנה שהנימוקים בעד ההתנתקות הם יותר חזקים, ואני אצביע בעד. תודה רבה.
       
היו"ר מוחמד ברכה:
       
       תודה, אדוני. חבר הכנסת גלעד ארדן, בבקשה. אחריו – חבר הכנסת יצחק וקנין.
       
גלעד ארדן (הליכוד):
       
       אדוני היושב-ראש, חברי חברי הכנסת, כאשר מנהיג פוליטי איננו בטוח בצדקת מעשיו, הוא נוהג להיתלות באילנות גבוהים ולצטט אישים ידועים בעלי דימוי חיובי. כך עשה אתמול ראש הממשלה מעל דוכן זה כאשר השתמש, לדעתי באופן ציני, בדבריו של מנחם בגין, וכינה את המתיישבים האמיצים, שאותם הוא עצמו עודד תמיד לעלות על כל הר ולתפוס כל גבעה, בביטוי שנראה לו, לראש הממשלה, כמוכיח את חולשתם וטעותם של המתיישבים. הוא קרא להם: אנשים הסובלים מתסביך של משיחיות.
       
       אני רוצה לומר מכאן לראש הממשלה, שיש דברים שבעיני הם אפילו גרועים יותר מתסביך של משיחיות, ואלה הם אובדן הדרך ואובדן האמונה בזכותנו על הארץ הזאת ואובדן האמונה בצדקתנו.
       
       ראש הממשלה הקפיד אתמול גם לצטט את המשורר נתן אלתרמן. אבל ראוי אולי להזכיר שנתן אלתרמן, לקראת סוף ימיו, כשראה המשורר הנפלא מה קורה לעם ישראל בגלל דברים שנאמרו לו, ואולי בעיקר בגלל דברים שלא נאמרו לו, הוא ביטא את תחושותיו במלים המצמררות הבאות, ואני מצטט, אדוני היושב-ראש: "אז אמר השטן: הנצור הזה/ איך אוכל לו./ אתו האומץ וכשרון המעשה/ וכלי מלחמה ותושייה עצה לו./ ואמר: לא אטול כוחו/ ולא רסן אשים ומתג/ ולא מורך אביא בתוכו/ ולא ידיו ארפה כמקדם./  רק זאת אעשה: אכהה מוחו/ ושכח שאתו הצדק".
       
       אדוני ראש הממשלה, אל תיתן לעם הנפלא הזה לנהוג מתוך שכחה ממארת זו, שעליה דיבר נתן אלתרמן. אל תיתן לעם הזה לשכוח שאתנו הצדק. זכותו של העם היהודי על הארץ הזאת מקורה בתנ"ך, כך קבע בורא עולם, ואין שום הבדל, חברי חבר הכנסת כהן – אני מסכים לדבריך – בין הכיבוש של 1948, כדבריו של ראש הממשלה, לכיבוש של 1967. היהודים המתיישבים ברמת-אביב, בחיפה וביפו משתמשים בדיוק באותה זכות מוסרית ומשפטית שיש למתיישבים בגוש-קטיף ובצפון-השומרון, ואיש לא ישנה זאת, גם אם יסביר לנו אחר כך "כי בוש" לחץ עליו.
       
       חברי חברי הכנסת, אני עומד היום המום ונדהם מול מנהיגות לאומית שראתה רק לפני זמן לא רב את אהוד ברק מציע לפלסטינים את ההצעה הנדיבה ביותר אי-פעם שהציע ראש ממשלה, ובתמורה מקבל מהם דם ואש ותמרות עשן. ואותה הנהגה, שעשתה הכול כדי להפיל את אותו אהוד ברק, נכנסת שוב לאותו תהליך הרסני. ואני שואל מכאן את חברי הממשלה: מה קרה? מה השתנה? האם חוסלו ארגוני הטרור? האם הופסקה ההסתה?
       
       אינני מתיימר להבין במלחמה בטרור כמו ראש הממשלה, אך אני שואל אותו היום: מה יבין מגירוש היהודים מגוש-קטיף פעיל ה"תנזים" השוקד על הפיגוע הבא, שהטרור משתלם או שלא משתלם? האם ארבע שנים רצופות של רצח ישראלים הביאו את הפלסטינים להבין שבטרור אין תועלת, או שמא יובן מכך שבעזרת הטרור ניתן להשיג הישגים מדיניים?
       
       חברי חברי הכנסת, תוכנית ההתנתקות היא בעיני תוכנית של התקפלות: התקפלות מערכינו, התקפלות מדרכנו והתקפלות מאמונתנו בצדקתו של העם היהודי. 
       
       כל הנחות היסוד שעמדו בבסיס התוכנית העלובה הזאת התנפצו זה כבר לרסיסים. כבר היום ברור כי הטרור מעזה יימשך. כבר היום ברור שהמרשם שהוביל לגירוש היהודים מגוש-קטיף יוביל בעתיד לגירושים רחבים הרבה יותר, בלא שום תמורה מדינית או ביטחונית. כבר היום ברור שהעולם וגם הממשל האמריקני לא ייתנו לנו לחזק את גושי ההתיישבות, וכי אף אחד לא יאפשר לנו לבנות את הגדר על-פי שיקולי ביטחון כך שתכלול מצדה המערבי גם את אריאל וגם מקומות נוספים ביהודה ובשומרון.
       
       מי שמצביע היום, חברי, בעד תוכנית האומרת שנוכחות יהודית באיזה מקום בארץ-ישראל איננה לגיטימית כאשר מספר היהודים שם אינו גבוה, צריך להבין שבעתיד הוא יצטרך להתמודד עם אותו טיעון בדיוק במקומות רבים נוספים: ביהודה ושומרון, בנגב וגם בגליל. 
       
       מי שמצביע היום בעד התוכנית מצדיק בעצם את התחרות בין ה"חמאס", "הג'יהאד" וה"תנזים", המתחרים ביניהם בזכות פיגועיו של מי באה תוכנית רעה זו לאוויר העולם. 
       
       מי שמצביע בעד התוכנית, חברי חברי הכנסת, צריך לשאול את עצמו ביושר, האם מייסדי המדינה הזאת היו מקבלים את ההחלטה על הקמתה אם השיקולים המנחים אותם היו השיקולים העומדים בבסיסה של תוכנית ההתנתקות.
       
       חברי חברי הכנסת, אין טעם לנסות ולשכנע חלק נכבד מחברי בליכוד להתנגד לתוכנית, כיוון שהם, לצערי, פועלים תחת פחד: פחד מהתקשורת, פחד מאומות העולם ופחד בעיקר מאיומיו של ראש הממשלה ולשכתו לפטר אותם, או איומים אחרים.
       
       צריך לזכור, חברי, שכאשר משתמשים פה בדבריו של מנחם בגין, כדאי גם לשקול לפעמים לחקות את הליכותיו, את מנהגיו, ולכבד התחייבויות ציבוריות, התחייבויות ציבוריות כמו לדוגמה: לא ננהל משא-ומתן תחת אש, אותה ססמה שבעזרתה הגיע לראשונה אריאל שרון לראשות הממשלה, ואחר כך כבר באמת היה קשה לעמוד בדרכו ובשינוי עמדותיו; או אמירות כמו: משאל המתפקדים יחייב את כל נציגי הליכוד, ואני בראשם; ועוד ועוד אמירות שכבר נזרקו לפח האשפה של ההיסטוריה, כיוון שנעשה בהם שימוש תועלתני, רק לצורך השגת מטרה נקודתית, ולא מתוך ראייה כוללת של המצב ושל טובת המדינה.
       
       לכן, חברי חברי הכנסת, ואני כבר מסיים, אדוני היושב-ראש, מה שנותר לי כחבר כנסת חדש, שהתחיל את הקריירה הפוליטית שלו כעוזרו של אריאל שרון לפני עשר שנים, ורואה היום את ממשלת הליכוד בראשותו מאשרת גירוש יהודים מבתיהם בלי להביא לעם ישראל בתמורה לא שלום ולא ביטחון, הוא רק לבקש סליחה. סליחה ממאות אלפי המתיישבים ששלחנו לסכן את חייהם כדי לבסס ולהעמיק את אחיזתנו במקום ובארץ היחידה השייכת לנו. סליחה על כך שהליכוד הפסיק לחנך כבר מזמן את הדור הצעיר במדינת ישראל לכך שאנו כאן בזכות ולא בחסד, ועל כך שאפשרנו למנהיגנו לדבר רק על שיקולי ביטחון ועל מעמד בין-לאומי. 
       
היו"ר מוחמד ברכה:
       
       תודה. 
       
גלעד ארדן (הליכוד):
       
       אני מסיים, עוד דקה. עמוד אחרון. 
       
היו"ר מוחמד ברכה:
       
       אתה שלוש דקות מעבר לזמן.
       
גלעד ארדן (הליכוד):
       
       סליחה על כך שיחד עם חברי גרמתי לטלי חטואל הי"ד, שלמדתי אתה באותה כיתה בבית-הספר באשקלון, להאמין שאם תשכנע את חברי הליכוד שהתוכנית הזאת רעה לישראל, היא תצליח להציל את ביתה מחורבן. וסליחה נוספת - אולי גדולה מכול - אני מבקש מכל מי שאמרתי לו שתמיד-תמיד אלחם עד הסוף למען עקרונותי, והיום אני יודע עמוק-עמוק בלב, שאם היתה זו ממשלת שמאל שמקדמת תוכנית נוראית כזאת, הייתי כנראה עושה הכול כדי להפילה. 
       
       חברי חברי הכנסת, אני מבקש לקרוא מכאן לראש הממשלה: למרות הכול, עדיין לא מאוחר מדי להתעשת. נכון שכמנהיג האוהב להיראות נחוש קשה לך לרדת מהעץ, אבל במצב שנוצר, כנראה משאל העם הוא הדרך היחידה גם לשמור על כבודך, גם לתת לנו הזדמנות הוגנת להסביר לציבור לעומק את נזקי התוכנית, וגם לצמצם את התחושה הקשה, שבאופן לא-לגיטימי העברת תוכנית המנוגדת למנדט שקיבלנו מהעם. 
       
היו"ר מוחמד ברכה:
       
       תודה, אדוני. 
       
גלעד ארדן (הליכוד):
       
       זה נכון שאמרת לציבור - - -
       
היו"ר מוחמד ברכה:
       
       גלעד.
       
גלעד ארדן (הליכוד):
       
       אני מסיים, אני מסיים. 
       
היו"ר מוחמד ברכה:
       
       תגיד משפט אחרון, בבקשה. 
       
גלעד ארדן (הליכוד):
       
       זה נכון שאמרת לציבור שיהיו ויתורים כואבים, אבל לעולם, לעולם לא תוכל להתכחש לטענה, שכשאמרת ויתורים כואבים, הבין הציבור שאותם ויתורים יסיימו את הסכסוך הנוראי בינינו לבין הפלסטינים, ולא יבואו כקורבן למולך ובלי שום התחייבות לשיפור במצבה הביטחוני של מדינת ישראל. 
       
       ואם בכל זאת תתעקש להמשיך בדרכך, ואם שוב תחזור ותסביר לנו שכל מטרתה של תוכנית זו היא לעצור תוכניות נוספות כמו הסכם ז'נבה או היוזמה הסעודית, אוכל להמליץ לך לנסות ולהיזכר בעוד מנהיג אחד שאתה אוהב לצטט, דוד בן-גוריון, שנהג לומר תמיד: לא משנה מה יאמרו הגויים, משנה מה יעשו היהודים - ואני מתפלל בכל לבי שתחזור להאמין באמירה זו. תודה רבה. 
       
היו"ר מוחמד ברכה:
       
       תודה. חבר הכנסת יצחק וקנין, בבקשה. אחריו - חבר הכנסת שלום שמחון. אנחנו נדיבים בזמן רק מהסיבה שיש זמן, אבל לא מעבר לפרופורציות מתאימות. בבקשה. 
       
יצחק וקנין (ש"ס):
       
       אדוני היושב-ראש, חברי חברי הכנסת, מי היה מאמין שאני אעמוד מייד אחרי חבר הכנסת גלעד ארדן, אשמע את הדברים מפי חבר כנסת מתנועת הליכוד - אבל, רבותי, אני חייב להגיד פה משהו. ביומיים האחרונים יש התפלמסות על דרך קבלת ההחלטות, וביטא את זה בצורה הטובה ביותר חבר הכנסת דוד לוי. רבותי, בכל התהליך של ההתנתקות לא התקבלה החלטה אחת על-פי נורמות משטר מקובלות; בטח לא המשטר שלנו, הדמוקרטי.
       
       אבל אני רוצה לחזור טיפה אחורה. הממשלה הזאת, כאשר הוקמה, לצערי הרב הוקמה בחטא, בחטא גדול מאוד. כאשר הליכוד, עם מפלגות ימין, עם תנועה שחרתה על דגלה שנאה, ושנאה לציבור שומר תורה ומצוות - תנועת שינוי; אני שואל את הליכוד: האם הבוחרים ששלחו אתכם הנה, שלחו אתכם לעשות את מה שאתם עשיתם לעם ישראל בשנתיים האחרונות? אתם מדברים על ההתנתקות? אתם זועקים על ההתנתקות? הרי התנתקתם מהעם כבר לפני שנתיים. התנתקתם מכל דבר שיש לו סממן יהודי. וכואב לי הלב. לא פעם הערנו הערות לאפי איתם ולזבולון אורלב, לחברים הדתיים ששירתו בממשלה הזאת. בכאב לב אני אומר את הדברים, לא כדי לנגח ואין רצוני לנגח אף אחד; מכיוון שהבאנו את העם הזה לתחתית הירודה ביותר, מכל הבחינות, כאשר עצמנו עיניים כלפי אותם מסכנים, אותן שכבות חלשות. כל המרחם על אכזרים, סופו שיתאכזר לרחמנים.
       
       ולעניין זה של ארץ-ישראל השלמה - אין ספק שחשיבות יישוב ארץ-ישראל היא גדולה מאוד. אבל, אמר הנביא: על מה אבדה הארץ הזאת? - היה בטוח שנגיע למה שהגענו היום. על מה אבדה הארץ הזאת? על עוזבם את תורתי; לא על עוזבם את ארץ-ישראל, על עוזבם את תורתי. כל דבר שהיה בו גוון יהודי, עקרו אותו. מועצות דתיות חיסלו, שירותי קבורה חיסלו, בתי-כנסת, מקוואות - סולר למקוואות לא היה. וזעקנו פה, הפגנו פה, צעקנו, ולא היה מי שיפתח, לא את אוזניו ולא את לבו. הכול היה נעול וסגור. וכשהגענו לפי השאול, כשהבנו שהממשלה הזאת מדרדרת אותנו - ואני אגיד למה: כאשר בונים בית, אם היסודות שלו רעועים מלכתחילה, אין ספק שרוח קלה עוקרתו.
       
יצחק כהן (ש"ס):
       
       רוח מצויה.
       
יצחק וקנין (ש"ס):
       
       רוח מצויה אמרת, חבר הכנסת כהן. 
       
       רבותי, אני לא נוהג לתקוף באופן אישי, אבל אני חייב להגיד משהו. יש לנו בעיה של חוסר אמינות ממדרגה ראשונה. ואני אומר את זה - בעצם, לא אני אומר את זה. אני אולי מצטט פה חבר כנסת מהליכוד לגבי ראש הממשלה. ראש הממשלה עמד במרכז הליכוד ואמר: רבותי, אני אכבד את תוצאות משאל העם הפנימי של הליכוד, של אותם מתפקדי הליכוד. אמר את זה לא פעם אחת. ביום המשאל אמר את זה. וראו, חלפו 24 שעות אחרי המשאל, כאשר התוצאות היו ברורות, שיש התנגדות מוחלטת  לפינוי אותם יישובים - בצורה שראש הממשלה רוצה, כן? פינוי חד-צדדי - ראש הממשלה מודיע: אני אמשיך בתהליך הזה, אני אמשיך ואני לא חוזר אחורה ולא נסוג. 
       
       רבותי, אני שואל את עצמי שאלה: לו היו הדברים לפני עשר שנים, 20 שנה, שכחנו אולי - הזיכרון שלנו קצר – 24 שעות. איך אני יכול להאמין לראש הממשלה, רבותי? אני שואל אתכם, חברי הליכוד, שרים - אתם יושבים. איך אני יכול להאמין לזה? איך אני יכול להאמין שהתהליך שהוא עושה הוא תהליך אמיתי, שבו באמת טובת עם ישראל מעל כל שיקול?
       
       ולקבלת ההחלטות בתוך הממשלה. לא היתה החלטה, רק לאחר שראש הממשלה נסע לארצות-הברית ונפגש עם בוש, אחרי כן הוא קיבל החלטות. הוא בא לממשלה כדי להעביר את מה שהוא סיכם עם בוש. זה תהליך קבלת החלטות מסודר?
       
היו"ר מוחמד ברכה:
       
       חבר הכנסת וקנין, אני מבקש שתיכנס לפרק סיום. לא לשעת סיום.
       
יצחק וקנין (ש"ס):
       
       רבותי, כבר אמרו חז"ל: הודאת בעל דין כמאה עדים דמי. כמאה עדים. ואני חוזר: אם ראש הממשלה בכבודו ובעצמו אומר את הדברים ואומר שהוא יכבד – ולא רק את החלטת המרכז, גם במרכז, כאשר הוא נחל מפלה, הוא אמר: אני אכבד את ההחלטות. הוא לא מכבד החלטות. מה הוא מצפה מחברי הכנסת שלו? מה הוא מצפה? הם עושים את מה ששלחו אותם לעשות. נכון שהם לא עושים את כל מה שהבוחרים שלהם שלחו אותם לעשות. הם עושים מה שנוח להם כרגע. זו התוצאה, רבותי, של הזיגזג וחוסר האמינות והפגיעה בערכי עם ישראל בכל התחומים. זוהי התוצאה, רבותי, שאנחנו עומדים היום באחד הרגעים הקשים ביותר שעם ישראל עומד בהם.

	בסיום דברי אני רוצה להתייחס לפינוי עצמו. רבותי, מישהו חשב שהחלטתו של מרן הרב עובדיה יוסף שליט"א היתה החלטה פוליטית? שמעתי שחברי כנסת דיברו על כך שזו היתה החלטה פוליטית. רבותי, גם שר הביטחון לא יכול היה לענות לרב אם במהלך הזה אנחנו לא נקפח נפשות, אם לא יותר מזה. שמעתי את רוב הדוברים פה. אף אחד מהדוברים לא היה בטוח, גם לא קציני צה"ל, שהתהליך הזה יביא אותנו לרגיעה, אלא אולי למצב הרבה יותר קשה, כאשר אשקלון, אשדוד ועוד יישובים לאורך 80 קילומטרים יהיו בסכנה ממשית. 

היו"ר מוחמד ברכה:
       
       תודה, אדוני.

יצחק וקנין (ש"ס):
       
       לכן, רבותי, אני חושב שההחלטה, לפחות של הסיעה שלנו, להצביע נגד מוצדקת לחלוטין, כיוון שאיננו מאמינים בדרכה של הממשלה הזאת. כל עוד הממשלה הזאת מנותקת מתורת ישראל, אין לי ספק שבכל מה שיעשה ראש הממשלה תהיה לו נפילה. לצערי הרב אני אומר זאת. אמרתי את הדברים האלה לפני כחצי שנה, כאשר התחילה ההתנתקות. אמרתי שבכל מה שתעשה הממשלה  הזאת היא לא תצלח, כי לצערנו הרב כל מי שקם על תורת ישראל בסופו של דבר ייפול. 

היו"ר מוחמד ברכה:
       
       תודה. אני לא רואה באולם את חבר הכנסת שלום שמחון, לכן לא רק שהוא לא מדבר אלא הוא מאבד את תורו. השר נתן שרנסקי, בבקשה. 

יצחק הרצוג (העבודה-מימד):
       
       הוא בלוויה, הוא יחזור עוד מעט.

היו"ר מוחמד ברכה:
       
       הסיעה היתה צריכה לעשות את התיאומים הדרושים. הוא לא ידבר. השר נתן שרנסקי, אחריו – חבר הכנסת בנימין אלון, ואחריו – השר סילבן שלום. 

השר נתן שרנסקי:
       
       אדוני היושב-ראש, עמיתי השרים וחברי הכנסת, ראש הממשלה צודק. ערפאת אינו פרטנר לשלום. ראש הממשלה גם צודק, לא נוכל לחיות לנצח על החרב. אך האם ראש הממשלה מציע לנו שלום? האם ראש הממשלה מציע לנו תקווה? גם ראש האופוזיציה צודק. בלי משא-ומתן עם הפלסטינים לעולם לא ייפתר הסכסוך בינינו לבינם. אך האם פרס מציע לנו פרטנר שעמו ניתן להגיע להסכם שלום? 
       
       ראש ממשלת ישראל וראש האופוזיציה מציעים שניהם דבר אחד: בריחה מיידית מרצועת-עזה והפקרתה בידי ארגוני הטרור הפלסטיניים. כהמשך ישיר לאוסלו, לשם הבאנו את הטרוריסט הראשי, ערפאת, ואת כל החונטה שלו, נתנו להם לגיטימציה בין-לאומית, הזרמנו לכיסיהם כסף, נשק וכוח, עתה מציעים ראש הממשלה וראש האופוזיציה להפקיר את השטח בידי ארגוני הטרור ולאפשר להם לייצר נשק, לחנך עוד דור לשנאה ולמוות ולרצוח כל מי שיתמוך בשלום עם ישראל. 
       
       כמו באוסלו, גם עכשיו משלים אותנו כאילו ניתן לפתור את הסכסוך בינינו ובין הפלסטינים במחיר נסיגה, בפתרון מהיר. כמו באוסלו, גם עכשיו התוצאה תהיה אחת: דם ועוד דם, מלחמה ועוד מלחמה. 
       
       אנחנו במו-ידינו נגרש אלפי אנשים מביתם, נחריב את מפעל חייהם, נירק בפרצופם של אלה אשר בשמנו ולמעננו המשיכו בגבורה עילאית לעמוד ולא להיכנע לטרור הפלסטיני, ובתמורה נקבל עוד לחץ בין-לאומי ועוד טרור. 
       
       לא ניתן להתנתק מהטרור ומהשנאה של עזה בלי שעזה תרדוף אחרינו. אי-אפשר לברוח מהערבים, להסתגר מאחורי חומות ולחשוב כי בכך פתרנו את כל הבעיות. אנחנו ניסוג מעזה, ואחר כך מכל יהודה ושומרון, ולבסוף מירושלים. אנחנו נחזור לגבולות 1949, אך המלחמה תמשיך להשתולל.
       
       אני מאמין שאפשר גם אחרת. אפשר לפתור את הסכסוך ואפשר להביא שלום לארץ הזאת, אך לשם כך יש להתמודד עם עזה. לא לברוח ולהסתתר מאחורי גדרות שמהר מאוד יקרסו, אלא לעודד שינוי במציאות העזתית, שינוי אמיתי של החברה הפלסטינית, שבעקבותיו אין לי ספק כי יקום לנו פרטנר. לא פרטנר ציני וגם לא פרטנר שיאהב אותנו, אלא פרטנר שיהיה מעוניין ברווחת בני עמו, בפירוק מחנות הפליטים, ביצירת מקומות תעסוקה ובהפסקת החיים תחת פחד ושחיתות. זה יהיה הפרטנר שעמו נוכל לעשות שלום אמיתי. 
       
       נכון, זהו אינו פתרון של לילה אחד. הוא יארך זמן, אך זו הדרך היחידה שתביא לשלום. עשור שלם בזבזנו על קונספציית אוסלו, בניסיון לחזק את ערפאת ומקורביו כדי שהם, בשלטון הטרור שלהם, יביאו לנו על מגש של כסף את השקט המיוחל. נתנו להם כוח שהם ניצלו לדיכוי בני עמם, להחזקתם במחנות פליטים, לחינוך לשנאה יוקדת נגד ישראל. עשור שלום שבו רק התרחקנו מהאפשרות לשלום. עשור שהתפוצץ לנו בפרצוף. דמיינו לעצמכם אותו עשור מושקע בעידוד חברה פלסטינית עם עיתונות חופשית, חינוך ללא הסתה, פיתוח כלכלי ופירוק מחנות הפליטים. 
       
       איש, לרבות ראש הממשלה, אינו מסוגל להסביר את ההתנתקות, להסביר מה תועלת תצמח לנו ממנה, ובכל זאת דורש מאתנו ראש הממשלה לבצע אותה באופן מיידי, ללא כל דיחוי, ללא משאל עם, גם במחיר של מלחמת אחים. אני חרד מתוכנית ההתנתקות, אך יותר מכך אני חרד מהדרך שבה בוחרת הממשלה לבצע אותה. עם גל הטרור המחודש שיבוא אחרי ההתנתקות נדע להתמודד. ראש הממשלה, הצבא, עם ישראל, הוכיחו שאנחנו יודעים להתמודד עם הטרור. אך עם מלחמת אחים איננו מסוגלים להתמודד. 
       
       אדוני ראש הממשלה, למען כולנו, לך למשאל עם. תודה. 

היו"ר מוחמד ברכה:
       
       תודה לשר שרנסקי. חבר הכנסת בנימין אלון, אחריו – השר סילבן שלום, ואחר כך – חבר הכנסת יצחק כהן. 

בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, אתחיל במקום שסיים קודמי, השר שרנסקי – בעד משאל עם. אני נגד משאל עם. אני חושב שלזה נבחרנו. בדמוקרטיה ייצוגית על הנציגים לתת את הדין ביום הבחירות על מה שהם עשו, על אינפורמציה שהם יכלו להציג ושבמשאל עם קשה להתרכז בה. במשאל עם אתה נותן לכל מיני חברות פרסום להוביל מסעות וקמפיינים, אבל יש שיטות עבודה של דמוקרטיה ייצוגית, ולצערנו, חלק מהקריסה של הדמוקרטיה הייצוגית מכריח אותנו ליפול אל משאל העם הזה – בראש ובראשונה ראש הממשלה. 

       דמוקרטיה ייצוגית מחייבת כבוד למוסדות המייצגים של המפלגות. דמוקרטיה ייצוגית עובדת בשיטה מסוימת. אני אינני יכול לעשות ככל העולה על רוחי, בניגוד למצע שעליו התחייבתי. אינני יכול לעשות בניגוד למוסדות המפלגה שבחרו בי. יש כלים לדמוקרטיה ייצוגית. אומר ראש ממשלה ביוזמתו: משאל הליכוד יחייב אותי, ואחר כך הוא בז לזה; הוא אומר: הוועידה, המרכז, יחייבו אותי, ואז הוא בזה לזה.
       
       אבל לא רק בראש הממשלה האשם בהידרדרות של כולנו אל הפופוליזציה הזאת ואל חוסר היכולת שלנו להוביל, להנהיג – של כולנו, שמאל וימין. גם השרים, לצערי, לא חפים מאשמה. רבותי השרים, סילבן שלום וצחי הנגבי, היה והערב אנחנו מגיעים ל-65 מול 55, או 63 מול 53 וכמה נמנעים, יהיה רוב – לא מרשים כמו שנאמר, לא 20 ולא 30, אלא עשרה – אבל זה לא נכון. העשרה האלו יהיו חמישה שרים שמתנגדים לתוכנית ומצביעים בעד, ואם הם יצביעו נגד זה 60-60, או פחות, כי יש נמנעים, אבל הם עושים את הרוב. חמישה שרים – צחי הנגבי, סילבן שלום, לימור לבנת, ביבי נתניהו, דני נוה – חושבים שזה רע, שזה מסוכן. לזה הם נבחרו לבית הזה. אבל הם לא יאמרו את זה כאן, בגלל לויאליות. 

היו"ר מוחמד ברכה:
       
       חבר הכנסת אלון, לפי האריתמטיקה שלך יש גם שישה בין המתנגדים שחושבים שצריך לצאת מכל השטחים. יש שתי סיעות שמתנגדות לתוכנית, כיוון שאין בה נסיגה כוללת. 
       
בנימין אלון (האיחוד הלאומי - ישראל ביתנו):
       
       אתה יותר מצודק, אבל ההיפך, מייד תראה למה הטיעונים הם לטובתי. אם העלית, אני אלך בדרכך. בוודאי, במתמטיקה פשוטה, למעלה משני-שלישים מאלו שתומכים בראש הממשלה הם אנשים שרחוקים מאוד מן המצע ומן הדרך שהוא הוביל. כלומר, ראש הממשלה נשען אולי על 21-22 מאלו שרצו אתו מהמחנה הלאומי, וכל שאר חבריו שבעד ההתנתקות הם אנשי מרצ-יחד, העבודה ושינוי. אני לא מתייחס כאן למשמעת שהטילו בשינוי על שני חברים, אבל אני שואל את השרים - הרי יש אחריות. 
       
       אמרו לי חלק מהשרים, השר סילבן שלום ואחרים: השבוע ההצבעה היא על החלטת ממשלה מ-6 ביוני, שבה נאמר שאין בהחלטה זאת כדי לפנות יישובים, ויש בה ארבע קבוצות. הממשלה תקיים דיון על כל קבוצה וקבוצה בנפרד. אבל, רבותי השרים, יודעים אתם שביום ראשון הצבעתם על חוק ההתנתקות, שהוא כאילו עוסק רק בכמות הפיצויים, וכמו שהטעה ראש הממשלה, וזה מה ששודר בתקשורת, שגם אלו שנגד ירצו שיהיו פיצויים. אבל שם בחוק אין ארבע קבוצות ואין דיון אם כן יהיה או לא יהיה. שם יש האצלת סמכות בצו, באישור ממשלה, והרחקה בלי אישור ממשלה. כלומר, בהתייעצות עם שר הביטחון ועם השר לביטחון פנים יכול יהיה ראש הממשלה מיום החלת החוק לא להרשות לאיש, לשום משאית של לחם ולשום משאית מזון להגיע לגוש-קטיף ללא אישור ממשלה, ואת זה אתם יודעים. האם כשיגיע החוק הזה לקריאה ראשונה כן תהיו אמיצים, ואז כן תאמרו: זה בניגוד למצפוננו, אנחנו דורשים משאל עם? מסופקני. כך שפה יש בעיה מהותית, אדוני היושב-ראש. 
       
       ראיתי את זה כשראש הממשלה, כדי להשיג רוב, לא כעונש, גירש אותי ואת ליברמן. הבנתי שהוא עושה את זה לא בגללי ובגלל ליברמן, אלא כדי להפחיד את כל השרים. והוא אכן מצליח. אף שאם תעשו חישוב פשוט, רבותי השרים, תגלו שאם היום יש לו 60-60, או כל מספר אחר שהוא לא מצליח להעביר, הרי הוא יתפטר, ואז אחד מכם יכול להיות ראש ממשלה. המחנה הלאומי הוא לא יתום, צריך רק טיפה אומץ לב ללכת עם האמונה שלך, שבה התחייבת במצע שלך ובדרך שלך לציבור. 
       
       חוזר ואומר ראש הממשלה: אמרתי "ויתורים כואבים". זאת התחמקות. אני זוכר לא פעם שהוא אמר כך לי ולאחרים. שאלתי אותו: מה זה "ויתורים כואבים"? ועברנו יישוב יישוב, והוא אמר: לא אעקור אף יישוב. הוא אמר לי: קבר יהושע לא קדוש בעיניך? כפל-ח'ארת זה באזור B, תצטרך להתרגל שלא תגיע אליו יותר. אזורים כמו אזור B יהפכו לרצף טריטוריאלי. הוא השיב תשובות שונות ומשונות. אני חושב שבדמוקרטיה ייצוגית אי-אפשר להיתלות בססמאות, גם של מנהיג, שניתנות לפירושים שונים, ויתור כואב כזה או כואב כזה. יש מצע מחייב, יש מוסדות מפלגה מחייבים, זה דבר שבנפשנו. 
       
       אני חושש שבהידרדרות שלנו למשאל עם אנחנו נמשיך ונידרדר אל פופוליזם של שלטון הכיכרות, או ליתר דיוק עיתונאים שגם בראש הממשלה משחקים כשחק בילד. 
       
גאלב מג'אדלה (העבודה-מימד):
       
       אומר ראש הממשלה, שהוא אמר לפני הבחירות שיהיו ויתורים כואבים ושתהיה מדינה פלסטינית. 
       
בנימין אלון (האיחוד הלאומי - ישראל ביתנו):
       
       ברוך שכיוונתי לשאלתך לפני ששאלת. הרי התייחסתי לשאלה. ביחס למדינה פלסטינית, הרי הוא איננו מציע מדינה פלסטינית בעזה, ולו זאת היתה ההצעה, היה בזה יותר היגיון. לא הייתי בעד בהשקפתי, אבל הייתי מבין מה היא הסמכות הבין-לאומית שלוקחת אחריות. 
       
       מה שמוצע כאן לא יתברר במשאל עם, אבל גם הכנסת ויתרה על סמכותה לברר מה יהיה יום אחרי. איש לא בודק, איש לא נותן תשובה. משפטנים מכל המשרדים מזהירים מפני מה שיקרה, אבל אנחנו מוותרים על הכוח שנתן לנו הבוחר. תודה, אדוני. 
       
היו"ר מוחמד ברכה:
       
       תודה. השר סילבן שלום, בבקשה. אחריו – חבר הכנסת יצחק כהן. 
       
שר החוץ סילבן שלום:
       
       אדוני היושב-ראש, חברי הכנסת, אנחנו עומדים היום לפני החלטה חשובה, חשובה מאוד, אבל התיאורים סביב הגורליות של ההחלטה היום רחוקים מאוד מהמציאות. יש ניסיון גם בשמאל וגם אולי בחלקים מסוימים בימין לייצר היום את התחושה כאילו יש היום החלטה על פינוי יישובים, וכל מי שתשאל בציבור יגיד לך שמצביעים היום על פינוי יישובים, והדבר הזה פשוט מופרך. אין היום שום החלטה על פינוי של יישוב אחד, אפילו לא אחד. 

היו"ר מוחמד ברכה:
       
       אתה לא צריך לשכנע אותי. 
       
רן כהן (יחד):
       
       היושב-ראש מבסוט ממך. 
       
שר החוץ סילבן שלום:
       
       מצביעים היום על החלטה שנתקבלה בממשלה מ-6 ביוני, שאומרת כדלקמן, ואני רוצה לקרוא אותה: מחליטים: 1. הממשלה מאשרת תוכנית התנתקות מתוקנת, אולם אין בהחלטה זו כדי לפנות יישובים. ואני רוצה לחזור – אולם אין בהחלטה זו כדי לפנות יישובים.
       
רן כהן (יחד):
       
       בהחלטה, אבל בתוכנית יש. 
       
שר החוץ סילבן שלום:
       
       לא, בהחלטת הממשלה לאשר את תוכנית ההינתקות המתוקנת אין כדי לפנות יישובים, מה לעשות?
       
בנימין אלון (האיחוד הלאומי - ישראל ביתנו):
       
       מה תעשה - - -
       
שר החוץ סילבן שלום:
       
       2. הממשלה מאשרת את ביצוע עבודות ההכנה. וזה בשביל חבר הכנסת כהן – 3. לאחר סיום עבודת ההכנה תשוב הממשלה ותתכנס על מנת לקיים דיון נפרד ולהחליט אם לפנות יישובים אם לאו, איזה יישובים ובאיזה קצב, בהתחשב בנסיבות באותה עת. 
       
       אבל יש ניסיון שהוא פשוט שיתוף אינטרסים של מה שנקרא ימין בצד ההוא והשמאל בצד ההוא להגיד היום לעם ישראל שמחליטים היום על פינוי יישובים, ואין שקר גדול מזה, מה לעשות? מה שמחליטים עליו היום זה תוכנית ההתנתקות המתוקנת, שמאפשרת לבצע את עבודת ההכנה, שאם במרס - ואתמול אמר ראש הממשלה ביוני, דרך אגב, כשאני אמרתי לו אתמול: 1 במרס - תקבל הממשלה החלטה על פינוי יישובים, רק אז תוכל להתבצע אותה החלטה לפנות את היישובים. אבל היום אין שום החלטה כזאת, וכל מי שאומר את זה בכל מקום פשוט מוליך שולל את הציבור. 
       
       אני יודע שאין שום אפשרות להסביר את זה היום. ישבתי עכשיו עם קבוצה, שאני חושב שהיא ברמה הרבה יותר גבוהה מהממוצע, וכאשר אמרתי את זה, אף אחד לא האמין. כולם היו בטוחים שהערב מקבלים החלטה לפנות 17 יישובים. מה לעשות, זאת לא ההחלטה. יכולים מעכשיו עד הודעה חדשה לומר שזאת ההחלטה, אבל זאת לא ההחלטה. 
       
אליעזר כהן (האיחוד הלאומי - ישראל ביתנו):
       
       אדוני, אתה אומר עכשיו שלא יפנו יישובים?
       
שר החוץ סילבן שלום:
       
       מה שאני אומר הוא, שההחלטה אם לפנות יישובים אם לאו תתקבל או במרס או בחודש יוני בשנה הבאה.
       
אליעזר כהן (האיחוד הלאומי - ישראל ביתנו):
       
       אז זאת התחלה של פינוי. 
       
שר החוץ סילבן שלום:
       
       לא, במפורש לא. 
       
אפי איתם (מפד"ל):
       
       ממה מתנתקים בתוכנית הזאת?
       
שר החוץ סילבן שלום:
       
       זאת האמת, חבל. תמשיכו מעתה ועד עולם, מה שמאשרים היום זה את הכרעת הממשלה שהקראתי עכשיו. אין ספק שמדובר בהחלטה חשובה, אבל לתאר אותה כהכרעה היסטורית, כהכרעה גורלית - הדברים האלה, לצערי הרב, אינם נכונים. ההחלטה הגורלית וההיסטורית, אם תתקבל, תתקבל או 
ב-1 במרס או ביוני, כמו שראש הממשלה אמר אתמול בישיבת הסיעה, שזה יהיה רק לפני הפינוי בפועל, שיהיה בחודש יוני. 
       
בנימין אלון (האיחוד הלאומי - ישראל ביתנו):
       
       מה תעשה בחוק יישום - - -
       
שר החוץ סילבן שלום:
       
       לכן, כשאני שומע את כל הדיבורים האלה, וכולם עולים בכל כלי השידור ומודיעים את כל מה שהם מודיעים - אין לזה שום אחיזה. 
       
       הזכיר חבר הכנסת את החוק שיועלה ביום שני. גם בישיבת הממשלה עמדנו על כך שייכנס בצורה ברורה, שכל ההחלטה הזאת היא בכפוף להחלטת הממשלה מיום 6 ביוני. מעבר לכך, לפי הדרישה שלנו, בדברי ההסבר להצעת חוק הפיצויים שתובא בשבוע הבא, תופיע החלטת הממשלה כולה, מתחילתה ועד סופה; לא כמו שקראתי עכשיו, אלא הכול ייכנס בדברי ההסבר, כלומר כמה עשרות עמודים, כדי להסביר על מה בעצם מדובר. מדובר בהחלטת הממשלה ב-6 ביוני. 
       
       אומרים שההחלטה הזאת היא בניגוד להחלטת המתפקדים במשאל מתפקדי הליכוד, וגם זה לא נכון. ההצעה שהוגשה למתפקדים ונדחתה ברוב גדול אמרה, שמייד עם האישור יתחיל הביצוע, ובעצם בזה מאשרים הורדת 18 או 17 יישובים. מאחר שאנחנו לא הסכמנו לקבל את ההחלטה הזאת במשאל המתפקדים, לא הסכמנו גם לקבל אותה בממשלה, ועמדנו על כך שתהיה תוכנית התנתקות מתוקנת, שונה, שאומרת בצורה ברורה שאין החלטה על פינוי יישובים, וההחלטה אם לפנות יישובים אם לאו תתקבל או במרס או ביוני. 
       
צבי הנדל (האיחוד הלאומי - ישראל ביתנו):
       
       ואז תצביע נגד?
       
שר החוץ סילבן שלום:
       
       קודם כול, עד אז - גם ראש הממשלה אמר, שאם הנסיבות יהיו שונות לחלוטין, אף אחד לא מצפה שנמשיך באותו קצב או באותה תוכנית שהוא מביא עכשיו. את זה ראש הממשלה אמר, לא אני. 
       
עמרם מצנע (העבודה-מימד):
       
       אילו נסיבות יכולות להשתנות? 
       
שר החוץ סילבן שלום:
       
       לא יודע. 
       
היו"ר מוחמד ברכה:
       
       שלא יהיו בחירות בארצות-הברית בעוד שבועיים, אלה הנסיבות. 
       
עמרם מצנע (העבודה-מימד):
       
       מה?
       
שר החוץ סילבן שלום:
       
       לא יודע, אבל אני לא רוצה להוליך שולל אף אחד. בחודש מרס או בחודש יוני, נכון לפי הרכב הממשלה הנוכחי, יהיה רוב בעד התוכנית, זה גם צריך להיות ברור. זה לא מצב שבו אין רוב בחודש מרס או יוני, לפי המצב העכשווי בממשלה הנוכחית. 
       
עמרם מצנע (העבודה-מימד):
       
       אתה פרשן או שר בממשלה? אתה מדבר כמו איזה פרשן. 
       
שר החוץ סילבן שלום:
       
       חבר הכנסת מצנע, אני רוצה להסביר. 
       
היו"ר מוחמד ברכה:
       
       אני מבקש מחברי הכנסת לא לנסות לשכנע את שר החוץ, שהוא אחד מאבות התוכנית, על דברים שאין בה.

עמרם מצנע (העבודה-מימד):
       
       זו פרשנות או שאתה שר ושותף?
       
שר החוץ סילבן שלום:
       
       זאת לא פרשנות בכלל, זה ההסבר האמיתי של התוכנית שאנחנו עמדנו לתקן אותה ולהביא אותה כהצעת פשרה, שהיתה מקובלת על השרים ועל ראש הממשלה, והיא אומרת שכרגע אין החלטה על פינוי יישובים. לכם זה נוח להציג את זה כך. 
       
עמרם מצנע (העבודה-מימד):
       
       על מה מצביעים היום?
       
שר החוץ סילבן שלום:
       
       בכלל, היה לי מאוד מוזר לראות אתמול את מצעד הלפידים של אנשי השמאל התומכים בראש הממשלה. אני לא יכול לומר שהמחזה היה מחזה מרנין מבחינתנו, מבחינת האנשים במחנה הלאומי.  פתאום מחבקים את ראש הממשלה. 
       
אליעזר כהן (האיחוד הלאומי - ישראל ביתנו):
       
       מגיע לו, הוא שווה את זה. 
       
שר החוץ סילבן שלום:
       
       מה שמשותף גם לכם וגם להם הוא הניסיון לצייר את ההחלטה היום כהחלטה על פינוי, אבל אני רוצה להמשיך. 
       
גאלב מג'אדלה (העבודה-מימד):
       
       ראש הממשלה עבר למחנה שלנו. 
       
היו"ר מוחמד ברכה:
       
       חברי הכנסת, אני מבקש לתת לשר להשלים את דבריו. 

שר החוץ סילבן שלום:
       
       אדוני היושב-ראש, תגן עלי. 

היו"ר מוחמד ברכה:
       
       הוא ניצל את הזמן שלו, ואני אתן לו מעבר לזה. 
       
אבשלום וילן (יחד):
       
       רצועת-עזה - - -
       
שר החוץ סילבן שלום:
       
       חבר הכנסת וילן, אני רוצה לומר את הדברים כהווייתם. אפשר לחלוק עליהם, אפשר לא להסכים להם, אבל אלה הדברים לאשורם, אין על כך מחלוקת. אני פשוט מצטט מלה במלה. זה מה שמצביעים עליו היום. אולי אתם לא יודעים על מה מצביעים, אבל במכתב ששלח מזכיר הממשלה ליושב-ראש הכנסת הוא כתב: אבקש להצביע על החלטת הממשלה מיום 6 ביוני, זה הכול. זאת ההחלטה. 
       
אבשלום וילן (יחד):
       
- - -

שר החוץ סילבן שלום:
       
       אתה מפריע לי, ואין לי הרבה זמן. 
       
       אנחנו בכל מקרה הולכים להחלטה שהיא החלטה לא קלה, וההחלטה הזאת גורמת לפיצול קשה מאוד בעם, גורמת לפיצול קשה מאוד כאן בכנסת ולפיצול קשה מאוד בסיעתי שלי. יש אנשים שלא יכולים לחיות עם זה. יש אנשים שעבורם הדבר הזה הוא ייהרג ובל יעבור. יכול להיות שחלק משרי הממשלה היום גם יצביעו נגד, אף  שלא מדובר בהחלטה על פינוי יישובים. 
       
       אמרתי לראש הממשלה, ואני חוזר ואומר כאן, בימים האלה צריך גם לנהוג אחרת. אין מדובר בהצעת החלטה רגילה. נכון שבמשטר דמוקרטי אין הדעת סובלת ששרים יצביעו נגד החלטות ממשלה, אבל ביום כזה יש צורך לנהוג בצורה שונה, שתאפשר לשמור על אחדות הממשלה, על אחדות המפלגה שאני נמנה עם חבריה. לכן אני חושב שהיום, גם אם יהיו שרים וסגני שרים שיצביעו נגד, צריך להימנע מלפטר אותם. הדבר הזה לא יועיל. הדבר הזה רק יחריף את הוויכוח הפנימי בעם, יחריף את הוויכוח הפנימי בתוכנו, בתוך התנועה, ולא יאפשר לנו להמשיך ולהוביל את המדינה הזאת לקראת היעדים הענקיים שאנחנו ניצבים בפניהם. 
       
       אבל, אין ספק שההצבעה הזאת עלולה לדרדר את כל המערכת הפוליטית לבחירות. אני חושב שאנחנו עומדים היום בפני שתי אפשרויות: אפשרות אחת של בחירות, ואפשרות שנייה של הימנעות מבחירות, ואני חושב שהבחירות הן מיותרות, הן דבר לא נכון. האפשרות להימנע מבחירות היא על-ידי משאל עם. 
       
רומן ברונפמן (יחד):
       
       אז בשביל מה הוא בחר בך, סילבן שלום?
       
עמרם מצנע (העבודה-מימד):
       
       איזה תוכנית?
       
שר החוץ סילבן שלום:
       
       בעד התוכנית שאושרה בממשלה.
       
עמרם מצנע (העבודה-מימד):
       
       בלי פינוי יישובים?
       
שר החוץ סילבן שלום:
       
       אתה צודק, זו שאלה טובה. אתה צודק. יכול להיות שאם נלך למשאל עם, ראש הממשלה יצטרך להביא את כל תוכניתו להכרעה בפני הממשלה עוד לפני המועד שנקבע לה, ואז ללכת אל העם. יכול להיות.
       
עמרם מצנע (העבודה-מימד):
       
       אבל יש ויכוח - - -
       
שר החוץ סילבן שלום:
       
       לא, אין ויכוח. אין ויכוח, מסיבה אחת פשוטה: אנחנו רוצים משאל כדי לאחד את העם. אנחנו באים ממחנה שהאחדות בעם תמיד היתה חשובה לו. מה אני יכול לעשות שבמחנה הזה, בלי לפגוע, נושא אחדות העם הוא לא הדבר הראשון בסדר העדיפויות שלו. הנושא של פינוי מתנחלים, הנושא של הורדת יישובים קודם לכך. תמיד זו היתה ההשקפה. העם מחולק לשניים, אבל אצל המחנה הלאומי תמיד עמדו אחדות השורות ואחדות העם בראש סדר העדיפויות.
       
רן כהן (יחד):
       
       מי מכריז עכשיו על מלחמת אחים, השמאל או הימין?
       
צבי הנדל (האיחוד הלאומי - ישראל ביתנו):
       
       ראש הממשלה.
       
אליעזר כהן (האיחוד הלאומי - ישראל ביתנו):
       
       השמאל והערבים.
       
היו"ר מוחמד ברכה:
       
       שני הכוהנים, בבקשה. 
       
שר החוץ סילבן שלום:
       
       האחדות בעם היא הדבר החשוב מכול. אני יודע שקוראים לראש הממשלה: תחזור בך מתוכניתך. אני אומר שכל אלה שמבקשים מראש הממשלה לעשות זאת, אינם יודעים מה הם סחים, כי הוא לא יחזור בו, כיוון שיש היום תמיכה בין-לאומית חובקת עולם בתוכנית הזאת. אם מישהו חושב שראש הממשלה יכול לבוא עכשיו ולומר, שום דבר לא קרה, פוס, סליחה, זה סתם היה רעיון שהגיתי פתאום ממוחי הקודח והיום כלום לא קרה - מי שחושב שהדבר הזה אפשרי, טועה. אם יוחלט משהו אחר במשאל עם, אין ספק שכל המשטרים הדמוקרטיים יודעים להעריך משאלי עם. ברוב המדינות המוסד הזה ידוע ומקובל. היום יש תמיכה בין-לאומית חובקת עולם בתוכנית הזאת, מלבד אחד - ערפאת. הוא היחיד שמתנגד לתוכנית. 
       
גאלב מג'אדלה (העבודה-מימד):
       
       אז למה אתה לא תומך בה?
       
שר החוץ סילבן שלום:
       
       אמרתי, כמו כל השרים, שאת ההחלטה אני אקבל כשזה יגיע לרגע ההכרעה. נכון לעכשיו הסכמנו לשני שלבים: שלב אחד - לעשות תוכנית הינתקות מתוקנת שדוחה את ההכרעה, אבל מצד שני לאפשר לבצע את ההכנות. אמר ראש הממשלה: אם אתם רוצים שתהיה פשרה ושאני לא אקבל הכרעה מיידית ואפנה את היישובים מייד, תאפשרו לי לבצע את ההכנות, כדי  שבמרס או  ביולי - לא משנה מתי זה יקרה - אם אכן תתקבל החלטה ברוב בממשלה, אני לא אצטרך לחכות עוד תשעה חודשים כדי לבצע ואוכל לבצע זאת באופן מיידי. זו היתה ההחלטה.
       
       לכן, אדוני היושב-ראש, אנחנו ניצבים בפני רגע אמיתי שגורם למחלוקת קשה מאוד בעם. אני חושב שהדבר החשוב ביותר הוא להגיע לתמיכה אמיתית במשאל עם. צריך לדעת שאי-אפשר לעשות משאל עם ללא הסכמה.
       
שלום שמחון (העבודה-מימד):
       
       מה אתה מבקש - - - 
       
היו"ר מוחמד ברכה:
       
       חבר הכנסת שמחון, יש גבול, לקרוא קריאות ביניים מבחוץ?
       
שר החוץ סילבן שלום:
       
       משאל עם חייב להיעשות בהסכמה. בעבר הובלתי הצעה למשאל עם לגבי הגולן. גם אז היתה התנגדות מהצד השמאלי, אבל אז דווקא בצד הימני, לרבות מפלגות האיחוד הלאומי, תמכו בהצעה שלי. לפחות כך אני זוכר. זה היה בתחילת הדרך של ממשלת ברק, וכך גם הצלחנו להוביל בסופו של דבר להחלפת השלטון כעבור שנה וחצי. לכן ההתנגדות עכשיו קצת זרה לי, קצת מוזרה לי, קצת אינה ברורה לי. אנחנו לא הולכים למשאל עם בכל נושא. כאשר מדובר על מסירה של חבלי ארץ, הדבר צריך להגיע להכרעת העם. 
       
       לכן, אדוני היושב-ראש, אני קורא ברגע זה לכל המנהיגים לנהוג באחריות. אפשר להגביר את הקיטוב, אפשר להגביר את הוויכוח, אבל הכול צריך שייעשה עם שמירה על הכללים הדמוקרטיים. חלילה לנו היום, ביום השנה לרצח רבין, זיכרונו לברכה, להגיע לאותה התלהמות שאולי היינו עדים לה בעבר. מעולם לא קיבלתי את ההאשמה שהופנתה מהצד השמאלי של המפה כלפי המחנה הלאומי שלנו, כאילו אנחנו הבאנו לכך שזה מה שקרה. אבל בימים האלה חשוב שכולנו נדע שהוויכוח עוד לפנינו. אם יהיה משאל עם, צריך שהוא יהיה קצר ככל האפשר, כדי להגיע להכרעה. אם לא יהיה משאל עם וההכרעה תידחה בשישה, שבעה או שמונה חודשים, גם אז הוויכוח צריך להיעשות בצורה הראויה, בצורה הנכונה. תפקידם של מנהיגים בימים אלה להימנע מהצהרות קיצוניות. תפקידם של מנהיגים בימים אלה הוא גם לגלות אחריות. לכן אני קורא לכולנו לנהוג באחריות. זו שעה לא פשוטה לעם ישראל, אבל למרות כל הקשיים, הדמוקרטיה היא הדרך הטובה ביותר להתמודד עם האתגרים הניצבים בפנינו. תודה רבה. 
       
היו"ר מוחמד ברכה:
       
       תודה לשר החוץ. חבר הכנסת יצחק כהן, בבקשה. אחריו - השר צחי הנגבי, ואחריו - חבר הכנסת שלום שמחון, על-פי אישורו של יושב-ראש הכנסת. 
       
שלום שמחון (העבודה-מימד):
       
       אל תגלה לכולם.
       
היו"ר מוחמד ברכה:
       
       אני לא רוצה שזה יהפוך לתקדים. 
       
יצחק כהן (ש"ס):
       
       אדוני היושב-ראש, חברי חברי הכנסת, לפני שאתחיל בנאום על הנושא של היום, אני אדרש לשני דברים בשולי העניין. שמענו השבוע את שר המשפטים, טומיסלב למפל, המכונה טומי לפיד, שאמר שיש גבול לסבלנות של המערכת המשפטית. הוא שמע רבנים מדברים, אז הוא הזדעק מרבצו. הוא אמר שיש גבול להסתה, הוא ייתן למערכת המשפטית הוראה, ייתן להם פקודה להכניס את הרבנים לכלא. הוא שמע את הרבנים מדברים, ולא תיתכן כזאת הסתה. אדוני היושב-ראש, מי מדבר? המסית מספר אחת בהיסטוריה הפוליטית של מדינת ישראל. 
       
       מצאתי מאמר שכתב טומי לפיד, שר המשפטים, שנקרא "הנשק האחרון": "הם רוצים להשתתף בקביעת גורלה של המדינה, הם רוצים להכריע בישיבת הממשלה אם פנינו לשלום או למלחמה, הם רוצים להחליט בכנסת אם בנינו ישפכו את דמם. זוהי  נבלה" -  כך כותב שר המשפטים -  "נבלה שהדעת לא סובלתה". נבלה. 
       
       עוד כמה דברים מדברי המסית הלאומי: "רק אם מאות ואלפים של חייבי גיוס יחזירו את צווי הגיוס ליחידות המילואים בצירוף הסבר שהם מסרבים לשרת כאזרחים, יבין הפוליטיקאי כי הגיעו מים עד נפש. רק אם כיתות שלמות של שמיניסטים יסרבו להתגייס, לא מפני שאינם פטריוטים, אלא מפני שהם כן פטריוטים, רק אם יחידות שלמות של מילואים יסרבו להתייצב" - אתה מאמין, הרב בני אלון? - -
       
צבי הנדל (האיחוד הלאומי - ישראל ביתנו):
       
       מאמין, מאמין.
       
יצחק כהן (ש"ס):
       
       - - "תנועת סרבנות המונית, שורשית, כואבת, תוכל אחרי מאבק ממושך ומר להכריע - - - 
       
צבי הנדל (האיחוד הלאומי - ישראל ביתנו):
       
       אבל הוא חבר של אולמרט. 
       
יצחק כהן (ש"ס):
       
       נכון. אז אני מרים את הכפפה, אני אומר ליועץ המשפטי לממשלה: קח את המאמר של השר שלך, תבחן אותו לאור דבריו של טומיסלב למפל, המכונה טומי לפיד, ותראה אם יש מקום להעמיד אותו לדין או לשלוח אותו לכלא, כמו שהוא רצה לעשות לרבני ישראל. הנה המאמר פה והוא נכנס ל"דברי  הכנסת". הוא  יועבר לפרוטוקול, והיועץ המשפטי, מר מני מזוז, יוכל לעיין בו מתי שהוא ירצה. אם יהיה לי זמן, אני אשלח לו את זה. 
       
       ועוד בשולי הדברים - שמעתי בתקשורת את השר אורלב אומר שכלום לא קורה, הכול בסדר. מישהו ראה שהחיים בגוש-קטיף לא מתנהלים? הוא הזכיר לי אותו אחד שהשליכו אותו ממרומי מגדל שלום. בקומה ה-20 שאלו אותו: מה נשמע, אורלב? הוא ענה: בינתיים הכול בסדר. אחרי בדיקת ההתרסקות, בינתיים הכול בסדר. טוב, אלה שני השרים. 
       
       אדוני היושב-ראש, לעניין עצמו, קצת יותר רצינות. מעטים הם הימים בחיי האומה שבהם מנהיגים צריכים להתייצב מול פני האומה ולהציג את האמת הצרופה. אלה רגעים נשגבים, שרק מנהיג אמיתי בדמותו של מרן הראשון לציון, הרב עובדיה יוסף שליט"א, מורה דרכנו, פאר הדור, ביושר לבבו ובלשון קודשו פסק את פסקו בעניין ההתנתקות, פסק הלכה שמחייב כל יהודי ירא שמים בבית הזה, שצריך להתנגד בכל תוקף למהלך השגוי, שמהווה אבן דרך בהיסטוריה של עם ישראל למוד הסבל, וכאחד הרגעים הקשים והמסוכנים למדינת ישראל. זה מהלך שראש הממשלה מנסה בכוחותיו ההולכים ודלים להעביר בסוף ימיה של ממשלה כושלת ומושחתת. 

       אדוני היושב-ראש, מאז נאומו של ראש הממשלה בכנס הרצלייה ב-18 בדצמבר 2003, שבו הוא פרס קבל עם ועדה את יוזמתו, שלה קרא בשם הכל-כך אופייני לממשלתו, כל כך אופייני לממשלת לפיד-שרון-אורלב, ממשלת ההתנתקות מכל ערך - תוכנית התנתקות, פריסה ביטחונית מחודשת - כך הוא קורא לה - גירוש ועקירת היישוב היהודי בגוש-קטיף והאצה של בניית גדר ההפרדה. 
       
       אני מנסה לחפש ביושר, אולי מסתתר בכל זאת משהו חיובי - אני לא מוצא. ההיפך, ככל שחושבים על התוכנית הזאת, נחשפים לעוד צדדים שליליים ומסוכנים. ודווקא ממבט של שוחר שלום, של חבר כנסת מתנועת ש"ס שוחרת השלום, אשר לא אחת הודיעה שהיא בעד שלום אמת ובעד תהליך מדיני שיוביל להסדר ושיביא קץ לשפיכות הדמים, על-פי פסיקתו המפורסמת של מרן - והנה, המעשה שראש הממשלה עושה הוא למעשה חורבן לכל תהליך מדיני עתידי. חורבן והרס. 
       
       המשמעות האמיתית של המהלך היא כפי שהגדיר אותו יפה מאוד, ואין יפה ממנו, עורך-הדין דב וייסגלס בפשטות מצמררת: להכניס את התהליך המדיני לפורמלין. כל אחד, אדוני היושב-ראש, מבין מה משמעות הביטוי ומה מכניסים לפורמלין. זאת אומרת, לנצח תאכל חרב. 

	ואני שואל את חברי הכנסת מהשמאל, האם אתם בעד שיתוק המהלכים המדיניים? אתם אכן תומכים במהלך שיסתום את הגולל על איזה סיכוי להגיע להסדר במזרח התיכון? וכי מדוע, חבר הכנסת רן כהן, אויביה של מדינת ישראל ישבו אתה למשא-ומתן כאשר ניתן להשיג נסיגה מחבלי ארץ שלמים וניצחונות אסטרטגיים ללא משא-ומתן, רק באמצעות פצמ"רים וטילי "קסאם" פרימיטיביים? בשביל מה משא-ומתן, מי צריך את זה? 

רן כהן (יחד):
       
       עם מי אתה מתכוון לשבת בדיוק, עם ה"חמאס"? 
       
יצחק כהן (ש"ס):
       
       יש עם מי לשבת. 
       
רומן ברונפמן (יחד):
       
       איך אתם תצביעו - - - 
       
היו"ר מוחמד ברכה:
       
       חבר הכנסת רומן ברונפמן, אתה עומד לעלות על הדוכן, תענה בזמנך. 
       
אליעזר כהן (האיחוד הלאומי - ישראל ביתנו):
       
       אם אין עם מי לשבת, בשביל מה התנתקות? 
       
יצחק כהן (ש"ס):
       
       ראש הממשלה לא מבין דבר פשוט מאוד: המושגים המסורתיים של ניצחון ותבוסה במלחמה השתנו, הם מקבלים היום משמעות הפוכה - יושב פה הגנרל אפי איתם - משמעות הפוכה ממה שהוא רגיל בשדה הקרב, הקרבות שהוא רגיל אליהם, המשמעות היא הפוכה לגמרי. במלחמה הזאת, כשאתה הורס להם בתים במחנות הפליטים, הם מנצחים, אתה מפסיד. כאשר אתה הורג בילדיהם, הם מנצחים את המלחמה, אתה מפסיד. מפני שהם רוצים שתהרוג בהם ובילדיהם, הם רוצים שתהרוס את מחנות הפליטים, כך הם צוברים נקודות בזירה הבין-לאומית, ואתה מפסיד את המלחמה. 
       
       אין שום הסבר הגיוני אסטרטגי למהלך שלך, הטומן בחובו סכנות לישראל, חס ושלום, והראשונה, הבריחה שלך מחבלי ארץ, נסיגה תחת אש וצמצום טווח ה"קסאם" לאשקלון, לנתיבות ולאשדוד. 
       
       ועזה, אדוני ראש הממשלה, גם אחרי הנסיגה - אני מקווה שלא תהיה - תמשיך להיות אבן ריחיים על צווארה של מדינת ישראל. מה אתה חושב, שתסגור אותם בגטו? לא תספק להם גז, מים, חשמל, קמח, גב אל גב? תיתן להם לרעוב? אתה לא תעסיק אותם, לא תדאג להם? מה שסאדאת ומובארק הבינו ומבינים, אתה לא מבין, עזה תמשיך להיות אבן ריחיים על צווארה של מדינת ישראל, למרות הנסיגה וההתנתקות ללא הסדר וללא הסכם. וזה חמור שבעתיים. 
        
       מורי ורבותי, לא נעים להודות, אבל ערפאת וראשי ה"חמאס" אסטרטגים מתוחכמים יותר מראש הממשלה. במהלך שלך אתה נותן לו על מגש ניצחון, שעוד יילמד בשיעורי ההיסטוריה כאחד הפרקים הקשים בתולדותיה של האומה הישראלית. והוא עם מחבליו ימשיכו באותה אסטרטגיה של ה"קסאמים" והפצמ"רים גם ביהודה ובשומרון. וכי מה אתה חושב, שהיום יש שקט ביהודה ובשומרון כי אין להם פצמ"רים ואין להם "קסאמים" ביהודה ובשומרון, צחי הנגבי? אתה לא מבין שזאת אסטרטגיה. עכשיו הם שותקים, יגמרו את ההתנתקות בעזה, יתחילו שם. זה לא מובן לך, זה לא ברור לך? ומה תעשה אז, תהרוס להם בתים, תהרוג בהם בילדיהם? 

היו"ר מוחמד ברכה:
       
       חבר הכנסת כהן, נא לסיים. 
       
יצחק כהן (ש"ס):
       
       הם ינצחו ואתה תפסיד. 
       
       כבוד ראש הממשלה - אם יש דבר כזה - יש מגבלות לכוח. יש מגבלות לאגו. לא טובת ישראל לנגד עיניך. לא ולא. אנחנו עוד נדע, כל יושבי הבית הזה, כל תושבי מדינת ישראל עוד נדע מה קרה כאן. עוד יורם המסך מעל מעשיה ומחדליה של ממשלת שרון-לפיד-אורלב. 
       
       אדוני, ברשותך, מצאתי תיאור מדויק למהלכים של הממשלה הזאת, כפי שהם מתוארים בפרשת כי תשא, פרק ל"ב, פסוק ו', פרשת העגל: "וישכימו ממחרת" - לאחר מעשה העגל – "ויעלו עלת ויגשו שלמים וישב העם לאכל ושתו ויקמו לצחק". כל מי שקורא את הפסוק הזה חושב שזה סדר כרונולוגי של אירוע מסוים, אבל לא. כאן מדובר על עגל הזהב. וישכימו ממחרת ויעלו עולות - מסירות הנפש של שרון עולה, עולה תמימה. מי לא זוכר אותה בהקמת ההתנחלויות, איזו מסירות נפש, עולה תמימה. אחר כך יגישו שלמים. אתם יודעים, שלמים זה כבר חציו, חצי לכאן וחצי לכאן. אחר כך ישב העם לאכול - המנהיגים ישבו לאכול, כבר אין אידיאלים, בסופו של דבר יקומו לצחק. זה מעשה העגל של ממשלת ישראל בתוכנית ההתנתקות. 
       
       לסיום, אדוני, אני אסיים בפסוק שמציינים בברכת כוהנים: "השקיפה ממעון קדשך מן השמים וברך את עמך את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש". תודה רבה, אדוני. 
       
היו"ר מוחמד ברכה:
       
       תודה. השר צחי הנגבי - בבקשה, אדוני. אחריו - חבר הכנסת שלום שמחון. אחריו - חבר הכנסת רומן ברונפמן. 

השר צחי הנגבי:
       
       אדוני היושב-ראש, רבותי חברי הכנסת, זכיתי לכהן בכנסת הזאת מאז 1988, 16 שנים רצופות, נטלתי חלק באלפי הצבעות, אולי עשרות אלפי הצבעות. ההצבעה הערב תהיה מבחינתי שונה כמעט מכל ההצבעות הזכורות לי, בוודאי מכל ההצבעות המדיניות החשובות שנטלתי בהן חלק. 
       
       הערב אני מתבקש להצביע בניגוד מוחלט להצבעה שהצבעתי בממשלה. בממשלה, ב-6 ביוני הצבעתי נגד יוזמת ההתנתקות. גם במשאל מתפקדי הליכוד הצבעתי נגד יוזמת ההתנתקות. גם בתקשורת הלאומית והבין-לאומית נימקתי מספר רב של פעמים את כל הטעמים מדוע תוכנית ההתנתקות אינה ראויה ואיננה מחזקת את מדינת ישראל. 
       
       ואילו היום בכנסת אני מתבקש לתמוך באותה יוזמה עצמה, מכיוון שתקף כאן באופן ממלכתי זה הרבה מאוד שנים, גם באופן טבעי, העיקרון של האחריות המיניסטריאלית המשותפת, עיקרון שמהווה בסיס לקיומה של כל ממשלה, של כל קואליציה. העיקרון הזה קורס ברגע ששרי ממשלה שמוצאים את עצמם במיעוט לאחר הצבעה בממשלה, עושים דין לעצמם. 
       
       אין ספק שהממשלה, במוקדם או במאוחר, עתידה לקרוס. זאת למעשה הדילמה שניצבת במלוא חריפותה לנגד עיני, אני מאמין גם לנגד עיניהם של כמה חברים בממשלה. האם בערב הזה הגיעה השעה להביא את כהונת הממשלה שלנו לקצה? זאת למעשה השאלה שאנחנו צריכים לשאול את עצמנו. מכיוון שכל יתר השאלות המהותיות זכו - לפחות בעיני - על-ידי המציאות לתשובה בהירה, לגביהן אין לי כל דילמה.
       
       ברור לי, שככל שהדברים נוגעים להקשר הביטחוני, יוזמת ההתנתקות אינה מחזקת את ביטחון ישראל, היא גם לא מתיימרת לחזק את הביטחון, לא במובן הטקטי, בוודאי לא במובן האסטרטגי. גם לא שמעתי על כך אמירה כלשהי של ראשי זרועות הביטחון, לא בממשלה, לא בקבינט הביטחוני, הם לא מתיימרים להשלות, לא את עצמם ולא אותנו. ברור שהיקף החיכוך שלנו עם הטרור הפלסטיני, שמקורו ברצועת-עזה, לא יפחת, אולי אפילו - מטעמים ידועים ומובנים – הוא עתיד להתעצם. 
       
       בהקשר המדיני, גם כן ברור לי שהשלום האמיתי, זה שבעבורו ראש הממשלה הביע באומץ נכונות לבצע פשרות כואבות בתמורה לפשרות הדדיות מן הצד הפלסטיני, השלום הזה איננו מתקרב כתוצאה מהתהליך של יוזמת ההתנתקות, אולי אפילו מתרחק. 
       
       ברור לי שאחדות העם, שאיתנותה של החברה הישראלית, לכידותה, לא עתידות להתחזק בגין התהליך הזה, אולי ההיפך, אולי הן עתידות לספוג מכה קשה, אולי אפילו אנושה, בעטיה של היוזמה הזאת. 
       
       זאת אומרת, הדברים הענייניים, התוכניים, די בולטים בכך שהנזק שבהם עולה על התועלת. כמובן, לא כשמדובר לשיטת השמאל, שמעוניין – וזה לגיטימי – לקרב כל תהליך שמוביל אותנו להורדת יישובים, לקווי 1967, לוויתורים חד-צדדיים, ללא שנאלצים, לשיטת השמאל, להמתין לנצח נצחים עד שהפלסטינים יעברו את המטמורפוזה המנטלית שהם צריכים לעבור כדי לחיות אתנו בשלום, כדי להשלים עם קיומנו. אבל לשיטת האנשים ששלחו אותי, לשיטת האמונות שהביאו אותי לבית הזה, ברור לי שמדובר פה בהחלטה לא נכונה. 
       
       מעל כל אלה עומדת לנגד עיני הטראומה הבלתי-הפיכה, של תושבים, שחווים על בשרם עקירה מבתיהם. 8,000 תושבים בגוש-קטיף נידונים על בסיס התוכנית הזאת להיות מגורשים מבתיהם, אם חס וחלילה התוכנית הזאת בסופו של דבר, בסוף השנה הבאה, תצא אל הפועל. גירוש שהוא לא תולדה של הסדר שלום כולל, שמסיים סכסוך בן 120 שנות דמים. לסוג כזה של החלטה לדעתי יש בציבוריות הישראלית הבנה, ויש אפילו בתנועה שלי – לא לי אישית, אבל לרבים, אולי לרוב החברים בליכוד – נכונות. אם הסכם כזה היה יוצא אל הפועל, יש נכונות לבחון באופן אמיתי ועמוק סוג כזה של תשלום בגין הסדר. 
       
       אבל אנחנו מדברים, כאמור, על מהלך חד-צדדי, שאין בו הדדיות, שהוא נטול תמורה, ולמעשה עומד באופן עקרוני בניגוד להשקפת העולם שליוותה אותנו לכל אורך השנים, שמחייבת אותנו לעמוד על קוצו של יו"ד כל עוד בצד השני נחשפת אותה שנאה, הסתה ואלימות ואמונה שבכוחן של כל אלה לכפות עלינו ולהכתיב לנו תהליכים של נסיגה חד-צדדית. 
       
       מה שלא ברור לי, להבדיל מהדברים שמניתי עד לרגע זה, זה מה תהיה המשמעות של התהליך שרוצים להוביל ידידים טובים ממחנה הימין, מפלגות הימין, אולי אפי, אולי איווט ליברמן, אולי בני, אולי אחרים, אולי אנשים מתוך מפלגתי עצמה, שאומרים שכדי לעצור את המהלך הרע הזה אין לחשוש מהפלת הממשלה, אין לחשוש מהקדמת הבחירות. בעניין הזה אני לא מאוד משוכנע, כי מי שנכווה ברותחין נזהר בצוננין, ואנחנו נכווינו כבר פעמיים, ב-1992 וב-1999. הכוויות לא הגלידו, הצלקות אני לא יודע אם אי-פעם תיסגרנה, בוודאי לא לאותן אלפי משפחות של אזרחים ישראלים, מכל קצווי הקשת הפוליטית, ששילמו, משלמים וישלמו לנצח את מחיר המהפכים שהובילו את יצחק רבין המנוח ב-1992 ואת אהוד ברק, ייבדל לחיים ארוכים, ב-1999 אל הגה השלטון ואפשרו להם ליישם  מדיניות, שלצער תומכיה, בוודאי לצער כולנו, כשלה וגבתה מחיר כבד הרבה יותר ממה שחששנו שיקרה לנו אם חס וחלילה נלך בדרך שהתוו בשעתם יצחק שמיר במדריד ובנימין נתניהו בהסכם-וואי.
       
       הדילמה הזאת, בעיני היא דילמה לא פחות דרמטית מהקשיים האחרים שהתוכנית הזאת יוצרת, וזה מקור ההתלבטויות הרבות שיש היום בתוך הליכוד. 
       
       אני חושב שהיה משהו מדויק בתיאור של שר החוץ לפני דקות מספר לגבי הנוסח הפורמלי של ההצעה שעומדת לנגד עינינו היום. נכון שכשבוחנים את ההצעה מלה במלה, זה מדויק לקבוע שההחלטה הזאת איננה עוסקת בפינוי יישובים, בוודאי איננה החלטה על פינוי יישובים. אבל, אדוני היושב-ראש, זה יהיה מדויק באותה מידה לקבוע, שההחלטה הזאת מקרבת את תוכנית ההתנתקות אל קו הביצוע. זו עוד משוכה שמובילי היוזמה מדלגים מעליה בדרך הלא-פשוטה והארוכה אל שלב היישום המעשי. לכן, אף שהתיאור התקשורתי של הבוקר הזה, עם ההיסטוריה הגדולה והגרנדיוזית, הוא תיאור שמתאפיין בהגזמה רבה, עדיין ההכרעה שהכנסת תקבל היום היא הכרעה רבת חשיבות ורבת משמעות.
       
       אדוני היושב-ראש, לא אהבתי את תוכן נאומו של ראש הממשלה אתמול בכנסת, בעיקר בגלל סעיף אחד שהיה בו וצרם לי וסעיף אחד שהיה חסר לי בו. מה שהיה צורם מאוד זו ההאשמה שבה הואשמו מתיישבי יש"ע, ואולי המתיישבים בכלל, לא רק מיש"ע, בתסביך המשיחיות.
       
שלום שמחון (העבודה-מימד):
       
       זה לא היה כתוב בעיתון.
       
רומן ברונפמן (יחד):
       
       זה ציטוט ממנחם בגין.
       
השר צחי הנגבי:
       
       גם הציטוט של מנחם בגין צרם לי, נתקלתי בו לראשונה. לא הייתי פה, ואני לא זוכר את הציטוט הזה. הציטוט הזה לא משקף לפחות את מה שמנהיגי התנועה הלאומית צריכים להרגיש כלפי המתיישבים ביש"ע, ובכלל כלפי המושג הזה "משיחיות", שמוצג פתאום כמושג שלילי. אני יודע להגדיר התנהגות מסוימת ביש"ע כפנטיות, ובהחלט יש קיצוניות בכל מגזר, גם ביש"ע, אבל כל הרעיון הזה של משיחיות הוא רעיון שבלעדיו לא היינו כאן, ולא היתה כנסת ישראל הריבונית, ולא היתה מדינת ישראל העצמאית. כל הקמתה של מדינת ישראל היא פועל יוצא של להט משיחי, של אמונה בוערת, מטורפת, בלתי הגיונית, סוריאליסטית, שתרגמה את עצמה אחרי כל כך הרבה אלפי שנות גלות, כל כך הרבה חבלי משיח, כל כך הרבה תפילות - - 
       
אבשלום וילן (יחד):
       
       בדיוק להיפך.
       
השר צחי הנגבי:
       
       - - תרגמה את עצמה לאנרגיה מעשית של שיבת ציון. הרי עצם הרעיון ההזוי הזה, ידידי אבו וילן, שיושב יהודי על נהרות בבל, או בספרד האינקוויזיטורית, או בחרבין אשר בסין, או לך תדע איפה, ואומר לילדים שלו ולעצמו במלוא האמונה, שבשנה הבאה בירושלים הבנויה. לא אי-פעם, לא חזון אחרית הימים - בשנה הבאה אנחנו נהיה בירושלים הבנויה.
       
היו"ר מוחמד ברכה:
       
       השר הנגבי, תגיד מה חסר לך בנאום של ראש הממשלה, כי אתה צריך לסיים.
       
השר צחי הנגבי:
       
       מייד. זה דבר ששונה ממשיחיות? זה כל כולו משיחיות, זה כל כולו לא ריאל-פוליטיק, אבל זה הוביל אותנו הנה, ולכן ההזיות האלה, שהפכו אחרי זה לחזון ואחרי זה למציאות, אינן לצנינים בעיני, ולא צריכות להיות לצנינים בעיני ראש הממשלה.
       
       מה שהיה חסר לי היה הנאום של דובי וייסגלס. לפחות בשיחות שראש הממשלה קיים אתי ועם שרים אחרים בממשלתו, וגם במידה רבה עם התקשורת, אומנם לא באותה יצירתיות רטורית של דובי וייסגלס, אבל לאותו כיוון הוא כיוון תמיד, כשהוא ניסה לשכנע אותנו שהמחיר שאנחנו נדרשים לשלם, קשה ככל שיהיה, הוא זה אשר מבטיח את המשך האחיזה היהודית לדורי דורות באריאל, באלפי-מנשה, בגוש-עציון, בבקעת-הירדן וכמובן בירושלים.
       
חיים אורון (יחד):
       
       תנו לנו איזו אינדיקציה מתי אתם מרמים אותנו. תרים יד ימין, תרים יד שמאל, שנדע.
       
היו"ר מוחמד ברכה:
       
       חבר הכנסת אורון. אני מבין שהשר גרם לך למבוכה מסוימת. אל תהפוך את זה לסוג של שאלה.
       
בנימין אלון (האיחוד הלאומי - ישראל ביתנו):
       
       אתם לא רוצים לדעת. אתם רוצים - - -
       
היו"ר מוחמד ברכה:
       
       חבר הכנסת אלון.
       
חיים אורון (יחד):
       
       - - -
       
היו"ר מוחמד ברכה:
       
       חברי הכנסת, תנו לשר לסיים את דבריו.
       
השר צחי הנגבי:
       
       השאלה שחבר הכנסת אורון שואל היא שאלה שמטרידה אותו, כפי שהיא מטרידה אותי, לא במובן הזה של מתי מרמים אחרים, אלא מתי אנחנו מרמים את עצמנו. האם אתה מרמה את עצמך היום שאתה תתמוך בנו?
       
צבי הנדל (האיחוד הלאומי - ישראל ביתנו):
       
       כל הזמן. כל הזמן.
       
השר צחי הנגבי:
       
       אני בטוח שיש לך בעניין הזה התלבטות. האם אני מרמה את עצמי בזה שאני מאמין שראש הממשלה הולך ליישם את מה שאמר דובי וייסגלס? אולי אני מרמה את עצמי. אולי אלה משאלות לב. זה מאוד חסר לי בנאום. יכול להיות שזה לא היה בנאום, כדי שאתה לא תחשוב שאתה מרמה את עצמך ותתמוך היום בהחלטה. הרי בדרך כלל דברים חסרים לא בגין השמטה רשלנית, אלא במחשבה תחילה.
       
חיים אורון (יחד):
       
       מבחינתי, זה היה בנאום. אני תומך. מבחינתי, זה היה בנאום, ואני תומך.
       
השר צחי הנגבי:
       
       או.קיי. יש כאלה בשמאל שאולי אם זה היה בנאום זה היה מפריע להם, ואפילו מאוד. אבל, לי זה מאוד הפריע כיוון שזה לא היה בנאום, ועל כך אני מצר. אני גם מקווה שראש הממשלה עוד ימצא את הזמן, בשעות שעוד נותרו עד להצבעה, כדי לתקן את מה שהיה חסר וגם את מה שהופיע ולא היה צריך להופיע. תודה.
       
היו"ר מוחמד ברכה:
       
       תודה.

       
מסמכים שהונחו של שולחן הכנסת
       
היו"ר מוחמד ברכה:
       
       הודעה לסגן מזכיר הכנסת, בבקשה.
       
סגן מזכיר הכנסת דוד לב:
       
       ברשות יושב-ראש הישיבה, הנני מתכבד להודיע, כי הונחו על שולחן הכנסת – 
       
       לקריאה שנייה ולקריאה שלישית: הצעת חוק ניירות ערך (תיקון מס' 25), התשס"ה-2004; הצעת חוק ניירות ערך (תיקון מס' 26), התשס"ה-2004; והצעת חוק מס הכנסה (מכירת נייר ערך או יחידה בקרן נאמנות בשנת המס 2003) (הוראת שעה), התשס"ה-2004 - מטעם ועדת הכספים. תודה.
       
היו"ר מוחמד ברכה:
       
       תודה.

       
הודעת הממשלה על החלטה מס' 1996 בנושא תוכנית ההתנתקות המתוקנת
       
היו"ר מוחמד ברכה:
       
       חבר הכנסת שלום שמחון, בבקשה.  אחריו - חברי הכנסת רומן ברונפמן ואפי איתם.
       
שלום שמחון (העבודה-מימד):
       
       אדוני היושב-ראש, חברי חברי הכנסת, אדוני השר לאיכות הסביבה, זו הזדמנות לברך אותך. אילן שלגי, אפשר לברך אותך?
       
שר המדע והטכנולוגיה אילן שלגי:
       
       בינתיים, ממלא-מקום.
       
שלום שמחון (העבודה-מימד):
       
       בינתיים ממלא-מקום. עוד לא נבחר - לא?
       
היו"ר מוחמד ברכה:
       
       מחר.
       
שלום שמחון (העבודה-מימד):
       
       אני  מברך אותך כממלא-מקום, ואחרי זה נברך אותך עוד פעם כשר; תרוויח פעמיים.
       
       אדוני היושב-ראש, כאיש התיישבות אני מבין ללבם של אנשי גוש-קטיף. יתירה מכך, בהיותי שר החקלאות פעלתי כדי לסייע לאותם חקלאים בגוש-קטיף שנקלעו לקשיים. האמנתי שכל עוד אין החלטה על פינוים יש לאפשר להם להתקיים בכבוד. ואולם היום חובה על אנשי גוש-קטיף - אני אומר זאת, וקשה לי, חבר הכנסת צבי הנדל, אני אומר זאת אליך גם כחבר וגם כידיד, ואני מכיר אותך עוד שנים לפני הכנסת - לגלות אחריות לאומית ולקבל כל החלטה שתתקבל באופן דמוקרטי בממשלה ובכנסת. 
       
       אני רוצה להזכיר לאנשי גוש-קטיף שתי דוגמאות מההיסטוריה, שאותן הכרתי מקרוב. כשפונה חבל-ימית, פונו מושבים שהוקמו על-ידי תנועת המושבים, התנועה שממנה אני בא. אנשי תנועת המושבים נהגו באחריות. אנחנו לא איימנו במלחמת אחים, לא הזהרנו מפני שפיכות דמים - - -
       

צבי הנדל (האיחוד הלאומי - ישראל ביתנו):
       
       חבר הכנסת שמחון, מלה – א. היה שם הסכם שלום, והיישוב הכי ותיק היה בין שבע או שמונה. עם כל הכבוד, אל תשווה.
       
שלום שמחון (העבודה-מימד):
       
       חבר הכנסת צבי הנדל, אנחנו לא הזהרנו מפני שפיכות דמים ופגיעה בחיילי צה"ל, לא קראנו לסרבנות - וזה לא דבר שאתה מאמין בו, אני יודע - לא איימנו על חיי ראש ממשלה, לא הלהטנו את היצרים ולא הסתמכנו על רבנים המנותקים מהוויית המדינה. במקום זאת הקמנו התיישבות חדשה בחבלי ארץ אחרים. יש לאנשי גוש-קטיף אפשרות להמשיך ולמלא שליחות ציונית בכך שיישבו את הנגב. אתם מאלצים את מדינת ישראל להלחם על חבל-עזה, שלא היה ולא יהיה חלק ממדינת ישראל לעולם, ובה בשעה אנו מאבדים את אחיזתנו בגליל, ויותר מכך - בנגב.
       
צבי הנדל (האיחוד הלאומי - ישראל ביתנו):
       
       רק חוות-השקמים.
       
שלום שמחון (העבודה-מימד):
       
       גם מתוך הדברים שאתה אמרת, אתה אומר: אם היה הסכם - ממילא לא היינו שם.
       
צבי הנדל (האיחוד הלאומי - ישראל ביתנו):
       
       לא.
       
שלום שמחון (העבודה-מימד):
       
       לכן, ממילא מתייתרת האמירה שלך.
       
רומן ברונפמן (יחד):
       
       מה? הוא חבר לז'נבה? כולם חברו לז'נבה.
       
צבי הנדל (האיחוד הלאומי - ישראל ביתנו):
       
       הוא חולם. הוא חולם.

שלום שמחון (העבודה-מימד):
       
       הפעם השנייה שהייתי עד מקרוב לפינוי כוחותינו היתה בנסיגה מלבנוןן. כתושב קו העימות בצפון תמכתי, כמו מרבית תושבי הצפון, בנסיגת צה"ל מלבנון, ודרך אגב, בלי הסכם. הגורמים הצבאיים התריעו, רבים הזהירו כי הצפון יתלקח, אבל אנחנו סברנו שיש להפסיק את הקזת הדמים של חיילי צה"ל בלבנון. רצינו שבחורים צעירים לא ישלמו עוד בחייהם. בסופו של דבר התברר, כי ההחלטה לסגת מלבנון רק היטיבה עם הצפון, שהפך מוקד משיכה לתיירות פנים.
       
       לכן, קשה לי היום להבין את תושבי גוש-קטיף, שאינם מוכנים לשלם את מחיר הפינוי, שעליו יקבלו פיצוי הוגן והולם, ובצדק. קשה לי להבין איך אפשר לדבר על וילות, על איכות חיים ורוח ים, בשעה שחיילים נהרגים בעזה. איך אפשר לדבר על עבודת אדמה - - -
       
צבי הנדל (האיחוד הלאומי - ישראל ביתנו):
       
       אתה ממש מסית. - - - אויבי יהודים לא דיברו כמוך.
       
שלום שמחון (העבודה-מימד):
       
       איך אפשר לדבר על עבודת אדמה, על התיישבות ועל חקלאות מתקדמת, בשעה שחיילים נפצעים מדי יום בעזה. חלקם, אתה יודע, לא יהיו אתנו לעולם.
       
צבי הנדל (האיחוד הלאומי - ישראל ביתנו):
       
       מה עם החיילים שלי שנהרגים בשביל לשמור עליך?
       
שלום שמחון (העבודה-מימד):
       
       חבר הכנסת צבי הנדל, אותו דבר. אותו דבר בדיוק - - -
       
צבי הנדל (האיחוד הלאומי - ישראל ביתנו):
       
       תוציא אתכם גם. תוציא אתכם גם.
       
שלום שמחון (העבודה-מימד):
       
       אותו דבר בדיוק - - -
       

היו"ר מוחמד ברכה:
       
       חבר הכנסת הנדל, הזעקה שלך נשמעה.
       
שלום שמחון (העבודה-מימד):
       
       אותו דבר בדיוק אני אומר גם על עצמי כתושב קו העימות בגבול הצפון. אמרתי בדיוק את אותם דברים, ואני אומר אותם גם עכשיו.
       
רן כהן (יחד):
       
       - - -
       
צבי הנדל (האיחוד הלאומי - ישראל ביתנו):
       
       אז אפשר לגרש אותך?
       
שלום שמחון (העבודה-מימד):
       
       לא, לא אמרתי: לגרש. לא אמרתי.
       
       תוכנית ההתנתקות מבשרת ראשיתו של מהלך היסטורי, מהלך שסופו פרידה מהפלסטינים, סיום הכיבוש והגדרת מדינת ישראל בגבולות ברורים וחדשים. ביצוע המהלך הזה יאפשר לנו לבנות חברה דמוקרטית ובריאה, שאינה נושאת את חוליי הכיבוש. המהלך הזה יאפשר לנו לבנות כלכלה בריאה, שתתבסס על השקעות זרות, על תיירות מצליחה ועל הגברת הצריכה הפרטית.
       
       אנחנו נמצאים על ספו של שינוי היסטורי, אבל כאן בכנסת ובמערכת הפוליטית גילויי חוסר האחריות והשיקולים האישיים והקטנוניים מגיעים לשיאים חדשים. מורדי הליכוד עושים חשבונות פוליטיים ומבקשים לחזק את מעמדם במרכז הליכוד. כמה משרי הליכוד מנסים ללכת עם ולהרגיש בלי - דרך אגב, שניים מהם שמענו פה עכשיו - גם להצביע בעד וגם לכפות משאל עם, שיעכב את ההתנתקות עוד בחודשים ארוכים. 
       
       ביהדות התורה בחרו באופן מוזר לחסל דווקא היום חשבונות עם שרון ולהתנגד למהלך שיבטיח את שלומם של חיילי צה"ל. יש בעיני טעם לפגם בכך שחברי מפלגה המייצגת ציבור שבחר שלא לשרת בצה"ל יצביעו נגד מהלך שיקל על החיילים וישחרר את הצבא ממטלה ביטחונית ותקציבית כבדה. לצערי, גם בש"ס שקעו ליום קטנות ובחרו להתנקם בשרון שהשאיר אותם מחוץ לקואליציה. 
       
       תמוהה עוד יותר עמדתם של חברי כנסת ערבים, שהחליטו ללכת על הכול או לא כלום ולהתנגד להתנתקות בתואנה משונה, שהיא לא מבטיחה את המשך פינוי ההתנחלויות.

אלי בן-מנחם (העבודה-מימד):
       
       חבר הכנסת שלום שמחון, לא כולם.
       
שלום שמחון (העבודה-מימד):
       
       אמרתי: חלקם.
       
       האם המשך המצב הקיים עדיף בעיניכם למדינת ישראל ולפלסטינים תושבי רפיח, שגוש-קטיף חוסם להם את הגישה לים? האם עדיף לפלסטינים להמשיך ולנסוע בדרכים עקיפות בשעה שכולם נוסעים בדרכים אחרות, יותר בטוחות? 
       
צבי הנדל (האיחוד הלאומי - ישראל ביתנו):
       
       אתה שאלת אותם מה הם מעדיפים? אולי הם  מעדיפים שתישאר שם ושערפאת - - -
       
שלום שמחון (העבודה-מימד):
       
	חבר הכנסת צבי הנדל, אני בטוח שלא, וגם אתה יודע.

רן כהן (יחד):
       
       הוא רוצה משאל עם אצל הפלסטינים.
       
רומן ברונפמן (יחד):
       
       אין ספק.
       
היו"ר מוחמד ברכה:
       
       יש הצעת חוק בנוסח הזה.
       
שלום שמחון (העבודה-מימד):
       
       אני מקווה שחברי בכנסת יגלו אחריות לאומית - -
       
צבי הנדל (האיחוד הלאומי - ישראל ביתנו):
       
       - - - מתחילים להאמין בזה.
       
שלום שמחון (העבודה-מימד):
       
       - - ויצביעו בעד תוכנית ההתנתקות. אני מקווה שציבור המתנחלים יגלה אחריות ויקבל את ההחלטה שתתקבל היום בכנסת.
       
       חבר הכנסת צבי הנדל, אני אומר לך עוד הפעם - - -
       
צבי הנדל (האיחוד הלאומי - ישראל ביתנו):
       
       אל תגיד. תעשה לי טובה. אל תגיד להם.
       
שלום שמחון (העבודה-מימד):
       
       אני אומר לך באחריות - - -
       
צבי הנדל (האיחוד הלאומי - ישראל ביתנו):
       
       אתה עוכר ישראל מהמעלה הראשונה.
       
שלום שמחון (העבודה-מימד):
       
       צבי, עזוב, בחייך. אני חושב שאתה מגזים. תאמין לי.
       
רן כהן (יחד):
       
       די.
       
חיים אורון (יחד):
       
       די.
       
צבי הנדל (האיחוד הלאומי - ישראל ביתנו):
       
       - - -
       
שלום שמחון (העבודה-מימד):
       
       חבר הכנסת צבי הנדל, תאמין לי שאתה מגזים.
       
צבי הנדל (האיחוד הלאומי - ישראל ביתנו):
       
       - - -
       
היו"ר מוחמד ברכה:
       
       רבותי.
       
שלום שמחון (העבודה-מימד):
       
       חבר הכנסת צבי הנדל, תאמין לי שאתה מגזים. אתה יוצא מהפרופורציות, ואתה יודע. אתה יודע שאתה יוצא מהפרופורציות.
       
היו"ר מוחמד ברכה:
       
       רבותי, תודה.
       
שלום שמחון (העבודה-מימד):
       
       אתה יוצא מפרופורציה.
       
צבי הנדל (האיחוד הלאומי - ישראל ביתנו):
       
       בגללי נרצחים ילדים?
       
שלום שמחון (העבודה-מימד):
       
       לא אמרתי שבגללך נרצחים ילדים. תבדוק את זה בפרוטוקול. אמרתי שאתה לא יכול להתעלם מזה. אתה שקוע כולך ברגע הקשה שיש לך ולא מסתכל למעלה. 
       
היו"ר מוחמד ברכה:
       
       תמשיך את ההתנגחות מחוץ לדוכן. חבר הכנסת רומן ברונפמן, בבקשה.
        
רומן ברונפמן (יחד):
       
       אדוני היושב-ראש, כנסת נכבדה, מחנה השלום יצביע היום, למרבה הפלא, עם הממשלה.
       
חיים רמון (העבודה-מימד):
       
       לא עם הממשלה, עם שרון.
       
רומן ברונפמן (יחד):
       
       תודה שאתה עוזר. אני אגדיר את זה עוד יותר טוב, יצביע עם ההתנתקות לא בלב קל. כמוך, גם אני וכל מי שיושב בצד הזה היינו מעדיפים לעשות את המהלך הזה בהסכם. כאשר אנחנו מסתכלים אחורה, החל משנת 1989, אנו רואים שכל ראשי הממשלה במדינת ישראל ניסו כך או אחרת לשבת לשולחן המשא-ומתן ולהגיע להסכם המיוחל - החל ביצחק שמיר, שעשה את זה הכי פחות ברצון, ועד יצחק רבין, ששילם מחיר הכי יקר בעבור מעשיו האמיצים. אבל, המהלכים לא הצליחו. 
       
       אני מבין את ההיגיון שהביא את אריאל שרון למהלך החד-צדדי. לכן אנחנו, אחרי התלבטויות רבות מאוד, החלטנו שהפעם נחרוג מההרגל שלנו, מהרצון שלנו ומההיגיון שלנו להסכים לשבת עם העם הפלסטיני ולהגיע להסכם על הקמת מדינה פלסטינית בכל השטחים הכבושים, לרבות חלוקת ירושלים לשתי בירות לשני העמים. שאלת השאלות, מה יישאר לנו. האם הסטטוס-קוו, אדוני היושב-ראש, ואני דווקא פונה אליך בנימה אישית, הוא עדיף למחנה השלום, או שכל תזוזה במצב הכיבוש עדיפה לנו, כי אנחנו מאמינים שיהיה לה גם אפקט, דינמיקה היסטורית ואפקט לעם הפלסטיני שיושב תחת הכיבוש הזה מאז שנת 1967. 
       
היו"ר מוחמד ברכה:
       
       נראה לי שלא היית נוכח באולם כאשר שר החוץ דיבר.
       
רומן ברונפמן (יחד):
       
       אני בהחלט הייתי נוכח. אני מפנה אותך לדברי ההסבר ששר החוץ ציטט מאותו נייר. זו החוכמה על הנייר שמדברת בכמה רמות לכמה סוגים של אנשים, כדי לאפשר לו תמיכה מרבית, ואני אסביר לך למה אני מתכוון. סעיף ג' מדבר על כך שמתהליך זה לא תהיה התיישבות יהודית ברצועת-עזה ובצפון-השומרון. אז אני אומר לך, חבר הכנסת ברכה, שאני לא מבין את אופן הצבעתכם. כל כך הרבה מאמץ השקענו בשנים האחרונות כדי להזיז את העגלה הזאת ממקום מת ולהניע את ההליך, וכאשר יש ניצוץ לתקווה שמחנה הימין מסוגל לעשות מה שלא יכולנו לעשות במשך דורות, אנחנו לא מוצאים תמיכה מכם. 
       
       בסופו של דבר ההיסטוריה נלמדת והאספקט הרטרוספקטיבי שונה ממה שחשבנו קודם. מלחמת ששת הימים, שנרשמה בהיסטוריה של מדינת ישראל כמלחמה הכי מוצלחת והכי קצרה שלה, הערב אולי תתחיל להסתיים. אם כנסת ישראל, שהיא הנציגה הלגיטימית של העם שבחר בנו, ואין צורך במשאל העם המזויף הזה, תקבל החלטה - ואני לא קורא לה החלטה היסטורית, כי עד יישומה יהיו עוד הרבה מאוד מאבקים - שנותנת תקווה לפתרון, החלטה שנותנת תקווה לתחילת הסיום של הכיבוש, אז נוכל להגיד שבהצבעה של היום בערב אנחנו מתחילים לסיים את מלחמת ששת הימים. המלחמה ששחררה את השטחים כבשה את המצפון שלנו, וכאשר נשתחרר מהשטחים אולי גם נשחרר את המצפון היהודי.
       
היו"ר מוחמד ברכה:
       
       התמימות היא מעלה גדולה. 
       
רומן ברונפמן (יחד):
       
       תודה רבה.
       
היו"ר מוחמד ברכה:
       
       חבר הכנסת אפי איתם, בבקשה.
       
אפי איתם (מפד"ל):
       
       אדוני היושב-ראש, חברי חברי הכנסת, הייתי נוכח פה בשעה ששר החוץ ניסה לגמד ולמזער את משמעויותיה של הצבעת הערב, והיה קשה שלא לחייך כששומעים את הניסיון הפתטי הזה. מי ששמע את דליה איציק אומרת, כולנו כאיש אחד, אין קיזוזים, אין חוץ-לארץ, נתייצב מאחורי ההצבעה הזאת ונתמוך בתוכנית ההתנתקות, מבין שהערב מדובר בצומת גורלי לעתיד מדינת ישראל, הציונות והערכים שהמחנה הלאומי והמחנה הדתי-לאומי חינכו ופעלו לאורם שנים רבות. 
       
       חזקה על חיים רמון וחזקה על אבו וילן שהם יודעים לקרוא מסמכים והם מבינים, כמו שמבין כל בר-דעת ברחוב, שהערב הולכת להתקבל תוכנית שמשמעותה היא עקירתם של אלפי יהודים, ילדים, נשים, גברים וטף מביתם, שבו הם חיים על-פי חוק ועל-פי רשות ובו הם מגדלים כבר דור שלישי של ילדים.
       
       ברור לגמרי שזאת המשמעות ואלה הם פני הדברים, וכל ניסיון לתאר את הדברים בפורמליסטיקה של סעיפים ותת-סעיפים לא יצלח. בזמן שקרא שר החוץ בדגשים את עניין האי-החלטה בדבר עקירת יישובים, ראינו אני וחבר הכנסת וילן את הסעיף שעוסק באמירה, שבכל הסדר עתידי לא תהיה התיישבות ישראלית ברצועת-עזה. זה כלול בהחלטה שתתקבל הערב ופירושה הוא מרחיק לכת, שבכל מצב, גם אם יהיה לנו פרטנר, גם אם יהיה לנו משא-ומתן, גם אם יהיה לנו עם מי לדבר, כנסת ישראל קובעת מראש את תוצאות הדיון הזה, שלא יהיו יהודים בגוש-קטיף. זאת המשמעות. 
       
       לפעמים יכול לקום אדם בבוקר ולחשוב שהוא עם, אף שכל מי שייקרה בדרכו יאמר לו עצור, אנשי מפלגתו, הבוחרים שלו, שרי ממשלתו, והוא ילך קדימה, ואפילו מהמקום שבו הוא יהיה ייראה לו שכל המפעל, שהיה במידה רבה מפעל חייו, הוא משיחיות הזויה ומסוכנת. זה כואב, זה עצוב, זה אולי אפילו מתסכל, אבל יש כלל ביהדות, שכאשר אדם מכה על חטא, הוא מכה על החזה שלו. אני חושב שלנו, למפלגה הדתית הלאומית, ולי, כעומד בראשה, יש בהחלט מה להכות על חטא. על חטא שהסכמנו ללכת לממשלה הזאת, על חטא שהאמנו לראש הממשלה הזה, על חטא ששמנו יהודים תמימים אידיאליסטים רבים כל כך בכף הקלע של התוכנית המסוכנת הזאת.
       
       אבל ראש הממשלה, על החזה של מי הוא מכה כשהוא אומר: טעיתי, כשהוא אומר: אני רואה מכאן דברים שלא ראיתי משם, כשהוא אומר שכל המפעל הזה הוא סכנה ביטחונית והזיה משיחית? הוא מכה על החזה של הילדים של נגה כהן, הוא מכה על החזה של משפחת ברט. הוא מכה על החזה של מאות פצועים והרוגים, חיילים ואזרחים, שהלכו אחריו, שהאמינו לו, שהאמינו בו. זאת איננה מנהיגות, אדוני ראש הממשלה. אם באמת טעית טעות קולוסלית כזאת, אם אתה באמת היום במקום שאתה רואה משם שכל מפעל חייך היה לשווא, התכבד ולך הביתה, התכבד והסק מסקנות. אבל אל תיתן לאנשים תמימים שהאמינו בך להיות קורבנות הגחמות הקודמות והגחמה הנוכחית הקשה מכולן. 
       
מגלי והבה (הליכוד):
       
       מזל שאתה במיעוט ולא ברוב. 
       
אפי איתם (מפד"ל):
       
       ברור לחלוטין שתוכנית ההתנתקות איננה תוכנית ביטחונית. אומרים את זה כל מי שמבינים בביטחון, ואני מוסיף את קולי הדל כמי ששירת 30 שנה בצבא כמעט בכל החזיתות, כמעט בכל המערכות. כבר היום ברור לגמרי שהתוכנית הזאת היא מסוכנת. התוכנית הזאת תביא את מדינת ישראל לעמוד מול גלי טרור שיכורי ניצחון. זה אולי הניצחון האסטרטגי הראשון המכריע והברור של הטרור בהשגת טריטוריית טרור משלו, ומול מי? מול המדינה, מול האומה שהרימה את דגל המלחמה בטרור, ועכשיו היא מלמדת את העולם ברחנות מהי. 
       
       ברור לגמרי שבראייה אסטרטגית המהלך הזה ומה שקרה בלבנון ומה שהולך וקורם עור וגידים בפינוי צפון-השומרון ובבניין הגדר לאורך הגבול של "הקו הירוק", פירושו ותוצאתו הבלתי-נמנעת יהיו שהטרור הודף את מדינת ישראל, מובסת, קרועה, נעדרת הרתעה, חזרה לגבולות 1967, מה שלא חלמו אפילו אלה שאמרו: שטחים תמורת שלום. כאן מוותרים על שטח, על יישובים, תמורת המשך טרור, תמורת פרס לרוצחים. 
       
       ברור לגמרי שעל פתרון ביטחוני, על שיפור המצב הביטחוני כבר לא מדבר אף אחד. אולי יחיד, איזה מין קול מוזר של נאמנות עיוורת לאדוניו, הוא קולו של שר הביטחון שלנו, שאיננו מגובה לא בדבריו של הרמטכ"ל, לא בדברי ראש השב"כ, לא בדברי ראש המוסד ולא במה שקורה במציאות בפועל בשטח, כשהטרור רק מרים עוד ראש, ועכשיו יש תחרות מי ירשום על שמו בהיסטוריה את הברחתה של מדינת ישראל מגוש-קטיף, תחת ברד של מרגמות, של פיגועים, ומי יעמוד בפני עולם הטרור כמנצח הגדול. 
       
        ברור, ואמר את זה כאן השר צחי הנגבי, שזאת גם איננה תוכנית מדינית. מי שחושב שהעולם הערבי, עולם הטרור, יבוא לשאת ולתת אתנו כשניתן להבריח אותנו, כשניתן לראות אותנו עוקרים את עצמנו לדעת, הוא יבוא וידבר אתנו, הוא יבוא ויקבל קצת אם הוא יכול לקבל כמעט הכול ללא תנאי? זה איננו מבוא למהלך מדיני, זה מבוא להעמקת הבדידות, המתקפה והסבל של מדינת ישראל מול הטרור העולמי והאזורי. 
       
       אם כן, מה זאת תוכנית ההתנתקות? אני חושב שזה סוג של גחמה, סוג של אובססיה, הייתי אומר איזה מין מחלת נפש. כבר לא חשוב אם זה נותן משהו ביטחוני, כבר לא חשוב אם זה נותן משהו מדיני, רק לראות כבר, לראות כבר, איזה יישוב נעקר, איזה יהודים מוגלים מהבתים שלהם, ממפעל חייהם. שוב, איזו שיירה כזאת של יהודים כפופים, מושפלים. רק חסרה השרשרת שתחבר אותם צוואר אל צוואר. 
       
       דפי ההיסטוריה שלנו ראו הרבה הגליות והרבה עקירות והרבה השפלה, אבל זה תמיד היה שמור לאויבים שלנו, לאלה מבחוץ. אבל הפטנט הזה שיהודים קמים על יהודים לעוקרם נפש, שבתי-כנסת ייהפכו למסגדים, במקום פרוכת וארון קודש מטיפים קיצונים לטרור - "אידבח אל-יהוד", להשמיד את מדינת ישראל בדם ואש. הם יבנו את המסגדים בכל מקום שהיה בית-כנסת, שאף אחד לא ישלה את עצמו.
       
       דפי ההיסטוריה מתבוננים בנו משתאים: כשיש בנו כוח צבאי שלא היה בנו מעולם, כשיש לנו ריבונות, כשיש לנו כבוד של אומה עצמאית, אנחנו קמים וחוזרים לגלות. חוזרים לגלות ברשות ובסמכות של כנסת ישראל, של ממשלת ישראל, דבר נורא כל כך. 
       
       כשאנחנו שואלים למה - והיו לי פגישות לא מעטות עם ראש הממשלה עד לפני שהתפטרתי; אותי לא גירשו, אותי לא פיטרו, קמתי ואמרתי: אין חלקי עמך, עם תוכניתך ועם ממשלתך. זו דרך שמנוגדת לכל האמת ולכל מה שאני מאמין בו. שאלתי אותו: למה אתה עושה את זה ? הרי הלחץ האמריקני הוא אגדה. אנחנו הזמנו את זה, אנחנו נסענו לשם, כמעט כפינו את עצמנו על הנשיא בוש עם התוכנית הזאת. לא היתה תשובה. אמרתי לו: הרי אתה יודע שמבחינה ביטחונית זה ירע את מצבנו. לא היתה תשובה. ואני עדיין עומד כאן ואומר, זאת זכותנו לשאול אותך, ראש הממשלה, למה אתה מוביל את התוכנית הזאת. 
       
       אולי לרגע התבלבלת. עמדת כאן ודיברת אתמול על הנחישות שגילית בשדות הקרב. הנחישות הזאת מופנית עכשיו כמו אש אל כוחותינו. הנחישות הזאת מופנית עכשיו כמו הפניית הקנים והחרב אל הלב של עצמנו. אני מודיע לך, ראש הממשלה, זו נחישות שגויה. פקח את עיניך וראה, אתה קורע אותנו, אתה מנתק אותנו איש מאחיו, את כולנו יחד מאדמתנו, ממורשתנו, מתורתנו. שום דבר טוב לא יצא מהדבר הזה, אנחנו נחזור ונתבונן ברטרוספקטיבה על התוכנית הזאת, משתאים ולא מאמינים, כמו שאיננו מבינים איזו שטות נכנסה בנו כשלפני עשר שנים, ברוב, השלינו את עצמנו שערפאת יבוא לכאן עם כמות מוגבלת של רובים ממוספרים, שנשלוט בכל שוטר, בכל תג בכל מקום, והוא יילחם עבורנו בטרור בלי בג"ץ ובלי "בצלם". 
       
       ועכשיו אתה חובר אל האיש שהיה צריך ללכת יחד אתך הביתה. אם יש בכם שמץ של מנהיגות, שמץ של יושר - איש שבפני עצמו הביא עלינו אסון נורא כל כך שאת 1,000 הרוגיו הראשונים אנחנו כבר סופרים, ומי יודע מה הלאה. ועכשיו שניכם, באטימות לב, בחוצפה, בשרירות, חוברים ואומרים: אופס, טעינו. אבל אתם, תושבי גוש-קטיף, תושבי נתניה, תושבי ירושלים, תושבי צפון-השומרון, תשלמו את המחיר. 
       
       אני אומר לך, ראש הממשלה, שאנחנו ניאבק בך. ניאבק בך כאן בכנסת, ניאבק בך בבתי-המשפט, ניאבק בך בדעת הקהל, בתקשורת. ניאבק על כל בית, על כל חממה, על כל בית ילדים. ניאבק בך ברחובות. ואתה אל תפחיד אותנו ממלחמת אחים. לא תהיה מלחמת אחים, כי אנחנו לא נילחם עם האחים שלנו, לא עם האחים בגולני, לא עם האחים בגבעתי, לא עם האחים כאן בכנסת. אבל ניאבק בך, כי התוכנית שלך היא תוכנית נוראה, בלתי מוסרית, בלתי ראויה מבחינה ביטחונית, ואיננה מקובלת עלינו כאנשי תורה, כאנשי אמונה בתורת ישראל ובדבר השם.
        
       את הנחישות האמיתית הזאת אנחנו נגייס, את חלקה יכולת לראות כאן בחוץ – אלפי ילדים, בני נוער, שאותם אתה הולך להפוך לפליטים, עמדו עם הגופיות הכתומות וסימנו לך אור אדום לא קטן, מהבהב, רמזור של עצור, את הצומת הזה של גירוש, של עקירה, אתה לא תעבור.
       
       מדברים הרבה על אלימות בבתי-הספר, בכבישים. האלימות הזאת, אדוני ראש הממשלה, מתחילה כאן, כי ממשלה וכנסת יכולות לקום על אזרחים תמימים, שומרי חוק, שעמדו בחזית של המלחמה הקשה בטרור במשך שנים, ולגרשם מבתיהם. איש אינו חסין מן הגירוש הזה, לא בתל-אביב, לא בכפר-קרע, לא בגוש-קטיף, לא בפתח-תקווה, וגם לא בקיבוץ עין-גב. אם יכול לקום איש, יום אחד בבוקר, ולהוביל אומה שלמה לעקור את עצמה לדעת, איש איננו מחוסן. 
       
       אולי כדאי לומר דבר אחרון לחברי במפלגה הדתית-הלאומית: שנים ארוכות המפלגה הזאת, חרף ציבור נפלא, נאמן, אידיאליסטי, שעומד בחזיתות הלאומיות כשומר חוק וכשליח לדברי חלוציות וציונות, שנים רבות היא מתקשה לתרגם את הציבור הנפלא הזה לנאמנות פוליטית. לפני שנה וחצי, ערב הבחירות, הראו הסקרים שהמפלגה הזאת עומדת, חס וחלילה, להימחק מן המפה הפוליטית, ואז נקראתי, יחד עם חברים נוספים, לנסות ולעזור. 
       
       היום, ברגע כזה גורלי, כשגוש-קטיף, שברובו מתיישבים והתיישבות על שם מנהיגיה של המפלגה הזאת, וחיים בו שליחיה ובניה של התנועה הזאת - עומד הציבור נבוך ומשתאה על מעלליה, על גמגומיה, על הסלטות הפוליטיות ועל ההתחכמויות הציבוריות, והוא אומר לה: בדיוק בזה מאסתי, בדיוק בגלל זה הפניתי לך עורף.
       
מגלי והבה (הליכוד):
       
       - - -
       
היו"ר מוחמד ברכה:
       
       אני קורא אותך לסדר. אתה לא תנהל את הישיבה מהמקום שלך.
       
מגלי והבה (הליכוד):
       
       - - -
       
היו"ר מוחמד ברכה:
       
       אני קורא אותך לסדר פעם שנייה.

מגלי והבה (הליכוד):
       
       תקרא לי גם פעם שלישית. 
       
היו"ר מוחמד ברכה:
       
       אני אקרא לך.
       
מגלי והבה (הליכוד):
       
       אותנו חייבו חמש דקות, הוא מדבר רבע שעה. 
       
היו"ר מוחמד ברכה:
       
       הזמן שמוקצה לו הוא עשר דקות.
       
מגלי והבה (הליכוד):
       
       הוא כבר מדבר רבע שעה, אדוני היושב-ראש.
       
היו"ר מוחמד ברכה:
       
       לכולם הוספתי ארבע-חמש דקות.
       
מגלי והבה (הליכוד):
       
       - - -
       
היו"ר מוחמד ברכה:
       
       אני קורא אותך לסדר פעם שלישית. תצא החוצה.
       
       (חבר הכנסת מגלי והבה יוצא מאולם המליאה.)
       
אפי איתם (מפד"ל):
       
       ישב כאן הערב שר מטעם המפד"ל, מהממשלה הזאת - - -

היו"ר מוחמד ברכה:
       
       אני מבקש לסיים בכל זאת, אדוני.
       
אפי איתם (מפד"ל):
       
       אני כבר מסיים.
       
       ישב כאן שר מטעם המפלגה שאני עומד בראשה, בממשלה הזאת, ממשלה שברור שתוביל הערב החלטה בכנסת לעקור יישובים ותושבים, אלפים, חבל ארץ שלם, קהילות שלמות. ואני אומר לך, אדוני השר אורלב: קום ותעשה מעשה. אתה יודע חשבון יותר טוב ממני, אתה אלוף ומומחה בו, ואתה יודע שאם הערב אתה וחברינו הנוספים תודיעו על פרישתכם מן הממשלה והקואליציה, אנחנו הולכים לבחירות, אנחנו הולכים אל המקום שבו צריכות להיות מוכרעות הכרעות מן הסוג שעומד לפתחנו הערב. אתה יודע שאין איש מבוחרינו שמתיר לך ולחברים האחרים להמשיך ולקיים את הממשלה הזאת, ולו דקה אחת. והדבר הזה בידכם. 
       
       אנא מכם, קומו היום, שמרו על אחדות המפלגה, על אחדות הסיעה, ועשו את המעשה הפשוט, המתבקש – הפילו את הממשלה הזאת, ונלך יחד לבחירות שישנו את פני המפה הפוליטית ויאפשרו לנו לעצור את התוכנית הנוראה הזאת. תודה רבה, אדוני היושב-ראש.
       
היו"ר מוחמד ברכה:
       
       תודה. חבר הכנסת אברהם הירשזון, בבקשה. אחריו – חבר הכנסת חיים רמון. חבר הכנסת איתם היה אמור לדבר עשר דקות, לכולם אנחנו מוסיפים, כי יש זמן עד להצבעה. לנהל ישיבה מן האולם זה דבר לא מקובל ולהעיר ליושב-ראש זה דבר לא מקובל. בבקשה, אדוני.
       
אברהם הירשזון (הליכוד):
       
       אדוני היושב-ראש, רבותי חברי הכנסת, חככתי בדעתי אם לעלות ולדבר היום או לא, משום שאני חושב שהחל מאתמול, והיום במשך היום, חברי כנסת דיברו ונימקו כל אחד את דעתו בנושא, אם בעד ואם נגד, וכל אחד אמר את אשר עם לבו, את אשר עם דעתו, וכולנו יודעים שזאת שעה לא קלה למדינת ישראל ולעם ישראל, ושנצטרך היום לקבל הכרעות קשות ביותר; אולי לחלק הן יותר קשות, אולי לחלק הן פחות קשות, אבל ודאי שהן קשות.
       
       לפני דיבר חבר הכנסת איתם, ואמר בדבריו: לא תהיה מלחמת אחים. זה בסדר, זה מה שנקרא באנגלית wishful thinking. לא תהיה מלחמת אחים. אני רוצה לומר לכם: רבותי, אני לא בטוח. אני שומע את דברי השטנה ההולכים וגדלים, הולכים ורבים, ואני חי בחשש בנושא, ואני אומר מדוע. 
       
       בשבילי רבנים זה דבר חשוב מאוד, אני מתייחס אליהם מאוד ברצינות. והנה אני קורא – הוצאתי מהעיתונות – ורואה שהרבנים, מהחשובים שבהם, אומרים שצריך להחיל על ראש הממשלה והתומכים בתוכנית הזאת את חוק הנאצים. אני אקרא על-פי מה שכתוב: להעמיד אותם לדין כמשתפי פעולה, כפי שהעמידו את הנאצים ואת עוזריהם. ריבונו של עולם, יש הרי גבול לכל דבר, יש מחסום לכל דבר. מה זה, ראש הממשלה הוא היטלר? אנחנו, אלה שתומכים בעניין הזה, נאצים? הרי לא היה, ואני מקווה, בעזרת השם, שלא יהיה עלי אדמות דבר כפי שהיה בשואה הזאת. אי-אפשר לקחת כל מקרה שיש ולהעתיק את זה אלינו ולומר: נגזרת שווה לכולם.
       
       כשאני קורא שהרבנים עושים את זה, אנחנו צריכים להיות חרדים, ואני חושב, אדוני היושב-ראש, שהכנסת הזאת חייבת להוקיע ולהביע עמדה נחרצת נגד השימוש בנאצים כסימבול לכל דבר שלא מוצא חן בעיני מישהו, ובעיקר כאשר מדובר ברבנים, ולא הזוטרים שבהם. תודה רבה.
       
היו"ר מוחמד ברכה:
       
       תודה רבה. חבר הכנסת חיים רמון. אחריו – השר אליעזר זנדברג. אחריו – חבר הכנסת טלב אלסאנע. אם הוא לא יהיה, כי הוא הלך לשבירת הצום, התור שלו יישמר.
       
חיים רמון (העבודה-מימד):
       
       אדוני היושב-ראש, חברי הכנסת, היום בסביבות השעה 20:00 אני רוצה להאמין שמצעד האיוולת וההזיה שבו צעדה מדינת ישראל למעשה מאז מלחמת ששת הימים, יתחיל להגיע לסיומו. מצעד שבו צעדו רבים וטובים, שהאמינו שמדינת ישראל יכולה לספח 3 מיליוני פלסטינים ולהישאר מדינה יהודית ודמוקרטית, שהאמינו שאנחנו יכולים להקים התנחלויות בלב אוכלוסייה ערבית ולהישאר מה שאנחנו. וההזיה הזאת היא היא, חבר הכנסת איתם, מחלת הנפש, ולא ההיפך. הניסיון להביא לסיום המציאות שבה אנחנו שולטים על 3 מיליוני פלסטינים שמאיימים למעשה על עצם קיומנו כאן כמדינה יהודית ודמוקרטית, הוא התחלת הריפוי. 
       
       מה האמנו? מה רצו? להחזיק אוכלוסייה של 3 מיליוני פלסטינים לנצח ללא זכויות? הרי דרום-אפריקה התמוטטה מתוך אותה מחשבה שמיעוט יכול לנצח לשלוט ברוב - למי שלא יודע, בין ים למדבר עוד מעט יש רוב פלסטיני. 
       
       וההזיה הנוראה מכול היתה בעזה. היום באים ומתארים את גוש-קטיף כאילו הוא נמצא בכלל באיים הקריביים. שמעתי חברת כנסת שהיתה מנהלת בית-ספר תיכון - לא יסודי - שאומרת: עזה זה גוש-קטיף? בכלל בנגב. חברת הכנסת פינקלשטיין, תיסעי לשם. תראי איך נווה-דקלים צמודה לח'אן-יונס, נצרים לדיר-אל-בלח. כל ההתיישבות שם בלב מחנות פליטים. אבל הזעזוע היותר נורא זה היה להכניס את האנשים האלה ללב עזה - מי שזוכר - תוכנית האצבעות, לצערי, באה גם מבית-מדרשה של מפלגת העבודה דאז. ומה היתה המטרה של תוכנית האצבעות הזאת? היתה לה מטרה אחת - לספח את עזה, להפוך אותה לחלק בלתי נפרד. ומה נעשה עם מיליון וחצי הפלסטינים שגרים שם? ומה נעשה עם 2 המיליונים שיהיו בעוד חמש, עשר שנים? מה נעשה אתם? 
       
       ועצם המחשבה הזאת שאנחנו יכולים לעשות את זה, היא היא היתה חזיון התעתועים הנורא מכול. שלחנו לשם אנשים באמת טובים, שהאמינו שהם יכולים לספח את עזה למדינת ישראל. ואני מצטער שחלק הוליכו אותם שולל ואמרו: שולחים אתכם, אתם תישארו שם לנצח. וכואב לי על השולחים, ועוד יותר כואב לי על הנשלחים. אבל הברירה העומדת בינינו היום היא, האם 8,000 או 7,000 יהודים יישארו בלב 1.2 מיליון פלסטינים ולא תהיה מדינה יהודית דמוקרטית, או, עם כל הכאב והצער, הם ייאלצו לעזוב את ביתם ולשוב לתוך מדינת ישראל, לשוב הביתה. 
       
       כי שליחותם היתה שליחות כזב, היתה שליחות אלילית, היתה שליחות משיחית, היתה שליחות של פוליטיקה הזויה. וההתפכחות היתה בלתי נמנעת. וככל שהיא באה יותר מאוחר, כך הכאבים יותר גדולים, כך יותר קשה להתנתק, אבל כך הרבה יותר חיוני להתנתק. כי בלילה אחד נולד בעזה אותו מספר פלסטינים כמו כל היהודים היושבים בחבל-קטיף ובעזה. בלילה. איזה סיכוי יש לזה?
       
       וגם לדבר על מוסר יהודי. חבר הכנסת אפי איתם, אתה יהודי דתי. והפרוורסיה היהודית שלכם, שרק ארץ-ישראל - לקחת מתוך אותו מקום קרוב לשליש מהאדמה, קרוב ל-20% ממקורות המים, את החלק הכי טוב של רצועת-עזה, שעליו ישבו 7,500 יהודים, ויצטופפו בשארית השטח 1.2 מיליון פלסטינים היום, מיליון וחצי בעוד שנתיים-שלוש שנים ו-2 מיליונים בעוד חמש שנים - והדבר הזה יכול לעבור בלי להתפוצץ? בלי למוטט את כולנו? זה צודק, זה מוסרי? לו היו עושים את זה הפוך, לו היו באים ושמים 8,000 גויים שייקחו שליש מהאדמה ששייכת ליהודים, ל-1.2 מיליון יהודים, היית זועק: אללי, אנטישמים - ובצדק. לכן, אין מנוס מההתפכחות הזאת, וחבל שהיא באה כל כך מאוחר. 
       
       יש נושא משאל העם. שמעתי בחדרי את שר החוץ, תומך נלהב במשאל עם. אדוני שר החוץ, לא יותר פשוט להגיד את האמת, שאתה מתנגד ליציאה חד-צדדית? אמרת את זה לפני כשנה בכנס הרצלייה, תקפת את הרעיון הזה, כינית אותו בכינויים. אתה אדם הגון וישר. למה לך, אדוני שר החוץ, לא לקום ולהגיד: אני מתנגד. למה ללכת בדרכים עקלקלות? למה לבוא ולהגיד: אני בעצם בעד, אבל רוצה ללכת לעם? הרי רק לפני חצי שנה היה דיון בסיעת הליכוד, אחרי המשאל שחשבתם ששרון יכבד אותו. ופה-אחד כל סיעת הליכוד, ללא יוצא מן הכלל, הצביעה נגד ושללה את הרעיון הזה מכול וכול. 
       
       ואני גם זוכר, אדוני שר החוץ, כשהיית חבר בקדנציה הקודמת, איזה משאל עם הצעת. לא הצעת משאל עם רגיל, שכל האוכלוסייה משתתפת בו ולכל אחד יש קול, אלא כל מיני תרגילים שמשמעותם היחידה - 10% מקולות הערבים לא ייספרו. ורק רוב יהודי הוא זה שיקבע. כמובן, חס וחלילה, עטפת את זה, לא אמרתם את זה, חלילה. אבל אני, בחלק מהדיונים אז בתקופת ממשלת ברק ייצגתי את הממשלה. וזה מה שרציתם, משאל עם שהערבים לא משתתפים בו. ואתה היום שר חוץ. ואתה כבר יודע, קיבלת דוח ממשרד החוץ, שאנחנו על סף הפיכתנו בעולם למדינת אפרטהייד. זה מה שצריכה היום מדינת ישראל? משאל עם שבו לא יאפשרו לכל אזרח קול שווה? מישהו יאמין לנו שעשינו רוב מיוחס אלא בשביל הדמוקרטיה, כאילו? הרי ידעו מה אנחנו רוצים. וביום שתעשה את זה, אדוני שר החוץ, כדאי לך לאפסן את הדרכון, כי בשום מדינה לא יקבלו אותך כשר החוץ של מדינת ישראל. וזה לא יהיה. 
       
       אתם מושכים זמן כי אתם מקווים שאו שהכלב ימות או שהפריץ ימות. ואני לא רוצה לומר כאן, מעל דוכן הכנסת, מי במשוואה הזאת, מבחינתכם, הכלב. 
       
       אז איזה משאל עם? על מה? הרי זה לא יעבור פה. ואם יהיה משאל עם - 50,000 איש בגוש-קטיף לא יבואו וירימו את ידם? הרי כל בסיס התנהלותם הוא בסיס אנטי-דמוקרטי. הם לא מכבדים את החוק מיום שעלו על האדמה הראשונה ביהודה ובשומרון. כל דרכם היא רמיסת החוק. כל דרכם היא תעתועים, מדוח יהודית קרפ, המשנה ליועץ המשפטי, ועד הדוח עכשיו, שעושה עורכת-הדין טליה ששון. כל מעשיהם רמיסת חוק אחת. הם יקבלו את זה? 
       
       ונניח אומרים: לא, לא. נעשה - עכשיו הם אומרים - אבל נניח שיהיה משאל עם כדת וכדין, ויהיה 52-48 או 53-47 לטובת התנתקות - - -
       
יצחק כהן (ש"ס):
       
       או הפוך. 
       
חיים רמון (העבודה-מימד):
       
       ויהיו שם 5% - תשב, יש לי דיבור אתך - 5% יהיו שם ערבים. פי כמה יגידו שזה לא לגיטימי. 
       
       אני רוצה לשאול את כל מי שרוצה משאל עם: תגידו, עשיתם משאל עם על כך שהלכו ויישבו רבע מיליון יהודים בשטחים לא של מדינת ישראל? עשיתם על זה משאל עם? אני מבקש על כל התנחלות משאל עם. נראה אם התנחלות אחת היתה עולה. האם עשיתם משאל עם אם לבזבז 70 מיליארד דולר ב-30 וכמה שנה? עשיתם על זה משאל עם? שאלתם את כולם איפה להשקיע את ה-7 מיליארד דולר? בכחש. 
       
רן כהן (יחד):
       
       70. 70 מיליארד. 
       
חיים רמון (העבודה-מימד):
       
       70 מיליארד. עשיתם משאל עם על הדברים האלה? שאלתם את פיהם?
       
יצחק כהן (ש"ס):
       
       היית שר הפנים - - -
       
יולי-יואל אדלשטיין (הליכוד):
       
       הסתבכת עם המספרים.
       
חיים רמון (העבודה-מימד):
       
       הצלחתם?
       
קריאות:
       
       - - -
       
רן כהן (יחד):
       
       הוא צודק. היה אפשר לעשות ממדינת ישראל גן עדן. 
       
חיים רמון (העבודה-מימד):
       
       איפה? לקחתם, וכבר 30 וכמה שנים שהשטחים שולטים במדינת ישראל, והגיעה העת שמדינת ישראל תשלוט בעצמה. השטחים וההתנחלויות הם אלה שקובעים את סדר-היום שלנו, ושם אנחנו משקיעים את כל כוחנו, את כל דמנו, את כל כספנו, את כל האנרגיה שלנו, במשך הדור האחרון. 

יולי-יואל אדלשטיין (הליכוד):
       
       עד 1967  - - -
       
חיים רמון (העבודה-מימד):
       
       זה מה שאנחנו עשינו. 
       
       הגיע הזמן לשים קץ לכך. אף אחד לא שאל את העם הזה. פתאום קמנו ויש הגולם הזה שקם על יוצרו. אם לא נשים קץ לכיבוש, הכיבוש ישים קץ למדינת ישראל כמדינה יהודית ודמוקרטית. זה כבר קורה. 
       
       יש כאלה שהם אנשי ארץ-ישראל השלמה – אני לא מסכים אתם – אבל יש להם העניין הזה, הם מוכנים בשביל החלום הזה, ההזוי לדעתי, להביא לקצה של מדינת ישראל. אבל את מי שאני לא מבין באמת, זה את אלה שאומרים: רק בהסכם נוריד יישובים. אני לא מבין את פסק ההלכה של הרב עובדיה.

אורית נוקד (העבודה-מימד):
       
       חבל שאין שם מורדים.

חיים רמון (העבודה-מימד):
       
       נניח שהוא היה בא ואומר, שהוא בעד שהיישובים יישארו שם לנצח נצחים והוא נגד עקירתם, אבל הוא לא אומר זאת. הוא אומר: לעקור בלי הסכם – אני נגד, אבל עם הסכם – אני בעד. 

יולי-יואל אדלשטיין (הליכוד):
       
       כי המטרה היא לא לעקור יישובים.

חיים רמון (העבודה-מימד):
       
       לא, הוא בא ואומר כך: כאשר יואיל הפלסטיני לעשות לנו טובה ולהסכים לשחרר אותנו מעזה, אז נעקור את היישובים האלה. אני רוצה לשאול את כבוד הרב, ואני מאוד מעריך אותו: מה, זה קפצונים, האנשים שיושבים שם? מה אתה אומר להם? שישבו שם עוד עשר שנים? עוד 15 שנה? עד אז לא נעקור אותם?  הם יבואו,  יבנו עוד בית, עוד חממה, ורק אז, כאשר יהיה לנו הסכם עם הפלסטינים, נקרע אותם מביתם, את הדור הרביעי ואת הדור החמישי? כבר את הדור השלישי כמעט אי-אפשר לעקור. אז מה, אין רחמים בלבו על האנשים האלה לבוא ולהגיד להם: אתם לא תהיו שם? אם נגזר עליהם, לפי שיטתו, לא להיות, עדיף עכשיו מאשר בעוד חמש, עשר שנים. 
       
       אני רוצה לפנות לכמה מחברי הכנסת שבאים ולוחשים: תשמע, אם זה היה תלוי בקול שלנו, כמובן היינו מצביעים בעד. אני רוצה לומר להם, והם נמצאים גם ביהדות התורה וגם במפלגות הערביות, לא בכולן, בחלק, בחד"ש ובתע"ל. אני שואל אותם: איזו התנהגות זאת? אני הגוי של שבת שלכם?  איזו התנהגות מוסרית זו, חבר הכנסת ברכה, שאתה בונה עלי? 

מוחמד ברכה (חד"ש-תע"ל):
       
       אני בכלל הפסקתי לבנות על מפלגת העבודה. אל תטיף מוסר.

חיים רמון (העבודה-מימד):
       
       חבר הכנסת ברכה, אני אטיף לך מוסר כמה שאני רוצה. 

מוחמד ברכה (חד"ש-תע"ל):
       
       אל תטיף לי מוסר.

חיים רמון (העבודה-מימד):
       
       אני אטיף לך. 

מוחמד ברכה (חד"ש-תע"ל):
       
        - - - 

חיים רמון (העבודה-מימד):
       
       חבר הכנסת ברכה, אם אתה היית יושב פה לבד באולם ובקולך היתה ההכרעה, אין לי ספק, חבר הכנסת ברכה - - - 

מוחמד ברכה (חד"ש-תע"ל):
       
       אל תדבר בשמי.

חיים רמון (העבודה-מימד):
       
       אני מדבר בשמך. אני מעריך אותך ויודע שלא היית מעז להצביע נגד.

מוחמד ברכה (חד"ש-תע"ל):
       
       היית צריך לשמוע את סילבן שלום, מה הוא אמר.


חיים רמון (העבודה-מימד):
       
       לא היית מעז. שמעתי אותו ושמעתי אחרים, אבל לא היית מעז להרים יד נגד תקווה לסיום הכיבוש. 
       
מוחמד ברכה (חד"ש-תע"ל):
       
       איזו תקווה?

חיים רמון (העבודה-מימד):
       
       לא ודאות.

מוחמד ברכה (חד"ש-תע"ל):
       
       איזו תקווה?

חיים רמון (העבודה-מימד):
       
       אתה יודע, חבר הכנסת ברכה. חבר הכנסת ברכה, אל תברח מהאחריות שלך. אל תבוא ותאמר, מפני שיש רוב אני יכול לעשות פוליטיקה קטנה. 

מוחמד ברכה (חד"ש-תע"ל):
       
       לא אמרתי זאת. 

היו"ר אלי בן-מנחם:
       
       חבר הכנסת ברכה, כשהוא יסיים תעיר לו. אין לי בעיה, רק לא ביחד.

מוחמד ברכה (חד"ש-תע"ל):
       
       הוא מפנה דברים אלי.

היו"ר אלי בן-מנחם:

	בסדר, אבל לא ביחד, אני מבטיח לך לשוחח אתו. 

חיים רמון (העבודה-מימד):
       
       אל תענה לי, תקשיב. 

מוחמד ברכה (חד"ש-תע"ל):
       
       - - - 

היו"ר אלי בן-מנחם:

	חבר הכנסת ברכה, הוא ידבר ואחרי זה אאפשר לך לענות לו. 

רן כהן (יחד):
       
       חיים, תדבר אל יהדות התורה.

חיים רמון (העבודה-מימד):
       
       איך יהדות התורה באים ואומרים בריש גלי: מפני שרן כהן, עמרם מצנע וחיים רמון מצביעים בעד, אנחנו יכולים להצביע נגד, אף שאנחנו בעד, כי זה פיקוח נפש.

מוחמד ברכה (חד"ש-תע"ל):
       
       זה לא נכון.

חיים רמון (העבודה-מימד):
       
       סלח לי, חבר הכנסת ברכה, עכשיו דיברתי אל יהדות התורה. אני אגיע גם אליכם. איזה מין פוליטיקה קטנה זאת? עכשיו אתה עושה את החשבון, כשפיקוח נפש עומד על המאזניים, ואולי פתאום חבר הכנסת אבו וילן ישתגע ויחליט לא להצביע?

אבשלום וילן (יחד):
       
       אני שוקל את זה.

חיים רמון (העבודה-מימד):
       
       אז מה, אין פיקוח נפש? מה, נהייתם תכססנים בנושא של פיקוח נפש, בנושא של דיני נפשות? אתם עושים תרגילים ותכססנות? מה זה? 
       
       חבר הכנסת ברכה, אני מבקש שלא תענה לי, תענה לי מפה. אני לא אפריע לך. גם אתם עושים תרגיל פוליטי, תכסיס פוליטי זול בעניין שכולכם יודעים שאם הייתם יושבים פה, ששת חברי הכנסת הערבים לבד, וההכרעה היתה תלויה רק בכם, ואתם הייתם קובעים, לא אף אחד אחר – אין לי ספק מה היתה ההצבעה. ואתם היום הולכים וכורתים ברית עם בני אלון, כי מחר בבוקר בני אלון לא יבוא ויגיד: היו שישה חברי כנסת ערבים. לצורך זה אתם כשרים. הוא יבוא ויגיד: 50 וכמה היו נגד - נכון, חבר הכנסת בני אלון? - ולכן צריך ללכת למשאל עם, אין רוב ברור בכנסת. אתה עושה דברו של בני אלון מטעמים פוליטיים צרים וקטנים. זה מה שאתם עושים. 

בנימין אלון (האיחוד הלאומי - ישראל ביתנו):
       
       אתה נראה לחוץ.

חיים רמון (העבודה-מימד):
       
       חבר הכנסת בני אלון, מניסיון אתכם אני מאוד לחוץ. חבר הכנסת בני אלון, מכיוון שאני יודע שאין דבר שלא תעשו, אין תכסיס שלא תעשו, אין דבר שיעמוד מולכם, אין לכם גבולות ואין לכם אלוהים, אז אני מודיע לך, אני מאוד לחוץ. מאוד. לכן אני חושב שאני איאבק על כל קול, ואני איאבק על כל נמנע מהיום עד היום שבו מצעד האיוולת הזה, שאתה מראשי צועדיו, יגיע לסיומו. לצערי הרב, במצעד האיוולת הזה רוצה  לתת לך סיוע מי שלא מתכוון לכך בכלל. אבל זה מה שיקרה כתוצאה מהצבעה נטולת היגיון, מוסרי בראש ובראשונה, אבל גם פוליטי.  
       
       לא ביקשתי, אמרתי בסדר, חבר הכנסת ברכה, אתם לא יכולים להצביע בעד. למה? יש שם סעיף כזה וסעיף כזה. אבל יש שם כמה דברים שאתה ודאי מזדהה אתם, אז תימנע לפחות. אל תיתן לו את התענוג לדבר בשמך.

בנימין אלון (האיחוד הלאומי - ישראל ביתנו):
       
       אסור היה לי להיכנס.

חיים רמון (העבודה-מימד):
       
       אל תעשה את זה. אני פונה אליך בקריאה של הרגע האחרון, תראה מי בעל הברית שלך ותדע מי אתה היום. צא מזה. 

היו"ר אלי בן-מנחם:

	חבר הכנסת ברכה, אתה רוצה להגיד משהו?

מוחמד ברכה (חד"ש-תע"ל):
       
       כמובן. בסוף. 
       
חיים רמון (העבודה-מימד):
       
       אני אסיים. 
       
       חכה, עכשיו תיהנה. אני רוצה לסיים בפנייה נרגשת למפד"ל. לא למפד"ל של אפי איתם. הוא בציונות המשיחית, זה בסדר, אין לי טענות אליו. אבל המפד"ל שמתיימרת באמת להיות ציונות דתית - - - 

אפי איתם (מפד"ל):
       
       תעשה לי טובה, תהיה - - - 

חיים רמון (העבודה-מימד):
       
       אני פונה אל זבולון אורלב. חבר הכנסת איתם, שב דקה, תאהב את מה שאני אומר. לא הרבה פעמים אתה אוהב את מה שאני אומר, הפעם תאהב. 
       
       אני פונה אל זבולון אורלב, מבקש ממנו ומפציר בו, אנא, הישאר בממשלה. כבר עכשיו תרמת תרומה גדולה ללגיטימיות של יציאה מעזה ומהשטחים ופירוק התנחלויות. אתה שותף. השר זבולון אורלב, אתה שותף לחלוקת המקדמות, אתה שותף להכנות לפינוי, אתה שותף טוב - - - 

אפי איתם (מפד"ל):
       
       - - - 

חיים רמון (העבודה-מימד):
       
       אני מבקש ממך, אנא הישאר. אני מבקש ממך להישאר לא רק אחרי ההצבעה היום אלא גם כאשר יפרקו יישובים, כי תוכניתו של ראש הממשלה היא להמשיך ולעשות צעדים חד-צדדיים. אחרי שתפסיד, ואני מקווה שתפסיד, כי כולנו ננצח את הקרב על גוש-קטיף, יש עוד כמה יישובים. ואם תצא מהממשלה, חס וחלילה, לא יהיה מי שיגן עליהם. אני פונה וחושב שהמפד"ל, שהיתה בראש מסע הדה-לגיטימציה של יצחק רבין לפני עשור במדינת ישראל, היא היום - - - 

אפי איתם (מפד"ל):
       
       - - - 

חיים רמון (העבודה-מימד):
       
       זו דעתי. תקרא את "הצופה" של אותם ימים. היית בצבא. תקרא את "הצופה" ותשאל את חבר הכנסת בני אלון שיושב פה מה זה דה-לגיטימציה.


בנימין אלון (האיחוד הלאומי - ישראל ביתנו):
       
       אני לא במפד"ל.

חיים רמון (העבודה-מימד):
       
       אני אומר עליך. רק תקרא את "הצופה". רק תקרא יום-יום מה כתב "הצופה" על יצחק רבין באותם ימים. לא צריך יותר. 
       
       ואני פונה אליך - עשית מעשה גדול שישבת עד היום בממשלה. אנא ממך, המשך ושב. אל תדאג. אנחנו מעדיפים להישאר בספסלי האופוזיציה ולסייע לך ולשרון לעשות את המעשה הגדול של הוצאת ילדינו מעזה בלי שנשתתף בממשלה, בלי שניקח תיקים, בלי שנשתתף בשררה, למען מטרה שאנחנו מאמינים בה.
       
       אני אומר לך, נכון שאנחנו לא כל כך צדיקים, אבל את מלאכתנו אני שמח שאתה עושה, כי זה מאוד חשוב ליציבותה של הדמוקרטיה, למדינת ישראל, שהמפד"ל היא שותפה נאמנה בתהליך השתחררות מהמצעד ההזוי הזה של הניסיון לספח 3 מיליוני פלסטינים למדינת ישראל ולהביא לחיסולה כמדינה יהודית ודמוקרטית. תודה.

היו"ר אלי בן-מנחם:
       
       תודה לחבר הכנסת חיים רמון. שר הבריאות - - -

היו"ר ראובן ריבלין:
       
       תן לברכה - - -

היו"ר אלי בן-מנחם:
       
       מהצד בבקשה. השר דני נוה - - -

מוחמד ברכה (חד"ש-תע"ל):
       
       אדוני היושב-ראש - - -

היו"ר אלי בן-מנחם:
       
       אתה יכול לעלות, השר.

מוחמד ברכה (חד"ש-תע"ל):
       
       לא, לא. לא נעים. 
       
       אדוני היושב-ראש, רבותי חברי הכנסת, חבר הכנסת רמון עשה מעשה שלא ייעשה. הוא ניהל מסע של התקפה ארסית חסר שום ביסוס. 
       
       מי שישבה עם האיחוד הלאומי בממשלה אחת היא מפלגת העבודה. מי שהפך את עורו במקום להוות אלטרנטיבה לממשלה באופוזיציה, הוא משחר לפתחה של הממשלה ומחכה לפירורים. והקו הפוליטי, הפרוגרמה הפוליטית של מפלגת העבודה, הגג שלה הוא המרתף של שרון - שהוא וכל המפלגה שלו לא יטיפו לנו מוסר.
       
       הסעיף הראשון בתוכנית שאנחנו הולכים להצביע עליה אומר: "הממשלה מאשרת תוכנית התנתקות מתוקנת - נספח א' להלן - אולם אין בהחלטה זו כדי לפנות יישובים". אני לא רוצה להרים יד בעד הסעיף הזה. הלאה. יש סעיף אחר שנותן יד חופשית לצבא הכיבוש ברצועת-עזה - אני לא ארים יד בעד זה. יש הבטחות של בוש, שמדברות על כך שגבולות 1967 הם לא גבולות השלום - אני לא ארים יד בעד זה. יש באותה הצהרה של בוש משפט מאוד ברור שמדבר על גושי התנחלויות ושצריך להכיר בעובדות ולהכיר בגדר כצורך ביטחוני - אני לא מרים יד בעד זה.
       
       אתה יכול לקבור את עצמך עם שרון. אני לא הולך למות ולהמית את תהליך השלום ואת כוחות השלום בשביל שרון.

היו"ר אלי בן-מנחם:
       
       תודה לחבר הכנסת ברכה. בבקשה, שר הבריאות, חבר הכנסת דני נוה.

חיים רמון (העבודה-מימד):
       
       - - - ביקשתי להימנע. לא ביקשתי שתצביע בעד.

מוחמד ברכה (חד"ש-תע"ל):
       
       - - -

חיים רמון (העבודה-מימד):
       
       אתה חייב, לא שאתה יכול. 

היו"ר אלי בן-מנחם:
       
       חבר הכנסת ברכה, אפשרנו לך לדבר. חבר הכנסת רמון, תעשו את זה בחוץ. 

מוחמד ברכה (חד"ש-תע"ל):
       
       אתה - - -


חיים רמון (העבודה-מימד):
       
       - - -

רומן ברונפמן (יחד):
       
       - - -

היו"ר אלי בן-מנחם:
       
       חבר הכנסת ברכה. חיים רמון. חבר הכנסת רמון. 

קריאות:
       
       - - -

היו"ר אלי בן-מנחם:
       
       חבר הכנסת ברכה, אני קורא אותך לסדר. 

קריאות:
       
       - - -

מוחמד ברכה (חד"ש-תע"ל):
       
       אתם השוליה של שרון. 

היו"ר אלי בן-מנחם:
       
       חבר הכנסת ברכה, תירגע. 

קריאות:
       
       - - -

היו"ר אלי בן-מנחם:
       
       חבר הכנסת רומן ברונפמן. חבר הכנסת ברונפמן, תירגע. חבר הכנסת ברכה, אפשרנו לך לדבר. אנא ממך, אתה רוצה לשוחח עם חיים רמון - הוא יצא, תצא, תשוחח אתו כמה שאתה רוצה ותשתו קפה. בבקשה, השר נוה.

מוחמד ברכה (חד"ש-תע"ל):
       
       בא להטיף מוסר, חיים רמון. 

שר הבריאות דני נוה:
       
       אדוני היושב-ראש, חברי חברי הכנסת, אני חייב לומר שקודם כול ברמה האישית מבחינתי היום הזה הוא יום קשה מאוד. 
       
       כשהצטרפתי לפעילות פוליטית, לפני 27 שנה, עוד כשהייתי נער צעיר, תלמיד ישיבה תיכונית בירושלים - נמצא פה עדיין יושב-ראש הכנסת ראובן ריבלין - נכנסתי לסניף תנועת החרות ברחוב מזי"א בירושלים, בעודי נער, עשיתי זאת משום אמונתי - - 

היו"ר אלי בן-מנחם:
       
       סליחה. לא להפריע מאחור שם. 

שר הבריאות דני נוה:
       
       - - שצריך להצטרף לתנועה פוליטית שמבינה - גם ברמה האידיאולוגית מרימה את הדגל של ארץ-ישראל, אבל גם מבינה את החשיבות של יישוב יהודה ושומרון וחבל-עזה לא רק מבחינת תפיסת עולם ציונית, לא רק מבחינת החשיבה שמדובר בארצנו, בארצו של עם ישראל, של העם היהודי, אלא גם מתוך הבנה והכרה שבסופו של דבר מדובר פה במאבק לאומי קיומי - מאבק לאומי קיומי שמי שינצח בו הוא בסופו של דבר מי שיאחז בקרקע, מי שיבין שהמאבק הוא על זכויותיו ולא יוותר על זכויותיו אלה.
       
       ואני חייב לומר, אדוני היושב-ראש - אתה שומע גם את הדיון שמתקיים כאן - אני חושב שההגינות של כל הדוברים, גם משמאל, היא להישיר מבט אל הציבור ולומר לציבור שלא מדובר בשאלה של עתיד עזה, אפילו לא מדובר בשאלה של עתיד היישובים בחבל-עזה או בצפון-השומרון. כי מה שקרה בארבע השנים האחרונות, שקצת התבלבלו היוצרות - בעולם, ולצערי הרב גם בארץ. 
       
       כי בסופו של דבר המאבק הוא לא בשאלה האם הפלסטינים יקבלו את זכויותיהם ואת יכולתם לנהל את ענייניהם ובאיזה אופן. המאבק שמתנהל כאן כבר הרבה מאוד שנים, וביתר שאת מאבק הדמים הרצחני שמתנהל נגדנו בארבע השנים האחרונות, הוא מאבק על הזכות שלנו, של העם היהודי, לקיים בית לאומי לעם היהודי בארץ-ישראל. על זה המאבק.
       
       ומי שקם ואומר, כמו חבר הכנסת רמון לפני, שכביכול מדובר בדבר שהעם רוצה בו, לצאת מעזה - רבותי, אנחנו יצאנו מעזה. למי שלא יודע, האוכלוסייה הפלסטינית שחיה בעזה לא חיה תחת שליטה של מדינת ישראל. יצאנו מעזה עוד על-פי הסכם אוסלו כבר לפני למעלה מעשר שנים. השאלה שנשאלת היא, האם יש מקום לקיום יישובים יהודיים בתוך חבל-עזה, לא האם ישראל צריכה להמשיך ולשלוט בציבור של מיליון ומשהו פלסטינים שחיים בחבל-עזה. וזו האמת, וזו שאלה שהיא לגיטימית. אני חושב שיש זכות ליהודים לחיות גם שם, אבל זו השאלה האמיתית שצריך לשאול. 
       
       ואפשר להציג - והביקורת יכולה לבוא ולומר, שבמציאות הביטחונית והלאומית שקיימת, אין אפשרות לקיים את היישובים היהודיים שם. אני חושב שיש, אבל זו לא השאלה כמו שמציגים אותה. ומציגים באופן דמגוגי את העניין, שכאילו הוויכוח הוא בשאלה האם ישראל צריכה לשלוט באוכלוסייה הערבית בעזה ומה יהיה אופיה של מדינת ישראל. 
       
       לא שמעתם פה אף דובר מתנועתי שקם ואומר שצריך לשלוט במיליון וחצי פלסטינים בעזה, כי אנחנו לא שולטים שם. אנחנו שולטים בעזה? אפילו מבחינה צבאית, הפעילות הצבאית שנדרשנו לה בעקבות מסע הטרור של ערפאת וחבריו, שמתנהל פה בארבע השנים האחרונות, הפעילות הצבאית שלה נדרשנו ביהודה ובשומרון - אפילו לעוצמתה, להיקפה, לא הגענו בחבל-עזה, כך שגם מבחינת הנוכחות הצבאית, לא רק מבחינת השליטה הפוליטית, אנחנו לא נמצאים בחבל-עזה, בוודאי לא כמו ביהודה ובשומרון. 
       
       אדוני היושב-ראש, כשבאים עם הצעה מדינית לפנות את היישובים ולסגת באופן חד-צדדי - מעבר להיבט האידיאולוגי העמוק שבו נגעתי בראשית דברי, שמבחינתי באופן אישי לפחות הלב שותת דם לנוכח המחשבה שיהודים יצטרכו לעקור ולפנות את בתיהם, ומדובר באנשים חלוצים שיכלו לחיות בנוחות במרכז הארץ - ההסתה הפרועה הזאת והניסיון להציג את החלוצים האלה כאויבי העם הם דבר חמור מאין כמוהו. 
       
	אפשר לבוא ולהתווכח ולומר, אני נגד או מישהו נגד ישיבתם שם, הוא חושב שהישיבה שם היא טעות מבחינה פוליטית ומבחינה מדינית ומבחינה לאומית, אבל לפחות נהיה כנים וישרים עם עצמנו לבוא ולומר, שמדובר באוכלוסייה שהלכה לגור בחבל-עזה או בצפון-השומרון או במקומות אחרים ברחבי ארץ-ישראל כחלק מתפיסת עולם ציונית חלוצית.                               

       השאלה העיקרית שצריך לשאול מול התוכנית הזאת, שאין זה סוד שהצבעתי נגדה כאשר היא באה לשולחן הממשלה, מעבר להיבט האידיאולוגי, היא מה יקרה ביום שאחרי. כי יכול לבוא מישהו ולומר: נכון, זו ארצנו; נכון, יש לנו זכות לאומית; נכון, מבחינה אידיאולוגית אתה צודק, אבל מבחינה ביטחונית, מבחינה מדינית, יש צורך לצאת משם כדי להפיק יתרונות מדיניים וביטחוניים למדינת ישראל, לעם ישראל. אני, לצערי הרב, מלא ספקות, וזאת הסיבה העיקרית לכך שגם הצבעתי נגד התוכנית כשהיא באה לשולחן הממשלה. 
       
       אדוני היושב-ראש, אני לא רואה את השיפור הדרמטי במצבנו הביטחוני לאחר שנצא משם. משום שבניגוד להסדר עם שותף נורמלי, שאתה יודע שהוא יכול לעמוד ולקיים אותו ולהילחם בטרור – כמו שכולנו יודעים, אין שותף כזה. השותף הפלסטיני, שהבטיח לנו לעשות שלום ולהילחם בטרור, חזר לימי בחרותו, להיות טרוריסט בעצמו, חזר להסית לטרור. הטרור שולט שם בכל מקום. אין ברשות הפלסטינית היום גורם רציני ואחראי שיכול בכלל, ובוודאי רוצה בכלל, לקחת אחריות וללכת לכיוון של שלום. 
       
       ואני אומר את זה כמי שהקדיש לילות כימים, מאות שעות, מיריחו עד וושינגטון, לשיחות עם פלסטינים. ישבתי אתם ודיברתי אתם ותרמתי מאמץ אישי גדול מאוד כדי לנסות להגיע אתם להבנות ולהגיע אתם להסכמות, מתוך תפיסה שאני כיהודי, כישראלי שחי פה, כשאני מסתכל על עתיד ילדי פה במדינת ישראל, הייתי רוצה לראות את היום שבו נוכל לחיות בשלום עם השכנים שלנו, והייתי מוכן גם לעשות פשרות כדי לחיות עם השכנים שלנו ולעשות ויתורים על דברים שאני מאמין שהם נחלת אבותינו והם זכותנו היסודית כאן בארץ-ישראל. אבל, למרבה הצער, המציאות היא שאין שותף כזה, וזאת האמת. 
       
       השאלה היא, אם אין שותף כזה, האם אנחנו כממשלה, אנחנו ככנסת, צריכים לעשות מעשה באופן חד-צדדי, והאם המעשה החד-צדדי ישפר את מצבנו מבחינה מדינית או ירע אותו, ישפר את מצבנו מבחינה ביטחונית או ירע אותו? אני חייב לומר, שאני לא רואה כיצד פינוי היישובים ועקירתם ישפרו את מצבנו מבחינה ביטחונית. אני לא רואה את ארגוני הטרור, לא זה של "חיזבאללה", שמעורב בכמות גדולה מאוד של הפיגועים היום - למעלה מ-20% מהפיגועים שאנחנו עדים להם הם פרי שיתוף פעולה בין ה"חיזבאללה" לבין ה"פתח-תנזים" – אני לא רואה את ה"חמאס", אני לא רואה את ה"פתח" ואני לא רואה את חבר מרעיו של ערפאת אומרים: ישראל יצאה ופינתה את יישובי עזה, אז אנחנו מניחים את נשק הרצח ומפסיקים לרצוח נשים וילדים בישראל.
       
       המוטיבציה שלהם לטרור, לצערי הרב, לא תפחת. הלוואי שהיא לא תעלה. גם את זה אף אחד מאתנו לא יודע לומר בבירור, ואני מציע שאף אחד לא ישלה את עצמו. כי כאשר מדובר במפלגת העבודה ובמפלגות השמאל בעניין יציאה ופירוק של היישובים בחבל-עזה, מבחינת תפיסת עולמם הם בוודאי מתכוונים לזה שזאת תהיה רק ההתחלה. כי ודאי שהם מתכוונים לכך שישראל צריכה לצאת, פחות או יותר, עם תיקוני גבול קלים, אולי, לגבולות 1967, ולפרק את מרבית היישובים ולהוציא את מרבית היישובים מיהודה, שומרון וחבל-עזה. 
       
       בעיני זאת תוכנית מסוכנת מאוד ברמה הלאומית. גם מבחינה מדינית אני מכיר את הגישה שאומרת, שאם ישראל באה עם יוזמה משלה ומניחה על השולחן הצעות מדיניות משלה, יניחו לנו, ירפו מאתנו, יריעו לנו, יגידו כמה הישראלים נהדרים, הנה הם עושים צעד אמיץ לעבר השלום. הרשה לי, אדוני היושב-ראש, להטיל ספק גם בעניין הזה. עוד לא קיבלנו כאן החלטה בכנסת על עקירת היישובים הללו ועל ביצוע התוכנית, וכבר אתה שומע את הקולות הברורים באירופה ובמקומות אחרים, ובוודאי בעולם הערבי, שרואים בזה רק צעד ראשון. הם אולי מראים שהנה ישראל עושה, לתפיסתם ולשיטתם, את הצעד הראשון שהם מקווים לו, וזו נסיגה מלאה, לרבות נסיגה בירושלים, שאת שכונותיה החדשות בוודאי הם רואים כשטח כבוש לשיטתם. 
       
       לכן, כשאני שומע שעושים השוואה בין הנסיגה החד-צדדית הזאת ללבנון, זה מקומם אותי. כי עם כל הכבוד, דרום-לבנון מעולם לא היתה ולא נחשבה ולא הוצגה כחלק מארץ-ישראל, והיא איננה חלק מארץ-ישראל. שנית, דרום-לבנון הוחזקה על-ידי צה"ל, ובסיוע צה"ל על-ידי צד"ל, כחלק מתפיסה ביטחונית שבה ישראל אמרה, שברגע שהצורך הביטחוני הזה יוסר, ישראל יוצאת משם. ואכן, ישראל קיבלה החלטה נכונה, שאגב, אני תמכתי בה כשהייתי איש ליכוד באופוזיציה, ואמרתי שנכון לעשות מעשה כזה וליישם את החלטת האו"ם 425 ולצאת מדרום-לבנון. 
       
       אבל, ברגע שישראל יצאה מדרום-לבנון, חוץ מאותה אמתלה של ה"חיזבאללה", שנוגעת למה שנקרא חוות-שבעא, היא מילאה את החלטת האו"ם, יצאה באופן מלא מלבנון. אין ולא יכולה להיות טענה לגיטימית כלשהי לאומות העולם – לא לאירופים, שאין להם, ולא לאמריקנים, שאין להם, וגם לא לעולם הערבי – שהנה ישראל צריכה לסגת משטחים נוספים. ישראל מילאה את ההחלטה. אבל מישהו באמת חושב, שאם וכאשר ישראל תעקור את היישובים מגוש-קטיף וממקומות אחרים, מצפון-עזה ומצפון-השומרון, יגידו לנו: יופי שישראל נסוגה באופן חד-צדדי, עכשיו תנוח הארץ מבחינה מדינית 40 שנה? לא יבואו אלינו בדרישות, לא יבואו בבקשות, נגמר התהליך הזה?
       
       צריך לומר את האמת, שאם וכאשר המהלך החד-צדדי הזה יושלם, הלחץ הבין-לאומי על ישראל לא יפחת. כשם שמבחינה ביטחונית אינני בטוח שהטרור לא יגבר, מבחינה מדינית אינני בטוח שהלחץ המדיני על ישראל לא יגבר. יש לא מעטים באירופה ובמקומות אחרים בעולם שרואים את ההחלטות שאנחנו אמורים לקבל כאן היום כצעד ראשון שבו ישראל מגיבה על הלחץ הבין-לאומי הזה. ואם הלחץ הבין-לאומי הזה השפיע וישראל מתחילה לסגת, ועוד ביוזמתה ובאופן חד-צדדי, לא כחלק מהסכם, לא כפשרה מוסכמת, זה בוודאי גם עלול להזמין לחצים בין-לאומיים נוספים על ישראל לבצע נסיגות נוספות, וודאי שמוטב שאף אחד לא ישלה את עצמו, שעל-ידי המהלך הזה אנחנו מייצבים קו מבחינה מדינית באופן כזה שהיום העולם לא יבוא אלינו בטענות ולא יהיו יותר יוזמות אחרות של השמאל בישראל או של השמאל בעולם. יהיו גם יהיו. השאלה האם אנחנו משפרים ברמה הטקטית את מצבנו מבחינה מדינית על-ידי מהלך כזה – התשובה עליה מוטלת בספק. 
       
       לכן אני חושש שכאשר מדובר בצעד כל כך דרמטי, שבו אנחנו באים לאוכלוסייה גדולה שהלכה ברשות ובסמכות וישבה בחבל-עזה, וישבה בצפון-השומרון, וישבה במקומות אחרים, ואומרים להם: אתם צריכים לעזוב את בתיכם – מבחינת האחריות הלאומית שלנו ראוי היה שנהיה ברמת שכנוע וודאות קרובה, שאכן מהלך מן הסוג הזה שבו אנחנו מוציאים אותם מבתיהם יניב למדינת ישראל את הפירות המדיניים והביטחוניים המקווים, שכולנו היינו רוצים בהם, של תנועה לעבר ימים טובים יותר, של פחות טרור, של השלמה, של קירוב הסיכוי לשלום והסכמה עם העולם הערבי ועם הפלסטינים. 
       
       אבל, זה לא יקרה, קרוב לוודאי שזה לא יקרה. ועם יד על הלב, לדעתי אנחנו כולנו צריכים להיות מלאי חששות מפני העתיד אחרי שנבצע את המהלכים האלה, אם וכאשר המהלכים האלה יתבצעו. שלא לדבר, כמו שאמרתי, על ההיבט הלאומי. 
       
       לדעתי, אין מדינה ברחבי תבל שהיתה מוכנה כל כך בקלות, יחסית, לוותר על טריטוריה שהיא מאמינה שהיא שלה. אז נכון שיש כאלה כאן בבית שמלכתחילה לא חשבו שהשטחים האלה הם שטחים משוחררים. הם ראו בהם שטחים כבושים. אני ראיתי בשטחים האלה ובחבלי הארץ האלה שטחי מולדת משוחררים. כתוצאה ממלחמת התוקפנות שנגזרה עלינו ב-1967, מלחמת ששת הימים, השטחים האלה שוחררו. השאלה שאנחנו צריכים לשאול את עצמנו היא, האם אנחנו, כמדינה ריבונית, כמדינה יהודית דמוקרטית פה בארץ-ישראל, מוכנים לוותר על הזכויות האלה שלנו, לא של מישהו אחר; מוכנים להתפשר על הזכויות האלה שלנו, כדי להגיע לשלום, כדי לקדם את הסיכוי להשלמה עם העולם הערבי. 
       
       הבעיה העיקרית - אני חושב שכל אחד צריך לומר לעצמו, עם יד על הלב, ביושר ובהגינות, שכאשר יש ספקות כל כך גדולים, גם ברמה המדינית וגם ברמה הביטחונית, לגבי התוצאה והתועלת שיכולה מדינת ישראל ויכול עם ישראל לקבל מנסיגה חד-צדדית כזאת, אתה צריך להיות מלא חששות וספקות אם יש היגיון ברמה האידיאולוגית, ברמה הלאומית, ברמה הציונית, לבצע מעשה כזה ולבוא אל המתיישבים האלה ולומר להם: עזבו את בתיכם.
       
       כמו שאמרתי קודם, אני לא מאלה שאינם מוכנים למשא-ומתן. כמו שאמרתי קודם, הייתי שותף כמה שנים בצורה עמוקה מאוד למשא-ומתן ולהידברות עם הפלסטינים. למרבה הצער, בהעדר שותף לשלום, אין לנו נכון להיום עם מי לנהל את המשא-ומתן הזה, אבל אתה לא יכול לנהל חיים של עם ולקבל הכרעות של אומה ומדינה רק על סמך מציאות קצרת טווח, רק על-פי מצב זמני, רק על סמך זה שברגע נתון אין לך פרטנר בצד השני. 
       
       מה שאנחנו צריכים לשאוף אליו ברמה הלאומית וברמה המדינית זה בהחלט אותו יום או אותו שלב שבו בצד הפלסטיני יהיה לנו שותף, כשיהיה עם מי לדבר, כשאפשר יהיה לשבת סביב שולחן המשא-ומתן ולהגיע להסכמות. כמו שאמרתי, אני אישית בשביל ההסכמות האלה מוכן גם ללכת כברת דרך, מוכן גם להגיע לפשרות אם וכאשר יהיה השותף הזה. 
       
       אדוני היושב-ראש, אני חושב שבמצב הזה, מול הדילמות הלא-פשוטות האלה, אנחנו בוודאי גם צריכים לשאול את עצמנו מהי הדרך הראויה לחברה ולאזרחי המדינה להכריע בסוגיה הזאת. אני נמנה עם מי שאינם כופרים, ולא כפרו מעולם, וגם אינני כופר כאן בסמכות הריבונית הקונסטיטוציונית המלאה של הממשלה לקבל החלטות ושל הכנסת לקבל החלטות, אף שמבחינה משפטית לא היה צורך אפילו להביא את התוכנית הזאת לאישור הכנסת, כי הנוהג המשפטי במשך השנים הוא, שכאשר מדובר בהסכמים שכרוכים בוויתור על שטח, מביאים אותם והביאו אותם לאישור הכנסת. 
       
       פה מדובר בתוכנית אחרת, אבל אני חושב שנכון עשה ראש הממשלה שאמר לפני כמה חודשים שהוא יביא את זה להכרעת הכנסת. אז קודם כול, גם לממשלה וגם לכנסת יש בהחלט סמכות ריבונית מלאה לקבל את ההחלטות הרלוונטיות. 
       
       עם זאת, אי-אפשר להתעלם מכך שמדובר באמת בסוגיה שקורעת את העם ואת לבות רבים באוכלוסייה הישראלית, ומביאה בסופו של דבר רבים באוכלוסייה הישראלית לחששות כבדים מאוד מפני העתיד. לכן, עם כל זה שאני לא מהמטיפים הנלהבים למשאל עם, ואני לא מת על המנגנון הזה, אני חושב שזה מנגנון ראוי יותר ונכון יותר ללכת עליו. 
       
       נכון הוא, שברוב מדינות העולם הדמוקרטיות והפרלמנטריות, באירופה ובמקומות אחרים, זה מנגנון שלא מרבים לעשות בו שימוש, אף שעושים בו שימוש, וראינו בחלק גדול ממדינות אירופה, כאשר היתה שאלה הרבה פחות קריטית לקיומן, כמו ההצטרפות לאיחוד האירופי – מסטריכט - הם הלכו למשאלי עם ואישרו את זה במשאלי עם; לא כולן, אבל חלקן הגדול.  אני חושב שבהחלט יש מקום לשקול את הכיוון הזה גם במציאות שלנו. 
       
       לסיום, אדוני היושב-ראש, צריך לשקול את האפשרות הזאת גם מול האלטרנטיבות הפוליטיות, כי אני מעריך שבעקבות ההכרעה שתתקבל היום האלטרנטיבות הפוליטיות הולכות ומצטמצמות. בסופו של דבר, כדי שממשלה תוכל לשלוט, להנהיג את המדינה, לבצע את מדיניותה, להוביל את מהלכיה, בלי קשר לשאלות הפוליטיות הלאומיות הגדולות, אלא בדברים היומיומיים החשובים לא פחות לעם ישראל ולאזרחי המדינה בתחום החינוך, בתחום הבריאות, בתחום הרווחה, בתחום החקיקה שצריך להביא פה לכנסת - יהיה קשה מאוד לתפקד במציאות הפוליטית הפרלמנטרית שנוצרת ושאליה נתעורר מחר בבוקר. 
       
       לכן, במלוא הכנות, נראה לי שהאלטרנטיבות האמיתיות שיהיו כאן הן בעצם שתיים: או ללכת לאותו משאל עם, או שנמצא את עצמנו במוקדם או במאוחר מידרדרים, נגררים או מגיעים לעריכת בחירות מוקדמות לכנסת, כשכל סיעות הבית צריכות לחזור ולהתמודד על אמון הבוחר. 
       
       במובן הזה, אני חושב שיש הידרדרות מוחלטת במדינת ישראל. אם היתה תקופה שהסתכלנו בזלזול על מה שקורה באיטליה, שבה כל שנה-וחצי--שנתיים יש בחירות, אנחנו כבר גרועים מהימים השחורים של איטליה בעניין הזה. הצורך כל שנתיים לגרור את עם ישראל לבחירות מוקדמות הוא דבר מטורף מבחינת האחריות הלאומית שלנו. 
       
       מה עוד שלדעתי, פחות או יותר – זאת הערכתי הפוליטית, יכול מישהו לחלוק עליה - נחזור לאותו מבנה של הכנסת. אז סיעה אחת תקבל שניים-שלושה מנדטים יותר וסיעה אחרת שניים-שלושה מנדטים פחות, ואני לא מזלזל בזה, אבל זו תהיה פחות או יותר אותה תמונה של כנסת, ונחזור חזרה לנקודת המוצא שבה אנחנו נמצאים עכשיו מבחינת ההכרעות הלאומיות. 
       
       לכן, גם כאשר שוקלים את שאלת משאל העם, צריך לשקול זאת לא כאיזה דבר בחלל, שמנותק מהאפשרויות האחרות. צריך לשקול זאת גם מול האלטרנטיבות. תודה רבה. 
       
היו"ר אלי בן-מנחם:
       
       תודה לשר נוה. חבר הכנסת טלב אלסאנע. אחריו - חבר הכנסת ג'מאל זחאלקה. חבר הכנסת אלסאנע, יש לך חמש דקות. עכשיו אנחנו נעמוד בזמנים, כי אנחנו מתקרבים לשעת ההכרעה. השתדלו לעמוד בזמן.
       
טלב אלסאנע (רע"ם):
       
       אני לא מופתע.
       
היו"ר אלי בן-מנחם:
       
       אנחנו יכולים להעביר אותו לפניך. 
       
טלב אלסאנע (רע"ם):
       
       אדוני היושב-ראש, חברי הכנסת, ככל שאני שומע את הנאומים של חברי הכנסת מהמפד"ל ושל מה שנקרא המורדים, אני משתכנע יותר ויותר בצדקת העמדה שאימצה סיעת רע"ם, הרשימה הערבית המאוחדת. 
       
       כשאני שומע כאן את השר דני נוה, והוא מדבר על שלום מצד אחד והוא מדבר על הביקורת שלו נגד הנסיגה מרצועת-עזה מצד שני, אני שואל את עצמי על איזה שלום האנשים האלה יכולים לדבר. האם ניתן להשיג שלום עם המשך הכיבוש בעזה והמשך הכיבוש בגדה? האם ניתן לדבר על שלום עם המשך ההתנחלויות ברצועת-עזה ובגדה? איזה מחיר הם מוכנים לשלם למען השלום באזור הזה? עם מי הם יכולים לנהל משא-ומתן, אם הם לא מוכנים לשלם את המחיר של אותו משא-ומתן, שהמשמעות שלו אחת ויחידה, ששום פלסטיני לא ייכנס למסלול של משא-ומתן שפירושו הנצחת הכיבוש בגדה וברצועת-עזה? לכן, יש בעיה עם המושג שלום לגבי הימין, ומכאן ההתנגדות שלהם לכל מהלך או צעד שיכול להוביל לסיומו של הכיבוש. 
       
       אני אינני מתומכיו של אריאל שרון. להיפך, אין לי שום אמון באדם הזה. כל ההיסטוריה שלו של מבצעים ושל מעשי טבח נוראיים ידועה לנו, ולכן אנחנו מצביעים מדי שבוע אי-אמון בממשלתו ובו. אך השאלה המונחת כאן איננה אם אנחנו מאמינים בו או לא מאמינים בו. השאלה המונחת כאן היא אם אנחנו תומכים בתוכנית ההתנתקות המונחת לפנינו או לא תומכים. לכן, אנחנו בסיעת רע"ם, לאחר ששקלנו את כל השיקולים, החלטנו לתמוך בתוכנית הזאת.
       
       כבוד היושב-ראש, תרשה לי לומר את הדברים בשפה הערבית. 
       
       (נושא דברים בשפה הערבית; להלן תרגומם לעברית:
       
       ראשית כול, ברצוני לברך את הצופים לרגל חודש רמדאן המבורך בברכת חג שמח.
       
       הרשימה הערבית המאוחדת החליטה, לאחר שלמדה את תוכנית ההתנתקות מרצועת-עזה על השלכותיה השונות, שהיא תצביע בעדה. נעשה זאת משום שכולנו נגד הכיבוש וההתנחלויות ובעד שחרור כל גרגר חול פלסטיני כבוש והסרת כל התנחלות מעל האדמות הפלסטיניות. 
       
       עלינו לזכור, שהמתנחלים, שמספרם מגיע ל-8,000 איש, יושבים על 30% בקירוב מהאדמות הפלסטיניות ברצועת-עזה, שהיא השטח המאוכלס יותר בעולם. האם נאמר למתנחלים אלה: לא – אל תעזבו את ההתנחלויות, השאירו את הצבא, והשאירו את הכיבוש על האדמות הפלסטיניות ברצועת-עזה? האם זו העמדה הנבונה? האם המתנחלים האלה אינם מנצלים 40% מכמויות המים המיועדות לרצועת-עזה, ויושבים על חוף רצועת-עזה? האם ההתנחלויות כגון נצרים ואחרות בגוש-קטיף אינן מהוות אסון לעמנו הפלסטיני ברצועה? כשבא הימין ואומר: אנחנו רוצים לסגת מרצועת-עזה, האם נאמר להם: לא, אנחנו נגד הנסיגה, בעד השארת ההתנחלויות ובעד השארת הכיבוש? 
       
       יש מי שאומר, שתוכנית זו תעמיק את הכיבוש ברצועת-עזה. רצועת-עזה היא שטח כבוש משנת 1967, ואם נצביע נגד, האם משמעות הדבר שחרור רצועת-עזה? אם נצביע נגד, האם משמעות הדבר סיום ההתנחלויות ברצועת-עזה?
        
       יש מי שאומר  שתוכנית זו תגדיל את מספרן של ההתנחלויות ושיש מתווה, אכן כך – מתווה; אבל מתווה זה קיים משנת 1967, באשר התנחלויות מוקמות מדי יום בגדה המערבית. האם הצבעתנו נגד תמנע מממשלה זו להקים התנחלויות בגדה המערבית נוסף על השארת ההתנחלויות הקיימות ברצועה, כלומר, תמנע את המשך ההתנחלויות בגדה המערבית? 
       
       אולם, החשוב הוא שפינוי ההתנחלויות ברצועת-עזה משמעו העדר לגיטימיות להתנחלויות, בין שמדובר ברצועת-עזה בין שמדובר בגדה המערבית. כוונתי היא להעדר לגיטימיות לנוכחות הישראלית גם ברצועת-עזה וגם בגדה המערבית. כלומר, הלחץ הבין-לאומי יימשך עד לסיום הכיבוש. 
       
       על כולנו לזכור שמפנה זה לא בא מתוך ואקום. שרון לא הקיץ משנת הבוקר והחליט לסגת מרצועת-עזה. אם העניינים היו מתנהלים לפי רצונו של שרון, הרי שהיה נשאר ברצועת-עזה ובצפון הגדה ובכל מקום. מתחילת שלטונו הוא אימץ את העיקרון של  "תנו לצבא את ארוחת הבוקר בשביל שינצח – תנו לצבא את ההזדמנות לנצח". הוא השלה את עצמו במחשבה שהוא מסוגל לכופף את העם הפלסטיני ולהעביר את הכתבותיו הפוליטיות לעם הפלסטיני. העמידה הפלסטינית האיתנה והמאבק הפלסטיני וההתנגדות הפלסטינית, העלו את שרון על דרך הישר, באומרו שהוא רוצה לסגת מרצועת-עזה ולהוציא את ההתנחלויות מרצועת-עזה. 
       
       זה דבר חשוב. האם זה סופה של הדרך? האם לא לכך אנו מייחלים? הנני סמוך ובטוח שכל אחד מאתנו, אילו יכול היה להציע הצעה לסדר-היום, היה מגיש הצעה לסיום ההתנחלויות, לסיום הכיבוש ולהקמת מדינה פלסטינית. אולם איננו פועלים במציאות אידיאלית הנקבעת על-ידינו, כי אם במציאות טרגית, ועלינו לבחור בין הגרוע לבין הגרוע יותר: השארת הכיבוש ברצועת-עזה או הסרתו והשארת ההתנחלויות ברצועת-עזה או הסרתן.
       
       לדעתנו, מה שקורה הוא תקדים חשוב. כאשר הימין  - לא השמאל ולא מפלגת העבודה, כי אם הימין הקיצוני, שהיה נגד אוסלו, בעד ההתנחלויות ובעד ארץ-ישראל השלמה, הוא שמבצע צעד זה. והרי אין זה מקרה שאנו רואים את ההפגנות האלה מצד הימין, שכן אם היוזמה הזאת היתה טובה לימין ומחזקת את הכיבוש - - 
       
היו"ר אלי בן-מנחם:
       
חבר הכנסת אלסאנע, משפט אחרון - - -
       
טלב אלסאנע (רע"ם):
       
       - -  אם יוזמה זו היתה טובה למתנחלים ולימין, אז מדוע ההפגנות ההמוניות? מאבק זה, שהגיע למצב עגום, נובע מכך שהימין מבין שזו תחילת סופו של חלום ארץ-ישראל השלמה, תחילת סופו של הכיבוש, וזה הגיע ללא תנאים – לא נקבע אף ויתור פלסטיני.
       
       כולנו מייחלים לכך שהנסיגה תהיה במסגרת הסכם עם הפלסטינים, אבל כל עוד אין הסכם עם הפלסטינים אנו אומרים: שילך הכיבוש לעזאזל, שייסוגו; אפילו אם אנו מעדיפים שהנסיגה תיעשה בהסכם. אולם אם היא לא נעשית בהסכם, אז שייסוגו מרצועת-עזה היום, ומחר יהיה כך גם בגדה המערבית.
       
       כעת, כמו שאירע בהסכם אוסלו, וכולנו הצבענו בעד הסכם אוסלו -  עזה ויריחו תחילה - - -)
       
היו"ר אלי בן-מנחם:
       
       חבר הכנסת טלב אלסאנע, זה משפט ארוך מאוד. אנא ממך. 
       
טלב אלסאנע (רע"ם):
       
       כבוד היושב-ראש, אומנם ראיתי את נדיבות הלב שלך עם הנואמים לפני - - - 
       
היו"ר אלי בן-מנחם:
       
       אמרתי לך מראש. הגענו לסבב סיעות, ועכשיו אני עומד על הזמנים. אז משכנו בכוונה כדי לא לצאת להפסקה. עכשיו אנחנו עומדים בלוח הזמנים, כדי שבשעה 20:00 נוכל להצביע. אנא ממך.
       
טלב אלסאנע (רע"ם):

       אני מודה לך על הנדיבות, תודה רבה. 
       
היו"ר אלי בן-מנחם:
       
       תודה לחבר הכנסת טלב אלסאנע. חבר הכנסת ג'מאל זחאלקה, בבקשה. לרשותך עשר דקות. אני מבקש ממך לדייק. אחריו - חבר הכנסת עמיר פרץ, ואחריו - חבר הכנסת אחמד טיבי. אם שר הביטחון ייכנס בזמן זה, אנחנו נאפשר לו לדבר. כשהוא יגיע הוא יקבל את רשות הדיבור. 
       
ג'מאל זחאלקה (בל"ד):
       
       כבוד היושב-ראש, רבותי חברי הכנסת, שורש הבעיה טמון בכך שאין פרטנר ישראלי לשלום צודק ואין פרטנר ישראלי להסדר קבע. זו לא טענה פלסטינית, אלא ראש הממשלה ודוברי הממשלה עצמם אומרים את הדברים האלה. מאז שהוא עלה לשלטון, הוא חוזר כמו מנטרה על כך שהוא לא מאמין בהסדר קבע ושהוא רוצה הסדרי ביניים ארוכי טווח, ל-10-20 שנה לפחות. הוא גם אינו מסכים, ומצהיר על כך בכל מקום, לתנאים של השלום הצודק, שבראש ובראשונה הם סיום הכיבוש וחזרה לגבולות 1967.
       
       שרון ניסה לכפות את הסדרי הביניים על הפלסטינים ולא הצליח. לא היתה מנהיגות פלסטינית ולא יהיה מנהיג פלסטיני, באמת אין פרטנר פלסטיני שיסכים לישות פלסטינית על 42% מהשטח. זו אמת. יש פרטנר פלסטיני לשלום צודק, אבל אין פרטנר פלסטיני לחיסול הבעיה הפלסטינית או לחיסול העניין הפלסטיני. הוא לא מצא מנהיג פלסטיני שיסכים לכך, אז הוא ניסה להכניע את העם הפלסטיני בכוח ולכפות את ההסדר שלו, אבל גם בזה הוא נכשל. קיפאון מדיני וכישלון צבאי והמשך הקזת הדמים הולידו אי-נחת בתוך ישראל והתחילו המחאה והסירוב. גם העולם התחיל לזוז, ואז בא הרעיון של תוכנית ההתנתקות. 
       
       המטרה של תוכנית ההתנתקות – אינני יודע למה קוראים לה תוכנית ההתנתקות, יכול להיות שצריך לקרוא לה תוכנית ההתחמקות. זו תוכנית ההתחמקות משלום צודק. זו לא תוכנית התנתקות, אלא תוכנית הידבקות לרצועת-עזה, כפי שאני אסביר בהמשך. 
       
       המטרה המוצהרת, כפי שאמר דב וייסגלס, יועץ ראש הממשלה - ואין לנו שום סיבה שלא להאמין לו, כי הוא היה ממעצבי התוכנית - היא להקפיא את התהליך המדיני ולשים אותו בפורמלין, בלשונו הציורית של וייסגלס. מה זה "לשים בפורמלין"? למיטב ידיעתי, בפורמלין שמים גופים מתים. ממיתים משהו ושמים אותו בפורמלין וכך משמרים את הצורה החיצונית שלו. כך עשו. המיתו את התהליך המדיני ושמו אותו בפורמלין. לא משמרים גוף חי. אפילו לא הכניסו אותו לבית-סוהר, כדי שיישאר חי ואחר כך ישחררו אותו, אלא שמו אותו בפורמלין, כדי לוודא שהוא לא יקום לעולם.
       
       ואז באה התוכנית הזאת. מלכתחילה אני רוצה להזהיר את כולם, את חברי הכנסת ואת כל הציבור, שאי-אפשר, לא נכון, היום אנחנו לא דנים בפירוק התנחלויות או בנסיגה מרצועת-עזה. קודם כול, גם החלטת הממשלה שאנחנו אמורים לאשר היום אומרת שאין בהחלטה הזאת כדי לפנות יישובים. זה נדחה בכמה חודשים, ועד אז - איך אומרים - ימות הפריץ או הכלב; לך תדע מי קודם. 

גאלב מג'אדלה (העבודה-מימד):
       
       - - -

ג'מאל זחאלקה (בל"ד):
       
       תן לי להמשיך, אחר כך שאלות. התוכנית היא חבילה אחת. הטקסט הוא חבילה אחת. לא אומרים שרוצים לפנות יישובים או התנחלויות מרצועת-עזה. אם זה היה עומד להצבעה, הייתי מצביע בשתי ידיים; או ביד אחת, כדי שההצבעה שלי לא תיפסל. אבל זה לא עומד כך, זה בא כחבילה אחת, זה סעיף אחד מתוך מכלול של סעיפים איומים ונוראים, שאי-אפשר לתמוך בהם. אני אעבור על כמה מהם.
       
       סעיף ג', אני מצטט רק את החלק הרלוונטי: "ברור כי באזור יהודה ושומרון יישארו אזורים שיהוו חלק ממדינת ישראל" - לא סתם חיזוק היישובים או ההתנחלויות – "ובתוכם גושים מרכזיים של התיישבות יהודית, יישובים אזרחיים, אזורים ביטחוניים ומקומות בהם למדינת ישראל יש אינטרסים נוספים". מה יישאר מהגדה אחרי זה? מה יישאר לפלסטינים אחרי הסיפוחים האלה? זה תקדים מסוכן ביותר. בפעם הראשונה מאז 1967 אנחנו צריכים לאשר סיפוחם של שטחים פלסטיניים. מאז סופחה ירושלים המזרחית נמנעו כל ממשלות ישראל, אפילו הממשלות של בגין, שמיר ונתניהו, מלהעביר סעיף של סיפוח. כאן אנחנו נדרשים לאשר סיפוח. 
       
גאלב מג'אדלה (העבודה-מימד):
       
       גם הגולן סופח. 
       
ג'מאל זחאלקה (בל"ד):
       
       אני מדבר על שטחים פלסטיניים, אני יודע מה אמרתי. גם הגולן סופח, אבל זה שטח סורי. 
       
       מאז 1967 לא קרה דבר כזה. זה תקדים שיחייב כל ממשלה שתבוא. 
       
       נכון שבסעיף אחר יש פינוי יישובים, אבל מצד שני יש כאן סיפוח. זו החלטה מעשית, זו לא החלטה וירטואלית. זה אקט שהכנסת, כמעט באופן חוקי, כחקיקה, כגוף המחוקק, מחליטה על סיפוח השטחים הפלסטיניים האלה. מה יישאר לפלסטינים? 
       
       אני רוצה לקרוא את הסעיפים האלה עוד הפעם, כדי שאנשים יבינו במה מדובר - יהוו חלק ממדינת ישראל, גושים מרכזיים של התיישבות יהודית, יישובים אזרחיים, אזורים ביטחוניים - - - 
       
היו"ר אלי בן-מנחם:
       
       זה כבר קראת, תעבור לסעיף הבא. 
       
ג'מאל זחאלקה (בל"ד):
       
       אני רוצה שאנשים יקשיבו. 
       
היו"ר אלי בן-מנחם:
       
       זה כבר אמרת. שלא תיתקע אחר כך מבחינת זמן. אם יש לך עוד סעיפים, תמשיך. 
       
ג'מאל זחאלקה (בל"ד):
       
       אדוני היושב-ראש, זאת הנקודה הכי חשובה, הכי פרובלמטית, כי אנחנו נדרשים לאשר כאן סיפוח, ואנחנו לא נרים יד בעד סיפוח. 
       
       ברצועת-עזה מדברים על סוף הכיבוש, האם כן? אפילו צוות משפטנים ישראלי אומר, אין סוף כיבוש ברצועת-עזה, כי הצבא הישראלי ייערך, יכתר את רצועת-עזה ביבשה, בים ובאוויר, תהיה נוכחות ישראלית מעשית בציר פילדלפי, שיורחב לאחר מכן, כך נאמר בתוכנית. לישראל תהיה שליטה מעשית. על-פי החוק הבין-לאומי, על-פי אמנת האג מ-1907, אדוני היושב-ראש, המבחן של הכיבוש, של שטח כבוש, הוא לא המבחן של נוכחות צבאית בתוך השטח, אלא מבחן של אחריות מעשית, של שליטה. כאן יש שליטה. לכן, על-פי החוק הבין-לאומי יישאר הכיבוש. 
       
       אבל, מתחכמים בתוכנית. אומרים, השלמת מהלך ההתנתקות המדורגת תשלול את תוקפן של הטענות נגד ישראל בדבר אחריות ברצועת-עזה. אתה תשלוט בהם ותגיד, אתה לא אחראי להם. מחר יהיה רעב ברצועת-עזה, מי יהיה אחראי? מי ששולט בכל המעברים. שוב: כפועל יוצא מכך, "לא יהיה יסוד לטענה שרצועת-עזה הינה שטח כבוש". כאמור, זה מנוגד לחוק הבין-לאומי. 
       
       סעיף נוסף שאנחנו אמורים לאשר בתוך התוכנית - אנחנו אמורים לאשר את בניית הגדר, גדר ההפרדה הגזענית. בתוכנית כתוב: "מדינת ישראל תמשיך בבניית גדר הביטחון, בהתאם להחלטות הממשלה הרלוונטיות". כלומר, זה יימשך, אנחנו צריכים לאשר את הגדר. אנחנו צריכים לאשר את כיתור רצועת-עזה. 
       
       בסעיף אחר: "מדינת ישראל תפקח ותשמור על המעטפת החיצונית ביבשה, תשלוט באופן בלעדי במרחב האווירי של עזה, ותמשיך לקיים פעילות צבאית במרחב הימי של רצועת-עזה". אנשים יגידו, לפחות תושבי רצועת-עזה לא יהיו נתונים להרס, להתקפות מהאוויר, להרג, לחיסולים ולכל מה שנעשה היום. התוכנית באה ומרגיעה באופן ברור אותן טענות באשר לפעילות ישראל. אתמול נהרגו, נרצחו 15 פלסטינים. התוכנית מבטיחה לנו שזה יימשך, זה לא ישתנה. לא ישתנה ההרג, הרצח, החיסולים, הריסת הבתים, הכול יימשך. "מדינת ישראל שומרת לעצמה את הזכות הבסיסית להגנה עצמית, כולל נקיטת צעדי מניעה" - כלומר, בכל פעם הם יכולים להגיד, אנחנו מחסלים את זה כצעד מניעה, הורסים את הבית הזה כצעד מניעה - -
       
שר המדע והטכנולוגיה אילן שלגי:
       
       איך אפשר שלא? 
       
ג'מאל זחאלקה (בל"ד):
       
       - - "כמו גם תגובה תוך שימוש בכוח כנגד איומים שייווצרו מרצועת-עזה". שר הביטחון יחליט מתי ייווצרו איומים מתוך רצועת-עזה, לא התקפה על ישראל, איומים כלשהם שנראים לו כאיום, הוא יוכל לתקוף. כלומר, לא משתנה שום דבר  מבחינת הסבל הנוראי של תושבי רצועת-עזה. לכן זה לא יקל על הפלסטינים. 
       
היו"ר אלי בן-מנחם:
       
       חבר הכנסת זחאלקה, משפט אחרון. 
       
ג'מאל זחאלקה (בל"ד):
       
       אדוני היושב-ראש, אני יכול להמשיך, התוכנית שאנחנו אמורים לאשר בתוך החבילה הזאת, הכוללת את חילופי המכתבים בין בוש לשרון, בחבילה הזאת מחסלים את זכויות הפליטים, מחסלים את גבולות 1967, מכירים - - - 
       
שר המדע והטכנולוגיה אילן שלגי:
       
       סליחה, מחסלים רק את הזכות שלהם לחזור לגבולות 1967 - - - 
       
היו"ר אלי בן-מנחם:
       
       השר אילן שלגי, אנא ממך. 
       
ג'מאל זחאלקה (בל"ד):
       
       - - - מוחקים החלטות בין-לאומיות, אין חזרה לגבולות 1967, כך כתוב שם, צריך להכיר בגושי התנחלויות ולספחם לישראל. ועוד סעיף שנוגע לאזרחים הערבים בישראל - - - 
       
היו"ר אלי בן-מנחם:
       
       חבר הכנסת זחאלקה, ביקשתי שתסיים. 
       
ג'מאל זחאלקה (בל"ד):
       
       אני צריך לומר שני משפטים. 
       
היו"ר אלי בן-מנחם:
       
       שני משפטים, כבר אמרת שבעה. תגיד עוד משפט ותסיים, בבקשה, אמרתי שאני אחמיר, אנחנו לא רוצים לסיים אחרי השעה 20:00.  
       
ג'מאל זחאלקה (בל"ד):
       
       יש סעיף נוסף חמור ביותר שאנחנו צריכים לאשר. במכתבו של בוש לשרון כתוב, שצריך להביא בחשבון את פיתוח הגליל והנגב. לאן מעבירים את המתנחלים? אני אגיד לכם, או להתנחלויות בגדה, או אל תוך הנגב, על חשבון האזרחים הערבים בנגב, כמו שקרה אחרי הסכמי קמפ-דייוויד, כשהפקיעו  70,000 דונמים מהאדמות של האזרחים הערבים שם והגלו אלפי אנשים מאדמתם באזור אל-מלח. חוזרים על אותו דבר. זה חופף את תוכנית שרון באשר לנגב. כלומר, תוכנית זו כוללת סעיפים שמשקלם - - - 
       
היו"ר אלי בן-מנחם:
       
       תודה רבה, חבר הכנסת זחאלקה. 
       
ג'מאל זחאלקה (בל"ד):
       
       אני רוצה לסכם. 
       
היו"ר אלי בן-מנחם:
       
       אני רוצה שתסיים, לא תסכם. אני מבקש ממך כמה פעמים, אמרתי לך, משפט אחרון, תכבד את היושב-ראש ותסיים. אמרתי שאחמיר, אנא ממך, תסיים, משפט קצר של 5-10 שניות, בבקשה. 
       
ג'מאל זחאלקה (בל"ד):
       
       צריך להתייחס לתוכנית הזאת כחבילה אחת; סעיף הפינוי הוא סעיף אחד, ולעומת זאת יש סעיפים שאמורים בסופו של יום למנוע כל אפשרות של שלום ושל סיום הכיבוש בגדה המערבית. תודה רבה. 
       
היו"ר אלי בן-מנחם:
       
       תודה רבה לחבר הכנסת זחאלקה. הדובר הבא - אני מזמין את שר הביטחון שאול מופז, בבקשה. אחריו - חבר הכנסת עמיר פרץ. 
       
נסים זאב (ש"ס):
       
       לא ידעתי שהנגב שייך גם לפלסטינים. 
       
היו"ר אלי בן-מנחם:
       
       כיושב-ראש אני לא רוצה להעיר, תשאל אותו בצד. תשאל אותו אם מותר להעביר מתנחלים לנגב. בבקשה, אדוני השר. 
       
שר הביטחון שאול מופז:
       
       מכובדי היושב-ראש, חברי הכנסת, ישיבה זו של כנסת ישראל וההצבעה שתחתום אותה יירשמו כציון דרך בתולדותיה של מדינת ישראל. יש שעות בחייה של אומה שבהן נדרשות הכרעות קשות. אין לי ספק שההכרעה הקשה הנדרשת בסיומה של ישיבה זו אכן תתקבל, משום שהיא חיונית ונחוצה לביטחונה, לכלכלתה, לעתידה ולדמותה של מדינת ישראל. 
       
       הממשלה קיבלה ברוב גדול את ההחלטה המונחת בפני הבית, הצבעתכם תיתן לה תוקף מחייב.  אני, כחבר הממשלה, קורא לכם לתמוך בה. חשוב שההחלטה תתקבל ברוב גדול ככל האפשר, אף כי בדמוקרטיה, כפי שנהג מנחם בגין, עליו השלום, להדגיש, גם רוב של קול אחד הוא רוב קובע.
       
       אינני רואה באישורה הצפוי של הכנסת לתוכנית ההתנתקות משום ניצחון או שמחה. זו ראשיתו של מהלך כואב, קורע לב, אך לפי מיטב הכרתי, הכרחי לאינטרס הלאומי, ועדיף בעת הזאת על המשך הקיפאון המדיני ועל כל חלופה אחרת. הרשו נא לי להסביר מדוע.
       
        מדינת ישראל שרויה למעלה מארבע שנים בהתמודדות מול גל טרור נפשע ורצחני ששום אומה בעולם החופשי לא חוותה כמוהו. ההנהגה הפלסטינית היא שיזמה את גל הטרור הזה, אחרי שדחתה את ידה המושטת לשלום של ישראל ואת ההצעות המפליגות ביותר להסדר שהונחו לפניה. בכך פסלה ההנהגה הזאת את עצמה כשותפה לתהליך ולמשא-ומתן אתנו. 
       
       הטרור גבה מאתנו קורבנות יקרים מאוד, אולם צה"ל הצליח בהדרגה לסכל את רוב הפיגועים. בשנה שעברה נחל צה"ל, בסיועם החיוני של שירות הביטחון הכללי, משמר הגבול ומשטרת ישראל, הצלחות והישגים חשובים במערכה נגד הטרור. התשתית האנושית והארגונית של ארגוני הטרור ספגה מאתנו מכות קשות, ונמשיך לעשות זאת ככל שיידרש. 
       
       עצם קיומה של מדינת ישראל נשען לכל אורך הדרך על כושר עמידתם של אזרחיה, על חוסנם, על איכותם ועוצמתם של כוחות הביטחון של מדינת ישראל ועל היתרון האיכותי של זרועות הביטחון והמודיעין. 
       
       דווקא ההצלחה הצבאית וכושר העמידה של אזרחי מדינת ישראל הם שפתחו לפנינו את האפשרות לנקוט מהלך מדיני יזום לייצוב מעמדה המדיני של ישראל ולחיזוק התיאום האסטרטגי עם ארצות-הברית. יש לכך חשיבות מדינית, ביטחונית וכלכלית ממדרגה ראשונה. 
       
       איננו לבד בעולם. הפעילות היזומה של צה"ל נגד הטרור מוצדקת כמובן והכרחית לביטחוננו. אולם בעולם מצטיירת תמונה מסולפת של פעולה צבאית כוחנית בסביבה אזרחית ובמצב של קיפאון מדיני. התמונה הזאת, בצירוף צעדים בלתי מוצדקים אחרים בזירה הבין-לאומית, כדוגמת ההחלטה של בית-הדין הבין-לאומי בהאג, ועל רקע התגברות האנטישמיות בעולם, גורמת לסחף מסוכן במעמדה של ישראל.
       
       אחת התוצאות עלולה להיות יוזמות מדיניות חדשות שיפגעו באינטרסים החיוניים של ישראל. כדי למנוע תחזית קודרת כזאת, נדרשה יוזמה בתיאום עמדות עם ארצות-הברית כדי לייצב קו ולהבטיח תמיכה בעניינים החשובים ביותר לעתידנו: אי-חזרה לגבולות 1967, דבר המאפשר לנו לעמוד על תביעתנו לגבולות בני-הגנה, הכללת גושי ההתיישבות ביהודה ושומרון בתחומיה הריבוניים של מדינת ישראל, שפירושה הוא הישג היסטורי של מפעל ההתיישבות, ומניעת שיבתם של פליטים פלסטינים למדינת ישראל.
       
       בהעדר שותף פלסטיני למשא-ומתן ולהסדר, החלופה לקיפאון מדיני היא יוזמה ישראלית חד-צדדית, מתואמת ומוסכמת עם ארצות-הברית. ההסכמה שגיבש ראש הממשלה עם נשיא ארצות-הברית היא הישג מדיני חסר תקדים, שישפיע בעתיד על דמות הסכם הקבע בינינו לבין שכנינו הפלסטינים.
       
       לפיכך, כל הטוען כי ישראל איננה מקבלת דבר בתמורה לתוכנית ההתנתקות מרצועת-עזה ומכמה יישובים בצפון השומרון טועה טעות יסודית. ההתיישבות ברצועת-עזה איננה חלק מהאינטרסים הביטחוניים והלאומיים של מדינת ישראל לא כיום ולא בעתיד. כל בר-דעת מבין, כי מדינת ישראל איננה יכולה - ואין היא שואפת - לשלוט בגורלה של האוכלוסייה הפלסטינית ביהודה, שומרון וחבל-עזה. זו אינה מטרת הציונות. ענייננו הוא ביצורה של מדינת ישראל כמדינה יהודית דמוקרטית, שהרוב היהודי בה מוצק ומובטח לדורות.
       
       תהליך ההתנתקות עולה בקנה אחד עם האינטרסים הביטחוניים והלאומיים של מדינת ישראל לטווח הארוך: מדינה יהודית דמוקרטית בעלת רוב יהודי מוצק ומובטח לדורות, ישראל כבית לאומי ליהודים בכל קצווי העולם; התקדמות למציאות של דו-קיום, חתירה להסכמי שלום תוך פריצת מעגל האלימות והאיבה שנכפה עלינו, תוך עמידה על עקרון סופיות הסכסוך; מצב ביטחוני טוב יותר אשר ישפיע על כלכלתה ורווחתה של מדינת ישראל לדור הזה ולדורות הבאים.
       
       תוכנית ההתנתקות איננה קלה. עקירת אזרחים יקרים, מן הנאמנים והטובים שבנו, שנשלחו ויצאו כחלוצים להתיישבות בשליחות, ברשות ובסמכות של ממשלות ישראל, קשה כקריעת ים סוף. אך עם כל הכאב, תפקידה של מנהיגות הוא לשאת באחריות ולקבל הכרעות קשות ולבצען אחרי אישור הכנסת. 
       
       אני משוכנע כי המהלך הכרחי ונכון. יש בו כדי להעניק יותר ביטחון לאזרחי ישראל ולהפחית את העומס המוטל על כוחות הביטחון, בלי לגרוע מיכולתם של צה"ל וכוחות הביטחון לתת מענה יעיל לכל איום בכל נקודת זמן. יש בו כדי לחלץ את המצב מקיפאונו ולפתוח פתח למציאות אחרת, שתאפשר בבוא היום משא ומתן לדו-קיום.
       
       ויש בכך, כאמור, כדי לחזק את מעמדה של ישראל ואת צדקתה במאבק להבטחת האינטרסים החיוניים ביותר, לחזק את התיאום המדיני עם ארצות-הברית ולבלום יוזמות אחרות ומזיקות לענייננו.
       
       חברי הכנסת, זו שעת מבחן של אחריות לאומית. תוכנית ההתנתקות איננה סותרת את מפת הדרכים, והיא עולה בקנה אחד עם חזון הנשיא בוש. זו שעה של התעלות מעל לשיקולים צרים. זו שעה התובעת כובד ראש, ראייה מפוכחת של העובדות והשתחררות מססמאות ומהיצמדות לנוסחאות שאינן מעוגנות בקרקע המציאות. זו שעה הדורשת מכולנו לתת יד לממשלה להוציא את מדינת ישראל אל המרחב ולמצות את הסיכוי להבקיע דרך אל אופק חדש, שיש בו צוהר של תקווה ופתח לשלום.
       
       הצבעתכם היא שתכריע. רשמו את הצבעתכם בדברי ימי הכנסת ובהיסטוריה כמי שהיו שותפים להכרעה החיונית הזאת ולא נרתעו ממנה. תנו את קולכם, ולו בלב כבד, למען עתידה של מדינת ישראל ולמען שלומה וביטחונה.
       
היו"ר ראובן ריבלין:
       
       אני מאוד מודה לשר הביטחון, השר שאול מופז. יעלה ויבוא חבר הכנסת עמיר פרץ, ולרשותו עשר דקות. אדוני יסתפק בעשר דקות, שכן אנחנו נכנסים לאילוצי זמן, ונעמוד עכשיו בלוח הזמנים המדויק. כל אחד קיבל את המנה שקיבלו כולם, והיו לנו כמה רגעים שבהם יכולנו להקל מעט. אדוני, בבקשה.
       
עמיר פרץ (עם אחד):
       
       אדוני היושב-ראש, חברי הכנסת, יום חשוב היום לכנסת ישראל. זה אחד הימים שבהם חבר כנסת יכול לומר לעצמו שרק בשל הצבעה זו היה כדאי שייבחר לכנסת. 
       
       היום אנחנו נפרדים ממסכת של אשליות שחיינו בה במשך שנים רבות. היום אנחנו חוזרים לעצמנו. היום מדינת ישראל חוזרת ושמה לעצמה את הערך החשוב ביותר שהחזיק אותה במשך כל השנים - הערך של המוסר היהודי שהפך למוסר ישראלי שאתו הוקמה המדינה הזאת.
       
       נכון שהיום הזה פותח פצעים קשים. נכון שהיום הזה מניח על השולחן שאלות קשות ומורכבות שהרבה מאוד שנים ניסינו להתעלם מהן ולדחוק אותן, אבל כולנו יודעים שהפצעים האלה היו נפתחים גם אם לא היינו רוצים. הפצע הזה של ההתנחלויות שנמצאות בלב לבה של אוכלוסייה ערבית הוא פצע שגם אם אתה תנסה לחבוש אותו ולהסירו, לא יעזור דבר. זהו פצע מדמם שבסופו של דבר היה מתפרץ, ומתפרץ על כולנו.
       
       לכן, היום אנחנו עושים מעשה, גם אם מדובר בהחלטה מתפתלת ומפותלת, שיש בה כביכול החלטה עקרונית בלבד ולא סימן של התנחלויות ופינוי התנחלויות. אבל, כנסת ישראל קובעת היום מתווה חדש שבו אנו מתחילים להיפרד מהעול הכבד שמדינת ישראל הטילה על עצמה במשך שנים רבות. אותם ילדים שכבשו את השטחים ב-1967 הם היו בני 54-55. זה לא דור או שניים. 
       
       כשאותם חיילים נכנסו ל-1967, היו כאלה שאמרו: במחזור הזה כבר נתפנה משם. מישהו שהתגייס במחזור אוגוסט אמר שבמחזור נובמבר הוא כבר לא יהיה שם. מי שהתגייס במחזור נובמבר אמר שבמחזור פברואר הוא לא יהיה שם. והנה, חולפות להן השנים, ואנחנו שם והילדים שלנו חזרו פצועים הביתה. לא פצועים רק בגוף; מי שלא נפצע בגופו נפצע בנפשו, מי שלא נפצע בגופו נפצע במוסריותו, מכיוון שבשטח כבוש לא רק הנכבש משלם את המחיר, אלא גם הכובש משלם את המחיר. אני חושב שראש הממשלה בפעם הראשונה קובע, באופן מפורש, שהשטחים הם שטחים כבושים.
       
       אני אומר למתנחלים, ואני יודע שזה יישמע במידה מסוימת מין התייפייפות כזאת: כן, אני מקנא בכם. אני מקנא בכם.
       
בנימין אלון (האיחוד הלאומי - ישראל ביתנו):
       
       בעיקר מאיש שדרות. זה נשמע - - -
       
עמיר פרץ (עם אחד):
       
       אני אומר. חבר הכנסת אלון, אתה יודע שמעולם לא אמרתי דבר שקר. אתה יכול לחלוק עלי. אני אומר את זה גם עליך.
       
בנימין אלון (האיחוד הלאומי - ישראל ביתנו):
       
       מה המרחק של שדרות?
       
עמיר פרץ (עם אחד):
       
       אני אומר למתנחלים: אני מקנא בכם. אני מקנא בכם באמונתכם. אני מקנא בכם בהקרבה שלכם. אני מקנא בכם ברוח שפוקדת אתכם כשאתם נאבקים על מה שאתם מאמינים בו. אבל אתם מוכרחים להבין, ביום שקנאתי הופכת לקנאות שלכם, ביום שהלאומיות שלכם הופכת ללאומנות, ביום שאותה הקרבה שלכם הופכת לקריאה לסרבנות, ביום הזה גם ההערכה שיש לי – ואני בטוח שהרבה מאוד מאזרחי מדינת ישראל, שאפילו אם הם לא מסכימים עם דרככם, מעריכים את פועלכם, ויודעים שלא אתם לבד גרמתם למצב הזה. ממשלות ישראל לדורותיהן, לרבות ממשלות של שמאל, שלחו אתכם לשם, הייתם שם. 
       
       אבל, מה ייתן לכם אם תיאחזו - כביכול תיאחזו בקרנות המזבח - עוד שנה, עוד שנתיים, עוד חמש שנים, עוד עשר שנים? כולנו נצא משם. כולם יודעים שעזה היא לא ארץ בחירה, כולם יודעים שעזה היא ארץ גזירה. עזה היא ארץ ששאבה לתוכה אלימות של כל הצדדים, עזה היא ארץ שהפכה למקום שממנו צומחות חומות של שנאה, חומות ששואבות את כולנו, כל האזרחים, מכל הצדדים. 
       
       אני אומר לחברי ממחנה השלום, הלוואי שהיתה לנו אותה רוח של קנאה והקרבה. הלוואי שהיינו מבורכים במתנחלי שלום בהמוניהם, שהיו שוטפים-גודשים את הכיכרות ומסתערים על כל גבעות השלום שאפשר היה לכבוש אותן. גבעות השלום מבחינתי נמצאות בלבותיהם, בתוך נפשם המוסרית של אזרחי ישראל, שרוצים לחזור ולהיות מדינה מוסרית.
       
       אני פונה ואומר לרבנים: אנחנו איננו מדינת הלכה. כדאי שנאמר זאת בפה מלא, ובלי שום הצטעצעות. מדינת ישראל איננה מדינת הלכה. מדינת ישראל היא מדינה יהודית ודמוקרטית, אבל היא איננה מדינת הלכה. וכל מי שמשתמש בהלכה בדרך של מתן לגיטימציה לפגיעה - - -
       
היו"ר ראובן ריבלין:
       
       חבר הכנסת רמון, אני לא מרשה אף פעם להפריע לך, לכן אני לא מרשה שתפריע לאחרים. חבר הכנסת פרץ, הואיל ונכנסנו לכנסת בשנת 1988 יחד, ואני מכיר את סגולותיך, נדמה לי שאתה לא מתקדם בנאום בקצב הזמן העומד לרשותך, אחר כך תגיע לנקודות העיקריות כשהזמן יעבור. לכן אני ממליץ לך, כרגע עומדות לרשותך עוד שלוש דקות ו-25 שניות, ועוד דקה שרמון הפריע לך. ברגע זה יש לך ארבע דקות ו-25 שניות, ותעמוד בלוח הזמנים.
       
חיים רמון (העבודה-מימד):
       
       אדוני היושב-ראש, הפרעתי שתי דקות.
       
היו"ר ראובן ריבלין:
       
       דקה אחת על חשבונו של עמיר.
       
עמיר פרץ (עם אחד):
       
       איננו מדינת הלכה, אנחנו מדינה יהודית ודמוקרטית, והקריאה לסרבנות היא סכנה שאסור להסכים אתה. 
       
       אני פונה אליך, חברי בני אלון, הזכרת את שדרות. הייתי הבוקר בשדרות, הלכתי לתושבים, הלכתי לראש העיר. אני חוזר משם גאה. אני לא יכול לומר לך שאין שם תושבים שמתנגדים להתנתקות, יש תושבים שמתנגדים להתנתקות. אני לא יכול לומר לך שאין שם חששות, גם אני חושש, גם משפחתי גרה שם, גם ילדי גרים שם. אבל, בניגוד למה שמתרחש סביבנו, שם מתקיים היום ויכוח שהוא גאווה לדמוקרטיה הישראלית. הרבה שנים לא ראיתי איך ויכוח מתקיים בין תושבים שמרגישים מאוימים, כי אומרים להם שהם מאוימים. הם אמרו שברגע שכנסת ישראל תקבל החלטה, צריך לבצע את החלטתה, ואסור בשום פנים ואופן לערער על הלגיטימציה של הכנסת.
       
       אבל, חברי בני אלון, עליתי על הגבעה בניזמית, מול בית-חאנון, מול בית-לאהיא, מול ג'באליה.  מהגבעה הזאת רואים את הפריסה של צה"ל מול קווי 1967. לא רואים את נצרים, לא רואים את כפר-דרום, כי הם נמצאים דרומה, דרומה, בתוך השטח. אז אם אתה אומר שנצרים וכפר-דרום צריכים להישאר כי זאת אמונתך - אני מכבד. אבל אם אתה אומר שנצרים וכפר-דרום הם הערובה לביטחונה של שדרות - אתה מטעה ביודעין. אלה שני דברים שונים. אני מכבד את כל מי שאומרים: זו דרכנו, זו אמונתנו, ומותר להתווכח על כך. אינני מכבד את אלה שאומרים שההתנחלויות הן ערובה לביטחון, או שהן תחליף לצה"ל, בשום פנים ואופן לא. צה"ל צריך לקיים את משימותיו, להגן על ביטחון אזרחינו בכל דרך.
       
נסים זאב (ש"ס):
       
       - - - צה"ל, לא את החרדים.
       
היו"ר ראובן ריבלין:
       
       לא להפריע, אנחנו מוגבלים בזמן.
       
עמיר פרץ (עם אחד):
       
       אני בטוח שהדמוקרטיה הישראלית תנצח. אבל, אדוני היושב-ראש, בכנסת בראשותך מתגלות תופעות מאוד מעניינות. יש הרבה תופעות שאתה מגלה מעת לעת, מקדנציה לקדנציה, והיום יש תופעה חדשה. אני פונה לראש הממשלה ואומר לו: שמע, אדוני ראש הממשלה, בשעות האלה אני מציע לך, פקח את עיניך, שים לב למתרחש סביבך. כפי שאמר המלך ינאי לאשתו: אל תתייראי מהפרושים, ולא מאלה שאינם פרושים, אלא מן הצבועים שדומים לפרושים, שמעשיהם מעשה זמרי ומבקשים להם שכר כפנחס. פה בכנסת התופעה התפתחה קצת. אין פה רק צבועים, יש פה היום תופעת המתייסרים, כולם מתייסרים. 
       
אבשלום וילן (יחד):
       
       לא כולם.
       
עמיר פרץ (עם אחד):
       
       הם בקונפליקט. איך המורדים מתייסרים להם, מצד אחד הם פוחדים מהפילוג של הליכוד, מצד שני הם פוחדים מהשלכות ההתנתקות. איך אני רואה שהמפד"ל מתייסרת. אוי, איזה ייסורים עוברים על אנשי המפד"ל, הכיסאות וההתנתקות, האחד עומד מול השני. אבל המתייסר הגדול ביותר הוא המתייסר הלאומי שלנו. 
       
       המתייסר הלאומי שלנו הוא שר האוצר. הוא בעד ההתנתקות, אבל הוא בעד משאל עם. הוא בעד ההתנתקות, אבל הוא פוחד חלילה מפגיעה באחדות. אני אומר לשר האוצר: אני יודע מה מייסר אותך, ולבי לבי עליך, אדוני שר האוצר. ההתייסרות האמיתית שלך היא אם להיות אזרח כבוד של נצרים או אזרח כבוד של וושינגטון, אם להיות אזרח כבוד של לונדון או אזרח כבוד של כפר-דרום. אתה פוחד, אתה יודע שביום שבו תצביע נגד ההתנתקות, לא תוכל להיכנס לוושינגטון. ביום שתהיה נגד תהליך השלום, תהיה מחוץ לניו-יורק, ולא תהיה לעולם ראש ממשלה. מי שרוצה להיות ראש ממשלה צריך לומר את דעתו באומץ, בבהירות מוחלטת, ולא בדרך של תחבולות וצביעות והתייסרות, שאין לה שום מקום במעמד הזה וביום הזה. תודה רבה.
       
היו"ר ראובן ריבלין:
       
       אני מאוד מודה לחבר הכנסת פרץ. אני מזמין את חבר הכנסת אחמד טיבי, שכהרגלו יעמוד בלוח - - -
       
קריאה:
       
       - - - 
       
היו"ר ראובן ריבלין:
       
       לא, יש הפרושים, יש הצדוקים, ויש אלה שדיבר עליהם ינאי, ויש גרסה שאומרת פרושים ושלא פרושים. נכון, יש כאלה, כאשר עוד לא היו לנו החסידים. בבקשה, חבר הכנסת טיבי.
       
אחמד טיבי (חד"ש-תע"ל):
       
       אדוני היושב-ראש, רבותי חברי הכנסת, במשך כל חיי פעלתי למען סיום הכיבוש ולמען שלום ישראלי-פלסטיני. אין ספק שכאשר מישהו מעלה אפשרות, גם כשהיא לא מעשית באופן מיידי, לפנות התנחלות אחת, אינני יכול להקל ראש באפשרות הזאת.
       
       קיוויתי מאוד, שמה שיובא להצבעה יהיה פינוי יישובים. אם ראש הממשלה היה מביא הצעה לפנות את נצרים בלבד, ולא את כל ההתנחלויות, היינו מרימים את ידנו בעד. ראש הממשלה החליט להביא משהו שונה, ובמקום יילוד בריא שהבטיח, הוא הגיש לנו מפלצת רעיונית, בתוספת לצעד שאני לא מקל בו ראש והוא צעד בכיוון הנכון, גם כאשר מדובר במשהו תיאורטי.
       
       אדוני היושב-ראש, אני מכיר את עמדתך התקיפה, ובימים האחרונים גם בוטה. אני גם לא מקל ראש בנקודה חיובית אחרת. לראשונה יש כאן הודעה רשמית של הכובש, שהוא נכשל. אני גם לא מקל ראש, כי הכובש רצה וכבש את כל האדמה והוא אומר שהמעמסה כבדה מדי ולכן הוא רוצה להקל על עצמו ואומר שהוא נכשל ולא יכול יותר. 
       
       אני לא שופט את ראש הממשלה על מניעיו. המניעים לא חשובים, כמו שאמרת לי, חבר הכנסת אורון. התוצאה היא זו שחשובה. אני לא יכול שבעוד שנה מישהו יביא לכאן הצעה לבנות עוד שכונה, עוד יישוב ליד אריאל, ואז אני אצעק ויגידו לי: חבר הכנסת טיבי, אתה זוכר את ההצבעה ההיא שבה תמכת? אתה תמכת לפי נספח א' בצירוף גושי התנחלויות למדינת ישראל. איך אני, אחמד טיבי, יכול להרים יד על סעיף המדבר על צירוף גושי התנחלויות למדינת ישראל? 
       
       מספיק שחיים רמון ואחרים יגידו, חברי הכנסת הערבים, מה אתם עושים לנו; ומה אתם עשיתם לנו 50 שנה? מה, אנחנו נמצאים בכיס הקטן? האם אתם חושבים שאתם רק מציבים את התזה ואנחנו מרימים יד בעד, כי אתם יותר נחמדים מרובי ריבלין? גם לנו יש השקפת עולם, גם לנו יש עמדה, יש אידיאולוגיה ויש דרך.
       
מוחמד ברכה (חד"ש-תע"ל):
       
       רובי ריבלין יותר נחמד.
       
אחמד טיבי (חד"ש-תע"ל):
       
       במקרה הזה אתה צודק בהחלט. אמרתי לידידי חיים רמון, שהוא לא מצליח להתחבר למכאובים שלנו, לנקודות החשובות שאנחנו מעלים. הרי שנים על גבי שנים בניתם את המפעל הזה של ההתנחלות. הפלסטינים תחת הכיבוש משלמים יום-יום את המחיר הכבד של החומה שאתה יזמת, חיים רמון. מה תגיד לי אז, שזה זמני? זה מפריד בין בית לבית, בין פלסטיני לפלסטיני, בין פלסטיני למרפאה. האם אתם הישראלים באשקלון, בשדרות או בתל-אביב מוכנים לחיות עם מחסום אחד שעתיים? תשמע מה קורה עם ירושלמים כאשר מגיע נשיא המדינה ויש שינוי בסדרי התנועה. איזה קללות ואיזה חוסר סובלנות. האם העם הפלסטיני הוא עם שנולד עם מחסומים בדרך?

יאיר פרץ (ש"ס):
       
       למה צריך מחסומים? 

אחמד טיבי (חד"ש-תע"ל):
       
       אני לא מבין למה אני צריך להצביע על מכתבו של ג'ורג' בוש. מדובר באחת הערבויות שמכחישות את קיומו של עם ופוגעות באפשרות של הגדרה עצמית. 
       
       בנוסף, יש נקודה חיובית שאתה, היושב-ראש, לא תאהב. אני רואה נקודה חיובית כתוצאה מהתוכנית הזאת. קריאות הסרבנות מימין הן אחת התוצאות החיוביות ביותר של התוכנית הזאת. הדברים שאמרו הרבנים, אם יתממשו, הם שיביאו לקריסת הכיבוש. אני זוכר שפרופסור ליבוביץ, זיכרונו לברכה, אמר, שאם יהיו 1,000 סרבנים, הכיבוש יקרוס. יש אנשים אמיצים מצפוניים משמאל ששילמו מחיר כבד, אבל המספר לא היה רב. אם הסרבנות מימין תתממש ותגבר, המערכת של הכיבוש תקרוס. זו אולי נקודה חיובית נוספת, אבל היא רק תיאורטית. 

שר המדע והטכנולוגיה אילן שלגי:
       
       אם הדמוקרטיה הישראלית תקרוס, זה לא טוב.
       
אחמד טיבי (חד"ש-תע"ל):
       
       לא הדמוקרטיה, אלא הכיבוש בשטחים. אדוני השר, אתה מדויק, ולכן תן גם לי להיות מדויק.
       
       בשלוש השנים האחרונות ניסו פעם אחר פעם לצרוב את תודעתו של העם הפלסטיני, פעם באמצעות הרס בתים, פעם באמצעות חיסולים, פעם באמצעות עקירת עצים ופעם באמצעות מחסומים ועוצר. נדמה לי, אדוני היושב-ראש, שכאשר אנו רואים את התוכנית הזאת, שאנחנו מתנגדים לה, אני קורא בין השורות, שומע את הנאומים ושואל, תודעתו של מי נצרבה.

היו"ר ראובן ריבלין:
       
       תודה רבה לחבר הכנסת טיבי. חבר הכנסת ישראל אייכלר, בבקשה.
       
ישראל אייכלר (יהדות התורה):
       
       אדוני היושב-ראש, חברי הכנסת, אמר לי אמש יהודי מבוגר שנמצא בעשור הגבורות שלו והיה מלוחמי תש"ח, שלא כואבת לו כל כך הנסיגה מעזה כמו שכואב לו למה אנחנו צריכים לברוח משם. מה הסיבה? כך אנחנו צריכים לחשוב על ההתנתקות. התורה אומרת לנו מפורשות: "אם בחקתי תלכו ואת מצותי תשמרו ועשיתם אתם - - - ונתתי שלום בארץ ושכבתם ואין מחריד והשבתי חיה רעה מן הארץ וחרב לא תעבר בארצכם ורדפתם את איביכם ונפלו לפניכם לחרב".
       
       ההתנתקות לא החלה היום. ההתנתקות איננה מעזה. ההתנתקות היא מעולם החסד והחמלה לעני ולרש, שמושרש ביסודה של היהדות. ההתנתקות היא מעולם האמונה שיש מנהיג לבירה ויש בורא לעולם. הבחירה החופשית לבחור בין טוב לרע ניתנה לכל אדם, אבל לא ניתנה לו הזכות לבחור בין רע לחיי הפקר. 
       
       ההתנתקות החלה ברגע שהשמיטו את הבסיס הקיומי של עם ישראל בכלל ובארץ-ישראל בפרט. הבסיס הקיומי הוא התורה והאמונה, ולא יעזור לנו שום דבר. כל בסיס אחר שניסו לעשות פה, של עבודה עברית, של סוציאליזם, של ערכים שיש בהם דברים יפים מתוך היהדות, אבל רצו להשתית עליהם עם, לא הצליח. הדבר היחיד שהביאו לנו היחפנים היה המלחמה עם הערבים, שחיינו אתם בשלום במשך עשרות שנים ביישוב הישן. 
       
       אמר פה אתמול ראש הממשלה לשעבר שמעון פרס: הארץ היתה שממה עד שבאה הציונות. יושב פה יושב-ראש הכנסת, שאבותיו הפריחו את השממה לפני שהרצל ידע שיש עם יהודי. אבותינו הפריחו את שממת ארץ-ישראל מראש-פינה, יסוד-המעלה, נס-ציונה, יבנאל, צפת, טבריה, ירושלים, חברון. ארץ-ישראל היתה שממה? ברוכים יהיו בוניה של ארץ-ישראל בכל מקום ובכל אתר ובכל דור. אני לא מזלזל באף אחד, אבל להגיד שהיתה שממה כשבמשך 3,300 שנה יהודים מפולין, ומתימן ומגרמניה ועד ערבות אתיופיה ביקשו והתפללו על ירושלים שלוש פעמים ביום? הם בנו את ירושלים משם, מפה, מכל מקום.  אני לא אומר שלא בנו אותה גם אנשים חילונים בארץ הזאת, אני אפילו לא מזלזל בסוציאליסטים, שקראו להם אז היחפנים. אבל לבוא ולומר: הארץ היתה שממה? 
       
       ולכן, כשמדברים על התנתקות, פה הנקודה. התשובה היא התחברות. צריך להתחבר לשורשי התורה, התחברות לעם ישראל.  
       
       כואב לי לעשות את החשבון עם אנשי הציונות הדתית עכשיו בשעה הקשה שלהם, אבל עדים פה חברי אפי איתם ובני אלון, כמה עמדנו והתחננו בפניהם. 
       
קריאה:
       
        - - - זבולון אורלב. 
       
ישראל אייכלר (יהדות התורה):

       אני לא מדבר על זבולון אורלב כי הוא עדיין טובל ושרץ בידו. אני מדבר דווקא על אפי איתם והחברים מהאיחוד הלאומי, שכבר יצאו. כמה התחננו? אבל, אשמים אנחנו כאשר לא שמענו את זעקת אחינו בהתחננם אלינו. אמרתי להם: יש לנו 29 מנדטים, בואו לא ניתן לשרון להרוס את מדינת הרווחה שהיתה פה, בואו לא ניתן להרוס את שירותי הדת והמקוואות, בואו לא ניתן לו להרוס את תלמודי-התורה והישיבות. וכשיבוא יום, כך ניבאתי, כשהם ירצו לפרק את היישובים שלכם, שיכול להיות שאנחנו לא רואים בהם עניין ביטחוני, אז באחוות אחים נהיה כולנו יחד גם למען התורה וגם למען ארץ-ישראל. 
       
       והם לא שמעו לנו, התפתו להיכנס לממשלה שאני קורא לה ממשלת שינוי. זו בכלל היתה ממשלת שינוי, שרון היה עושה רק את דברם של שינוי בעניינים הפנימיים. בענייני חוץ וביטחון אין לשינוי שום השפעה, אבל בענייני פנים שרון היה עושה דברם של שינוי.  
       
       והיתה מלחמה והרעיבו מאות אלפי אנשים, לא רק חרדים. חשבו שכל זמן שזה החרדים זה בסדר.  היום יש זקנים בקיבוצים שאין להם מה לאכול. הם עבדו כל ימי חייהם כדי שבגיל זיקנה יהיה להם מה לאכול. אבל בתרבות ה"אני" במקום ה"אנחנו", הצעירים יצאו החוצה לעשות כסף בנדל"ן והזקנים נשארו לבד. זו מדינת רווחה? 
       
       הזאת המדינה שמתנתקת? ודאי שהיא מתנתקת. היא תתנתק גם מירושלים בדרך הזאת.  רק אם תהיה התחברות, ויכול להיות שמעז יצא מתוק, והציבור הדתי הלאומי, מה שנקרא הציונות הדתית, יפסיקו לרקוד "מה יפית" בעיני נושאי הדת ויגידו, אחים אנחנו, אנחנו והיהודים המסורתיים, והדתיים והחרדים עם אחד, גם עם החילונים - כי אני לא מכיר הרבה חילונים, אגב.

היו"ר ראובן ריבלין:
       
       נא לסיים.
       
ישראל אייכלר (יהדות התורה):

       פגשתי בבית-חולים איש חילוני, אדוני היושב-ראש, שעבר ניתוח קטן. בסופו של  ויכוח של שעות על דת ואמונה, כשהיה לשנינו זמן, הוא אמר לי: תעשה לי טובה, קח 20 שקל ושים בקופת צדקה בבית-הכנסת, ותעשה לי "מי שבירך". אמרתי לו: מה, למי להתפלל? הוא אמר לי: אל תעשה עכשיו פוליטיקה, אני מבקש ממך משהו אישי. אמרתי: כל הכבוד. זה מזכיר לי את מה שאמר פעם אחת רב אחד על אפיקורוס גדול שהיה בעיירה.
       
היו"ר ראובן ריבלין:
       
       לא. רבותי, אנחנו מחויבים. נא לסיים. 
       
טלב אלסאנע (רע"ם):
       
       חשוב לשמוע. 
       
היו"ר ראובן ריבלין:
       
       חבר הכנסת אייכלר, אני מעיד שאותך אפשר לשמוע שעות. אבל - - -
       
ישראל אייכלר (יהדות התורה):
       
       אני מסיים בזה. היה אפיקורוס שהציק לרב, וכשהוא הזדקן והיו לו ייסורים הוא קרא לרב וביקש שהרב יתפלל בעבורו. אמר לו הרב: כל החיים שלי חשבתי שחסרה לך אמונה. אני רואה שהיו חסרים לך קצת כאבי בטן בסך הכול. ברגע שיש לך כאבי בטן, אתה אדם מאמין. רבותי, הציונות הדתית והציונות החילונית, כשיש כאבי בטן בואו נחזור לאמונה. תודה.
       
היו"ר ראובן ריבלין:
       
       הנמשל ברור. 
       
       תודה רבה לחבר הכנסת אייכלר. יעלה ויבוא השר זבולון אורלב על מנת לומר את דבריו. לרשות השר חמש דקות. עשר הדקות של הסיעה נטל חבר הכנסת סלומינסקי. כל אחד הוא חבר כנסת, זה דיון אישי. כל שר הוא כחבר כנסת, לצערי הרב. אני הפניתי את תשומת לב סיעתך לעניין, ושאלתי מדוע לא תדבר עשר דקות, ולצערי הרב לא שעו לי, כי אולי חשבו - - -
       
שר הרווחה זבולון אורלב:
       
       שאני יכול לומר הכול בחמש דקות. 
       
היו"ר ראובן ריבלין:
       
       לא, הם חשבו אחרת. 
       
שר הרווחה זבולון אורלב:
       
       אדוני היושב-ראש, חברי השרים, חברי הכנסת, בשבת קראנו בפרשת לך לך את ההבטחה של הקדוש-ברוך-הוא לאברהם אבינו: כי את כל הארץ אשר אתה רואה לך אתננה ולזרעך עד עולם; פסוק המבטא את זכותנו ההיסטורית על כל ארץ-ישראל. מי לנו יותר מבן-גוריון, שלא היה ראש ישיבה, לא היה רב, וגם לא איש דתי אורתודוקסי, שקבע כי התורה היא הקושאן של עם ישראל על מולדתו. לכן כל ויתור בארץ-ישראל מלכתחילה הוא בעייתי ביותר. זו הסיבה הבסיסית לכך שאנו, המפד"ל, שוללים את תוכנית ההתנתקות, באשר היא הפניית עורף לערכים הבסיסיים ביותר של זכותנו על הארץ וגם הפגנת חולשה ורפיון כלפי ערכי ההתיישבות. 
       
       התנגדותנו לתוכנית מבוססת גם על הסכנה הביטחונית הטמונה בה, באשר יש חשש ודאי שהפלסטינים  יראו בהתנתקות החד-צדדית ניצחון גדול לטרור הרצחני שלהם. 
       
       כמו כן, גם טמון בתוכנית איום מדיני מוחשי, שהרי האמריקנים והאירופים יתבעו מממשלת ישראל להמשיך ולבצע תוכניות כאלה גם ביהודה ובשומרון. יהיה קשה להסביר ולעמוד מול לחץ בין-לאומי כשיאמרו לנו: מדוע מה שעשיתם מרצונכם בהתנתקות חד-צדדית מעזה וצפון-השומרון, אינכם יכולים לעשות גם בשומרון, בבנימין, ביהודה, בבקעת-הירדן, בגוש-עציון וברמת-הגולן? 
       
       לכן, מורי ורבותי, סיעת המפד"ל כולה תביא לידי ביטוי את גישתה האידיאולוגית הזאת ותצביע כאיש אחד נגד תוכנית עקירת היישובים. 

       אני חייב להבהיר, כי לאחר שמיעוט מסיעת המפד"ל פרש מהקואליציה בניגוד להחלטות מוסדות המפלגה, הבהרתי לראש הממשלה כי המשך שותפותנו בקואליציה כולל גם את המשך התנגדותנו לתוכנית ההתנתקות, ולכן גם ראש הממשלה וחבריה אינם מופתעים כלל מעמדתנו ומהצבעתנו. 
       
       נשארנו בקואליציה מתוך אמונה כי דרכה של הציונות הדתית היא התחברות ולא התנתקות. 
       

יעקב מרגי (ש"ס):
       
       
       למה הבאת אותה לחוף מבטחים?
       
שר הרווחה זבולון אורלב:
       
       אינני מאמין בכניעה, בהרמת דגל לבן במאבק פוליטי. פרישת חלק קטן מחברי סיעתי, כמו גם גישת האיחוד הלאומי, מבטאת ייאוש, וחמור מכך, היא גם משלה את תושבי גוש-קטיף כי כמה מחאות, גם אם הן מרשימות מאוד, ובחלקן השתתפתי, וגם כמה קריאות ביניים מרשימות מאוד מספסלי האופוזיציה ישפיעו על דרכה המדינית של מדינת ישראל. בעיני, חבר הכנסת איתם, תקומה, מולדת, האיחוד הלאומי, הפקירו, פשוט הפקירו את המאבק הפוליטי האמיתי על גוש-קטיף וגרמו לו נזק חמור. 
       
       לצערי, חשבונות פוליטיים אישיים וחשבונות פוליטיים מפלגתיים העבירו אותם על דעתם, אות ועדות לאובדן הדרך - עם כל הכספים הרבים והמאמץ העצום והמודעות כנגד המפד"ל ברחבי הארץ.
       
       חברי הכנסת, המוצא הנכון לכאוס הפוליטי ולאנרכיה הפרלמנטרית הפוגעת בסדרי השלטון, המשבשת את מהלך החיים והבולמת את הפעילות השלטונית התקינה, הוא לדעתנו קיום משאל עם על תוכנית ההתנתקות. אין בכך תקדים. גם לגבי רמת-הגולן חוקקה הכנסת חוק מיוחד על משאל עם. במקום להיות חשופים לסכנה של קרע חמור בעם ולתחושה הקשה והאנושה של אלפי משפחות, נשים וילדים המועמדים לעקירה מביתם, כל זאת עקב מהלך קבלת החלטות הנראה כבלתי ראוי ולא הוגן, יש לקיים משאל עם שבו כולם יקבלו את ההכרעה. איש בל יהיה בטוח מראש מה תהיינה התוצאה. הכול פתוח, ולכן המשאל נחוץ מאוד. 
       
       אני יכול להעיד, מתוך היכרות קרובה ושיחות אישיות עם המתיישבים ואנשי הציונות הדתית, הרואים בהתיישבות זו חיל חלוץ אמוני, כי רובם ככולם יקבלו כל הכרעה של העם, כמו שאני גם מאמין שראש הממשלה, תומכי ההתנתקות והשמאל, גם הם יקבלו בהכנעה כל תוצאה. מי מפחד ממשאל עם?
       
       בהעדר משאל עם אני צופה בחירות מוקדמות, שהרי אי-אפשר להמשיך ולנהל מדינה עם שתי קואליציות סותרות, אחת שתומכת בהתנתקות, והיא מבוססת על השמאל, והאחרת, הקואליציה הרגילה המבוססת על הימין. זה מצב לא נורמלי שלא יכול להימשך ימים רבים. ואני מקווה שמקשיבים לי היטב – לא יכול להימשך ימים רבים.

	לכן החליטה המפד"ל להעמיד את משאל העם במוקד פעילותה ולראות בו את היעד העיקרי. יובהר כי איננו עוסקים במשאלת לב של המפד"ל. אם נגיע למסקנה, לאחר מיצוי מעמיק של הנושא עם ראש הממשלה, עם הליכוד ועם יתר המפלגות, כי אין סיכוי לבצע משאל עם, לא תהיה ברירה אלא לפעול להקדמת הבחירות. בעיני המפד"ל עתידה של הקואליציה תלוי בהחלטה על משאל עם. 

       חברי בסיעת המפד"ל ואני לא נחסוך כל מאמץ ולא נהסס להחליט החלטות מנהיגותיות אמיצות כדי לקדם מהלך זה. הוכחנו בחמישה החודשים האחרונים כי איננו נגררים אחרי התלהמויות וחזיונות שווא, הוכחנו שיש לנו אומץ ציבורי להוביל את הציונות הדתית בדרכה האמיתית, וכך גם נמשיך לפעול בנחישות להשיג את משאל העם.

	חברי הכנסת, כל ממשלות ישראל, ללא יוצאת דופן, הקימו, ביססו ופיתחו את גוש-קטיף, ממשלות המערך כמו ממשלות הליכוד, ובתוכן כמעט כל סיעות הבית - מפד"ל, ש"ס, מרצ, גם שינוי בשנה הראשונה של הממשלה הזאת; מפלגות מימין ומשמאל. גוש בקונסנזוס לאומי. מתיישבי גוש-קטיף ייצגו ומייצגים גם היום התיישבות מפוארת, ערכית, אידיאולוגית, וכולם ראו בהם חלוצים ועודדו אותם. רובו של הגוש מורכב ממושבי הפועל המזרחי, שהם לב לבה של הציונות הדתית.

	אני יכול להישיר מבט ולומר למתיישבי גוש-קטיף: כל פעולותינו, כל החלטותינו, מכוונות רק לדבר אחד, למנוע את ביצוע התוכנית. זו מחויבותנו, ואין בלתה. גם אם מצליחים להסית נגדנו, גם אם בכל רגע נתון ההסבר שלנו איננו מגיע אליכם, אנחנו מכוונים לתוצאה אחת, למשאל עם, ונקווה להצליח בו ובכך למנוע את ההתנתקות.

	קראנו בהפטרת השבוע את הפסוק המפורסם בישעיהו מ"א, פסוק ו', וזוהי גם ברכתי לכולנו: "איש את רעהו יעזרו ולאחיו יאמר חזק". תושבי גוש-קטיף, חזקו ואמצו.

אורי יהודה אריאל (האיחוד הלאומי - ישראל ביתנו):
       
	 הפסוק הזה הוא לגבי אלה שעושים עבודת אלילים.

היו"ר ראובן ריבלין:
       
       תודה. חבר הכנסת אורי אריאל, אין לנו כרגע האפשרות לתת את הפרשנויות, כל אחד לפי דרכו. אנחנו כאן בכנסת נכריע. 
       
       רבותי חברי הכנסת, אני מזמין את חבר הכנסת אבשלום וילן. לרשות אבשלום וילן חמש דקות, שכן עשר דקות נתנו לראש התנועה לשעבר.
       
אבשלום וילן (יחד):
       
       אדוני היושב-ראש, רבותי חברי הכנסת, בעוד כשעה נקבל החלטה, שחלק אומרים שהיא היסטורית. ניסה פה שר החוץ של מדינת ישראל להסביר שהיא לא כל כך היסטורית, והשר צחי הנגבי אף הרחיק לכת ואמר, שלהחלטה יש פירוש וייסגלס, פירושו שעושים כאילו. אני חושב, בכל אופן, שזאת החלטה אסטרטגית ראשונה במעלה. 
       
       לאחר 37 שנים, כנסת ישראל, אם תאשר הערב את ההחלטה, קובעת שאנחנו רוצים מדינה יותר קטנה, אנחנו מוכנים לוותר על יישובים כדי להגשים את החזון הציוני של מדינה יהודית ודמוקרטית שמוכנה ללכת לפשרה היסטורית עם העם הפלסטיני, וגם עם הפרטנר, שאליבא דממשלה כרגע איננו בשל. אנחנו מוכנים ללכת באופן חד-צדדי.
       
       מי שכמו שר החוץ עומד ומספר שרק במרס בשנה הבאה נחליט, ואולי ביוני, איננו יודע מה הוא קורא. על שולחן כל חבר הכנסת מונח מה שכתוב, סעיף ג': "בכל הסדר קבע עתידי לא תהיה התיישבות ישראלית ברצועת-עזה". פירושו של דבר, שאנחנו ביוזמתנו מחליטים כי שום יישוב לא יהווה מכשול לשלום עתידי, אם וכאשר, ואני אומר את זה כאיש התיישבות. 
       
       אין לי ויכוח עם צבי הנדל. צבי הנדל הוא חקלאי ומתיישב ומתנחל, ומתוך 120 חברי הכנסת הוא האיש היחיד שנקרא לשלם באופן אישי את המחיר הקשה ביותר. 
       
       חברים יקרים, בשעה זו של דיון היסטורי בואו נגיד לעצמנו את האמת: על שדרות יש, היה ויהיה קונסנזוס לאומי, על אביבים, דוב"ב, חניתה וגבול הצפון יש והיה קונסנזוס לאומי, על נגבה היה קונסנזוס לאומי ויש קונסנזוס לאומי - על נצרים מעולם לא היה.

בנימין אלון (האיחוד הלאומי - ישראל ביתנו):
       
       בגללך. בגללך.
       
אבשלום וילן (יחד):
       
       לא בגללי, חבר הכנסת בני אלון. לאחר מלחמת יום הכיפורים, אתם, קבוצה קטנה, משמעותית ביותר, החלטתם לאורך 30 שנה להכתיב את סדר-היום הלאומי, אף שהוא היה בוויכוח נוקב. וכאשר הגענו לרגע האמת, כשאביר מפעל ההתנחלויות שלכם, אריאל שרון, שהיום הוא ראש ממשלה, מוביל את פירוק ההתנחלויות, משום שהוא מבין שכאשר צריך להחליט בין קדושת היישובים לקיומה של מדינת ישראל הוא בוחר בקיום, אתם מסרבים. את זה לא הבנתם מעולם. מי שכפה על שלושה-רבעים מהציבור הישראלי התיישבות לא לו, בבוא העת צריך לדעת לקבל את הכרעת הרוב ולכבד אותה.
       
       רבנים ראשיים לשעבר במדינת ישראל, שיוצאים בגלוי ובמוצהר בקריאה לסרבנות, ממוטטים את התשתית היחידה שעליה מאוחדים כולנו. הרב בני אלון, כדי להגן על הקיום, אנחנו, שמאלנים וימנים כאחד, לוחמים ביחד כצבא אחד. מי שלוקח לעצמו את הזכות לומר, שכאשר הוא במיעוט הוא קורא לצאן מרעיתו לסרב, אומר בעצם שהוא קורא לפירוקה של מדינת ישראל. לא שמעתי אותך קם ומתמודד עם התופעה. שמעתי את אנשי המפד"ל, עם כל הוויכוח הפוליטי החריף שיש לי אתם. לפחות בנושא הזה הם מבינים את החשיבות.
       
       יותר מזה, מי שמנסה היום להוביל אותנו למשאל עם, ועוד איזה משאל עם – עמד פה השר סילבן שלום וניסה להסביר לנו על משאל עם, עם רוב מיוחד, כאשר לא סופרים בו את הציבור הערבי. מעניין איך הוא, השר סילבן שלום, יסביר מחר בעולם כולו סוג כזה של משאל עם. הרי נהיה למצורעות שבמדינות, ואותנו יגרשו מכל מקום.
       
       אדוני היושב-ראש, אמר אתמול ראש הממשלה דברים כדרבונות. מי שמחליט שהוא בעל תפיסה משיחית, ופירוש הדבר שאין לו רספקט כלפי המציאות, והוא יודע טוב מכולנו מה טוב ומה ראוי למדינת ישראל, בל יתפלא אם מקרבו יקומו משיחי שקר ויחליטו לאחוז גם בכוח כנגד ההחלטות הדמוקרטיות של כנסת ישראל וממשלת ישראל.
       
       מי שמאיים עלינו במלחמת אחים, מי שמאיים עלינו שהוא לא יציית, לא בהפגנות פוליטיות, סוערות ככל שיהיו, אלא שהוא לא יציית להחלטות המוסמכות, לגופים המצווים של מדינת ישראל, הצבא והמשטרה, צריך להביא בחשבון שבית שני נחרב בידי סיקריקים משיחיים מטורפים, ויבנה וחכמיה נחרבו בידי בר-כוזיבות למיניהם.
       
       אני קורא לכל בעלי התפיסה המשיחית לזכור את הלקח של בית שני, כדי שהבית השלישי לא ילך בדרכו. תודה, אדוני היושב-ראש. 
       
היו"ר ראובן ריבלין:
       
       תודה לחבר הכנסת וילן. יעלה חבר הכנסת צבי הנדל. לרשות אדוני עשר דקות בשם סיעת האיחוד הלאומי. עשר דקות הן זמן רב. אני מבקש מאדוני להקפיד על הזמן. אני בטוח שכל אחד רוצה לשמוע אותו. בבקשה, אדוני. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, אני לא זוכר הרבה פעמים שבאתי עם נייר ועליתי לבמה הזאת. לפעמים אני - חבל לי היום, במהלך היום, כשאני מדבר עם חברי כנסת, שאין כלל של הצבעה חשאית. סיפרו לנו חברות כנסת וחברי כנסת, איזה לחץ אדיר יש - - -
       
היו"ר ראובן ריבלין:
       
       אני עוד לא התחלתי את השעון. חבר הכנסת אלי ישי הגיש לי בקשה. אני מתאר לעצמי שהיא רק בקשה הצהרתית, כי הוא יודע היטב שאין אפשרות שכנסת ישראל תקיים הצבעה חשאית, כי זה פוגע באושיות הדמוקרטיה. יש בחוק שלושה מקרים שבהם אנחנו מצביעים הצבעה חשאית, שהיא הצבעה אישית. אנחנו נבחרנו כולנו על מנת שנראה לבוחרינו איך אנחנו מצביעים בכנסת. אין דרך אחרת לקיים את הדמוקרטיה ואתם צריכים להבין זאת.
       
חיים אורון (יחד):
       
       - - - אני רוצה שכולם יראו איך אני מצביע.
       
היו"ר ראובן ריבלין:
       
       ולכן אני גם לא צריך לכנס את הנשיאות. 
       
אליהו ישי (ש"ס):
       
       אדוני היושב-ראש. לצערי הרב, כשחשבתי על הבעיה הזאת, עלה במוחי שבמידה שזה היה קורה, אם זה היה אפשרי - - -
       
היו"ר ראובן ריבלין:
       
       הבנתי את הצהרתך. 
       
אליהו ישי (ש"ס):
       
       רק רגע. רגע. בטוח שההצבעה היתה הפוכה. אולי 75 נגד, או - - -
       
היו"ר ראובן ריבלין:
       
       זה כבר אדוני מסר בהודעה לעיתונות. 
       
אליהו ישי (ש"ס):
       
       - - - הדמוקרטיה - - -
       
היו"ר ראובן ריבלין:
       
       אדוני עוד מעט עולה ואז הוא יוכל לדבר ולהקדיש חלק מעשר הדקות - - -
       
אליהו ישי (ש"ס):
       
       כדאי לשים את זה בחלל האוויר - - -
       
היו"ר ראובן ריבלין:
       
       הבנתי. אבל אוי לנו ואבוי לנו אם נבחרי הציבור שהם שליחים, שליחים, לא יכולים לקיים את שליחותם אלא בהצבעה חשאית. 
       
אליהו ישי (ש"ס):
       
       זה נכון. 
       
היו"ר ראובן ריבלין:
       
       אוי להם ואבוי להם ואבוי לנו. בזאת סיימנו. 
       
חיים אורון (יחד):
       
       עליך מוראו של הרב, עלי מוראו של הציבור שלי, ואני רוצה שהם יראו איך אני  מצביע. 
       
היו"ר ראובן ריבלין:
       
       חבר הכנסת אורון, בענייני דמוקרטיה, אתה ואני יכולים להיות, סוף-סוף, בקבוצה אחת. אני לא אומר - אתה רוצה, נהיה באופוזיציה, אתה רוצה, נהיה בקואליציה, אבל נהיה בקבוצה אחת. 
       
       רבותי חברי הכנסת. אני חושב שכולנו צריכים להקשיב ולשמוע לאחד מבין 120 החברים שמשלם את כל המחיר על החלטה אפשרית שעלולה להתקבל כאן בעוד כשעה. בבקשה, חבר הכנסת הנדל. לרשותך עשר דקות תמימות. 
       
צבי הנדל (האיחוד הלאומי - ישראל ביתנו):
       
       טוב, לזה התכוונתי. אני יודע שאין שיטה של הצבעה חשאית וטוב שכך. אבל היום ככה השתעשעתי לי במחשבה, שאולי אם היתה הצבעה חשאית, היה ברור על-פי התוצאות מיהו הלוחץ ומיהו הדורסן. 
       
       ברוך השם, בעזרת בורא עולם, במלחמת ששת הימים, חזרנו לחבלי ארץ-ישראל. והארץ הזאת היא שלנו, ושלנו בלבד. אין לנו ארץ אחרת. חבל-עזה הוא חלק ממנה גם לכאלה שמנסים להבאיש את ריחו. גם לדעת הממעיטים, הגבול הדרומי הוא נחל מצרים ומקסימום זה ואדי אל-עריש, יש הטוענים - הרבה יותר. אין שאלה לגבי היותו ארץ-ישראל. חבל-עזה ודאי שהוא כזה. 
       
       היום יום פטירתה של רחל אמנו. אני אומר לך, רחל, אכן שבו בנים לגבולם. מנעי קולך מבכי, כי בעזרת השם לא נעזוב שנית את הבית שאליו חזרנו, גם אם יש לחץ של אויבים מבחוץ, וגם אם יש חלשי דעת מבית. 
       
       כמה שקר וכזב נשפכו בזמן האחרון על גוש-קטיף. איזו שטיפת מוח. אמר כבר גבלס יימח שמו, שר התעמולה הנאצי, שאם חוזרים על שקר הרבה פעמים, בסוף אולי האנשים יאמינו. אנחנו נלחמים בעד האמת, נגד השקר, ואני רוצה לדבר כמה דברי אמת. 
       
       צריך לצאת מעזה. מי צריך את עזה? שלטים, דיבורים. זוכרים, לא מזמן - לפני פחות מעשר שנים -  היתה תוכנית אוסלו א'. עזה ויריחו תחילה. יצחק רבין זיכרונו לברכה הוציא אותנו מעזה - 90% מחבל-עזה לא בידינו. נשארו 10% בידי ההתיישבות. זה גוש-קטיף. אנחנו כבר לא בעזה. מדי פעם צה"ל נכנס, יוצא. עזה לא תצא מאתנו. הם ממשיכים לבוא לעבוד אצלנו. צה"ל ייכנס ויצא מדי פעם בלי קשר אם גירשו יהודים מהמקום או לא גירשו יהודים. למה לסמא את העם? למה לשקר? לומר דברי אמת - רוצים לגרש יהודים מביתם. אולי זה מרגיז, אולי זה מבזה, אבל זאת האמת וצריך להגיד אמת. 
       
       בכל מקרה, אמר ראש הממשלה, מחבל-עזה צריך לצאת. גם השמאל הקיצוני ודאי שמח. ובכל הסדר היינו יוצאים מחבל-עזה. יצחק רבין, זיכרונו לברכה, שהשאיר לנו את מורשת רבין - רק השמאל, ומי שרוצה לשקר לעצמו ולנו משתמש בו כשנוח לו ומסתיר את דבריו כשלא נוח לו - אמר לי, אבל לא רק לי, גם מעל במת הכנסת - ותיכף אקרא: כשעשיתי את אוסלו א' הלכתי על עזה ויריחו תחילה. בעזה עשיתי בבת- אחת את כל היציאה שאני מאמין בה, ורק ביו"ש אני הולך בשלבים; הוא קרה לזה "פעימות". הוא אמר: ומה שנשאר בעזה, גוש ההתיישבות הזה, יישאר תמיד. והיו לי חילוקי דעות, אני מודה, על נצרים, ולעתים על כפר-דרום, ובעיקר על נצרים. 
       
       בכנס מיוחד של הכנסת השלוש-עשרה, בתאריך 5 באוקטובר, בנאום שבו הביא ראש הממשלה דאז, יצחק רבין ז"ל, לאישור את אחד השלבים בהסכם אוסלו, הוא אמר שגושי ההתיישבות יישארו במקומם, והלוואי שביהודה ושומרון - נדמה לי שזה היה הנאום המדיני האחרון שלו, אם אני לא טועה, לפני הרצח - והלוואי שביהודה ושומרון היו מקימים גושי יישובים כמו גוש-קטיף, שיישאר שם לנצח. זה - יצחק רבין. זה לא "גוש אמונים". זה לא צבי הנדל. ואז הוא סיפר על יו"ש, ששם הוא יעשה בשלבים וכו'. זאת האמת. ולא שבכל תנאי וכולם בהסדר מדיני היו יוצאים. יצחק רבין, שלא מהימין הקיצוני, לא התכוון, גם לא בהסדר הסופי ולא בהסדר הקבע לצאת משם. 
       
       האמת השנייה היא, שזה רע מאוד לביטחון, וצריך להגיד את זה. תקום שם מדינת "חמאס". כל האזור מאשדוד ועד באר-שבע בסכנה, כל הדרום בסכנה. ובצפון, מינימום מעפולה ועד נתניה, ברגע שמפנים את צפון-השומרון - פצצות, טילים, "קסאמים", הכול כבר קיים. אין לובש מדים אחד - ודיברתי לא עם אחד, לא עם שניים ולא עם ארבעה - מהרמטכ"ל, סגנו, ראש השב"כ, ראש המוסד, כאלה שאחריות ביטחונית מוטלת על כתפיהם, אלוף הפיקוד, מפקד האוגדה – אין אחד שנותן סיכוי של אחוז שזה יועיל  לביטחון. כולם חרדים מהרגע. לא מבינים איך זה לברוח בזמן מלחמה, כי דעתם אולי לא דעתי בעניין ארץ-ישראל השלמה, אבל בראייה הביטחונית, לברוח בזמן טרור? 
       
       איך זה לתת פרס לטרור, רוח גבית לטרור, שכבר עכשיו אנחנו מרגישים אותה. מפלס הטרור בשבועות, בחודשים האחרונים, מאז הכריז ראש הממשלה על הבריחה הזאת, עלה פלאים. כמות המרגמות, הפצצות, אין להשוות למה שהיה בעבר.
       
       ועל המפד"ל רחמי. פעם הייתי חבר שם. אני מציע רק דבר אחד - לא רוצה להתלהם - לשר זבולון אורלב: תקרא את דברי שר החוץ היום בעיתון. תראה איך בידך היה להציל את גוש-קטיף, איך היית יכול עד היום כבר חמש-שש-שבע-שמונה פעמים להקדים את הבחירות. והימין היה נשאר בשלטון, ולא היינו מגיעים ליום הזה ולא היינו מצביעים היום, ולא היתה שאלה של החרבת יישוב יהודי, חבל ארץ שלם, של דורות של מתיישבים. 

	וכך אמר שר החוץ - הוא אמר את זה מטעמו: המפד"ל צריכה להישאר בממשלה משום שרשת הביטחון של השמאל היא משענת קנה רצוץ שאין לסמוך עליה. זאת אומרת, אתה, זבולון אורלב, לא מבין את מה ששר החוץ אומר? הוא רוצה שתישאר, כדי שתשמור על הממשלה. ריבונו של עולם. בידך היה לבטל את הגירוש הזה; היה ניתן שתירשם לזכותך עצירת מהלך קשה מאוד לעם ישראל. 

	ומה עם הכלכלה? הגירוש יעלה ישירות ובעקיפין לפחות 10 מיליארדי שקל - 10 מיליארדים; שאף אחד לא ישקר לאף אחד אחר. ואני לא מדבר על המיגונים שיצטרכו לעשות, אני לא מדבר אם חס וחלילה יפציצו את תחנת הכוח "רוטנברג" באשקלון, שהיא התחנה הכי גדולה בארץ. חס וחלילה, שבועיים בלי חשמל - איזה נזק כלכלי אדיר. 10 מיליארדים - מה היה אפשר לעשות עם זה, כמה בעיות היה ניתן לפתור אילו היינו חוסכים את 10 מיליארדי השקל. ומשקר מי שאומר לכם שארצות-הברית או אירופה מוכנות לתת אגורה אחת. 

       זאת האמת, ויש עוד אמת אחת - לחץ אמריקני. אני אומר לכם, כשנסע דובי וייסגלס, אז היה ראש הלשכה, לארצות-הברית, כמעט זרקו אותו מכל המדרגות. הוא נאלץ לנסוע עוד עשר פעמים בשביל לנסות לשכנע. אמרו לו: ריבונו של עולם, אנחנו האמריקנים עוברים חצי עולם בשביל לרדוף את הטרור ולחסל אותו, אתם בורחים מהטרור? עד שבסופו של דבר, אחרי כעשר נסיעות שלו אמרו יועציו של בוש: תשמע, בשנת בחירות אין ברירה, אתה לא יכול להתקוטט עם ראש ממשלת ישראל. זאת האמת. האמריקנים לא לחצו. אריק שרון, ראש הממשלה שלנו, אנס אותו לפגישה ולחץ אותו על מנת להזמין את הלחץ. 

	אנחנו בגוש-קטיף, בעזרת השם, לא נעשה מלחמת אחים - הרעל הזה והשקר הזה שמנסים להדביק לנו. מה, מישהו מאמין שאני או ילדי או חברי - החלוצים הנהדרים של חבל ארץ מקסים זה, המיטב שבמיטב, גם מי שלא אוהב אותם - ירימו יד על חייל, על שוטר? מי זה החיילים האלה? הבנים שלנו, הילדים שלנו. אבל הכול כשר בשביל להבאיש את ריחנו, כי ברגע שראש הממשלה הלך בבחירות נגד עמרם מצנע, שאמר ביושר: אני, תוכניתי לפנות חד-צדדית את גוש-קטיף, את חבל-עזה, ראש הממשלה כתש אותו. קיבל 40 מנדטים, ומצנע ירד ל-19. לא שמעתי אותו עוד מבקש סליחה. 

	אחר כך, מתפקדי הליכוד: הבטיח - אני אשמע בקולם; הוא עושה משאל. אחר כך בממשלה לא היה לו רוב. מה זה אומרים לי שיש בממשלה רוב? הוא פיטר שרים בשביל ליצור רוב. אחר כך הוא אומר: הכנסת החליטה. מי זה הכנסת? בכנסת מחליטים - המחנה הלאומי שנבחר בבחירות ייתן אולי 20-22 קולות למאמץ המלחמתי הזה. כל התמיכה שאתה מקבל היא מאלה שנענשו - מרצ שירדה לשישה מנדטים, מפלגת העבודה שירדה. הם נבחרו להנהיג את העם? 

       אין לגיטימציה למאבק הזה. אבל כשהוא מבין, ראש הממשלה - אני צריך לסיים?

היו"ר ראובן ריבלין:
       
       אתה צריך לסיים. 

צבי הנדל (האיחוד הלאומי - ישראל ביתנו):
       
       אני כבר מסיים. 
       
       כשראש הממשלה מבין שאין לו לגיטימציה כי הוא הולך במהלך דורסני לא דמוקרטי - לא דמוקרטי - - 

גאלב מג'אדלה (העבודה-מימד):
       
       - - -

היו"ר ראובן ריבלין:
       
       אל תפריע לו. באמת. חבר הכנסת מג'אדלה.

צבי הנדל (האיחוד הלאומי - ישראל ביתנו):
       
       - - אז הוא מחפש את הדרך הצדדית. מהי הדרך הצדדית? להגיד שאנחנו רוצים פיצויים, להבאיש את ריחנו, שאנחנו נתפנה מרצון. 2,000 משפחות כבר חתמו - אין שם אפילו 2,000 משפחות. 
       
       ואם זה לא הולך, וזה לא הולך - אז אנחנו שומעים שאנחנו נהיה רוצחים ונקרע את העם. אנחנו נקרע את העם? יש איש אחד שאני מאמין שיכול היה לתת פקודות מהסוג הזה. בגין ידע איך צריך לעשות מאמץ עילאי כדי שלא תהיה מלחמת אחים. אם רוצים ללמוד ממנו - יש מה ללמוד, ולא פליטת פה כזאת או אחרת. 
       
       והמלה האחרונה שלי - -

היו"ר ראובן ריבלין:
       
       בבקשה, כי אני פשוט לא יכול להפסיק אותך. 

צבי הנדל (האיחוד הלאומי - ישראל ביתנו):
       
       - - אני מבקש מראש הממשלה - אני השתדלתי באמת להיות מאוד רגוע היום, עשיתי מאמצים גדולים - אתה חייב, בשבילנו, בשביל העם, בשביל הילדים של כולנו, בשביל הצבא שאתה מכניס אותו בכוח לתוך המריבה הפוליטית הזאת, אתה חייב לחזור לעם. אני כן מעדיף, לא מעדיף - משאל עם. לא חשובה לי הדרך. אתה חייב לעשות אקט דמוקרטי אחד לפחות, כי כשאתה מגרש יהודים, קורע אותם מאדמתם - בלי שום סיבה בעולם - מזיק לביטחון, לכלכלה, לכול, וכולם מבינים את זה, לפחות שזה ייעשה באיזה הליך דמוקרטי. תודה רבה.

היו"ר ראובן ריבלין:
       
       תודה רבה לחבר הכנסת הנדל. אני מזמין את חבר הכנסת אלי ישי. לרשות חבר הכנסת וראש תנועת ש"ס עשר דקות, ואני מבקש ממנו להסתפק בעשר דקות, שכן זה זמן - - -

אליהו ישי (ש"ס):
       
       אדוני היושב-ראש, חברי חברי הכנסת, במהלך אתמול והיום נאמו וינאמו עד הסוף קרוב ל-120 חברי כנסת, וכמובן הוויכוח הפוליטי - מבית ומחוץ, והכוונה גם בתוך הבית, בתוך הסיעות השונות - הולך וגובר, הולך ומחריף. אבל השאלה היא באמת אם כל המצביעים היום - כולנו חברי כנסת, אני מדבר בעיקר ל-65 שבכל אופן אמרו בתקשורת שהם בעד - חשבו עם עצמם באמת מה הולך לקרות, מה הם הולכים לעשות - בלי הסכם, ללא שום תמורה. 
       
       הם יגיעו הביתה היום, יפתחו את הדלת וייכנסו לבתים, יראו שם את הילדים ישנים, את הנשים, או חברות הכנסת את הבעלים שלהן, ובאותו רגע יחשבו שהם הצביעו עבור גירוש של אלפי ילדים, משפחות, שבנו במשך עשרות שנים בתים, התחתנו, הולידו ילדים, ואותם מגרשים. ואין שום הסבר. אין שום הסבר.
       
       אולי עוד פרס נובל לערפאת, עוד פרס לטרור. מגרשים אותם מהבית. מה נגיד לילדים שלנו? מה יגידו אותם מצביעים, היסטורית? גירשנו את אחינו היהודים מהבתים? הם כבר לא יהיו באותו בית. כל בית כזה שאנחנו מגרשים משם יהודי ישבו בו מחבלים ומתאבדים ושהידים - - 

גאלב מג'אדלה (העבודה-מימד):
       
       הם נמצאים באדמה כבושה, ככה נגיד להם. 

יצחק כהן (ש"ס):
       
       - - - אשקלון - - -

היו"ר ראובן ריבלין:
       
       חבר הכנסת מג'אדלה. 

אליהו ישי (ש"ס):
       
       - -  ייכנסו לשם ה"חמאסניקים", כי סתם - - -

היו"ר ראובן ריבלין:
       
       חבר הכנסת יצחק כהן, אתה מפריע לחבר הכנסת ישי. בבקשה, אתה רוצה להפריע לו - הזמן ירוץ. 

גאלב מג'אדלה (העבודה-מימד):
       
       רק לפני 37 שנים כבשו את האדמה - - -

היו"ר ראובן ריבלין:
       
       חבר הכנסת מג'אדלה. אנחנו נכנסים לזמן שהוא כבר שאול. אולי אם אדוני - אני לא אצליח להסביר לו - אני פשוט אבקש מחבר הכנסת בן-מנחם להוציא אותו החוצה ולהסביר לו בחוץ. אין אפשרות יותר. אני עצרתי את הזמן. 

אליהו ישי (ש"ס):
       
       חברי חברי הכנסת, כשאנחנו הולכים להסכם, הולכים לוויתורים כואבים - דיבר פה ראש הממשלה על ההסכם עם מצרים, אנואר סאדאת. היה פרטנר, היה עם מי לדבר, היה הסכם, הוא שווה לכולם, הוא טוב. כולם, גם מי שהתנגדו לו אז, מבינים היום שהוא היה חשוב. 
       
       היום, מה אנחנו עושים בעצם? באנו לארץ הזאת, באנו מכל הגלויות - כל אחד בא ממדינה אחרת - בנינו מדינה, והעם היהודי היום במו-ידיו מגרש את אחיו היהודים מהבתים שבנו, מהבתים שממשלות ישראל בנו - וגם ממשלות השמאל - ויישבו שם את היהודים, ומסלקים ומגרשים אותם? 


שר הפנים אברהם פורז:
       
       אם היה הסכם, היית בעד?

אליהו ישי (ש"ס):
       
       כן. ללא שום תמורה, ללא שום תמורה. 
       
       איך אפשר להיכנס הביתה, כל אחד ואחד מאתנו - לא יודע מתי תיגמר ההצבעה - ולחשוב שהילדים שלו הם הילדים שם שמחר כבר ייחרב עליהם עולמם. כבר אותה שמחה אין להם, כבר בית אין להם, וחיים אין להם - ללא שום מטרה. פרס לטרור. 
       
       מדברים בשם אחדות העם. אני בעד אחדות. איפה כתוב שצריך אחידות? אחידות בהצבעה? אחדות כן, אני בעד אחדות. אני גם בעד הסכם, אגב. הרב עובדיה יוסף אמר שהוא לא שינה את דעתו בעניין פסק ההלכה, שטחים תמורת שלום. תביא הסכם. 
     
       הרי מה אומרים? - שאנחנו נמצאים בעזה. אני רוצה לפנות לכל מי ששומע אותנו, לכל עם ישראל. היום היה סקר בעיתון – 45% אינם יודעים מה זו התנתקות. אגיד לכם מה זה: קודם כול, אנחנו מזמן לא בעזה. אם היום היתה הצבעה על עזה, גם בלי הסכם הייתי מצביע בעד יציאה מעזה. אנחנו לא בעזה.  מדובר על חבל-עזה, מדובר על יישובים יהודיים שאנחנו מפנים, וייכנסו לשם "חמאסניקים", טרוריסטים, מחבלים, יתקדמו עוד כמה עשרות קילומטרים לגדר, והמנהרות יהיו משם, אל מתחת לגדר, והטילים יגיעו גם לאשקלון וגם לנתיבות. על כלום.

טלב אלסאנע (רע"ם):
       
       אתם רוצים להחזיק את עזה  ולעשות שלום? איזה שלום?

יצחק כהן (ש"ס):

       - - - 

טלב אלסאנע (רע"ם):
       
       - - - 

נסים דהן (ש"ס):
       
       - - - 

היו"ר אלי בן-מנחם:
       
       חבר הכנסת יצחק כהן, אני אסתדר אתו. סגן יושב-ראש הכנסת נסים דהן.

טלב אלסאנע (רע"ם):
       
       - - - 

היו"ר אלי בן-מנחם:
       
       חבר הכנסת טלב אלסאנע, אני לא מאפשר לך לשאול שאלה. אני לא עוצר את הזמן. חבר הכנסת טלב אלסאנע, אנא ממך, לא להעיר, כי אנחנו חייבים לסיים בשעה 20:00. אני מבקש. בבקשה, חבר הכנסת ישי. 

טלב אלסאנע (רע"ם):
       
       הדברים שלו מקוממים. אני רוצה לשאול שאלה. 
       
אליהו ישי (ש"ס):
       
       רבותי, אני רוצה להסביר לאחי ורעי, שבאמת, מהבלבול הגדול, כשראש הממשלה שרון אומר התנתקות, חושבים שהוא בטח אומר צעד מדיני אמיץ. אין מבינים בדיוק מה זה. התנתקות זה לתלוש, זה לעקור, זה להוציא, זה לנתק. זה מה שנקרא פעם "להחזיר שטחים". זה להחזיר שטחים ללא שום תמורה. להחזיר יישובים, את חבל-עזה, ארבע נקודות באיו"ש, ומחר יהיה דיון גם על ירושלים. כבר היום האירופים, כבר היום הרשות הפלסטינית, אומרים: רגע, הם מודיעים שהם כבשו, הם מתחילים לעזוב ולהתנתק מהיישובים הכבושים, ועכשיו אנחנו מבקשים המשך, המשך ההתנתקות, המשך עזיבת השטחים הכבושים, ללא שום תמורה. ללא שלום, ללא תמורה,  ללא ביטחון, ללא כלום. ככה סתם לעקור. 

עמרם מצנע (העבודה-מימד):
       
       סיום הכיבוש.

אליהו ישי (ש"ס):
       
       זה נכון. על זה בדיוק הממשלה רוצה לקבל החלטה. היא מאשרת היום מה שאתה אומר – סוף לכיבוש. הם יוצאים משם ללא שום תמורה. 

עמרם מצנע (העבודה-מימד):
       
       האמהות תישנה בלילה בשקט.

טלב אלסאנע (רע"ם):
       
       - - - 
       
היו"ר אלי בן-מנחם:
       
       חבר הכנסת טלב אלסאנע, אתה דיברת, תוכל להמשיך לדבר אתו אחר כך. 

נסים דהן (ש"ס):
       
- - - 

אליהו ישי (ש"ס):
       
       אנחנו גרים בירושלים, בתל-אביב, בסביון, בחיפה, בהרצלייה, אין לנו "קטיושות", אין לנו "קסאמים" על הראש, אותנו אין מגרשים מהבית, אנחנו מצביעים היום על גירוש יהודים ללא שום מטרה, ללא שום תמורה. פשוט לגרש יהודים מהבית. 

טלב אלסאנע (רע"ם):
       
       מה זה מגרשים אותם? מחזירים אותם הביתה. 

נסים דהן (ש"ס):
       
       - - - 

רן כהן (יחד):
       
       - - - 

היו"ר אלי בן-מנחם:
       
       חבר הכנסת טלב אלסאנע, אני קורא אותך לסדר פעם ראשונה. חבר הכנסת רן כהן, תפסיקו בבקשה. 

טלב אלסאנע (רע"ם):
       
       גירוש?

היו"ר אלי בן-מנחם:
       
       חבר הכנסת טלב אלסאנע, אני קורא אותך לסדר פעם שנייה. 

טלב אלסאנע (רע"ם):
       
       מה קרה? פתאום זה טק-טק?

היו"ר אלי בן-מנחם:
       
       בבקשה, חבר הכנסת ישי.


אליהו ישי (ש"ס):
       
       אדוני היושב-ראש,  חברי חברי הכנסת, ברור שאם יהיה משאל עם לא יהיה רוב במשאל עם, כי עם ישראל יבין היטב מה זו התנתקות. הוא יבין היטב שמקרבים את ה"חמאס", את הטרוריסטים, עוד כמה עשרות קילומטרים ליישובים שלנו, ומשם עוד, חלילה. אז ודאי שלא יהיה רוב. 
       
       אבל הבעיה האמיתית והקשה שלנו, שאנחנו לאט-לאט מתנתקים מכל הערכים היהודיים שלנו. יש מדרש באיכה רבה, פרק שני, כתוב כך: אם ראית עיירות שנתלשות, זה מפני שלא החזיקו ביד לומדי תורה. אנסה להסביר בזמן הקצר שיש לי איך אפשר להבין את מה שקורה במדינת ישראל. על-פי המדרש זה מאוד ברור: כשהמפד"ל יושבת בקואליציה והם מפקירים את תורת ישראל ומקפחים ופוגעים בשכר לומדי תורה, ומתנתקים מתורת ישראל, כתוב: עיירות נתלשות. תארו לעצמכם שהייתי אומר לכם לפני שלוש-ארבע שנים, ששרון הולך להחזיר שטחים. הייתם אומרים שאני קצת לא נורמלי. אם אגיד לכם היום שעוזי לנדאו בעוד כמה שנים יחזיר שטחים, גם כן ללא שום תמורה, תגידו, מה אתה מבלבל במוח. חברי היקרים, עיירות נתלשות זה לא היה בכלל הווה אמינא להבין שביום מן הימים יעזבו ויתנתקו וייתלשו עיירות במדינת ישראל. אבל זה קורה כשאנחנו מפקירים ומתנתקים מתורת ישראל. 
       
       עכשיו אנסה להסביר באופן טבעי איך זה מסתדר. הרי הקדוש-ברוך-הוא ברא את העולם, וכולנו מאמינים שלב מלכים ושרים ביד ה', וזה לא משנה מי ראש הממשלה. זה באמת לא משנה. היום אנחנו רואים שמה שהשמאל אמר במשך עשרות שנים; אגב, צדקתם, מה שאמרתם במשך עשרות שנים היום הימין אומרים שזה נכון - אלה שטחים כבושים וצריך לצאת. אתם עוד רציתם הסכם. אני בטוח שאם היום היתה הצבעה חשאית למשל בעד התנתקות או לא, הייתם מצביעים נגד התנתקות, כי אתם רוצים הסכם, לפחות הסכם. אם מישהו חושב שאי-פעם יהיה הסכם, הוא טועה. משום שאנחנו בעצם אומרים לפלסטינים, אל תעשו עוד הסכם. בשביל מה? לאט-לאט הם בורחים מכל השטחים, הם מתנתקים, הם נתלשים. אל תעשו הסכם. מה זה, אין פרטנר? לעולם לא יהיה פרטנר. אם היום אין עם מי לדבר, גם לא יהיה על מה לדבר. לא יהיה על מה לדבר משום שאנחנו בעצם עזבנו את כל הנכסים. עזבנו את כל הדברים שעליהם יכולנו להתמקח ולהביא להסדר שלום אמיתי ולביטחון. אבל זה אין. 
       
       היום הממשלה בעצם עושה את מה שעשרות שנים השמאל הישראלי אמר. באמת חבל. כמה כסף, כמה דם נשפך. למה זה קרה? מה, לא חושבים?

יולי תמיר (העבודה-מימד):
       
       אם הייתם באים אתנו לז'נבה להסכם היינו - - - 

היו"ר אלי בן-מנחם:
       
       חברת הכנסת תמיר, אני מבקש, אנחנו מוגבלים בזמן.
       
אליהו ישי (ש"ס):
       
       לפני שנה וחצי היו בחירות. מצנע ביקש רק את גוש-קטיף. שרון תקף אותו. אם עכשיו אני אומר לכם שעוזי לנדאו – הוא יכעס עלי אם אומר את זה בשמו, אבל אני אומר בשביל הקוריוז – כמו שאז שרון אמר, שדין נצרים כדין תל-אביב - -

עמרם מצנע (העבודה-מימד):
       
       אולי גם אתם - - - 

היו"ר אלי בן-מנחם:
       
       חבר הכנסת מצנע.

אליהו ישי (ש"ס):
       
       - - באותה צורה אולי גם עוזי לנדאו  מחר יבוא ויאמר: אני  תומך בהסכם ז'נבה. הסכם ז'נבה הוא אולי יותר טוב, הוא לפחות הסכם, הוא לא התנתקות. 

היו"ר אלי בן-מנחם:
       
       חבר הכנסת אלי ישי, אני מבקש לסיים. יושב-ראש הכנסת הוסיף לך דקות, אני מבקש לסיים. חבל על הוויכוח, אנחנו צריכים לסיים בשעה 20:00, להתקדם. אנא ממך, אני מבקש, תשתדל לסיים. 

אליהו ישי (ש"ס):
       
       הדאגה האמיתית והחרדה הגדולה שלנו, חברי חברי הכנסת, אדוני היושב-ראש, שהיום בעצם מצביעים הצבעה גורלית. אני חושב שהיא הגורלית ביותר, המכרעת ביותר והקשה ביותר שהיתה אי-פעם בכנסת ישראל. משום שאין הסכם, אדוני היושב-ראש, משום שגם היום הפלסטינים והאירופים חושבים, וגם אצלנו כולנו מבינים, שברגע שהתחלנו בתהליך של יציאה חד-צדדית והתנתקות ללא הסכם, מדוע מחר זה לא יקרה בעוד כמה יישובים ביהודה ושומרון, מדוע זה לא יקרה בעוד כמה מקומות. האירופים יקומו ויגידו: אתם מודים שאתם כובשים והתנתקתם, אנא, המשיכו בדרך הזאת.  זה האסון הגדול. 

היו"ר ראובן ריבלין:
       
       נא לסיים.

אליהו ישי (ש"ס):
       
       אשר לשאלה של הסכם: הרב עובדיה יוסף אמר, וחזר ואמר את זה בדרשה השבועית שלו במוצאי-שבת, שתמורת הסכם, אדוני היושב-ראש, זה קשה, זה כואב, אבל אין מנוס. באמת, לא נוכל לשלוט על 3.5 מיליוני פלסטינים. אף אחד לא נכנס ולא רוצה לשלוט בהם.

היו"ר ראובן ריבלין:
       
       נא לסיים, אני  ממש מתנצל.

אליהו ישי (ש"ס):
       
       אני כבר מסיים. אבל בהחלט  בהסכם יש על מה לדבר. היום, בלי הסכם, זה קטסטרופה.
       
       אני  מאוד מקווה, אדוני היושב-ראש, אני גם מאמין, שגם אם יהיה רוב בבית הזה, אין לזה רוב בעם, אין לזה רוב ואחיזה במציאות. לא יהיה אפשר ליישם את זה הלכה למעשה, משום שרוב עם ישראל, למרות הסקרים - - - 

היו"ר ראובן ריבלין:
       
       אני פשוט מתנצל, אמרתי מראש, אנחנו בלוח זמנים מאוד מוגבל. כי אם אדוני מדבר, איך אוכל להגביל את שר הפנים בחמש דקות, ואחריו – יושבת-ראש סיעת העבודה.

אליהו ישי (ש"ס):
       
       אם לא יפריעו לשר הפנים הוא גם ידבר.

היו"ר ראובן ריבלין:
       
       לא הפריעו לאדוני, כי אני רואה רק את סיעת ש"ס נמצאת פה.
       
קריאה:
       
       הפריעו.

היו"ר ראובן ריבלין:
       
       הפריעו? כמה זמן הפריעו לאדוני, דקה? 

נסים דהן (ש"ס):
       
       - - - 

היו"ר ראובן ריבלין:
       
       רבע שעה? הוא כבר מדבר יותר.

אליהו ישי (ש"ס):
       
       אנחנו עם יהודי שרוצה שלום. הרב עובדיה יוסף אמר לפני כמה שנים, לפני עשרות שנים, דבר יפה, והוא חזר ואמר את זה הבוקר, ובזה אני מסיים: כשאנחנו מתפללים שלוש פעמים ביום, אנחנו אומרים בסוף: "עושה שלום במרומיו הוא יעשה שלום עלינו", והולכים לאחור שלושה צעדים. כשרוצים לעשות שלום מתפשרים, אבל כשרוצים לעשות שלום ושלום אמת. אני מאמין שבעזרת השם, הקדוש-ברוך-הוא ישמור על עם  ישראל. ה' עוז לעמו ייתן, ה' יברך את עמו בשלום. 
     
היו"ר ראובן ריבלין:
       
       אמן. תודה רבה. כבוד שר הפנים אברהם פורז, בבקשה. אנחנו נמצאים באמת במגבלת זמן ובמצוקת זמן. אחריו - יושבת ראש סיעת העבודה.
       
שר הפנים אברהם פורז:
       
       אדוני היושב-ראש, חברי הכנסת, אחד המחזות היותר-מבישים שאני נתקלתי בהם הוא, לצערי, הליכתו של שר הביטחון שלנו אל הרב עובדיה יוסף עם המפות, כשהרב עובדיה יוסף מתעמק כביכול בשאלה האסטרטגית ושר הביטחון שלנו מתרפס לפני הרב ומנסה לשכנע אותו - - -
       
יצחק כהן (ש"ס):
       
       - - -
       
היו"ר ראובן ריבלין:
       
       לא להפריע. חבר הכנסת יצחק כהן, לא להפריע.
       
יצחק כהן (ש"ס):
       
       - - - האנטישמי היהודי.
       
קריאות:
       
       - - -
       
היו"ר ראובן ריבלין:
       
       רבותי חברי הכנסת, אני ברגע זה קורא לסדר מייד.
       
יצחק כהן (ש"ס):
       
       - - -
       
היו"ר ראובן ריבלין:
       
       חבר הכנסת יצחק כהן, אני קורא אותך לסדר פעם ראשונה.
       

נסים דהן (ש"ס):
       
       האנשים אוכלי - - -
       
היו"ר ראובן ריבלין:
       
       חבר הכנסת נסים דהן, אני קורא אותך לסדר פעם ראשונה. עצרתי את השעון.
       
יצחק כהן (ש"ס):
       
       הוא אנטישמי. הוא אמר.
       
היו"ר ראובן ריבלין:
       
       חבר כנסת יצחק כהן, אני קורא אותך לסדר פעם שנייה.
       
שר הפנים אברהם פורז:
       
       היה רושם שהרב אפילו לא רואה את המפות, אבל לא חשוב.
       
יצחק כהן (ש"ס):
       
       - - -
       
היו"ר ראובן ריבלין:
       
       חבר הכנסת יצחק כהן.
       
שר הפנים אברהם פורז:
       
       אני מניח שעם הסבר קצת יותר מדויק, כנראה - - -
       
היו"ר ראובן ריבלין:
       
       רבותי, לא נסיים את הדיון פה. זכותו לדבר.
       
       
שר הפנים אברהם פורז:
       
       בכל מקרה, מי שמכיר את ש"ס על גלגוליה יודע שזו מפלגה שהיא ימינה לליכוד. היום היא חוברת לקבוצה הנצית ביותר בבית הזה, וזה לא מפתיע אותי. אדוני היושב-ראש, גם אהוד ברק רצה לבנות עליהם משהו, ועוד לפני שהוא בכלל נסע לקמפ-דייוויד ודיבר בכלל על מה הוא מוותר הם כבר עזבו אותו. כך שאני מציע לבית כולו ולכל אלה שנופלים בפח הזה שהרב עובדיה יוסף אמר שתמורת שלום אפשר לוותר - - -
       
משולם נהרי (ש"ס):
       
       - - -
       
היו"ר ראובן ריבלין:
       
       חבר הכנסת נהרי, אני קורא אותך לסדר פעם ראשונה.
       
שר הפנים אברהם פורז:
       
       משום מה אף פעם הוא לא מגיע לוויתור. הוא מגיע רק לזה שהמפלגה הזאת, כשיש רוב גם בלעדיה, משתדלת לעלות על העגלה.
       
משולם נהרי (ש"ס):
       
       - - - לליכוד.
       
היו"ר ראובן ריבלין:
       
       חבר הכנסת נהרי, אני קורא אותך לסדר.
       
שר הפנים אברהם פורז:
       
       טוב שהם באופוזיציה, ואולי טוב גם שאריאל שרון למד שעליהם אי-אפשר לבנות שום דבר.
       
דוד אזולאי (ש"ס):
       
       - - -

היו"ר ראובן ריבלין:
       
       חבר הכנסת אזולאי.
       
שר הפנים אברהם פורז:
       
       אדוני היושב-ראש, אני מניח שיהיה אולי רוב לתומכי ההתנתקות, כי ההתנתקות טובה לישראל. זה ברור לחלוטין שמשאל עם הוא דבר מיותר והוא בניגוד לעקרונות הדמוקרטיים הבסיסיים שלנו. כל מטרתו להרוויח זמן ולהביא בסופו של דבר לזה שהתוכנית לא תצא לפועל. לכן, מי שתומך במשאל עם - בואו נאמר את האמת - מתנגד להתנתקות. מותר להתנגד להתנתקות וזה לגיטימי, אבל לא צריך בתרגילים כאלה שמטרתם היא בעצם בשיטת: או ההוא ימות או ההוא ימות או ההוא ימות - הפריץ, הכלב וכו'.
       
       עכשיו, רבותי, אני רוצה לומר משהו לאנשי מפלגת העבודה. אתם תתמכו היום בתוכנית ההתנתקות, אבל אם אתם חושבים שבזה גמרתם אתם טועים. אני הייתי מאוד, ואני עדיין מאוד, בעד זה שאתם תהיו חלק מהממשלה, ואנחנו מוכנים לעשות כל מאמץ שתהיו. אבל, יכול להיות שהקונסטלציה הפוליטית היא כזאת ששרון מסונדל בתוך מפלגתו ואיננו מסוגל להביא אתכם פנימה חרף רצונו וחרף רצוננו. בעוד זמן לא רב יגיע לכאן התקציב, ואתם תראו בצורה מפורשת שמתנגדי התקציב הם מתנגדי ההתנתקות. למפלגתו של ליברמן אין שום ויכוח עם נתניהו על התקציב, ואני מניח שגם למה שנקרא המורדים בליכוד אין שום ויכוח עם התקציב. אבל הם ינצלו את התקציב כדי לנסות להפיל את שרון ולמנוע את ההתנתקות. וכאן, המבחן שלכם. אם אתם תיפלו למלכודת הזאת ותחליטו שהתקציב לא חברתי, ואולי הוא לא חברתי, ואתם תחליטו שהתקציב הוא לא טוב - - -
       
יולי תמיר (העבודה-מימד):
       
       זה נתון משמים שהוא לא חברתי? תשנה את התקציב.
       
שר הפנים אברהם פורז:
       
       בסדר. לו הייתם בקואליציה, הייתם תומכים בתקציב כזה או אחר. אבל, נניח לרגע שאפשר היה באמת לשפר פה ושם משהו. נניח שאפשר.
       
יולי תמיר (העבודה-מימד):
       
       אז, תשפר. יש לך זמן.

היו"ר ראובן ריבלין:
       
       אין לנו זמן.
       
אליעזר כהן (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       חבר הכנסת אליעזר כהן, חברת הכנסת תמיר, אין לנו זמן.
       
שר הפנים אברהם פורז:
       
       נניח שאפשר היה. האם זה מצדיק שאתם תצביעו נגד התקציב - -
       
יצחק כהן (ש"ס):
       
       הוא אנטישמי.
       
היו"ר ראובן ריבלין:
       
       חבר הכנסת יצחק כהן. חנינה.
       
שר הפנים אברהם פורז:
       
       - - ובקולכם אתם תפילו את שרון? זה לא משנה למה ראש הממשלה נופל. זה לא משנה. הוא יכול ליפול גם על מזג האוויר.
       
עמרם מצנע (העבודה-מימד):
       
       אנחנו הוכחנו עד היום - - -
       
היו"ר ראובן ריבלין:
       
       רבותי, אנחנו חייבים לסיים את הדיון. אני מודיע לכם שזה על חשבון ראש האופוזיציה.

עמרם מצנע (העבודה-מימד):
       
       אנחנו הוכחנו עד היום שאנחנו אחראיים.
       
שר הפנים אברהם פורז:
       
       חבר הכנסת מצנע, המבחן עדיין בפניכם.
       
עמרם מצנע (העבודה-מימד):
       
       אנחנו הוכחנו שאנחנו אחראיים.
       
שר הפנים אברהם פורז:
       
       חבר הכנסת מצנע, המבחן עדיין בעתיד - - -
       
עמרם מצנע (העבודה-מימד):
       
       שלכם המבחן בתקציב.
       
שר הפנים אברהם פורז:
       
       בסדר. המבחן הוא בפניכם.
       
היו"ר ראובן ריבלין:
       
       אם אתה תענה להם, זה יהיה על חשבונך.
       
שר הפנים אברהם פורז:
       
       בסדר.
       
עמרם מצנע (העבודה-מימד):
       
       אבל, איפה המבחן שלכם בתקציב?
       
שר הפנים אברהם פורז:
       
       אמרו לי להתעלם מכם.

היו"ר ראובן ריבלין:
       
       לא להתעלם, חלילה. אמרתי רק שאם אתה עונה זה על חשבונך.
       
עמרם מצנע (העבודה-מימד):
       
       פנית אלינו.
       
שר הפנים אברהם פורז:
       
       זה אותו דבר.
       
היו"ר ראובן ריבלין:
       
       חלילה, לא להתעלם. אי-אפשר להתעלם ממך, חברת הכנסת תמיר.
       
שר הפנים אברהם פורז:
       
       המבחן עדיין עליכם. אתם צריכים לקבל עם עצמכם החלטה כואבת האומרת שאתם תומכים בשרון ובממשלתו עד סיום ההתנתקות - בכול. אתם לא נותנים לאלה שהם נגדו בגלל ההתנתקות ורוצים לתפוס אותו בתקציב או בכל פרט אחר, הזדמנות להפיל אותו. אם אתם לא תתמכו בתקציב ואם אתם תיתנו יד להפלת הממשלה הזאת על מה שלא יהיה, אתם תהיו אחראים לזה שההתנתקות הזאת לא תתבצע.
       
עמרם מצנע (העבודה-מימד):
       
       איפה האחריות שלכם לתקציב?
       
יולי תמיר (העבודה-מימד):
       
       - - -
       
דליה איציק (העבודה-מימד):
       
       - - -
       
היו"ר ראובן ריבלין:
       
       רבותי, זה יהיה על חשבון הזמן שלכם. אני אומר לכם. נותרה לו דקה וחצי.

שר הפנים אברהם פורז:
       
       אנחנו מאוד מעוניינים שאתם תבואו - - -

אילנה כהן (עם אחד):
       
       מעניין שבשנה שעברה לא אמרתם את זה. מעניין שבשנה שעברה לא אמרתם את זה.
       
היו"ר ראובן ריבלין:
       
       חברת הכנסת אילנה כהן. חברת הכנסת אילנה כהן.
       
שר הפנים אברהם פורז:
       
       - - - אבל תאמינו לי שזו תהיה טרגדיה לאומית אם בסופו של דבר שרון ייפול כי אילנה כהן חושבת שלא נתנו מספיק לאחיות ויולי תמיר תחשוב שלא נתנו מספיק לעלייה - -
       
אילנה כהן (עם אחד):
       
       במצב הזה - - -
       
היו"ר ראובן ריבלין:
       
       חברת הכנסת אילנה כהן, זה לא הדיון על התקציב עכשיו. לא.
       
אילנה כהן (עם אחד):
       
       הרבה - - -
       
שר הפנים אברהם פורז:
       
       - - וחבר הכנסת עמיר פרץ יחשוב שלא נתנו מספיק לחד-הוריות, וחברת הכנסת איציק תחשוב שלא נתנו מספיק לקשישים, ועל זה תפילו את שרון ולא תהיה התנתקות. המבחן בפניכם. אני מקווה שתעמדו בו. תודה רבה.
       
היו"ר ראובן ריבלין:
       
       תודה לשר הפנים, שפעם נוספת עזר למהלך הפרלמנטרי. אני מתכבד להזמין את הדוברת שלפני האחרון, שכן לאחר מכן ידבר ראש הממשלה או אחד השרים מטעמו שהוא השר לקשר עם הציבור.
       
קריאה:
       
       השר חיים רמון.
       
חיים רמון (העבודה-מימד):
       
       - - -
       
היו"ר ראובן ריבלין:
       
       יסיים את הדיון יושב-ראש האופוזיציה כאילו ראש הממשלה דיבר, שכן כך הוסכם. חבר הכנסת רמון, נא לשבת.
       
חיים רמון (העבודה-מימד):
       
       יש בקשה של חבר הכנסת כהן שאני אדבר מטעמו.
       
היו"ר ראובן ריבלין:
       
       אני יודע שאתה תשיב. דיה לבשורה בשעתה או מי שרוצה יאמר בצורה אחרת.
       
אליעזר כהן (האיחוד הלאומי - ישראל ביתנו):
       
       מזכירו האישי של ראש הממשלה.
       
היו"ר ראובן ריבלין:
       
       חבר הכנסת אליעזר כהן, אנחנו נקיים את ההצבעה בסביבות השעה 20:00, ולא יעזור.
       
       גברתי חברת הכנסת דליה איציק, עשר דקות תמימות עומדות לרשותך. אני מבקש ממך לנצלן.
       
דליה איציק (העבודה-מימד):
       
       אדוני היושב-ראש, אדוני יושב-ראש האופוזיציה, חבר הכנסת חיים רמון, אתה ודאי רוצה להקשיב לי מאוד, אדוני השר, חברי חברי הכנסת, זכותה של אומה לנהוג על-פי טובתה, וחובתה של ממשלה להחליט ללא מורא מהי טובת הכלל ולאכוף את החלטתה על כל מיעוט יהא אשר יהא. שום מיעוט, יהא כאבו גדול ככל שיהא, לא יכול ואסור לתת לו לכפות את רצונו על הרוב.
       
       אדוני היושב-ראש, זהו יום היסטורי, שתוצאותיו בלתי הפיכות. אבל, זה גם יום כואב לקבוצת אנשים שאני רואה אותה יושבת כאן במליאה, וגם מי שתומך כמוני בהתנתקות וביציאה מעזה, לא יכול שלא להזדהות עם מי שבנה בית, הקים משק והקים עסק ועכשיו נאלץ להתחיל אותם מחדש.
       
       מי שאומר לאזרחי ישראל שמעתה ייפסק הטרור, מטעה. מי שאומר שהיציאה שלנו משם תשכין שלום בין העזתים לאשקלונים, אינו דובר אמת. מי שמבטיח שמעתה ייפסק לחלוטין ירי הטילים, משלה את העם. אנחנו עוזבים את עזה ומוציאים אותה מתוכנו קודם כול בגללנו, קודם כול בשבילנו, כי עזה וח'אן-יונס, אדוני היושב-ראש, הם לא נכס כמו שאמרת, הם נטל גדול. היציאה משם רק תחזק אותנו. היכולת לפגוע בטרוריסטים תגבר. התגובה הבין-לאומית - - -
       
אליעזר כהן (האיחוד הלאומי - ישראל ביתנו):
       
       כבר יצאנו מעזה. יצאנו מעזה.
       
היו"ר ראובן ריבלין:
       
       חבר הכנסת אליעזר כהן, זכיתי לקרוא לך לסדר פעם ראשונה.
       
אליעזר כהן (האיחוד הלאומי - ישראל ביתנו):
       
       - - - בגוש-קטיף.
       
היו"ר ראובן ריבלין:
       
       אני קורא אותך לסדר פעם שנייה.
       
דליה איציק (העבודה-מימד):
       
       אז גם התגובה הבין-לאומית מול הטרוריסטים שלנו, מולם, גם כן תובן קצת יותר. אז גם יבין העולם הערבי שלא אנחנו אחראים לתושבי עזה ולא על שולחננו כלכלתם - - 
       
אליעזר כהן (האיחוד הלאומי - ישראל ביתנו):
       
       בגוש-קטיף - - -
       
היו"ר ראובן ריבלין:
       
       חבר הכנסת אליעזר כהן, אני מודיע לך שאתה עומד להיות - - -
       
אליעזר כהן (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       אני קורא אותו לסדר פעם שלישית. נא להוציא אותו מהאולם. בבקשה, תעזור לסדרנים ותצא מהאולם.
       
אליעזר כהן (האיחוד הלאומי - ישראל ביתנו):
       
       מטעים את הציבור בלי הפסקה.
       
היו"ר ראובן ריבלין:
       
       חבר הכנסת - נא להוציא אותו, ועד להצבעה לא להחזיר אותו.
       
אליעזר כהן (האיחוד הלאומי - ישראל ביתנו):
       
       מטעים את הציבור בלי הפסקה.
       
היו"ר ראובן ריבלין:
       
       נא להוציא אותו החוצה מייד. 

דליה איציק (העבודה-מימד):
       
       - - ולא על הכתפיים שלנו מונחת האחריות לעזתים בעזה. ברור, אדוני היושב-ראש, שמוטב להיפרד בהסכם. אבל בהעדר פרטנר כזה, צעד כזה עדיף אלף מונים מהתבוססות בבוץ העזתי הטובעני והמטביע. 
       
       מחוץ לבניין הזה מפגינים עכשיו אנשים כועסים וזועמים. הזעם הוא על המעילה באמון שנתנו המתנחלים באריק שרון, בבנימין נתניהו, בליכוד. רימו אותנו, הם אומרים; גנבו לנו את הקולות, הם אומרים. ואנחנו משיבים להם: לא ולא, אתם רציתם שירמו אתכם, אתם העדפתם להיות מרומים. 
       
       ולמה אני אומרת כך? בעקבות הסכם השלום עם מצרים פינתה והרסה ממשלת הליכוד 16 יישובים חקלאיים משגשגים ועיר אחת, את ימית. אז מה גרם לכם לחשוב שנצרים, אבי פרחן, היא יותר ארץ-ישראל מימית? למה חשבת שנצרים יותר קדושה מימית?
       
היו"ר ראובן ריבלין:
       
       השאלה היא שאלה רטורית, אין לאיש זכות לענות. 
       
דליה איציק (העבודה-מימד):
       
       ומה גרם לכם להאמין שגורלה יהיה שונה? פעם אחר פעם אתם טומנים את הראש שלכם בחול. אני לא באה להקניט אתכם היום, זאת לא שעת חשבונות. אבל אני באה למנוע מכם אשליות נוספות. נצרים וכדים אינן האחרונות. לא, הן לא האחרונות. אני שומעת את הכעס ואת התסכול שלכם, אבל אני גם שומעת את שמחתן של האמהות ברחבי הארץ. אני שומעת אותן אומרות לראש הממשלה: אדוני ראש הממשלה, צא משם, צא למרות הקולות ולמרות הזעם. 
       
       אפילו עכשיו, בשעה הזאת, אתם מסרבים להתפכח ואתם מאמינים שאם יבוא מישהו אחר מהליכוד אז בטח זה יהיה אחרת, למשל בנימין נתניהו. אני בטוחה שאם עכשיו היה ניסוי והיו מגייסים 61 קולות, נתניהו  היה נבחר כאן בכנסת. אבל מי זה הנתניהו הזה? זה אותו נתניהו שכבר יש לכם ניסיון אתו. רק לפני כמה שנים, לא במעמד הר-סיני, לא לפני 50 שנה, לפני כמה שנים, ארבע שנים או חמש שנים, הוא ויתר על חברון. לא עזה, חברון. את עיר האבות הוא נתן לפלסטינים, אז הוא לא היה נותן להם את עזה? מה, השתגעתם? הוא היה נותן להם בריבית דריבית. האיש שקרא לערפאת "ידידי ורעי". אפילו ביילין לא קרא לערפאת כך. האיש הזה, שהפלסטינים מעדיפים אותו יותר מכל מנהיג אחר, אתם יודעים למה? כי הם אומרים: אתו זה קל, הוא ייתן בקלות, הוא סחיט, הוא קמיט, הוא לחיץ, תביאו כבר את ביבי. ואתם כל הזמן טועים. 
       
       הזהרתי אתכם, ואני מזהירה אתכם גם עכשיו. אז הנה, הדמוקרט הגדול, בנימין נתניהו, רוצה משאל עם. פתאום הוא נורא דמוקרט. זה שהעמיד את הפשרה והממשלה הצביעה על הפשרה שלו לא מזמן, עכשיו הוא קצת צריך לקרוץ לאלה וגם לאלה, אז הוא רוצה משאל עם, כי נורא חשוב לו משאל עם.
       
       אתם מאמינים לו שהתוכנית חשובה לו? הוא רוצה להפיל את ראש הממשלה, כדי להיות ראש ממשלה בעצמו, ואז לרוץ ולמהר ולוותר יותר מהר משרון. זה כל הסיפור. ואתם שוב מאמינים לו, ושוב תגידו: מה עשינו, ואיך האמנו להם, והם רימו אותנו בליכוד. הם מרמים אתכם כי אתם מעדיפים שירמו אתכם, זאת האמת. 
       
       אמר לי אחד מחברי הכנסת של המפד"ל: תגידו מה שתגידו, לפחות אתם לא רימיתם אותנו. לא סיפרתם לנו סיפורים, לא גנבתם את הקולות שלנו. אין לנו ניסיון רע אתכם – אמרתם, ביצעתם. 
       
       אדוני היושב-ראש, בילדותי ובבחרותי למדתי בבתי-ספר דתיים, שם שלטה הססמה "שנן ואל תחדל – אני בעד מפד"ל". בבתי-הספר הללו למדתי. שם גם לימדו אותי, שהמפלגה הדתית-לאומית היא שילוב של "קלע המגן וכף הבניין". ביום החשוב הזה כדאי להיזכר בדבריו של שר החינוך דאז, זלמן ארן זכרו לברכה, שאמר: "כיצד נתהווה החיזיון הזה, שחלקים גדולים מן הנוער במדינה, שהליכתו לקראת סכנת מוות היא למעלה מהשגתנו, נמנעים מהליכה לקראת כיבוש החיים, כפי שגוזרת עלינו הווייתנו בארץ?" אדוני היושב-ראש, דבריו של ארן נאמרו לפני יובל שנים, והם תוססים והם רעננים והם נכונים גם היום. אז איפה המנהיגות של המפד"ל כאשר צריך להפנות את כל האנרגיות הללו שיש בנוער הדתי לבניין הארץ, לגיבוש החיים שלנו כאן? 
       
       אז הם אמרו לי בבית-הספר: אנחנו זה ארץ-ישראל היפה. אני האמנתי להם. אני האמנתי להם הרבה שנים. ועכשיו בא הרב שפירא, גדול הרבנים של המפד"ל, ומה הוא אומר? שיציאה מעזה כמוה כאכילת נבלות, כמוה כאכילת טרפות. והוא קורא לרבבות תלמידיו למרוד במלכות. ואני לתומי חשבתי, שכבר גירשנו את הבריטים מן הארץ. מי זאת המלכות הזאת? זה לא החיילים שלנו, זה לא הבנים שלכם, שמגינים על המתנחלים? והוא קורא לסרב פקודה? אם זאת לא הסתה, אדוני היועץ המשפטי לממשלה, מה זאת הסתה?
       
       חלפו שנים ואני התפכחתי. לצערי הרב, אין לי עוד קשר כל כך עם הקדוש-ברוך-הוא, אבל יש לי קשר עם המציאות, זאת שאומרת שעלינו להתכנס לתוך גבולות בטוחים של הארץ הזאת, שאנחנו – תתפלאו – כל כך אוהבים אותה וכל כך רוצים בשגשוגה. 
       
       אדוני ראש הממשלה, בשדות הקרב היו שחלקו על החלטותיך, אבל איש לא חלק על המנהיגות שלך. היום, כשאתה חייל בשדה השלום ועיני האמהות ועיני העם נשואות אליך, אל תתכופף, אל תישבר, גם לא על-ידי שר האוצר שלך, שחותר תחתיך כל הזמן. 
       
       כשאני עומדת כאן הערב, תשע שנים לאחר רצח רבין, אני לא יכולה שלא לזכור את המנהיג הזה, שעמד בקור-רוח מול גלי התנגדות ושנאה ושטנה ולא הניח להם להזיז אותו מן הדרך. מחר, כשאני אעלה לקברו, אני אספר לו שעוד פרק בצוואה שלו אושר בידי הכנסת. ואני אספר לו, שהוא זוכה לתמיכה גדולה של העם הזה. 
       
       תשע שנים חלפו מאז הרצח, וכשאני מתבוננת כאן הערב באנשים הקטנים שמתרוצצים כאן במסדרון, שחלקם מתיימרים להיות מנהיגים ומנסים למוטט את כיסאו של מנהיגם, אני מתגעגעת לאיש ההוא. 
       
היו"ר ראובן ריבלין:
       
       יעלה יושב-ראש הקואליציה ואחרון הדוברים, יושב-ראש סיעת הליכוד, חבר הכנסת גדעון סער. אחריו – ראש הממשלה, ואחריו – ראש האופוזיציה. אם ראש הממשלה יבקש שהשר המקשר ידבר במקומו, כך יהיה. 
       
נסים דהן (ש"ס):
       
       אם השר המקשר מדבר, יושב-ראש האופוזיציה לא יכול לדבר. 
       
היו"ר ראובן ריבלין:
       
       אני מודיע לך שאני קובע מי מדבר. הוא מדבר מתוקף הסכם שנעשה בוועדת הסכמות, שאמרה שיושב-ראש האופוזיציה ידבר אחרי ראש הממשלה. ראש הממשלה הגיש בקשה אלי, שהשר המקשר ידבר במקומו. לכן ראש האופוזיציה יהיה אחרון הדוברים, בהתאם לסיכום. 
       
       עשר דקות לרשותו של יושב-ראש הקואליציה ויושב-ראש סיעת הליכוד, הדובר האחרון בוויכוח שבו השתתפו 109 חברי כנסת ועוד שני שרים. בבקשה. 
       
גדעון סער (הליכוד):
       
       אדוני היושב-ראש, כנסת נכבדה, הדיון שהתקיים כאן ביומיים האחרונים הוא דיון חשוב, בעל ממד היסטורי. כל אחד מן המצדדים בתוכנית הממשלה או המתנגדים לה, עושה זאת מטעמים שונים, לעתים מעורבים, אידיאולוגיים ופרגמטיים. לא כל מי שמתנגד לתוכנית ההתנתקות מתנגד לוויתורים טריטוריאליים, ואפילו להורדת יישובים בנסיבות מסוימות. 
       
       השאלות שעליהן עלינו להשיב לפני שנצביע, בעוד שעה קלה, הן: האם עסקת החבילה של התוכנית היא טובה? האם המצב אחרי ביצוע התוכנית יהיה טוב יותר או אולי רע יותר? לא די לומר שהמצב הקיים איננו טוב. ההכרה שיש לחתור לשינויים בסטטוס קוו אינה מחייבת תמיכה בתוכנית שהסיכונים בה רבים על הסיכויים. 
       
       ערב משאל חברי הליכוד התלבטתי מה העמדה הנכונה. רק לאחר שעיינתי במכלול מסמכי התוכנית, לרבות אלה שהוחלפו בין הממשל האמריקני לממשלת ישראל, החלטתי להתנגד לתוכנית. מאז לא שיניתי את דעתי, ונכון יותר לומר שהחששות שהיו לי התעצמו. הערב אצביע נגדה. 
       
       במסגרת הזמן הנתונה אוכל להתייחס לכמה נקודות שהביאו אותי להחלטה זאת. הנקודה הראשונה, סוגיית הנסיגה המלאה מחבל-עזה. גם חסידי התוכנית לא יוכלו להסביר מדוע הנסיגה המלאה, צבאית והתיישבותית, מחבל-עזה היא מחויבת המציאות. יש הבדל בין פינוי יישובים מבודדים בנקודות חיכוך למשל, ואפילו של גושי יישובים, לבין נסיגה מוחלטת של כל כוחות הצבא והורדת כל היישובים. הנסיגה לקו הגבול הבין-לאומי, ובמהלך חד-צדדי בפרט, היא מוטעית ותהווה תקדים מסוכן. אמר זאת כאן אמש בכנות חבר הכנסת אורון – זה הדגם. אין לכך גם הצדקה. 
       
       כדי להמחיש זאת, די להסתכל על מקומם של היישובים בצפון חבל-עזה, הנושקים ממש לגבול הישן – אלי-סיני, ניסנית ודוגית. בדרומם הם תחומים בגדר. הם נמצאים בשטח שלא מיושב באוכלוסייה פלסטינית. מדוע לפנותם במהלך חד-צדדי? קשה למצוא נימוק זולת החזרה לקו הישן. 
       
טלב אלסאנע (רע"ם):
       
       מה הם עושים שם?
       
גאלב מג'אדלה (העבודה-מימד):
       
       - - -

היו"ר ראובן ריבלין:
       
       שמעו אותך. חבר הכנסת מג'אדלה, אני לא רוצה היום פעם ראשונה לקרוא אותך לסדר, אף שאתה כבר חבר כנסת מספיק זמן. כבר מספיק זמן אפשר לקרוא אותך לסדר, זה בלתי אפשרי. 
       
טלב אלסאנע (רע"ם):
       
       - - -
       
היו"ר ראובן ריבלין:
       
       חבר הכנסת טלב אלסאנע, אתה דיברת? הוא יגיד מה שהוא רוצה. אתה אמרת מה שאתה רוצה לומר, וחבר הכנסת מג'אדלה נאם נאום, מבחינתו, מאוד מעניין. אתם לא תפריעו, ואיש לא יפריע פה לאף אחד לשאת את דברו. 
       
גדעון סער (הליכוד):
       
       אדוני היושב-ראש, במסמך העקרונות המרכזיים של תוכנית ההתנתקות, שהופץ גם בין חברי הליכוד, נאמר שכתוצאה מהשלמת המהלך "לא יהיה יסוד לטענה שרצועת-עזה הינה שטח כבוש". ביטוי אומלל זה נעדר מתוכנית ההתנתקות המתוקנת כפי שהוגשה לכנסת. כאן נאמר, כי השלמת התוכנית תשלול את תוקפן של הטענות נגד ישראל בדבר אחריותה לפלסטינים ברצועת-עזה. הביטוי השתנה, אבל הגיון הדברים לא השתנה, הנסיגה היא מוחלטת. 
       
       ישראל תמיד עמדה בזירה המדינית על כך ששטחי יהודה, שומרון ועזה הם "שטחים שנויים במחלוקת" לפי המשפט הבין-לאומי ולא שטחים כבושים, כפי שטענו אויבינו הערבים. לא בכדי אני חוזר לעניין הזכות, שאותה למדנו ממורנו ראש בית"ר, כי בראשית היתה הזכות. כאשר יש כרסום בהכרה בדבר הזכות, קשה לתחום את היקף הוויתור. 
       
       אומרים: יש הכרה במכתב הנשיא בגושי ההתיישבות, אולם לצד האמירה כי "אין לצפות לחזרה מלאה ושלמה לקווי שביתת הנשק של 1949", נאמר גם כי כל הסדר קבע יתבסס על "שינויים המוסכמים על שני הצדדים". מה יתבע הצד השני הפלסטיני, אנחנו כבר יודעים. הם יתבעו חילופי שטחים ביחס זהה, וכך נותר על כנו עקרון הנסיגה המלאה. 
       
       הפרדוקס הוא, כפי שלמדנו ממסמך משפטי שהוכן בנושא על-ידי גורמים ממשלתיים, כי מי שרואים בנו כובשים לא יפסיקו לראות בנו כאלה גם אחרי השלמת ביצוע התוכנית. זאת, עקב שליטת ישראל גם אחרי השלמת התוכנית במעברים, במרחב האווירי ובציר פילדלפי. 
       
       שמעתי ביום ראשון את השרה ציפי לבני, שאת תבונתה ואת שיקול דעתה אני מאוד מעריך, אומרת שאומנם הכרה כזאת לא תהיה, אבל בכל זאת מבחינת ישראל "זה יהיה עולם אחר". אני רוצה לחלוק על השרה לבני. אני לא מאמין בעולם אחר כשמדובר בהכרת הקהילה הבין-לאומית במאבקה של ישראל לשלום ולביטחון ובזכותה של ישראל להגנה עצמית. 
       
       גם לא השתכנעתי שיש בתוכנית כדי להוות סכר לנסיגות בעתיד, אולי להיפך. זאת גם אינה מטרתה, כפי שהציג אותה אתמול ראש הממשלה. יותר נכון להעריך, כי זו עלולה להיות נסיגה ראשונה בשרשרת נסיגות. 
       
       נקודה שנייה, נושא צפון-השומרון - אם היה רצון להבחנה בין עתיד חבל-עזה לבין עתיד יהודה ושומרון, הרי שהכללת צפון-השומרון בתוכנית פגמה ביעד זה. כריכה זו יצרה זיקה מסוכנת ליהודה ושומרון. מדובר בארבעה יישובים בלבד, מדגישים באוזנינו, בניסיון להמעיט ממשמעות העניין, או בניסיון מובן למקד את הוויכוח הציבורי בחבל-עזה, אולם השטח שאמור להיות מועבר לשליטה פלסטינית בפועל בצפון-השומרון, לאחר פינוי היישובים והמתקנים הצבאיים באזור, גדול יותר מזה המפונה בחבל-עזה. עקירת היישובים פוגעת גם במרקם ההתיישבותי במערב-השומרון. למותר לציין גם את המובן מאליו, כל יישוב הוא עולם ומלואו, שבו קשרו אנשים את חייהם מול תלאות שקשה לתאר. 
       
       נקודה שלישית - מפת הדרכים. המסמכים שהועברו לממשל האמריקני מביעים מחויבות ישראלית למפת הדרכים, כמו גם לפתרון שתי המדינות. הם מבהירים גם כן סתירה בין התוכניות, וגם שביצוע ההתנתקות יהווה ביצוע צעדים ממפת הדרכים. 
       
       בשעתי, התנגדתי למפת הדרכים. לצד קבלת הדרישות הישראליות באשר לתנאי חידוש המשא-ומתן, יש במפת הדרכים אימוץ עיקר העמדות הפלסטיניות באשר לתוכן הסדר הקבע העתידי. מפת הדרכים משמעה נסיגה לקווי 1967 וחלוקת ירושלים. במפת הדרכים יש מקום של כבוד לתוכנית הסעודית, שבה כידוע מאוזכרת החלטה 181 של העצרת הכללית של האו"ם בסוגיית הפליטים. מפת הדרכים מעולם לא אושרה על-ידי הכנסת. אי-אפשר היום להפריד בין הדבקים, ואני לא יכול להתעלם מהמסמכים שהם ביסוד התוכנית וממשמעותם. 
       
       נקודה רביעית - הגבלות על הבנייה ביהודה ושומרון. במכתבו של מר וייסגלס יש גם התחייבות הנוגעת להגבלת הבנייה ביישובי יהודה ושומרון. לפי המכתב, ישראל וארצות-הברית במשותף יגדירו את קו הבנייה בכל אחד מהיישובים. לדעתי, הכנסת ארצות-הברית לתהליך קבלת החלטות בנושא זה שגויה מכל בחינה. אולם, בסיכום יש גם פגיעה בהיגיון של התוכנית, שהיה אמור להיות חיזוקה של אחיזתנו בשטחים מסוימים בתמורה לנסיגתנו מחבלי מולדת אחרים. כאשר אני מתבונן על המכלול, הכולל גם את סוגיית ההגבלות על הבנייה, אני לא משתכנע כי התמורה הולמת את הוויתור. 
       
       אני אומר זאת בלי לבטל, כפי שיש עושים, את ההישג של ראש הממשלה ואת החשיבות של אלמנטים במכתבו של נשיא ארצות-הברית מיום 14 באפריל 2004. ההצהרה היא חשובה, אבל אין משקל שווה בין הוויתורים, מעשיים ואחרים, לתמורה. 
       
       נסיגת צה"ל – אשר לנסיגת הצבא מחבל-עזה ומצפון-השומרון, גם היא לא התחייבה משינוי הפריסה ההתיישבותית. קשה לחלוק על בני-סמכא בתחום הביטחון כאריאל שרון ושאול מופז, אבל עובדה היא שיש מחלוקת בין מומחים לביטחון. 
       
       אם למדנו משהו מארבע שנות העימות האחרונות, זה שבהעדר פרטנר אין תחליף לנוכחות בשטח, על מנת להתמודד באופן אפקטיבי עם הטרור. בגלל זה אנו נמצאים בכל אותן ערים פלסטיניות, אחרת לא היינו חוזרים, ממש לא מזמן - כניסה לבית-חאנון ולג'באליה, על מנת להתמודד עם בעיית ה"קאסמים". גם תומכי התוכנית אינם מבטיחים שהטרור ייפסק, גם לא מעזה, לאחר ביצועה. גם הם אינם רואים פרטנר פלסטיני שיתמודד אפקטיבית עם ארגוני הטרור שם. לכן אופתע אם מישהו יופתע מכך שיציאת כוחות צה"ל מחבל-עזה תהווה קדימון לכניסות חוזרות ונשנות לשם. 

       בעיני הפלסטינים - כדאי לבחון, במסגרת כלל השיקולים, איך נתפסת התוכנית על-ידי הפלסטינים והעולם הערבי. אמת, דברי הנשיא בוש בחודש אפריל עוררו זעם והתנגדות בקרב ההנהגה הפלסטינית, אולם מי שעוקב אחרי הוויכוח הפלסטיני מתרשם, כי המהלך הישראלי עלול להיתפס כניצחון לאלה הדוגלים בתפיסת המאבק המזוין או ההתנגדות. אלה מותחים קו ישיר בין האינתיפאדה הרצחנית לבין המהלך הישראלי ומתהדרים בהישגים שעשור של הידברות לא הניב, בראייתם. דובר הרבה בשנות העימות על-ידי הדרג המדיני והצבאי על צריבה תודעתית אצל הפלסטינים, על כך שבטרור לא ישיגו דבר. מה ייצרב אפוא בתודעתם עתה? עלולות להיות לכך השלכות על היכולת להתקדם במסלול הבילטרלי בעתיד, גם אם אין זה העתיד הקרוב לעין.
       
       גם המרכיב הפוליטי הוא מרכיב חשוב שיש לשקול אותו. ישראל ידעה שנים של אי-יציבות פוליטית. הממשלה הנוכחית נהנתה מקואליציה איתנה באופן כמעט חסר תקדים במונחים ישראליים. היא השכילה להתמודד עם אתגר מלחמת הטרור ועם אתגר המשבר במשק. גיבוש תוכנית מדינית צריך היה להיעשות על יסודות של תמיכה מרבית במפלגת השלטון ובמפלגות המחנה הלאומי שיש להן מכנה משותף רחב לגבי תפיסת הסכסוך, האינטרסים החיוניים של ישראל ועוד. ברור שהסכמה כזאת לא קיימת, והתוצאה הבלתי- נמנעת, כפי שהתרעתי פעמים רבות, היא ערעור היציבות הפוליטית וסיכון הישגים חשובים שהושגו וכאלה שניתן עוד להשיג. 
       
       על הפרק לא סוף הסכסוך, לא הסדר סופי וגם לא הסדר ביניים. לא נכון עבור המהלך המוצע לסכן כה הרבה.
       
       חברי הכנסת, מוטלת על כולנו חובת נוספת, שווה, שאינה תלויה בעמדה לגבי התוכנית שלפנינו, חובת השמירה על המשטר הדמוקרטי בישראל. אנחנו עדים לאמירות קיצוניות ולאיומים חמורים. צריך היום הזה לומר באופן בהיר: הקריאות לסרבנות בצה"ל הן בלתי לגיטימיות. זהו משחק באש. יש הבדל בין מאבק לגיטימי במסגרת המערכת הפוליטית לבין הכנסת הפוליטיקה לצה"ל. הקריאות "בוגד" והאיומים באלימות מצויים מחוץ לשיח הציבורי הלגיטימי. החברה שלנו היא חברה מקוטבת. יש כאן בבית הזה, כמו בציבור, שלל אמונות סותרות. החוק הוא אחד החישוקים הלא-רבים שמחזיקים את החברה שלנו ביחד. אין אידיאולוגיה שנמצאת מעל החוק ואין אמונה שגלומה בה הרשאה להפרת חוק. למי שקורא לסרבנות, מפחיד במלחמת אחים ומשתעשע בהפרת חוק בגלוי או בקריצת עין, נאמר: חלקנו לא יהיה עמכם וחלקכם לא יהיה עמנו. על דעתנו נעמוד, על אמונותינו ניאבק, על הדמוקרטיה הישראלית נשמור. 
       
       אדוני היושב ראש, מכל הטעמים שמניתי, אצביע הערב נגד התוכנית. תודה רבה.
       
היו"ר ראובן ריבלין:
       
       תודה ליושב-ראש הקואליציה ויושב-ראש סיעת הליכוד, חבר הכנסת גדעון סער. בהתאם להסכמה לגבי הדיון, כבוד ראש הממשלה צריך לסכם את הדיון. הוא מבקש ממני שהשר מאיר שטרית, השר המקשר, יסכם אותו במקומו, אבל אז נשארת אותה התניה שעליה הוסכם, שראש האופוזיציה יוכל לדבר כאילו ראש הממשלה דיבר. אם ראש הממשלה יאמר לי: איני רוצה לדבר, גם ראש האופוזיציה לא ידבר. אם השר שטרית ידבר במקומו, כבוד ראש האופוזיציה ידבר כדובר אחרון. אני אומר את זה כדי להסיר ספק מלב. אני מבקש מהשר הנכבד ומראש האופוזיציה לזכור שהבטחנו לעם שאנחנו נכריע בשעה 20:00, אז שיתמצתו את דבריהם.
       
שר התחבורה מאיר שטרית:
       
       אדוני היושב-ראש, ראש הממשלה, חברי השרים, גבירותי ורבותי, זוהי שעה קשה לישראל, זו שעה קשה לכנסת, שעה עוד יותר קשה למתיישבים. זו השעה הכי קשה לראש הממשלה אריאל שרון.
       
יחיאל חזן (הליכוד):
       
       זו שעה קשה לעם.
       
שר התחבורה מאיר שטרית:
       
       ראש הממשלה, מיוזמי ומבססי ההתיישבות והמקימים שלה, אינו פועל בעניין זה מתוך שמחה או התלהבות, אלא להיפך. אני חושב שהוא פועל מתוך צער עמוק וכאב. אתמול הוא הגדיר את זה בנאומו כהחלטה הקשה בחייו. הוא פועל מתוך הסתכלות קדימה, כפי שמנהיג צריך להסתכל, לטווח רחוק ובניתוח ריאלי של המצב שמדינת ישראל נתונה בו. 
       
       ראשית, המדינה - זה לא סוד - נמצאת היום בבידוד בין-לאומי בקהילה הבין-לאומית, כמעט לבד בקהילה שכולה פרו-פלסטינית, להוציא אולי את ידידינו האמריקנים שעומדים לצדנו באופן חד-משמעי. הוא רואה שאין פרטנר בצד השני. אין בצד השני שותף שאפשר להגיע אתו להסדר מדיני. הוא חושש לאובדן הרוב היהודי בשטחי ישראל ומהפיכתה של ישראל למדינה דו-לאומית. כל אלה הביאו את ראש הממשלה למסקנה שיש לעשות מעשה ולא להמתין שהמעשה הזה ייכפה עלינו.
       
       ראש הממשלה החליט להציג את תוכנית ההתנתקות מעזה. ברשותכם, חברי הכנסת, אני רוצה להתייחס לטענות המועלות נגד התוכנית מכיוונים שונים, אחת לאחת. הטענה הראשונה היא, שלראש הממשלה אין מנדט. אלה טענות של הימין. אני שואל בעיקר את חברי מהימין: איזה מין טענה מוזרה זו? מה זאת אומרת שלראש הממשלה אין מנדט? הוא רץ לבחירות כשהוא אומר - גם בפריימריס בליכוד וגם בבחירות לכנסת - שיהיו ויתורים כואבים והוא מתכוון לעשות ויתורים כואבים כדי להשיג שלום.
       
נסים זאב (ש"ס):
       
       - - - שלום אמיתי - - - 
       
היו"ר ראובן ריבלין:
       
       חבר הכנסת נסים זאב.
       
נסים זאב (ש"ס):
       
       - - - 
       
היו"ר ראובן ריבלין:
       
       חבר הכנסת נסים זאב, אני קורא אותך לסדר פעם ראשונה. 
       
שר התחבורה מאיר שטרית:
       
       לכן הטענה שאין לו מנדט - הוא קיבל מנדט מאוד רחב מהציבור, 40 מנדטים, כדי שיוכל לפעול הלכה למעשה. הוא פועל ולכן אי-אפשר לטעון שאין לו מנדט. 
       
       על הטענה השנייה, כפי שחברי גלעד ארדן טען, על כך שאין הסכם - עם כל הכבוד, אני רוצה לומר לחברים, הרי חתמנו על הסכם עם ערפאת, הסכם אוסלו. נו, אז מה, הוא קיים את ההסכם? האם ההסכם הוא חזות הכול? עם מי הוא יעשה הסכם, עוד פעם עם ערפאת? ואם היה חותם אתו על נייר, זה כן היה בסדר?
       
נסים זאב (ש"ס):
       
       לא בורחים. 
       
שר התחבורה מאיר שטרית:
       
       רבותי, ראש הממשלה חתם על הסכם עם האיש הנכון. הוא חתם על הסכם עם נשיא ארצות-הברית, שהוא פי-מאה יותר חזק ויותר נכון מאשר כל הסכם שהיה נחתם עם פלסטיני כלשהו. על-פי ההסכם הזה, חברי, נשיא ארצות-הברית התחייב שארצות-הברית תעמוד לימינה של ישראל נגד כל תוכנית מדינית. אני רוצה לומר לכל הגיבורים הגדולים: מישהו מכם באמת חושב שאילולא עמדתה של ארצות-הברית לצדה של ישראל באומות המאוחדות - ישראל היתה נמצאת מזמן במצב שכל "אוהבינו" היו מטילים עלינו סנקציות או כופים עלינו הסדר. עמידתה של ארצות-הברית לצדנו מבטיחה את אי-יכולת האו"ם להטיל עלינו סנקציות. 

       הדבר השני, רבותי, גם לאלה שדואגים להתיישבות - בחילופי המכתבים עם נשיא ארצות-הברית נאמר, שארצות-הברית אינה מעלה על הדעת שתהיה חזרה לגבולות 1949, כפי שמוגדר במכתבים, בהסכם קבע, וגם שהוא לא רואה את האפשרות שיפונו היישובים הגדולים מיהודה ושומרון. אני שואל אתכם, אם מישהו רוצה באמת לשמור על ההתיישבות בישראל - נכון שיש פה ויתור מסוים על קבוצה קטנה יחסית של יישובים ברצועת-עזה, אבל תמורת זה יש שמירה על מרכזי היישובים הגדולים ביהודה ושומרון, וזאת בהסכמה אמריקנית. באותם חילופי מכתבים בעצם בוטלה האפשרות של פלסטינים לחזור לתחומי מדינת ישראל, מה שקרוי זכות השיבה. באותם הסכמים יש עמדה אמריקנית ברורה, שאין חזרה לגבולות 1949. 
       
       אחר כך טענו, שחילופי המכתבים לא מחייבים את נשיא ארצות-הברית, מחר יתחלף הנשיא או שלא יקיים. ראו איזה פלא, שני בתי הקונגרס אשררו את ההסכם הזה. לכן הטענה הזאת לא במקומה. 
       
       היתה טענה ששמעתי מחבר הכנסת הנדל, שעלות הפינוי תגיע ל-10 מיליארדי שקל. אני לא יודע אם היא תגיע ל-10 מיליוני שקל. הערכות האוצר הן, שעלות הפינוי תגיע לסדר-גודל של 5-6 מיליארדי שקל. אבל בוא נבדוק, חבר הכנסת הנדל, כמה ייחסך למדינת ישראל, אם המהלך של היציאה מעזה יצליח, בעלויות ענקיות בכל שנה של החזקת כל הכוחות שנמצאים שם יום-יום. אני חושב שאין שום ספק שהפסדו יוצא בשכרו. 
       
       יש טענה, שיהיה איום על יישובים בנגב, וראש הממשלה או אנחנו בורחים מטרור. אני עוד לא שמעתי טענה מגוחכת כזאת. רבותי, בתקופתו של אריאל שרון כראש ממשלה, מאז נכנס לתפקידו, העובדות מדברות בעד עצמן. השנה מספר אירועי הטרור, מספר הנפגעים מטרור ירד בסדר-גודל בהשוואה לשנים קודמות, ונדמה לי שהמלחמה הבלתי-מתפשרת בטרור ובטרוריסטים מראה שזה ניתן לאכיפה. רוב ראשי הטרור, או שנעצרו או שחוסלו, ואלה שנשארו, מפחדים על חייהם. איש לא יכול לבוא בטענות לראש הממשלה שהוא איננו נלחם בטרור או חושש מטרור, הוא האחרון שאפשר לבוא אליו בטענה על רקע ההיסטוריה של רישום דפים מפוארים בהגנה על מדינת ישראל. 
       
       צריך לזכור, רבותי, שאי-יציאה מעזה פירושה מצב שאנחנו עלולים למצוא את עצמנו אחראים לפרנסה, לחינוך, לבריאות של מיליון וחצי פלסטינים. אני רוצה לשאול את החברים פה, האם מישהו מעלה על הדעת או רוצה שזה יהיה המצב לעומת האלטרנטיבות של שימוש בתקציב? 
       
       אנחנו תלויים בעולם כמעט מכל בחינה שהיא. אם מישהו חושב שאנחנו יכולים לצפצף על העולם ולעשות מה שנראה לנו בלי התחשבות בגויים, הוא חי בטעות מרה. מדינת ישראל תלויה בהרבה מובנים, כמעט בכל עניין, בעולם, ומוכרחים להתחשב בגויים. 
       
       דבר אחרון, ברור שהמהלך פותח סיכוי להתקדמות בתהליך השלום, אולי ליצירה של מציאות חדשה שתעודד תהליך שלום. 
       
       לכן, רבותי - אני עומד לסיים - אני רוצה לפנות גם לחברי בליכוד. אני פונה לעמיתי בליכוד, חברים שמתנגדים, ואומר על ההחלטה על ההתנתקות: אנחנו, חברי הליכוד, אנחנו בחרנו את ראש הממשלה הזה פעמיים; בחרנו אותו להיות מועמד שלנו לראשות הממשלה, והוא מילא את המשימה בהצלחה גדולה והגיע למצב שיש לנו היום בכנסת 40 מנדטים. אני חושב שהוא מילא את המשימה שהוטלה עליו בהצלחה גדולה. הוא לא הסתיר את דעתו, הוא לא הסתיר את עמדתו,  הוא אמר אותה בבחירות ונבחר. אני שואל, האם אחרי שהוא מילא את המשימה הזאת - אני אומר לחברי בכל היושר הציבורי, מתוך 40 מנדטים שיושבים בכנסת היום, חצי מהמנדטים לא היו בכנסת אם אריאל שרון לא היה מציג את העמדות שהוא הציג, חצי מחברי הכנסת של הליכוד לא היו בכנסת. אני מציע שתביאו את זה בחשבון לגבי העתיד. 
       
       שנית, אני שואל, מה נשתנה. מה נשתנה הלילה הזה מלילות אחרים? אולי מישהו יכול להסביר לי את ההיגיון - כאשר הסכם קמפ-דייוויד הובא לאישור הכנסת, מישהו הלך למרכז הליכוד וביקש אישור? כאשר הסכם חברון הובא לכנסת, מישהו ביקש אישור? לא. 
       
היו"ר ראובן ריבלין:
       
	מנחם בגין הביא את זה - - - 


שר התחבורה מאיר שטרית:
       
       לא. 
       
היו"ר ראובן ריבלין:
       
       הוא הביא את זה למוסדות המפלגה ודוד לוי היה זה שדיבר - - - 
       
שר התחבורה מאיר שטרית:
       
       אדוני היושב-ראש, אני חולק עליך, אני בדקתי. מר בגין הביא את זה למרכז הליכוד אחרי אישורו בכנסת ואחרי חתימתו. מישהו שאל את חברי מרכז הליכוד? וכאשר הביאו את הסכם חברון לכנסת והוא אושר בכנסת,  מישהו הלך למרכז הליכוד? וכשהביאו את הסכם-וואי, מישהו הלך למרכז הליכוד? 
       
       אמר אתמול שמעון פרס, בצדק, האם חברון פחות קדושה מעזה? לכן, הטענות האלה לא במקומן. 
       
       אדוני היושב-ראש, כשאתה מצביע נגד, אני מבין אותך, אני יכול להבין את זה, אתה גדלת בבית ז'בוטינסקאי, על ברכי ז'בוטינסקי. אדוני, תגיד לי אתה, מבין  המתנגדים, כמה מהם גדלו על ברכי ז'בוטינסקי? 
       
היו"ר ראובן ריבלין:
       
       אני לא אענה לך כי זמנך תם, אדוני. 
       
שר התחבורה מאיר שטרית:
       
       לא רבים כאלה. אותך אני מכיר ואני מבין את ההתנגדות שלך. אני שואל את חברי, עד כמה באמת החשש מחברי מרכז הליכוד ומהבחירות הבאות לכנסת ממלא תפקיד בהחלטה שלכם להצביע נגד? אילו חברי המרכז היו חושבים אחרת, אולי ההצבעה היתה משתנה. 
       
       אדוני היושב-ראש, אני שומע לאחרונה, שחלק מהשרים שהביאו את הצעת הפשרה לממשלה והיא אושרה, ראש הממשלה קיבל אותה, הצעת הפשרה של לבני, עכשיו שוקלים אפשרות להימנע או להתנגד. זה הגיוני? 
       
נסים זאב (ש"ס):
       
       מי אלה? 
       
שר התחבורה מאיר שטרית:
       
       השרים ידועים. 
       
היו"ר ראובן ריבלין:
       
       אנחנו כאן לא במרכז מפלגה ואיננו יכולים לנהל ענייני מפלגה מעל במת הכנסת. 
       
שר התחבורה מאיר שטרית:
       
       אדוני, זה ענייני ממשלה. 
       
היו"ר ראובן ריבלין:
       
       לא אאפשר זאת, לא לסיעת שינוי ולא לסיעת העבודה ואפילו לא לסיעת יחד. 
       
רן כהן (יחד):
       
       אבל זה תככים של שרים, זה לא חברי מפלגה. 
       
שר התחבורה מאיר שטרית:
       
       אדוני היושב-ראש, דבר אחרון, ואם מישהו מתנגד להחלטה, אז בגלל זה צריך לשבור את הכלים אם ההחלטה עוברת בניגוד לדעתו? זה הגיוני בעיני מישהו? 
       
       אדוני היושב-ראש, אתה יודע כמוני שהיינו בסרט הזה כמה פעמים, ואם תפילו את הממשלה ואת שלטון הימין, אולי מישהו יגיד לי, מי תוקע לידכם שתיבחר עוד פעם ממשלת ימין? הרי היינו בסרט פעמיים וקיבלנו ממשלת שמאל מסוכנת פי כמה מבחינת זווית הראייה שלכם. אז למה לא לומדים שום דבר? 
       
       אדוני היושב-ראש, אני קורא לחברי, הבה נתאחד אחרי ההחלטה היום ובמקום שנאת חינם בואו נעשה אהבת חינם. שמחתי לשמוע את חבר הכנסת הנדל אומר פה מעל במת הכנסת היום, שאין שום  כוונה לראשי ההתיישבות לפעול באלימות או לפגוע בחיילים, כי הרי מיהם החיילים, הם גם ילדים של המתיישבים עצמם. בואו נעשה אהבת חינם, בואו נהיה שותפים כולנו לכאב ולייסורי העקירה של המתיישבים, נחבק את המתיישבים, נפצה אותם בנדיבות, נעזור להם ליישב את הנגב והגליל ונמשיך, אדוני היושב-ראש, בביצור מדינת ישראל ובפיתוחה. תודה רבה. 
       
היו"ר ראובן ריבלין:
       
       אני מאוד מודה לשר המקשר, שר התחבורה, חבר הכנסת מאיר שטרית, אשר דיבר בשם ראש הממשלה. אני מתכבד להזמין את יושב-ראש האופוזיציה, אשר יישא דברים בהתאם לחוק. בבקשה, אדוני. רבותי, נא לתפוס מקומות, לאחר סיום דבריו של ראש האופוזיציה ושל ראש הממשלה לשעבר, אנחנו נתחיל בתהליכי ההצבעה. 
       
שמעון פרס (העבודה-מימד):
       
       אדוני היושב-ראש, חברי הכנסת, אני 45 שנים בכנסת, לא ראיתי נקודת שפל כה נמוכה שבאה מרמה כה גבוהה.
       
אורי יהודה אריאל (האיחוד הלאומי - ישראל ביתנו):
       
       אולי זה מסביר - - - 
       
שמעון פרס (העבודה-מימד):
       
       אתה לא מונופוליסט, אל תפריע. 
       
היו"ר ראובן ריבלין:
       
       אני אגן עליך. חבר הכנסת אורי אריאל, קודם כול לשבת. דבר שני, לא לקרוא קריאות ביניים, אנחנו הולכים להצבעה. לא צריך קריאות ביניים. 
       
שמעון פרס (העבודה-מימד):
       
       איך אנחנו נראים כמדינה דמוקרטית בעיני העולם, בעיני ילדינו. אני לא הייתי מצביע בעד התוכנית הזאת, הלוא זאת תוכנית פשרה של בנימין נתניהו. 

יחיאל חזן (הליכוד):
       
       אז למה אתה מצביע? 
       
שמעון פרס (העבודה-מימד):
       
       לי היה ספק אם להצביע עבור התוכנית משום שהוציאו ממנה את עניין פינוי היישובים. מה הוא רוצה עכשיו, להוליך שולל את כולנו? הוא מתנגד לתוכנית ההתנתקות, יקום ויגיד בכבוד, אני מתפטר, נכבד אותו. 

       הוא לא יכול לבוא לראש הממשלה לעיני כל העם, להציע פשרה מטופשת, ופתאום הוא בא עם אקדח נוסף. מה זה עניין משאל העם? אנשים נוסעים נאמר בסירה ויש סכנה, הם זקוקים לגלגל הצלה. בא אדם, ומציע במקום גלגל הצלה טורפדו. קחו טורפדו וכולכם תתפוצצו. הלוא לא נגיע לשום הסכם עם הגלגל הזה. תסכימו לגלגל ההצלה? אז יגידו: רגע, איזה רוב? רוב מיוחס, שאי-אפשר להשיג. איך ננסח את השאלה? ננסח שאלה שאי-אפשר להכריע עליה בחיוב. אחרי זה הם יגידו: עוד זמן. אחרי הם זה הם ירצו עוד פשרות. הלוא אתם מחפשים טריקים. תהיו ישרים, תהיו בוטים, תהיו אמיתיים. 
       
       אני רוצה להגיד לביבי וללימור לבנת, שרת החינוך: קדם לנו משורר - ראיתיכם שוב בקוצר ידכם, ולבבי זב דמעה. איכה דלותם פתאום, איך חדלתם ישע, נעזבתם בצד, אובדי עצה ונתיבה, ללא מכונן ומשיב נפש, ללא מכונן צעד. איך דלותם, איך דלדלתם אותנו, איך הורדתם אותנו לסף בושה כזאת. בדמוקרטיה לא שולטים, לא באולטימטומים, לא ברובים, ולא באקדחים, רק במלים.
       
דליה איציק (העבודה-מימד):
       
       - - - 
       
היו"ר ראובן ריבלין:
       
       חברת הכנסת איציק.
       
שמעון פרס (העבודה-מימד):
       
       אם שר לא מכבד את המלה שלו, לא מכבד את הפשרה שלו, מה הוא עושה בבית הזה? בצעקות? אי-אפשר לנהוג ככה בפרלמנט. כל החינוך של לימור לבנת לא שווה פרוטה אם היא נותנת דוגמה כזאת.
       
קריאות:
       
       - - - 
       
שמעון פרס (העבודה-מימד):
       
       עושה פשרה, ומתעלמת ממנה. ככה מחנכים ילדים? ככה קובעים דברים? 


היו"ר ראובן ריבלין:
       
       חברי הכנסת. חבר הכנסת נסים זאב.
       
שמעון פרס (העבודה-מימד):
       
       איך יכול להיות שר אוצר, שרוצה שיאמינו לו - - - לפי דעתי, יש אדם הקונה עולמו בשעה, יש שר האוצר שמפסיד עולמו בפרוטה. הוא אפילו נהג יותר גרוע מאנשי המפד"ל. אנשי המפד"ל נתנו לראש הממשלה, בנדיבות, אולטימטום של 14 ימים. איפה זה נשמע? הוא לא - שעתיים. אחרי שכל הכנסת דנה, מתרגשת, 109 אנשים נואמים, פתאום הכול לשווא, הכול העמדת פנים, הכול בלוף. הלוא אתה בעד פינוי עזה, רק בהסכם עם הערבים, תזכור בעד מה אתה.
       
       אני רוצה להגיד לחברים הדתיים: אתם עושים שגיאה. פעם ראשונה שכל הגוש הדתי, פרט לרב מלכיאור, מתגייס נגד שלום. אל תשניאו את הדת על העם, אל תשניאו את הדתיים על העם.
       
משולם נהרי (ש"ס):
       
       לא נגד שלום.
       
נסים זאב (ש"ס):
       
- - - 

היו"ר ראובן ריבלין:
       
       חבר הכנסת זאב. חבר הכנסת חזן. חבר הכנסת נהרי. אני מבקש מאדוני לא לדבר אל קבוצה מסוימת, כי היא תענה ולא אוכל להסות אותם.
       
שמעון פרס (העבודה-מימד):
       
       לי לא היה שום אינטרס אישי. כל חיי הייתי בעד שחרור בחורי הישיבה, מתוך כבוד לדת, מתוך כבוד לרב עובדיה. תכבדו גם אתם את הילדים האחרים, הם לא צריכים ללכת לעזה. תכבדו כמו שאנחנו מכבדים אתכם, שנחיה ביחד, כל אחד על-פי אמונתו. אני לא רימיתי אף אחד, אני לא יכול להגיד שכולם כיבדו את זה.
       
       אני אומר לך אדוני ראש הממשלה, עכשיו זה כבר לא עניין ההתנתקות. זה עניין אם יש דמוקרטיה, כבוד ויושר במדינת ישראל או לא, או הכול "טריקריי", הכול תמרונים, הכול העמדת פנים, הכול לחצים, הכול אולטימטומים. אנחנו לא ניתן להוריד את הדמוקרטיה הישראלית לשפל הזה. נצביע בעד הפשרה של ביבי נתניהו, אף שהוא ברח ממנה.
       
היו"ר ראובן ריבלין:
       
       תודה רבה ליושב-ראש האופוזיציה. 
       
       "פתח לנו שער בעת נעילת שער כי פנה יום". אדוני ראש הממשלה, חברי הממשלה, חברות וחברי הכנסת, אנו עומדים להכריע באחת מן השאלות החותכות את החברה הישראלית. היום, יותר מתמיד, אנו עוסקים בגורלו של עם, בגורלה של מדינה, בגורלם של אזרחי ישראל. בשעה זו, כשכל העם ובכל העולם רואים ושומעים את הקולות, חובתנו, כשליחי הציבור, לעמוד מול כלל ישראל, ולומר ללא כחל ושרק כי יצביע כל אחד ואחד מן היושבים באולם לפי אמונתו, ורק על-פי תפיסתו את האינטרס העליון של מדינת ישראל. ואל ילעיזו בראש חוצות כי נבחריו של העם הצביעו כך או אחרת בשל איומים או בגלל הבטחות. לאמת אנו קוראים בשעה גורלית זו, ולא לשקר, ולא לזיוף. נצביע כולנו על החלטת הממשלה, ותאמר הדמוקרטיה הישראלית את דברה ויקבע הרוב. 
       
       אדוני המזכיר, נא להתחיל בהצבעה שמית, על-פי דרישת ובקשת הממשלה, וכן על פי החלטתי, כי הצבעה חשובה זו תהיה הצבעה שמית. מרגע זה איש לא מפריע. 
       
קריאה:
       
       תמיד היא שמית.
       
היו"ר ראובן ריבלין:
       
       אני יודע. הצבעה שמית, שכל אחד יראה וישמע את הקולות. התבקשתי, בקשה הצהרתית, על-ידי חבר הכנסת אלי ישי, יושב-ראש תנועת ש"ס, לקיים הצבעה חשאית, אבל מובן שהדבר אינו אפשרי על-פי התקנון, ואינו מתקבל על הדעת לגבי הדמוקרטיה שלנו, שאני בטוח שכל העולם יודע שאין גדולה ונאורה ממנה. 
       
       אדוני המזכיר, הצבעה.
       
עמיר פרץ (עם אחד):
       
       הבטחת, אדוני היושב-ראש, שלא תתחיל את ההצבעה עד שלא יהיו פה כל חברי הכנסת. איפה ביבי?
       
היו"ר ראובן ריבלין:
       
       חבר הכנסת פרץ, מודה לך על השאלה. 119 חברי כנסת נמצאים פה. לצערי הרב, השרה לשעבר וחברתנו חברת הכנסת נאות לא יכולה להגיע מפאת מחלתה. אני מקבל בברכה ובברכת החלמה מהירה ושלמה את חברנו אפללו, הנמצא כאן. אדוני המזכיר, נא להתחיל בהצבעה.
       

מזכיר הכנסת אריה האן:
(קורא בשמות חברי הכנסת)
       
       קולט אביטל	-	בעד
       רוחמה אברהם	-	בעד
       יולי-יואל אדלשטיין	-	בשאט נפש, נגד
       
היו"ר ראובן ריבלין:
       
       לא, לא, לא. אדוני סגן יושב-ראש הכנסת, אדוני נגד. למחוק מהפרוטוקול "בשאט נפש".
       
מזכיר הכנסת אריה האן:
(קורא בשמות חברי הכנסת)
       
       יעקב אדרי	-	בעד
       אהוד אולמרט	-	בעד
       חיים אורון	-	בעד
       זבולון אורלב	-	נגד
       דוד אזולאי	-	נגד
       ישראל אייכלר	-	אינו נוכח
       דליה איציק	-	בעד
       אפי איתם	-	נגד
       מיכאל איתן	-	בעד
       אריה אלדד	-	נגד
       בנימין אלון	-	נגד
       טלב אלסאנע	-	בעד
       אלי אפללו	-	בעד
       גלעד ארדן	-	נגד
       אורי יהודה אריאל	-	נגד
       זאב בוים	-	בעד
       נעמי בלומנטל	-	נגד
       בנימין בן-אליעזר	-	בעד
       אלי בן-מנחם	-	בעד, בשמחה
       

היו"ר ראובן ריבלין:
       
       לא, סגני היושב-ראש אומרים. "בעד" אדוני אמר. אין מלה נוספת, לא להוסיף דבר. אלי בן-מנחם - בעד.
       
מזכיר הכנסת אריה האן:
(קורא בשמות חברי הכנסת)

       שלמה בניזרי	-	נגד
       דניאל בנלולו	-	נגד
       רוני בר-און	-	בעד
       רומן ברונפמן	-	בעד
       רוני בריזון	-	בעד
       ויקטור בריילובסקי	-	בעד
       מוחמד ברכה	-	אינו נוכח
       עזמי בשארה	-	אינו נוכח
       ענבל גבריאלי	-	בעד
       מיכאל גורלובסקי	-	נגד
       זהבה גלאון	-	בעד
       גילה גמליאל	-	נגד
       משה גפני	-	נגד
            עבד-אלמאלכ דהאמשה	-         	בעד
       נסים דהן	- 	נגד
       חמי דורון	- 	בעד
       אברהם הירשזון	- 	בעד
       צחי הנגבי	- 	בעד
       צבי הנדל	- 	נגד
       יצחק הרצוג	- 	בעד
       מגלי והבה	- 	בעד
       אבשלום וילן	- 	בעד
       מתן וילנאי	- 	בעד
       יצחק  וקנין	- 	נגד
       נסים זאב	- 	נגד
       ג'מאל זחאלקה	- 	אינו נוכח
       אליעזר זנדברג	- 	בעד
       יחיאל חזן	- 	נגד גירוש  
       
היו"ר ראובן ריבלין:
       
       חבר הכנסת חזן, קוראים את שמך פעם נוספת.
       
מזכיר הכנסת אריה האן:
(קורא בשמות חברי הכנסת)

       יחיאל חזן		-   נגד גירוש יהודים.
       
היו"ר ראובן ריבלין:
       
       אני קורא אותך לסדר פעם ראשונה.
       
מזכיר הכנסת אריה האן:
(קורא בשמות חברי הכנסת)

       אני חוזר:
        
       יחיאל חזן		- נגד
       רשף  חן	- בעד
       ואסל טאהא	- אינו נוכח
       אחמד טיבי	- אינו נוכח
       דוד טל	- נמנע
       יגאל יאסינוב	- בעד
       שאול יהלום	- נגד
       אליהו ישי	- נגד
       אהוד יתום	- נגד
       דני יתום	- בעד
       איתן כבל	- בעד
       אילנה כהן	- בעד
       אליעזר כהן	- נגד
       אמנון כהן	- נגד
       יצחק כהן	- נגד
       רן כהן	- בעד
       משה כחלון	- נגד
       חיים כץ	- נגד
       ישראל כץ	- אינו נוכח
       אתי לבני	- בעד
       ציפי לבני	- בעד
       לימור לבנת	- אינה נוכחת
       דוד לוי	- נגד
       יצחק לוי	- נגד
       אילן ליבוביץ	- בעד
       יעקב ליצמן	- נגד
       עוזי לנדאו	- נגד
       יוסף לפיד	- בעד
       גאלב מג'אדלה	- בעד
       עסאם מח'ול	- אינו נוכח
       מיכאל מלכיאור	- בעד
       עמרם מצנע	- בעד
       יעקב מרגי	- נגד
       יהודית נאות	- אינה נוכחת
       משולם נהרי	- נגד
       מיכאל נודלמן	- בעד
       דני נוה	- אינו נוכח
       אורית נוקד	- בעד
       לאה נס	- נגד
       בנימין נתניהו	- אינו נוכח
       מרינה סולודקין	- בעד
       ניסן סלומינסקי	- נגד
       אפרים סנה	- בעד
       גדעון סער	- נגד
       גדעון עזרא	- בעד
       מל פולישוק-בלוך	- בעד
       אברהם  פורז	- בעד
       אופיר פינס-פז	- בעד
       גילה פינקלשטיין	- נגד
       מאיר פרוש	- נגד
       יוסף פריצקי	- בעד
       שמעון פרס	- בעד
       יאיר פרץ	- נגד
       עמיר פרץ	- בעד
       איוב קרא	- נגד
       אברהם רביץ	- נגד
       ראובן ריבלין	- נגד
       חיים רמון	- בעד
       אהוד רצאבי	- בעד
       מיכאל רצון	- נגד
       אברהם בייגה שוחט	- בעד
       יובל שטייניץ	- אינו נוכח
       מאיר שטרית	- בעד
       יורי שטרן	- נגד
       אילן שלגי	- בעד
       סילבן שלום	- בעד
       שלום שמחון	- בעד
       אריאל שרון	- בעד
       עמרי שרון	- בעד
       יוסי שריד	- בעד
       יולי תמיר	- בעד
       
מזכיר הכנסת אריה האן:
       
       אנו נחזור ונקרא בשמות אלו שלא היו ולא הצביעו. 
       

היו"ר ראובן ריבלין:
       
       לאחר מכן אני אשאל אם יש מישהו באולם שלא נקרא שמו ולא הצביע. 
       
מזכיר הכנסת אריה האן:
(קורא בשמות חברי הכנסת)
       
       ישראל אייכלר		- נגד
       מוחמד ברכה		- אינו משתתף בהצבעה
       
היו"ר ראובן ריבלין:
       
       הוא נוכח, אבל לא מצביע.
       
מוחמד ברכה (חד"ש-תע"ל):
       
       אחר כך. 
       
היו"ר ראובן ריבלין:
       
       אין בסוף. זו הקריאה השנייה. אני אחר כך אשאל מי נמצא באולם ולא הצביע.

מזכיר הכנסת אריה האן:
(קורא בשמות חברי הכנסת)

	מוחמד ברכה		- נמנע
	עזמי בשארה		- נמנע
	ואסל טאהא		- נמנע
	ג'מאל זחאלקה		- נמנע
       אחמד טיבי		- נמנע
       ישראל כץ		- בעד
       לימור לבנת		- בעד
       
היו"ר ראובן ריבלין:
       
       אני מבקש ללחוש באוזנה של חברת הכנסת דליה איציק, שלא יכולות להיות עוד הפגנות של שמחה או עצב. רבותי, פה נקבע גורל של אנשים, ואתם מתנהגים כאילו מדובר באיזה משחק. 


מזכיר הכנסת אריה האן:
(קורא בשמות חברי הכנסת)

עסאם מח'ול			- נמנע
       יהודית נאות			- אינה נוכחת
       דני נוה				- בעד
       בנימין נתניהו			- בעד

היו"ר ראובן ריבלין:
       
       חברי הכנסת, אחרי שנסיים תוכלו לתת דרור לכל הגיגיכם וכל התפרצויות הרגשות שלכם.

איתן כבל (העבודה-מימד):
       
       מבצע שב"כ.
       
מזכיר הכנסת אריה האן:
(קורא בשמות חברי הכנסת)
       
       יובל שטייניץ		- בעד
       
       האם יש מישהו מחברי הכנסת שלא הצביע או לא קראתי בשמו? אין. 

היו"ר ראובן ריבלין:
       
       כל אלה שרוצים לדבר, יצאו החוצה, וכל אלה שרוצים לחכות לתוצאות ההצבעה, ישבו בשקט.

היו"ר ראובן ריבלין:
       
       נא לשבת, מי שרוצה, יצא. כל אלה שרוצים לדבר, יצאו החוצה. כל אלה שרוצים לחכות לתוצאות ההצבעה, ימתינו בשקט. חבר הכנסת טיבי וחבר הכנסת פרץ, יצאו החוצה. סדרנים, להוציא את האנשים העומדים. חבר הכנסת בן-מנחם, או שתצאו או שתשבו. חברת הכנסת דליה איציק, ביקשתי. תנו לנו לסיים את ההצבעה ואת הכרעת הכנסת בכבוד. תנו כבוד לכנסת כדי שאחרים יכבדו אותה. חבר הכנסת זאב, עם כל אהבתי אליך, אהבה קשה. 

נסים זאב (ש"ס):
       
       עזה כמוות האהבה. 

היו"ר ראובן ריבלין:

       ובכן, אדוני ראש הממשלה, חברות וחברי הממשלה, גבירותי ורבותי חברות וחברי הכנסת, נמנעים –7, נגד – 45, בעד – 67. הכנסת הכריעה ברוב קולותיה וההחלטה מחייבת את כולם. 
       
       רבותי חברי הכנסת, תם סדר-היום, ישיבת הכנסת הבאה תתקיים מחר, יום רביעי, י"ב בחשוון התשס"ה, 27 באוקטובר 2004, בשעה 10:00. ישיבת הכנסת נעולה.
       

הישיבה ננעלה בשעה 20:48.
       
       
     
עמוד 223 מתוך 223

