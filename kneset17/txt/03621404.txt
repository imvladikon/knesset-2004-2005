    תוכן עניינים
דברי יושב-ראש הכנסת לזכרם של השר וחבר הכנסת לשעבר שאול עמור ושל חבר הכנסת לשעבר גד יציב, זיכרונם לברכה	3
דברי יושב-ראש הכנסת בפתיחת המושב השלישי	4
דברי נשיא המדינה בפתיחת המושב השלישי	6
נשיא המדינה משה קצב:	6
הודעת ראש הממשלה על פעילות הממשלה בתקופה שחלפה ועל תוכניותיה למושב הקרוב	9
ראש הממשלה אריאל שרון:	9
ראש הממשלה אריאל שרון:	14
שמעון פרס (העבודה-מימד):	30
הצעות סיעות העבודה-מימד ויחד--חד"ש-תע"ל--בל"ד להביע אי-אמון בממשלה בשל:	41
1. מדיניותה בתחום החברתי והכלכלי;	41
2. מדיניותה בתחום החברתי, הכלכלי והמדיני	41
מוחמד ברכה (חד"ש-תע"ל):	43
שר האוצר בנימין נתניהו:	46
דליה איציק (העבודה-מימד):	58
דליה איציק (העבודה-מימד):	58
מסמכים שהונחו על שולחן הכנסת	69
מזכיר הכנסת אריה האן:	69
הצעות סיעות העבודה-מימד ויחד--חד"ש-תע"ל--בל"ד להביע אי-אמון בממשלה בשל:	70
1. מדיניותה בתחום החברתי והכלכלי;	70
2. מדיניותה בתחום החברתי, הכלכלי והמדיני	70
שר התחבורה מאיר שטרית:	70
הודעת ראש ממשלה על פעילות הממשלה בתקופה שחלפה ועל תוכניותיה למושב הקרוב;	72
הצעות סיעות העבודה-מימד ויחד--חד"ש-תע"ל--בל"ד להביע אי-אמון בממשלה בשל:  1. מדיניותה בתחום החברתי והכלכלי;	73
2. מדיניותה בתחום החברתי, הכלכלי והמדיני	73
יצחק הרצוג (העבודה-מימד):	73
יחיאל חזן (הליכוד):	75
רשף חן (שינוי):	77
שלמה בניזרי (ש"ס):	78
משה כחלון (הליכוד):	81
חיים אורון (יחד):	83
ניסן סלומינסקי (מפד"ל):	86
משה גפני (יהדות התורה):	90
מרינה סולודקין (הליכוד):	93
אחמד טיבי (חד"ש-תע"ל):	94
עמיר פרץ (עם אחד):	97
עזמי בשארה (בל"ד):	99
עבד-אלמאלכ דהאמשה (רע"ם):	101
בנימין בן-אליעזר (העבודה-מימד):	102
שר המשפטים יוסף לפיד:	105
רוני בר-און (הליכוד):	108
שר התחבורה מאיר שטרית:	112
שר התחבורה מאיר שטרית:	115
מיכאל איתן (הליכוד):	129
חיים אורון (יחד):	130
צבי הנדל (האיחוד הלאומי - ישראל ביתנו):	131
חיים רמון (העבודה-מימד):	132
ראש הממשלה אריאל שרון:	133
עזמי בשארה (בל"ד):	134
יצחק כהן (ש"ס):	134
מוחמד ברכה (חד"ש-תע"ל):	135
עמיר פרץ (עם אחד):	136
דליה איציק (העבודה-מימד):	139
צבי הנדל (האיחוד הלאומי - ישראל ביתנו):	139
אבשלום וילן (יחד):	140
יצחק כהן (ש"ס):	140
יעקב ליצמן (יהדות התורה):	140
מוחמד ברכה (חד"ש-תע"ל):	141
ג'מאל זחאלקה (בל"ד):	143
עבד-אלמאלכ דהאמשה (רע"ם):	144
בנימין אלון (האיחוד הלאומי - ישראל ביתנו):	151
הודעת הממשלה על מינוי סגן שר	153
השר לביטחון פנים גדעון עזרא:	154
    
       

       
       
       דברי הכנסת
       א/ מושב שלישי / ישיבות קס"ו-קס"ח
       כ"ו-כ"ח בתשרי התשס"ה / 11-13 באוקטובר 2004 / 1
       חוברת א'
       ישיבה קס"ו
       
       
       
הישיבה המאה-ושישים-ושש של הכנסת השש-עשרה
יום שני, כ"ו בתשרי התשס"ה (11 באוקטובר 2004)
ירושלים, הכנסת, שעה 16:00

       
דברי יושב-ראש הכנסת לזכרם של השר וחבר הכנסת לשעבר שאול עמור
 ושל חבר הכנסת לשעבר גד יציב, זיכרונם לברכה

היו"ר ראובן ריבלין:
       
       היום יום שני, כ"ו בחודש תשרי התשס"ה, 11 בחודש אוקטובר 2004 למניינם. אני מתכבד לפתוח את ישיבת הכנסת. 
       
מזכיר הכנסת אריה האן:
       
       בבקשה לקום. 
       
       כבוד הנשיא!
       
       (חברי הכנסת מקדמים בקימה את פני נשיא המדינה.)
       
       בבקשה לשבת. תודה. 
       
היו"ר ראובן ריבלין:
       
       חברי הכנסת, כבוד הנשיא, נעלה את זכרם של שניים מחברינו, שהסתלקו מאתנו במהלך הפגרה, שאול עמור וגד יציב, זיכרונם לברכה. אבקש לכבד את זכרם בקימה. 
       
       (חברי הכנסת מכבדים בקימה את זכרם של המנוחים.)
       
היו"ר ראובן ריבלין:
       
       
       נא לשבת. 
       
       שאול עמור, חבר, שר בממשלת ישראל, חבר הכנסת, שגריר, ראש עיר ומנהיג, הלך לפני שבוע לעולמו והוא רק בן 64. הולך תמים ופועל צדק ודובר אמת בלבבו, לא רגל על לשונו, לא עשה לרעהו רעה וחרפה לא נשא על קרובו. כזה היה, על אף היותו איש ציבור שחי ופעל בזירה הפוליטית. בונה מגדל-העמק לתפארת, ומי שהפך אותה לפנינה של ממש. נאמן הנחשלים והדחויים, הראשון למאבק למען השכבות החלשות. אוהב ואהוב היה שאול על כל חלקי הבית. בטרם עת נעקר מאתנו, ואנחנו נותרנו אבלים וכואבים. צר לי עליך, שאול, נעמת לנו מאוד. יעמדו לך, לסוזן ולמשפחתך היקרה זכויותיך הרבות בבניין הארץ והעם. תהא נשמתך צרורה בצרור החיים. 
       
       חברי הכנסת, רק שנה אחת כיהן גד יציב, כחבר הכנסת האחת-עשרה. בתקופה קצרה זו, כנציג מפלגתו, מפ"ם, הוא בלט בכושר הניתוח שלו, בניסוחיו הבהירים ובמחשבתו המקורית. ידידיו ויריביו הפוליטיים האזינו בעניין לדבריו. לאחר שפרש מהפוליטיקה שב פרופסור גד יציב למחוזות האהובים עליו, לאקדמיה ולתלמידיו. גד יציב, איש ערכי ובעל מצפון, איננו עוד. חבל על דאבדין ולא משתכחין. יהי זכרו ברוך. 

       
דברי יושב-ראש הכנסת בפתיחת המושב השלישי

היו"ר ראובן ריבלין:
       
       רבותי וגבירותי, נמנענו היום מקישוט אולם המליאה בפתיחת מושב זה בגלל אירועי טאבה וסיני. 
       
       כבוד נשיא המדינה והגברת קצב, אדוני ראש הממשלה והשרים, אדוני ראש האופוזיציה וראש הממשלה לשעבר, חבר הכנסת שמעון פרס, חברות וחברי הכנסת, ראשי הסגל הדיפלומטי, נציגי יישובי קו העימות בדרום, ראש המועצה האזורית שער-הנגב, אלון שוסטר, ונציגים מיישובי האזור, ראש המועצה האזורית חוף-עזה, אבנר שמעוני, ונציגים מיישובי גוש-קטיף; ראש העיר שדרות, אלי מויאל, ביקש להתנצל, שכן הוא תכנן אירועים של הזדהות הנערכים היום בעירו, שדרות, ולכן הוא אינו נוכח אתנו כאן, אבל אנחנו כמובן הזמנו אותו. 
       
       כבוד הנשיא, אדוני ראש הממשלה, היום אנו פותחים את כנס החורף, שבו – כך הכול צופים – ייחתכו גורלות, ועל המדינות בו ייאמר: האם לשלום, או שמא, חלילה, לחרב.  
       
       דומה כי שנים רבות לא עמדנו בפני הכרעות כה גורליות, כה נוראות, כמו אלו שנצטרך לקבל כאן, כנראה, בשבועות ובחודשים הקרובים. הוויכוח יהיה נוקב מאי-פעם. קרב על כל הקופה. זו איננה עוד התנגשות אידיאולוגית.
       
       אמת, בימי המדינה והיישוב כבר ידענו כמה וכמה התנגשויות אידיאולוגיות חריפות ביותר, מהן שקרעו משפחות והפכו אוהבים לאויבים בנפש. אך הפעם אין מדובר בעוד אשדות-יעקב, גבעת-חיים או אפילו יד-חנה. הפעם מזכירים הצלילים הצורמים את ה"סזון", את "אלטלנה", וגם, אבוי, את קיץ 1995, לפני רצח רבין. ולא רק הצלילים, גם התחושות.
       
       מאז אותו יום דמים נורא, על חוף ימה של תל-אביב, שבו נשברו כל הכלים, עת ירו יהודים אש תותחים באחיהם הטובעים בים, ניצבת לנגד עינינו מצוותו של מנחם בגין: להיות אחרים. לשמור, גם נוכח גלים של שנאה ודה-לגיטימציה, על נצחו של העם הזה, על אחדותו, בהביננו כי ללא הערבות ההדדית לא יהיה לנו, לכולנו, קיום כאן בכלל. 
       
       גם היום אנו עומדים על סף טרגדיה, חלילה, ושוב נשמעת דה-לגיטימציה של ציבור שלם, ודווקא של ציבור חלוצי, ציוני ומסור ביותר.
       
       יובל שנים ויותר אחרי יומה הארור של "אלטלנה", נראה – והלוואי שנתבדה – כי שוב אנו עלולים לעמוד בפני מבחן נורא. מה נעשה אפוא ביום פקודה, כדי שלא תשוב חרפה שכזאת להכתים אותנו בדם אחים?
       
       לקחה של "אלטלנה" חד וברור, והיום, דווקא היום, הוא רלוונטי יותר מתמיד. לקראת הימים הנוראים שאולי, חלילה, לפנינו, אנו מצווים – גם אם בלב נשבר, גם אם בדמע, גם אם נחוש שגבנו אל הקיר – לומר בקול ברור ורם: בל יעז איש, ובל יעלה במחשבתו של אדם, להפנות חלילה נשק אל אחים.
       
       גם אם ישפילו, יבוזו ויסיתו; גם אם יחרפו ויגדפו את כל היקר לכל אחד מאתנו והקדוש לכל אחד מאתנו לפי ראות עיניו; וגם אם נגזר על המפעל החלוצי המפואר – עלינו, שלוחי הציבור, מוטלת אחריות רבה, אחריות היסטורית - ראשית, לעצם ההכרעה הדמוקרטית. שהרי לא בסקרים ולא במשאלים ייחתכו הדברים, אלא כאן, באולם הזה, על-ידי שלוחי הציבור שנבחרו לכך; שנית, ולא פחות חשוב מכך, לדרך שבה תתקבל ההכרעה הקשה הזאת.
       
       יש מי שיאמרו, כי שום מלים יפות, אוהבות, מחבקות, לא ימתיקו את מר הגורל. אחרים יאמרו, כי דווקא כדי למנוע חורבן יש לבצע את הכריתה מהר, באבחה חדה וללא היסוסים. עלולים להיות כאן, בבית הזה, שלוחי ציבור שיחושו, וחשים כבר עתה, באמת ובתמים, כי הנסיבות המיוחדות, הנוראות, מחייבות, או מצדיקות, פעולות מיוחדות, ואף שבירה של הכלים. זה הזמן למנהיגות. זה הזמן לאחריות. 
       
       כולנו מבינים, כי לצד גורלם האישי של אלפי החלוצים, מיטב העם, שמפעלם ייגזר כאן לשבט או לחסד, מונח על הכף גורלה של המדינה, גורלו של המפעל הציוני כולו. ומכאן ההבנה, כי המעשים שייעשו, והדברים שייאמרו, יכו גלים הרבה מעבר לזמן, למקום ולנסיבות. 
       
       ראוי, אם כן, כי ניתן אל לבנו את מילות התפילה: אלוהינו ואלוהי אבותינו, היה עם פיפיות שלוחי עמך בית ישראל - - - הורם מה שיאמרו, הבינם מה שידברו - - - שלא ייכשלו בלשונם, ולא יינקשו בשינונם - - - ואל יאמר פיהם דבר שלא כרצונך.
       
       
דברי נשיא המדינה בפתיחת המושב השלישי
       
       
היו"ר ראובן ריבלין:
       
       אני מזמין את כבוד נשיא המדינה לשאת את דבריו. 
       
נשיא המדינה משה קצב:
       
       אדוני יושב-ראש הכנסת, מכובדי ראש הממשלה, ראש האופוזיציה, ראש הממשלה לשעבר, כנסת נכבדה, בתחילת דברי אני מבקש להביע, בשם העם בישראל, את תנחומינו לנפגעי הטרור בסיני ולחללים שנפלו בזירות האחרות עקב פיגועי הטרור, ולאחל החלמה לפצועים. הפיגוע בסיני הוא הוכחה נוספת כי לטרור אין גבולות, אין מגבלות, וכי אין מדינה בעולם המחוסנת בפני טרור. 
       
       אני מבקש לשלוח, בשם אזרחי ישראל, מעל במה נכבדה זו, את אהבתנו והוקרתנו לכוחות הביטחון, הלוחמים ללא הפסקה בכל הגזרות, כדי להגן על האזרחים ועל ביטחון המדינה.
       
       אדוני היושב-ראש, כנסת נכבדה, אני מברך אתכם, נבחרי העם, עם כינוס מושב הכנסת. עיני העם, ואף עיני העולם, נשואות אליכם. בידיכם ההכרעות, מן החשובות והגורליות לחיי האומה, ומוטלת על שכמכם אחריות לאומית והיסטורית. בין שאר הנושאים, שני נושאים הרי-גורל מונחים לפתחכם: המצוקות החברתיות והטרור הפלסטיני. אין לי ספק שאנו יכולים להתמודד ולהתגבר עליהם. לכם, חברי הממשלה וחברי הכנסת, יש היכולת להתמודד עם האתגרים. אתם יכולים לקבוע שהמושב הזה יהיה אחת משעותיה החשובות של המדינה.
       
       הדמוקרטיה הישראלית ניצבת בפני אחד מרגעי המבחן הקשים שלה. אין לבטל את חילוקי הדעות, אך אין לתת למחלוקות לשסע את העם ואת החברה בישראל. עלינו לדעת לחלוק, אך גם להכריע באמצעות הליכים דמוקרטיים.  
       
       הנתונים על המצוקה החברתית קשים, ואני רואה בדאגה ובחרדה את מצבן של השכבות החלשות. אין ספק שיש הכרח לנקוט צעדים להבראת הכלכלה, ואני משבח את הממשלה על סימני ההתאוששות הכלכלית, אולם בד בבד אנו חייבים לשפר את מצבן של השכבות הנתונות במצוקה ובעוני.
       
       אדוני ראש הממשלה, שר האוצר, אני יודע את רגישותכם לעוני ולמצוקה, אני יודע שיש חשיבות עליונה להבראת הכלכלה, אך עלינו להבטיח כי בשנת 2005 תפחת המצוקה החברתית ויינתן פתרון הולם לעניים. אין להטיל נטל על מי שאינו יכול לשאת בנטל. היעדים החברתיים אינם נופלים בחשיבותם הכלכלית והמוסרית מהיעדים הכלכליים. מדינות המנהלות מדיניות חברה מתקדמת צומחות מהר יותר. אני מאמין כי זעזועים חברתיים מונעים מאתנו יציבות כלכלית. צמיחה כלכלית איננה מובילה בהכרח לצמצום העוני. 
       
       על מדינת ישראל להציב יעדים ברורים בתחום החברתי, כפי שעשו מדינות מפותחות רבות בעולם. עלינו להכיר בכך שצדק חברתי הוא תנאי לחוסנה הלאומי של ישראל. עלינו להכיר בכך שאי-שקט חברתי מונע את הבראת הכלכלה. עלינו להכיר בכך שדאגה לשכבות החלשות היא חובה מוסרית של כולנו, ועלינו לחתור לחברה יציבה וצודקת יותר. 
       
       אנו גם עומדים בפני הכרעות גורליות בנושאים הקשורים לביטחון המדינה. הממשלה פועלת על-פי סמכותה כאשר היא דנה בתוכנית ההתנתקות. התוכנית תהא בת-תוקף, כמובן, רק באישור הכנסת. בידיכם, חברי הכנסת, הסמכות לדון ולהכריע. בפניכם תונחנה ההצעות לאשר את תוכנית ההתנתקות, לדחותה או להביאה למשאל עם. הכנסת היא הגוף הריבוני המוסמך להכריע בכל מחלוקת.
       
       אני מאמין כי המתיישבים ברחבי יש"ע, ככלל, הם אנשי חוק ומוסר, חדורי אמונה ואידיאלים. הם התיישבו ברחבי יש"ע על-פי החלטות של ממשלות ישראל משנת 1967, והם עומדים מאז בגבורה ובכאב במאבק יומיומי בחזית קשה. הם סיכנו את חיי נשיהם וילדיהם והקריבו קורבנות. הם הפריחו שממה, הקימו משפחה, דור שלישי ואף דור רביעי. עלינו להכיר בזכותם הלגיטימית להיאבק באמצעים לגיטימיים נגד החלטות הממשלה. 
       
       הם עומדים בגבורה ובאומץ מול הטרור האכזרי במשך 1,500 יום בלי להישבר. איש מאתנו אינו רשאי להיות אדיש לכאבם של המתיישבים ביש"ע. החזון הציוני טרם הוגשם במלואו, ואנו עדיין זקוקים לערכים שמבטאים המתיישבים, ערכים החיוניים לקיום המדינה, ומוטב שערכים אלה לא ייפגעו, גם אם תמומש החלטת הממשלה. 
       
       לגיטימיות המאבק של המתנגדים לתוכנית הממשלה מחייבת גם להתייצב בנחרצות, שכם אחד, נגד מעשים בלתי לגיטימיים, כיוון שיש מיעוט קיצוני המתבטא באופן מסוכן. מי שמדבר על סירוב פקודה, פולסא דנורא, או אלימות, מעניק ניצחון לטרור ופוגע במפעל ההתיישבות, בערכי היהדות ובחזון הציוני.
       
       אני קורא למנהיגים לשמור על הדמוקרטיה, לבלום התבטאויות קיצוניות בעודן באבן. הפעילו את מלוא השפעתכם ועצרו כל פעולה בלתי חוקית או אמירה בלתי לגיטימית. נכווינו קשות בעבר ומאז אנו מיוסרים. 
       
       אני מסתייג ומתחלחל מן ההאשמות הקשות המוטחות בראש הממשלה, כמו פשע נגד האנושות או סיכון ביטחון המדינה וקיומה. די ברפה-שכל או בחלש-אופי שיתפתה להאמין כי צריך לסלק מן השלטון בכל אמצעי את מי שמסכן את קיום המדינה. אפשר לדבר על סיכונים ביטחוניים, אך אין לעודד אלימות. 
       
       אני קורא לכל המחנות, הרפו מכוחות הביטחון והרפו מן הקריאה לסרבנות. בחרתם ממשלה וכנסת, הן הכתובת לכל מחאה וטענה. אל תערבו את צה"ל והשב"כ במחלוקות בתוך החברה. 
       
       אני קורא לחברי הכנסת ולממשלה, תרמו גם אתם להרגעת הרוחות, למניעת הסתה. הקפידו גם אתם לשמור על כללי הדמוקרטיה ולחזק את ערכיה.
       
       אדוני היושב-ראש, חברי הכנסת, אני קורא לפלסטינים להתפכח ולחדול מדרך הטרור. בשבע השנים שלאחר הסכמי אוסלו הגעתם להישגים היסטוריים חסרי תקדים. לעומת זאת, בארבע השנים האחרונות מצבכם הידרדר מכל בחינה: בין-לאומית, לאומית, מדינית, כלכלית וחברתית. עליכם לערוך חשבון נפש על דרככם בשנים האחרונות. עליכם, הפלסטינים, להכריע אם תמשיכו ללכת בדרך האובדן וההרס, בדרכם של הממיטים עליכם אסון אחרי אסון, או ללכת בדרכם של הכוחות השפויים בקרבכם, הפועלים להפסיק את הטרור וללכת בדרך המדינית. 
       
       העולם עוקב אחר המאבק המתחולל בתוככם בין הכוחות הקונסטרוקטיביים לבין הכוחות הדסטרוקטיביים. מי שינצח במאבק הזה בתוככם הוא שיקבע את גורלכם והוא שיקבע את גורל התהליך המדיני. אני קורא לכוחות השפויים, הקונסטרוקטיביים, בקרב הפלסטינים: גלו מנהיגות ואחריות. בכך תשרתו את האינטרס הפלסטיני, תפעלו למניעת הידרדרות במצבם של הפלסטינים בתחומים שונים. אם תפסיקו את הטרור נוכל לחדש את התהליך המדיני. אם תמשיכו בטרור לא תהיה לנו ברירה, כולנו נעמוד מאוחדים ונחושים להיאבק נגד הטרור. 
       
       ממשלות ישראל הלכו בעשור האחרון כברת דרך היסטורית וארוכה לטובת הפלסטינים. אומנם הגענו ביחסינו עם הפלסטינים לשפל העמוק ביותר מאז 1967, אך הפערים הפוליטיים בין ממשלות ישראל לפלסטינים הם גם הקטנים מאי-פעם. אתם לא תכריעו אותנו במעשי טרור ואין אנו דורשים מכם להניף דגל לבן. אנו מעדיפים לקבל את ההחלטות יחד עם מנהיגות פלסטינית אמינה ובעלת יכולת. אני מאמין בשלום בינינו לבין הפלסטינים. 
       
       בימים אלה של זעם, תסכול ואכזבה, אני חש כי העם מפגין אחדות, נחישות ואמונה. אני קורא לאזרחי ישראל: הבה נמשיך לעמוד איתנים ולהיות גאים בהישגיה של המדינה למרות הקשיים. העולם הערבי יותר ויותר משלים עם קיומה של מדינת ישראל. התשתית הכלכלית איתנה, בנינו מדינה מפותחת, מודרנית, וישראל זוכה להערכה רבה בעולם על הישגיה המדעיים. בהזדמנות זו אני שמח לברך את שני המדענים מן הטכניון, פרופסור אהרן צ'חנובר ופרופסור אברהם הרשקו, על ההחלטה להעניק להם פרס נובל לכימיה. 
       
       אני מבקש לסיים מתוך תפילת הימים הנוראים: "אבינו מלכנו, זכור רחמיך וכבוש כעסך, וכלה כל קטטה ושנאת חינם מעלינו ומעל כל בני בריתך, וכתוב לחיים טובים כל בני בריתך". אמן. 
       
היו"ר ראובן ריבלין:
       
       אני מודה לנשיא המדינה. 
       
       
הודעת ראש הממשלה על פעילות הממשלה בתקופה שחלפה 
ועל תוכניותיה למושב הקרוב


היו"ר ראובן ריבלין:

       אני מזמין את כבוד ראש ממשלת ישראל, אריאל שרון, לשאת את דברו. הודעתו זו של ראש הממשלה ניתנת הפעם על-פי סעיף 34 לתקנון הכנסת, כמתחייב בפתיחת כל מושב של הכנסת. 
       
       
ראש הממשלה אריאל שרון:
       
       אדוני נשיא המדינה והגברת קצב, אדוני היושב-ראש, כנסת נכבדה, אני מתכבד להתייצב היום בפני הכנסת כדרישת החוק, כדי לדווח על פעולות הממשלה העיקריות בתקופה האחרונה, ובעיקר על אלה שצפויות במהלך המושב הקרוב של הבית הזה. 
       
       במוצאי החג האחרון התעוררנו כולנו בהלם ובבעתה נוכח השיא החדש של הזוועות שחוללו פיגועי הטרור בסיני. שוב נאלצנו לחשוק שפתיים ולקמוץ אגרוף אל מול מראות התופת. שוב נדרשנו להקריב קורבן נורא למולך הטרור, השנאה והרצח. כי פעמיים הותקפנו – פעם אחת כיוון שאנחנו ישראלים וכיוון שאנו מתעקשים על זכותנו לחיות חיים נורמליים במדינה יהודית משלנו, לחיות בה, לעבוד בה, לנפוש בחגיה. פעם שנייה - משום שאנחנו חלק מהעולם הנאור, עולם של מדינות חופשיות שהעמיד את החירות, הסובלנות והדמוקרטיה כערכים הנעלים מול הברבריות, העריצות והקנאות שלהן סוגדים הטרוריסטים כולם מכל העולם ובכל העולם. 
       
       את לפיד החירות שאותו אנו נושאים לבדנו בחשכת המזרח התיכון מבקשים המרצחים לכבות, אבל הוא לא יכבה, משום שאנחנו מסרבים להיכנע לאלימות, מסרבים, ולעולם נסרב, לנטוש את חיינו כיהודים, כישראלים וכאנשים בני-חורין, ומשום שלא נשמוט מידינו לעולם את החרב המגינה על לפיד עצמאותנו.
       
       בעצם עומדנו בבית הזה, המסמן יותר מכול את ריבונות העם היהודי בארץ-ישראל ואת חירות אזרחינו במשטר דמוקרטי, אנו מביסים את המתקפה הנמשכת עלינו. 
       
       הבית הזה יידרש לקבל כבר בשבועות הקרובים החלטות קשות ביותר שהן חיוניות לביטחון ישראל, לשגשוגה ולעתידה. הממשלה תביא להכרעה דמוקרטית את הסוגיות הקשות שיקבעו את דמותה של המדינה ואת אופי חיינו בה בשנים הקרובות. החלטות כאלה אינן קלות. אנו חייבים להביא בחשבון גם את המתנגדים להן, את אלה שייפגעו מן ההחלטות שלנו. מוטל עלינו לעשות הכול כדי להבין ללבם ולהקל עליהם את כאבם בסיוע ממשי.
       
אורי יהודה אריאל (האיחוד הלאומי - ישראל ביתנו):
       
       אולי תמצא זמן לפגוש אותם?
       
ראש הממשלה אריאל שרון:
       
       אבל תפקידה של המנהיגות הלאומית, שמתמצה כאן בבית הזה, הוא לקבל החלטות בראייה לאומית רחבה. הכנסת היא המוסד העליון של הדמוקרטיה הישראלית. עד להחלטתה – מחלוקת; ממנה ואחריה - אחדות. הכרעת רוב בהצבעה דמוקרטית של הבית הזה היא המפתח ליצירת הסכמה לאומית רחבה, שהיא היסוד הראשון לקיום המדינה ולהצלחתה. 
       
צבי הנדל (האיחוד הלאומי - ישראל ביתנו):
       
       אתה מכבד רוב, כן.
       
ראש הממשלה אריאל שרון:
       
       חברי הכנסת, בימים אלה פועלים כוחות צה"ל בעומק רצועת-עזה, כדי לסכל ולשבש את איומי הירי על היישובים היהודיים סביב רצועת-עזה ובתוכה. אלפי חיילי צה"ל, יחד עם אנשי זרועות הביטחון האחרות, מחרפים את נפשם באומץ ובכשרון כדי לאפשר לתושבי שדרות, היישובים סביבה ויישובי חבל-עזה להמשיך בחייהם. 
       
אחמד טיבי (חד"ש-תע"ל):
       
       לרוקן מחסנית בגוף של ילדה, זה מה שהם עושים.
       
ראש הממשלה אריאל שרון:
       
       אזור העימות האזרחי בישראל נודד מגזרה לגזרה, מהצפון לדרום, ממרכזי הערים ליישובי הספר. בכל פעם נדרשת אוכלוסייה אחרת לעמוד במסה הכבדה.
       
       המצב בעזה מלמד שאין די בהתגוננות פעילה ובסיוע לאזורי העימות, וגם לא בפעילות ההתקפית של צה"ל. בשניהם יקשה עלינו להתמיד אם ישראל תשקע בקיפאון מדיני ותמצא את עצמה מבודדת בקהילה הבין-לאומית. הנכונות של חברות רבות במועצת הביטחון לגנות את ישראל על פעולות המגן שלה מלמדת שאת העולם כבר לא מעניינת השאלה מי התחיל ומי אשם. העולם לא מתרגש יותר מירי טילים ורקטות על יישובים יהודיים, מרצח נשים וילדים. יותר מזה, הוא מגנה אותנו על מה שאנו עושים כדי להגן על עצמנו ועל ילדינו. זו המציאות הבין-לאומית. 
       
       לכן חשוב להבטיח שידידינו בעולם, ובראשם ארצות-הברית, יתייצבו לצדנו ויעזרו לנו להדוף את המתקפה הדיפלומטית בשעה שצה"ל הודף את מתקפת הטרור. ההבנה הזאת באה לידי ביטוי רק בשבוע שעבר בווטו האמריקני במועצת הביטחון. היא קיימת רק בזכות כך שארצות-הברית יודעת שישראל פועלת מיוזמתה ומתוך תיאום בין-לאומי רחב ככל האפשר כדי לייצר שינוי חיובי.

       מדיניות הממשלה בראשותי היתה תמיד, שלא יכולה להיות שום התקדמות מדינית לפני שיחוסל הטרור. עיקרון זה הוכר במלואו בחזון הנשיא בוש ובתוכנית מפת הדרכים, ואנו מחויבים לכך. 
       
       ישראל דבקה בתמיכתה במפת הדרכים, שהיא התוכנית היחידה שתאפשר התקדמות לקראת הסדר מדיני בר-קיימא. תוכנית זו מחייבת את הפלסטינים לנקוט שורה של צעדים מעשיים לחיסול הטרור ולבצע רפורמה ממשלית יסודית לפני שניתן יהיה להתקדם לעבר משא-ומתן מדיני. עד היום הפלסטינים לא עשו דבר ולא קיימו את ההתחייבות שלהם על-פי מפת הדרכים, אלא להיפך - העצימו את התקפות הטרור, האלימות וההסתה בכל גזרה ונמנעו מלקדם את הרפורמה. לכן, האשמה בקיפאון המדיני ובחוסר יכולתם להתקדם למימוש שאיפותיהם הלאומיות מוטלת אך ורק עליהם. 
       
צבי הנדל (האיחוד הלאומי - ישראל ביתנו):
       
       למה מגרשים את תושבי גוש-קטיף? 
       
היו"ר ראובן ריבלין:
       
       רבותי, יש זמן דיון לאחר מכן. יש זמן דיון. 
       
טלב אלסאנע (רע"ם):
       
       מה דעתך על דברי דב וייסגלס? 
       
היו"ר ראובן ריבלין:
       
       חבר הכנסת טלב אלסאנע, ראש הממשלה על-פי מצוות תקנון הכנסת מוסר פה אותם דברים שהוא מחויב בהם על-פי החוק, מה אתם קופצים? 
       
טלב אלסאנע (רע"ם):
       
       חשוב לשמוע את דעתו על דברי דב וייסגלס. 
       
היו"ר ראובן ריבלין:
       
       שמעתי, אין על זה ויכוח, תשמע אותו, אחר כך תדבר. רבותי, כל אחד יביע את דעתו ונאפשר לראש הממשלה למלא אחר מצוות התקנון. 
       
אחמד טיבי (חד"ש-תע"ל):
       
       למה הקצין לא בכלא? למה הקצין לא בכלא? 
       
היו"ר ראובן ריבלין:
       
       יהיה זמן כל המושב לשאול את השאלות האלה. אישרתי גם הצעה לסדר. חבר הכנסת טיבי, הבהרת את עמדתך. חברי הכנסת, מרגע זה אני מתחיל לקרוא לסדר. חבר הכנסת אחמד טיבי, אמרת את דברך, בזה אנחנו מסתפקים. אתה תסתפק, זה יותר חשוב. אותו דבר חבר הכנסת טלב אלסאנע; אם אחמד טיבי אמר, אתה לא צריך לומר גם. כבוד ראש הממשלה, בבקשה. 

ראש הממשלה אריאל שרון:
       
       ישראל רוצה בחידוש המשא-ומתן להסדר מדיני על-פי מפת הדרכים. אבל כל עוד ימשיכו הפלסטינים להתחמק מביצוע כל התחייבויותיהם כולן, כפי שניתנו גם לנו, גם לארצות-הברית ולקהילה הבין-לאומית, הן בנושא המלחמה בטרור והן ביחס לרפורמות המקיפות, לא תוכל להיות התקדמות במשא-ומתן המדיני. 
       
       כל עוד אין פרטנר אמיתי לשלום, ועד לזמן שבו יימצא שותף פלסטיני שימלא את כל ההתחייבויות של מפת הדרכים ויהיה ניתן לנהל אתו משא-ומתן מדיני ולהתקדם לשלום, נאלצת ישראל ליזום צעדים משלה לביצור מעמדה המדיני והבין-לאומי, לשיפור יכולתה לתת ביטחון לאזרחיה, להילחם בטרור ולשפר את מצבה של האוכלוסייה האזרחית. 
       
       אני חוזר ומדגיש, מפת הדרכים היתה והינה התוכנית המדינית היחידה המקובלת על מדינת ישראל, והיא דבקה בה. המשא-ומתן על-פי מפת הדרכים יחודש רק כאשר יקיימו הפלסטינים את כל אותם תנאים מוקדמים שפירטתי. אבל אני רוצה לומר לכם, זה לא הנושא שעליו אנחנו מצביעים היום. 
       
       לכן יזמה הממשלה את התוכנית להתנתקות מרצועת-עזה. אין זה סוד שהתוכנית הזאת מעוררת מחלוקת קשה ביותר בציבור. כפי שהבטחתי בעבר, אני מתכוון להניח אותה לדיון ולהכרעה בכנסת בעוד שבועיים בלבד, ב-25 באוקטובר. 

אורי יהודה אריאל (האיחוד הלאומי - ישראל ביתנו):
       
       אתה קורע את העם. 
       
היו"ר ראובן ריבלין:
       
       חבר הכנסת אריאל. 
       
יצחק כהן (ש"ס):
       
       מה אתה אומר, זבולון? 
       
היו"ר ראובן ריבלין:
       
       חבר הכנסת יצחק כהן, זו איננה שעת שאלות לשר זבולון אורלב. 
       
ראש הממשלה אריאל שרון:
       
       בכנסת יתקיים דיון חופשי בתוכנית שעליה החליטה הממשלה. שם אציג במלואם את כל השיקולים שהניעו את הממשלה ליזום את התוכנית. 
       
צבי הנדל (האיחוד הלאומי - ישראל ביתנו):
       
       גם את הרוח הגבית לטרור. 
       
היו"ר ראובן ריבלין:
       
       חבר הכנסת הנדל, זאת הזעקה האחרונה שלך לישיבה זו, כמובן. 
       
ראש הממשלה אריאל שרון:
       
       כל אחד יוכל לעיין בכל המסמכים, ללמוד את הנושא לעומקו, להביע את דעתו ולהצביע. כך פועל משטר דמוקרטי. וזו תהיה ההכרעה הראשונה בשורת הכרעות קשות שהממשלה תניח בפני הכנסת במושב הקרוב. 
       
       אדוני הנשיא, חברי הכנסת, לאחר שהכנסת תאשר - כפי שאני מאמין שכך יהיה - את התוכנית, נוכל לגשת ליישומה על-פי לוח זמנים מעשי ומפורט. כך נוכל לממש את החלטות הממשלה והכנסת במהלך שנת 2005, תוך ליווי ובקרה צמודים לאור ההתפתחויות בשטח. עלינו לשמור בידינו את היכולת לבחון בכל רגע את המצב הביטחוני והמדיני ולהתאים את מעשינו למציאות שמתפתחת כדי לשרת בצורה הטובה ביותר את האינטרסים הישראליים, שבראשם היכולת להגן על עצמנו ולהתמודד טוב יותר עם הטרור. 
       
אופיר פינס-פז (העבודה-מימד):
       
       אז אולי לא יהיה פינוי התנחלויות? 
       
       
ראש הממשלה אריאל שרון:
       
       ההכרעה השנייה שתידרש הכנסת לקבל היא על חוק המכונה חוק פינוי-פיצוי. חוק זה יובא לכנסת כבר בשבוע הראשון של נובמבר, ובו יפורטו כל ההסדרים לפיצוי התושבים שייאלצו לפנות את בתיהם ויישוביהם. 
       
אחמד טיבי (חד"ש-תע"ל):
       
       איזה פיצויים? הם צריכים לפצות אותנו. 
       
היו"ר ראובן ריבלין:
       
       חבר הכנסת טיבי, אולי לא הבנת קודם, אבל גם מכסת קריאות הביניים שלך תמה. 
       
אחמד טיבי (חד"ש-תע"ל):
       
       כולה שבועיים. 
       
היו"ר ראובן ריבלין:
       
       חבר הכנסת אחמד טיבי, לא קרה שום דבר, גם מכסת קריאות הביניים שלך לישיבה זאת נסתיימה. בבקשה, אדוני. 
       
ראש הממשלה אריאל שרון:
       
       אני יודע, ועל כולנו להבין, עד כמה קשה למשפחה להתנתק מאורח חייה. הרי מדובר באנשים שנשלחו לחבל-עזה על-ידי ממשלות ישראל. חלקם חיים שם כבר כ-30 שנה, יש גם יותר. כל אחד בנה בית, הקים משפחה, ילדים נולדו שם כשם שלעתים קבורים שם. 
       
אורי יהודה אריאל (האיחוד הלאומי - ישראל ביתנו):
       
       למה רק אתה הורס? 
       
ראש הממשלה אריאל שרון:
       
       אני יודע ומבין ללבם, עד כמה קשה להיפרד מבית שבנית במו-ידיך, משדה שאתה חרשת, מחממה שאתה טיפחת, מעץ שאתה נטעת, מערוגה שהשקית, מאדמה, מנוף, מזיכרונות. 
       
מוחמד ברכה (חד"ש-תע"ל):
       
       מאדמה שגזלת. 
       
היו"ר ראובן ריבלין:
       
       חבר הכנסת ברכה. 
       
ראש הממשלה אריאל שרון:
       
       אני מצטער על כל אלה שמסרבים להבין זאת, אלה הששים אלי עקירה, שכל חפצם לראות את התמונות של מתיישבים יהודים נעקרים מאדמתם. אני לעומתם כואב את כאבם, שהוא אמיתי ועמוק מכל מה שאפשר לשער - - 
       
אורי יהודה אריאל (האיחוד הלאומי - ישראל ביתנו):
       
       לא מדובשך ולא מעוקצך. 
       
היו"ר ראובן ריבלין:
       
       חבר הכנסת אריאל. 
       
ראש הממשלה אריאל שרון:
       
       - - ואני אומר לאחינו המתיישבים כאן, למרות הדיבורים הקשים, למרות הרגשות הסוערים, שידי תמיד תהיה מושטת להם ולבי תמיד יהיה פתוח לקראתם, להבין, לעזור ולסייע להם לעמוד בשינוי שהם ייאלצו לעבור.  
       
       זו גם הסיבה שבחרתי ביונתן בשיא לעמוד בראש המינהלת. 
       
צבי הנדל (האיחוד הלאומי - ישראל ביתנו):
       
       שמאלני ידוע.  
       
היו"ר ראובן ריבלין:
       
       חבר הכנסת הנדל. 
       
אורי יהודה אריאל (האיחוד הלאומי - ישראל ביתנו):
       
       לא נשכח ולא נסלח. 
       
היו"ר ראובן ריבלין:
       
       חבר הכנסת אריאל וחבר הכנסת הנדל. יושב-ראש הסיעה, חבר הכנסת שטרן, תסביר לחבריך שלא אוכל לשאת יותר קריאות ביניים. חבר הכנסת הנדל, ממלא-מקום יושב-ראש הסיעה, אתה לא יכול להעיר ליושב-ראש הסיעה. 
       
יורי שטרן (האיחוד הלאומי - ישראל ביתנו):
       
       - - -
       
היו"ר ראובן ריבלין:
       
       תודה רבה, בזה קריאות הביניים הובנו והועברו בצורה בלתי מתפשרת לראש הממשלה, והוא ממשיך בדבריו.  

ראש הממשלה אריאל שרון:
       
       זאת גם הסיבה, כפי שאמרתי, שבחרתי ביונתן בשיא לעמוד בראש המינהלת - איש התיישבות, אדם מאמין, תושב הספר, שיודע ומבין את שאני יודע ומבין. הנחיתי אותו ואת כל הגורמים שעוסקים בכך לפעול במלוא הרגישות ובמלוא הנדיבות כלפי המתיישבים, וכך נעשה. אני מבקש להודות לו מעל במה זו על שהסכים לעסוק במלאכה הזאת, קורעת הלב, כן, גם את לבו שלו. 

בנימין אלון (האיחוד הלאומי - ישראל ביתנו):
       
       זה לא נשמע פאתטי קצת, אדוני?
       
היו"ר ראובן ריבלין:
       
       חבר הכנסת. 
       
ראש הממשלה אריאל שרון:
       
       כנסת נכבדה, לא רק בהכרעות מדיניות וביטחוניות תידרש הכנסת לעסוק בזמן הקרוב. אמרתי עוד טרם בחירתי לראשות הממשלה, שלישראל אין היכולת או הפריווילגיה להניף רק את הדגל הביטחוני-המדיני או רק את הדגל החברתי-הכלכלי. ישראל חייבת להניף את שניהם בו-זמנית. 
       
       הממשלה בראשותי מצאה משק על סף קריסה פיננסית מוחלטת, עקב המשבר העולמי והמקומי של שנת 2000. לא רבים יודעים עד כמה היו קרובים הגלים הכלכליים לשטוף את ספינת המשק ולהורידה למצולות. 
       
אבשלום וילן (יחד):
       
       סילבן היה שר האוצר שלך.
       
היו"ר ראובן ריבלין:
       
       חבר הכנסת וילן, אתה חושב שראש הממשלה לא יודע מי היה שר האוצר?
       
חיים רמון (העבודה-מימד):
       
       עושה רושם כזה. 

קולט אביטל (העבודה-מימד):
       
       שוכח. 
       
ראש הממשלה אריאל שרון:
       
       היה שר אוצר, ושר אוצר טוב. 
       
היו"ר ראובן ריבלין:
       
       בבקשה. 
       
ראש הממשלה אריאל שרון:
       
       נדרשנו לצעדי חירום קשים, שהכאיבו מאוד לשכבות רבות באוכלוסייה. נדרשנו לקצץ, ולא תמיד יכולנו לסייע גם לאלה מתוכנו שבאמת זקוקים לסיוע כאוויר לנשימה. 
       
       לא היססנו לגעת בשורה של נושאים, שבהם - אני יכול להגיד כמי שהיה שר בממשלות רבות ובתפקידים רבים - לא נגעו מאז קום המדינה. 
       
יצחק כהן (ש"ס):

       מיליון איש. מיליון איש מחכים - - -
       
היו"ר ראובן ריבלין:
       
       חבר הכנסת יצחק כהן, שמענו. 
       
יצחק כהן (ש"ס):
       
       מיליון איש. מיליון איש - - - שזה ביזיון. 
       
היו"ר ראובן ריבלין:
       
       חבר הכנסת יצחק כהן - - - מספיק, שמענו. 
       
יצחק כהן (ש"ס):
       
       מיליון ילדים רעבים. 
       
דוד אזולאי (ש"ס):
       
       - - -
       
יאיר פרץ (ש"ס):
       
       - - -
       
היו"ר ראובן ריבלין:
       
       חבר הכנסת כהן, חבר הכנסת פרץ, הערתכם ברורה ונשמעה. נשמעה, מספיק. הרי אתה לא תאפשר כאן הפרעה לדיון. אתה קראת קריאה וזעקתך נשמעה. בזה נסתפק. בבקשה, כבוד ראש הממשלה. 
       
ראש הממשלה אריאל שרון:
       
       אני משוכנע שהממשלה הזאת תיזכר כממשלה המהפכנית ביותר בתחום הכלכלי זה שנים רבות. 
       
       הרפורמות שביצענו - ואלה שאנחנו עתידים לבצע בשנה הקרובה - בלמו את ההידרדרות והעמידו את המשק על בסיס יציב לחידוש הצמיחה. 
       
נסים זאב (ש"ס):
       
       מיליון תהפוכות - - - של הממשלה הזאת.
       
היו"ר ראובן ריבלין:
       
       חבר הכנסת. 
       
ראש הממשלה אריאל שרון:
       
       פעלנו בשוק ההון להצלת קרנות הפנסיה ולהצלת החסכונות האמיתיים מגירעונות עתק. ביצענו רפורמה מקיפה בשוק העבודה, לרבות הוצאתם של 40% מהעובדים הזרים, ויצרנו בשנה שחלפה - - 
       
אופיר פינס-פז (העבודה-מימד):
       
       עבודה יש רק לחברי הליכוד במדינה. 
       
ראש הממשלה אריאל שרון:
       
       - - כ-90,000 מקומות עבודה - - -
       
אילנה כהן (עם אחד):
       
       אדוני ראש הממשלה - - -
       
היו"ר ראובן ריבלין:
       
       רבותי, אנחנו מתחילים לאבד את - חברת הכנסת אילנה כהן, לא שומעים אותך. אחרי זה, בנאומך, כאשר את תבואי ותתייחסי כאן, ודאי ראש הממשלה יאזין בקשב רב.
       
אילנה כהן (עם אחד):
       
       - - -
       
היו"ר ראובן ריבלין:
       
       מספיק עם קריאות הביניים. חבר הכנסת אופיר פינס, אומנם אתה עושה את זה במינון, אבל אנא. כי יש פה היום 108 חברי כנסת, שזה - - -
       
ראש הממשלה אריאל שרון:
       
       הפחתנו את נטל המס על מעמד הביניים - - 
       
יצחק הרצוג (העבודה-מימד):
       
       אבל לא על הגמלאים. מה עם הגמלאים?
       
ראש הממשלה אריאל שרון:
       
       - - ונמשיך בהפחתות המס, שיגיעו לכל אזרח עובד.
       
קריאה:
       
       - - -

יצחק הרצוג (העבודה-מימד):
       
       - - -
       
היו"ר ראובן ריבלין:
       
       חבר הכנסת הרצוג. 
       
ראש הממשלה אריאל שרון:
       
       בכך עודדנו את היזמות והעבודה במשק. 
       
היו"ר ראובן ריבלין:
       
       זו לא שעת שאלות לראש הממשלה. הוא אומר את מה שהוא מבקש לומר, בהתאם לתקנה 34.
       
משה גפני (יהדות התורה):
       
       אדוני ראש הממשלה, אנחנו מדברים על אותה מדינה?
       
היו"ר ראובן ריבלין:
       
       חבר הכנסת גפני, חבר הכנסת גפני.
       
ראש הממשלה אריאל שרון:
       
       חידשנו את תנופת ההשקעות הזרות, אשר לפי ההערכות תגענה ל-5 מיליארדי דולר השנה, בעוד אנו נערכים לרפורמה מקיפה בעידוד השקעות הון והפיכת ישראל לתחרותית בזירה העולמית בנושא זה. 
       
קולט אביטל (העבודה-מימד):
       
       הצלחות מרשימות. 
       
יצחק כהן (ש"ס):
       
       - - -

היו"ר ראובן ריבלין:
       
       חבר הכנסת יצחק כהן. 
       
ראש הממשלה אריאל שרון:
       
       הפרטנו את "אל על" ואת "צים", ונמשיך השנה בהפרטת הבנקים ו"בזק". ביצענו שורה של פרויקטים - - 
       
יצחק כהן (ש"ס):
       
       - - -
       
היו"ר ראובן ריבלין:
       
       חבר הכנסת יצחק כהן.
       
ראש הממשלה אריאל שרון:
       
       - - בתחום התשתית, שבראשם הכנסת גז טבעי למשק החשמל ומפעלי התפלת מים, שחלקם יתחילו לפעול כבר השנה.  
       
       גיבשנו תוכנית חומש, בהשקעה כוללת של 20 מיליארד ש"ח לפיתוח מערך הרכבות בישראל. השבוע יצאה לדרכה הרכבת המחברת את תל-אביב לנמל התעופה בן-גוריון. זו הרכבת שתיסע למודיעין, ומשם לירושלים. 
       
צבי הנדל (האיחוד הלאומי - ישראל ביתנו):
       
       כל מה שיקרה זה - - -
       
היו"ר ראובן ריבלין:
       
       חבר הכנסת הנדל. 
       
רן כהן (יחד):
       
       אם כל כך טוב, אז למה - - -
       
ראש הממשלה אריאל שרון:
       
       אדוני הנשיא, חברי הכנסת, אנו נמצאים ברגע מכריע מבחינה כלכלית וחברתית. ההתייצבות הכלכלית הושלמה עם ריבית יציבה של כ-4%. שער חליפין יציב, אינפלציה אפסית, השקעות זרות גוברות, לצד הערבויות שקיבלנו מממשלת ארצות-הברית - -
       
יצחק כהן (ש"ס):
       
       מיליון איש רעבים.
       
דוד אזולאי (ש"ס):
       
       מיליון איש רעבים.

יצחק כהן (ש"ס):
       
       מיליון איש רעבים. 
       
היו"ר ראובן ריבלין:
       
       חבר הכנסת יצחק כהן, זו הערה אחרונה שלי אליך. הערה אחרונה. 
       
יצחק כהן (ש"ס):
       
       - - -
       
היו"ר ראובן ריבלין:
       
       זאת אומרת - אתה נשאר אדיש להערתי. 
       
       רבותי, ראש הממשלה מצווה, על-פי הוראות התקנון, להביא בפנינו את הדברים שהוא חושב שצריך להביא אותם לסיכום השנה החולפת ולקראת השנה הבאה. זה מה שקובע. 
       
קריאות:
       
       - - -
       
דוד אזולאי (ש"ס):
       
       אנחנו חיים - - - הזאת.
       
היו"ר ראובן ריבלין:
       
       מתקיים אחרי כן דיון על הודעת ראש הממשלה. ראש הממשלה לא ימסור בהודעתו מה שאתם רוצים לשמוע, או מה שאתם מבקשים לשאול. הוא אומר מה שהוא רוצה, ובכך מסתיים העניין. וצריך לכבד את התקנון שכולנו אחראים לו וכולנו מגבים אותו. בבקשה, אדוני ראש הממשלה. מספיק, מספיק.
       
אורי יהודה אריאל (האיחוד הלאומי - ישראל ביתנו):
       
       זה ממש גן-עדן, אבל מה תפקידו של ראש הממשלה?
       
היו"ר ראובן ריבלין:
       
       אתה תשאל, יש לך הרבה הזדמנויות. יש הצעת אי-אמון, אחרי זה אדוני יכול לעשות כפי שעולה על רוחו בקשר לממשלה. 
       
יצחק הרצוג (העבודה-מימד):
       
       מה עם האבטלה?
       
היו"ר ראובן ריבלין:
       
       אבטלה אחרי זה. ראש הממשלה קודם כול יתייחס לאותם דברים שהוא רוצה. 
       
רן כהן (יחד):
       
       אדוני היושב-ראש, אמר ראש הממשלה שהוא מבין ללבם של המתנחלים. למה הוא לא מבין ללבם של העניים?
       
היו"ר ראובן ריבלין:
       
       חבר הכנסת כהן, אמרת - תודה רבה. ראש הממשלה שמע את מה שאמרת. 
       
קריאות:
       
       - - -
       
אופיר פינס-פז (העבודה-מימד):
       
       - - -
       
היו"ר ראובן ריבלין:
       
       בבקשה, חבר הכנסת פינס. חברי הכנסת, האם אתם רוצים לקיים דיון כשאתם יושבים על ספסלי המליאה?
       
קריאה:
       
       אדוני היושב-ראש - - -
       
היו"ר ראובן ריבלין:
       
       שמעתי. שמעתי אתכם. עכשיו אתם עוזרים לי. רבותי, מרגע זה, כל קריאת ביניים המפריעה לראש הממשלה למסור את הודעתו על-פי החוק - אני אקרא לסדר. תודה רבה. מרגע זה אני קורא לסדר. 
       
ראש הממשלה אריאל שרון:
       
       - - ואמון גובר של השווקים הבין-לאומיים, שבא לידי ביטוי, בין השאר – ומעניין, ואני מציע לכולם לעיין בכך - בדירוג ה"אקונומיסט", שהעמיד את ישראל במקום השלישי בין המשקים המתעוררים. ואני גם מציע לראות את הצמיחה והגידול - - -
       
איתן כבל (העבודה-מימד):
       
       - - - למובטלים.
       
היו"ר ראובן ריבלין:
       
       חבר הכנסת כבל, דווקא אתה?
       
איתן כבל (העבודה-מימד):
       
       מה אני אעשה, אדוני היושב-ראש? היה לי קשה. 
       
היו"ר ראובן ריבלין:
       
       בסדר. אז עכשיו, שיהיה לך קשה יותר. 
       
חיים כץ (הליכוד):
       
       הזכרת את כולם, אבל אותו לא הזכרת.
       
ראש הממשלה אריאל שרון:
       
       אמרתי, שהעמיד את ישראל במקום השלישי בין המשקים המתעוררים. 
       
היו"ר ראובן ריבלין:
       
       אופיר. 
       
ראש הממשלה אריאל שרון:
       
       השנה הקרובה יכולה להיות שנת המפנה בתהליך המעבר הקשה מבלימה לצמיחה, מיציאה מן המיתון והשפל לתקופה חדשה של פריחה ושגשוג. המגמות האלה באות לידי ביטוי בתקציב המדינה שיונח בפני הכנסת במועד, בשבוע הראשון של נובמבר. אישור התקציב והרפורמות הנלוות אליו הם חיוניים להשגת המפנה הדרוש. 
       
       אני קובע שהיעד הלאומי העליון ברגע זה, אחרי שהצלחנו בייצוב המשק, הוא יצירת מקומות עבודה חדשים, כדי להקל את מצוקת האבטלה. ברבע השני של השנה היו במדינת ישראל כ-288,000 מובטלים, שהם 10.7% מכוח העבודה.
       
קולט אביטל (העבודה-מימד):
       
       וכמה רעבים? כמה רעבים?
       
ראש הממשלה אריאל שרון:
       
       זה שיעור גבוה מדי. כל פעולות הממשלה בשנה הקרובה בתחום הכלכלי מיועדות להתחיל ולהוריד את השיעור הזה לרמה נסבלת. יצירת מקומות עבודה במשק מודרני אינה עניין לתכתיב של הממשלה. נדרשת מדיניות כלכלית כוללת, שתיצור למשק ובעיקר למגזר הפרטי את היכולת והעידוד לייצר יותר, למכור יותר, לייצא יותר, וכך ליצור מקומות עבודה חדשים לישראלים. לכן נמשיך השנה להפנות מקורות למשק היצרני על-ידי המשך קיצוץ - - -
       
ג'מאל זחאלקה (בל"ד):
       
       מה זה נדרשת? מה זה נדרשת?
       
היו"ר ראובן ריבלין:
       
       חבר הכנסת זחאלקה. חבר הכנסת זחאלקה. 
       
ג'מאל זחאלקה (בל"ד):
       
       מה זה נדרשת?
       
היו"ר ראובן ריבלין:
       
       חבר הכנסת זחאלקה, אני קורא אותך לסדר. 
       
ראש הממשלה אריאל שרון:
       
       - - - על-ידי המשך קיצוץ המגזר הציבורי, יצירת תחרות גוברת שמביאה לצמיחת העסקים, הפרטה ועידוד ההשקעות מבחוץ, בעיקר באזורי היתרון היחסי שלנו בתחום הטכנולוגי. נמשיך ביתר שאת ברפורמות המבניות הגדולות, ובראשן ברפורמה מקיפה בשוק ההון ובבנקאות – להפחתת הריכוזיות, וברפורמה מקיפה בתחום המקרקעין, שעיקרה ניצול מיטבי, ללא ביורוקרטיה מיותרת, של עתודות הקרקע של ישראל לצמיחה.
       
       הגענו להסכמות עם הנהגת השלטון המקומי, שנכללת בהן הקצאת מאות מיליוני ש"ח נוספים לתהליך משותף של הבראת הרשויות המקומיות וייעולן. 
       
       בצד הרפורמות הכלכליות נתחיל בשנת 2005 ביישום הרפורמה החשובה מכולן, זאת שבתחום החינוך. 
       
       לבבות כולנו התרחבו בשבוע שעבר על ההישג המדעי היוצא-דופן של המדענים הישראלים שזכו בפרס נובל לכימיה, פרופסור אברהם הרשקו ופרופסור אהרן צ'חנובר. הם מוכיחים לעולם, וקודם כול לנו עצמנו, לאילו הישגים מפוארים המוח היהודי יכול להוביל אותנו. 
       
אילנה כהן (עם אחד):
       
       אז למה לסגור בתי-ספר לאחיות?
       
אחמד טיבי (חד"ש-תע"ל):
       
       - - -
       
היו"ר ראובן ריבלין:
       
       לא לא, חבר הכנסת טיבי. 
       
ראש הממשלה אריאל שרון:
       
       רפורמת דברת, שלביצועה הקצינו רק השנה 1.7 מיליארד ש"ח, היא המפתח להבטחת עתידנו הערכי, לצד היותה צעד חיוני לסגירת הפערים החברתיים. מטרתנו היא לתת לכל ילד ולכל ילדה בישראל את הבסיס הטוב ביותר, הזדמנות שווה לקיים את עצמם ולתרום לחברה, ובעיקר למצות את מלוא יכולתם וכשרונותיהם. 
       
       אדוני הנשיא, אדוני היושב-ראש, כנסת נכבדה, כשם שבתחום הביטחוני והמדיני אין הכרעות קשות בלי כאב, כך גם בתחום הכלכלי-החברתי. הרפורמות המבניות הן שינוי סדרי עולם, ועובדים רבים חשים, בצורה מובנת, שהם עלולים להיפגע מהן. אני מבין את החששות. אני מודע, אולי יותר מכמה ממבקרי הממשלה, למצוקות הקשות ביותר שחלק מהאזרחים, ודאי אלה שהם חלשים יותר, חווים יום-יום. אני מזדהה עם תחושת הייאוש של מי שאין להם עבודה, ועם החרדה של מי שעלולים לאבד את מקום עבודתם ואת מטה לחמם. לכן, יש צורך לבצע את כל הרפורמות מתוך הידברות עם העובדים, אבל גם מתוך הבנה שלהם שהרפורמות האלה תתבצענה, כולן, עד תום. 
       
       הניסיון לשתק את המשק בשביתות פראיות לא יצלח. השביתות האלה, בעיקר בשירותים החיוניים, פוגעות בעובדים, בעיקר בעובדים בשוק הפרטי, שמפעליהם משותקים בשל שביתות במגזר הציבורי. 
       
אופיר פינס-פז (העבודה-מימד):
       
       אתם אשמים בזה. אתם אשמים בשביתות. 
       
ראש הממשלה אריאל שרון:
       
       לכן, אני מתכוון ליזום הצעה לכינון מערכת הידברות והסכמה בין הממשלה, המעסיקים והעובדים, כך שנוכל לבצע את הרפורמות החיוניות, ועם זאת למנוע פגיעה במגזרים החיוניים של המשק הישראלי. 

אופיר פינס-פז (העבודה-מימד):
       
       קודם תשלם שכר לעובדים. 
       
היו"ר ראובן ריבלין:
       
       חבר הכנסת פינס. 
       
דוד אזולאי (ש"ס):
       
       - - -
       
היו"ר ראובן ריבלין:
       
       חבר הכנסת אזולאי, מספיק. אתה רואה, קריאת ביניים אחת מובילה לעשר קריאות ביניים. בשביל מה?
       
ראש הממשלה אריאל שרון:
       
       אני פונה אליכם, חברי הכנסת, בבקשה לנקוט עמדה נחרצת בתחום המדיני, כמו בתחום הכלכלי. מותר להתווכח, מותר למחות, מותר להשמיע צעקה וזעקה, אבל אסור לפגוע פגיעה אנושה במרקם החיים המשותף וביכולת שלנו לפעול יחד למען האינטרסים הלאומיים.
       
צבי הנדל (האיחוד הלאומי - ישראל ביתנו):
       
       אתה פוגע. 
       
היו"ר ראובן ריבלין:
       
       חבר הכנסת הנדל. 
       
ראש הממשלה אריאל שרון:
       
       חברי הכנסת, אנו עומדים לפני הכרעות קשות. אתם המנהיגות הלאומית של אזרחי ישראל, ולכן תידרשו להכריע ולהוביל את הציבור לביצוע ההחלטות. אמרתי כבר בתחילת דברי, כי זאת המשמעות של חיים דמוקרטיים: נפרדים בוויכוח עד להכרעה, ומתאחדים בביצוע לאחר ההכרעה. הכנסת היא המוסד הנבחר, רק היא תדון ותחליט, וכולנו נקבל את הדין ונפעל יחד באחדות אמיתית לביצוע ההחלטות. יש לנו מנדט להחליט, יש לנו מנדט להכריע, יש לנו מנדט לפעול יחד, בעצה אחת, למען העם כולו. תודה לכם. 
       
היו"ר ראובן ריבלין:
       
       תודה. חברי הכנסת, הרשו לי, לפני שאזמין את חבר הכנסת פרס, לברך את יושבי-ראש הכנסת לשעבר דב שילנסקי ודן תיכון, את חברי הכנסת והשרים לשעבר – קודם כול את השר שם-טוב – ועוד חברי כנסת רבים, שאחד מהם היה שר, אז אני מתנצל, ידלין, שר החינוך לשעבר, ואני מברך ב"ברוכים הבאים" וב"ברוכים הנמצאים" כאן, בכנסת ישראל. 
       
       רבותי חברי הכנסת, אדוני ראש הממשלה, כבוד הנשיא, אני מתכבד להזמין את יושב-ראש האופוזיציה וראש הממשלה לשעבר, חבר הכנסת שמעון פרס, להשמיע את דבריו. 
       
שמעון פרס (העבודה-מימד):
       
       כבוד הנשיא והגברת קצב, אדוני יושב-ראש הכנסת, ראש הממשלה, חברי הכנסת, ימים קשים עוברים עלינו. האמת היא שהיום קשה לבקר, הייתי מעדיף לדבר על נחמו נחמו עמי. מה שקרה בסיני – אל נשלה את עצמנו – הוא הרחבת החזית. זה גורם נוסף, וזה מקשה על כולנו. הלב נקרע למראה הילדים והמשפחות שעל לא עוול בכפם נקרעו ונהרסו בצורה כל כך ברוטלית. במצב כזה אני מתפלל שיהיה לנו הכשרון לחיות יחד, לחוש יחד, להתווכח כראוי ולהכריע בזמן. 
       
       אדוני ראש הממשלה, אני מוכרח להגיד שנאומך בצד הכלכלי היה הרבה יותר מרשים מאשר נאומך בצד הפוליטי, בעיקר מפני שזה לא קרה – זה הכול לגבי העתיד. תרשה לי להזכיר לך שזה 20 שנה הליכוד מנהל את המשק. אמרת שמצאתם משק הרוס, מתי מצאתם את זה?
       
דליה איציק (העבודה-מימד):
       
       הוא לא התכוון אלינו, הוא התכוון אליהם. 
       
איוב קרא (הליכוד):
       
       - - -
       
היו"ר ראובן ריבלין:
       
       חבר הכנסת איוב קרא. 
       
שמעון פרס (העבודה-מימד):
       
       ממי קיבלתם את זה? ואני אומר לך, אם לא היתה בישראל אבטלה כזאת, לא היו בתי-תמחוי, לא היה קיפוח ולא היתה פגיעה בשכבות החלשות. וזה לא מפני שהמצב בעולם היה קשה, אלא מפני שההוצאות בישראל היו מעוותות. השקעתם בשטחים ולא השקעתם במדינה – 60 מיליארד דולר. 
       
יחיאל חזן (הליכוד):
       
       אתה השקעת.

היו"ר ראובן ריבלין:
       
       חבר הכנסת חזן.

אורי יהודה אריאל (האיחוד הלאומי - ישראל ביתנו):
       
       - - -
       
שמעון פרס (העבודה-מימד):
       
       זו היתה כלכלה פוליטית, לא כלכלה חברתית. אל תטילו על אחרים. אני רוצה להגיד לך – חבר הכנסת אריאל, אני מכבד את כולם, תכבד גם אתה את דעתי – כמו שאתה חרד ליישובים ברצועת-עזה, מותר לי להיות חרד לכך שלא נפסיד את הרוב בישראל, ושלא נאבד את מה שהשגנו ב-60 שנה בגלל הקיצוניות והפנאטיות. מה אתה חושב, שרק לך אכפת? אני לא רוצה שתהיה בן-ערובה שלנו, ואני גם לא רוצה להיות בן-ערובה שלך. תבין שגם לנו יש תביעה לגיטימית, לא פחות משלך, והרוב יכריע. 
       
היו"ר ראובן ריבלין:
       
       כבוד יושב-ראש האופוזיציה, אם אדוני יתייחס למישהו והוא יענה לו, לא אוכל להסות אותו. 
       
שמעון פרס (העבודה-מימד):
       
       אני מקבל את עצתך הטובה. 
       
       אני יודע שימים קשים עוברים על ישראל, ימי חשבון נפש, ואני מוכרח להגיד – שמעתי היום את דברי ראש הממשלה על התוכנית, והיה לי יותר קל לשמוע אילולא קראתי קודם לכן דברים שהתפרסמו בשמו בדבר תוכנית ההתנתקות, דברים שעוררו ספקות גדולים מאוד. 
       
       נאמר שם, שההתנתקות נועדה ליצור קיפאון מדיני לטווח ארוך. אם זה היעד, אז אנחנו לא שותפים לו. ונמצא נוסחה, איזו נוסחה בלתי רגילה, השמה בצד את מפת הדרכים. טוב שאמרת שאתה הולך על מפת הדרכים, אבל אתמול או שלשום נאמר אחרת. ואפשר להכניס את כל תהליך השלום בבקבוק של פורמלין. בקבוק אחד, את כל תהליך השלום, והוא יקפא וייגמר.
       
       אדוני, ראש הממשלה, הממשלה יוצרת רושם שהיא רוצה לברוח מהשלום ולא להתקדם לעבר השלום. הטענה שנמצא פטנט בשיתוף עם הנהלת העולם, כל הנהלת העולם, שלא יהיה כאן שעון חול, שלא יהיה כאן לוח זמנים שאפשר להעביר את כל החבילה מעבר להרי הזמן, כל ההנחות האלה אין להן על מה לסמוך. גם הטענה שחינכנו את העולם לכך שאין עם מי לדבר וקיבלנו תעודת בגרות שאין עם מי לדבר, גם זאת אשליה. העולם לא יתחנך על הקפאת תהליך השלום. זה סיפור בדים. זו אשליה לחשוב שהצלחנו להוריד את התהליך המדיני מעל סדר-היום, וכל מה שאנחנו צריכים לעשות, נא לשים לב, זה לחכות עד אשר הפלסטינים יהיו לפינלנדים. חזון ציוני חדש.
       
איוב קרא (הליכוד):
       
       - - -

שמעון פרס (העבודה-מימד):
       
       שמעתי שמדיניות זו עוצבה על-ידך בעצבות ובנחישות. מילא נחישות, אבל מדוע עצבות? כנראה בצדק, כי אין כל ודאות לכך שביצת הטרור תיובש לפני שהתהליך המדיני יתחיל. אין ערובה לכך שהשחיקה הבין-לאומית תיבלם והאמריקנים יבואו לשאר העולם הרועש והגועש ויאמרו לו: מה אתם רוצים? ואתה יודע שלא יהיה צד פלסטיני לתוכנית המוצעת אם כל אשר מוצע להם זה נתח אדמה עם רציפות, כדי שיוכלו לדהור עם ה"פרארי" שלהם מקצה הנתח עד קצהו. שוב, חזון גדול של שלום. 
       
       לא מובן באמת, מדוע המתנחלים לא מבינים זאת, אחרת הם היו יוצאים בריקודים סביב משרד ראש הממשלה, כי ישראל, על-פי הנוסחה החדשה, כבר לא תכבד את התחייבותה לסייע בהקמת מדינה פלסטינית, והתחייבנו לזה, והיא תסמוך על אמירה אמריקנית מסוגה, המבטיחה כביכול שהגושים הגדולים יהיו חלק מישראל. אין הבטחה כזאת. מה שנאמר במכתב הנשיא הוא שדברים כאלה ייתכנו אם יושגו בהסכמה הדדית עם הפלסטינים. גם אין לומר ש-190,000 לא יזוזו ממקומם. זה עומד בסתירה למחויבות הממשלתית במפת הדרכים ובחילופי המכתבים שלך עם נשיא ארצות-הברית. הנוסחה נוצרה מפני שאתה סברת, כך נאמר לנו, שלא יניחו לנו, לא ירפו מאתנו - - -
       
רוני בר-און (הליכוד):
       
       - - - מה הדמגוגיה הזאת?

היו"ר ראובן ריבלין:
       
       חבר הכנסת בר-און.
       
שמעון פרס (העבודה-מימד):
       
       יש שחיקה בין-לאומית ושחיקה פנימית. בארץ, בינתיים הכול קורס, ואני מצטט: הכלכלה על הקרשים, וכשמופיעה יוזמת ז'נבה, יש לה תמיכה גדולה. ועכשיו, לאחר הנוסחה הזאת, כל העולם כלא היה? ההתנתקות, שלא ברור עדיין מהי ואם בכלל תצא לפועל תתקן את הכול? הזמן ייסוג לאחור? לא תהיינה יותר בעיות כלכליות? לא תהיה שחיקה בין-לאומית? לא תקומנה יותר יוזמות ז'נבה? וכולם יסכימו שמפת הדרכים תוחלף בערפל השטחים. אשליה אינה מדיניות וחד-צדדיות אינה תחליף לדו-צדדיות. 
       
       אני רוצה לשאול אותך, אדוני ראש הממשלה, האם הנוסחה החדשה הזאת תעצור למשל את הריבוי הטבעי של הפלסטינים? הרי תהליך דמוגרפי הוא גם תהליך מדיני. איך תוקפא הדמוגרפיה? מילא השטחים. מאז יציאת מצרים, דרך גילוי אמריקה ועד לנדידת העמים בימינו, הפכה הדמוגרפיה לתמצית ההיסטוריה. ואנו, חברי הכנסת, שגלינו מארצנו, צריכים להיזהר שלא להפוך להיות גולים בארצנו. אם נפסיד את הרוב, נהיה גולים בארצנו. לא זו מטרת הציונות. נכבוש שטחים ונפסיד את עצמאותנו. ואיך תיובש ביצת הטרור? הרי זו ביצה שנוצרה מייאוש ולא ממים. אם הייאוש יישאר, גם הביצה תישאר ויתושים יגדלו בה, ומה יהיה אם יתושים גלובליים ייתוספו ליתושים הלוקאליים - -
       
גלעד ארדן (הליכוד):
       
       - - -

היו"ר ראובן ריבלין:
       
       חבר הכנסת ארדן.

שמעון פרס (העבודה-מימד):
       
       - - כפי שקרה בטאבה רק תמול-שלשום? איך נטפל בהם, ביתושים הגלובליים האלה? לבדנו? באופן חד-צדדי? לחד-צדדיות היה ערך כאשר היא אמורה היתה לשמש פתיחה לדו-צדדיות.
       
מיכאל רצון (הליכוד):
       
- - -

היו"ר ראובן ריבלין:
       
       סגן השר רצון, אתה פה בתוקף תפקידך כחבר כנסת.
       
שמעון פרס (העבודה-מימד):
       
       להתהפך מצד לצד באופן חד-צדדי – זו איננה תכלית. ואם העולם הגדול שחונך על-ידינו יגלה שהקיפאון הוא מוסווה ועומד בסתירה גדולה לכל עמדותיו האמיתיות, הוא יסלח לנו? וארצות-הברית תחשוב שזה הילד שהיא פיללה לו בחזון הנשיא, והם יישארו אדישים ולא אכפתיים כשיתגלה שהמלך הוא עירום והממלכה ריקה? המצוקה, ההסתייגות והגינוי ימהרו לשוב למקומנו.
       
       בישראל, שהידלדלה גם כתוצאה מההשקעות המופלגות בשטחים, ישאלו: מה הטעם לשאת הלאה במחיר החזקת השטחים? הרי קיומם של שני משקים, משק ישראלי צומח ומשק פלסטיני מקופח, שניהם בהנהגה ישראלית, יצר יחסי גומלין בלתי נסבלים לשני הצדדים, גם להם וגם לנו. האם באמת מישהו חושב שאפשר לקפח את העם בפנים כדי ליצור אשליה שנישאר בשטחים בעתיד, כאשר אמרנו שלא נישאר בהם, ואתם ממשיכים בזה. לא נוכל להימלט מאחריות. גם מצבם של הפלסטינים ייתפס כהשפלה בלתי נסבלת של מיליוני בני-אדם החיים תחת שלטון ישראלי, ובהעדר כתובת פלסטינית, ישראל תשמש כתובת לכל ההאשמות האלה - - -
       
גלעד ארדן (הליכוד):
       
       אתה רוצה להציע - - -

שמעון פרס (העבודה-מימד):
       
       - - - אשליה עצמית, אפילו ארוזה בעטיפה נאה, לא תחזיק מעמד. מה אתה כל כך מתגאה במה שעשינו עד עכשיו?
       
היו"ר ראובן ריבלין:
       
       חבר הכנסת ארדן, הוא לא פנה אליך.

שמעון פרס (העבודה-מימד):
       
       חברי הכנסת, יש אלטרנטיבה למדיניות זו.
       
רוני בר-און (הליכוד):
       
       אהוד ברק?
       
שמעון פרס (העבודה-מימד):
       
       יש אלטרנטיבה לתעודה שאין עם מי לדבר. ניתן ליצור מישהו שעמו אפשר לדבר, אם ניצור מצב שיהיה על מה לדבר, אם נבין שהפלסטינים לא יהפכו לפינלנדים ואנחנו לא נהפוך להיות שבדים, וצריך לדבר עם הדור הקיים, ולא עם הדורות הבאים שטרם נולדו, וספק אם כאשר הם ייוולדו הם ייסוגו מתביעות אבותיהם ויקבלו את הפקודה של ישראל.
       
מיכאל רצון (הליכוד):
       
       שמעון פרס, כמה שנים אתה מדבר?
       
שמעון פרס (העבודה-מימד):
       
       והם, הדורות שלא נולדו, ייענו לתביעה הישראלית: הכה קודם – דבר אחר כך. הרי אפשר לדבר עם אנשים כמו אבו-מאזן או אבו-עלא, המעדיפים פתרון מוסכם על פני אלימות חסרת תוחלת. הם יוכלו להיות בני-שיח אם נעניק להם הזדמנות רצינית לכך. אין סיכוי שהם או הבאים אחריהם יהיו בני-שיח, אם לא נעניק להם מעמד רצוי וראוי של צד למשא-ומתן. אם כל מה שיוכלו להגיד לעמם יהיה שיש להם רשות להכות בטרור אבל אין להם רשות לנהל משא-ומתן, הם לא יקבלו מנדט מעמם. אין סיכוי שהם ואלה שיבואו אחריהם יוותרו על היותם עם, על היותם צד למשא-ומתן, ויסתפקו בפריווילגיה החד-צדדית שאנחנו מציעים להם.
       
       אדוני היושב-ראש, להציע מדיניות של מקל במקום מדיניות של מקל וגזר - זו שגיאה חמורה. ברוב המקומות בעולם שיש בהם טרור – אירלנד, ספרד, הודו ואפילו עירק – נעשה מאמץ מדיני בצד המאמץ הכוחני. הם הבינו כי "ברוגז" אינו מדיניות, והידברות חד-צדדית זה רק לדבר עם עצמך. כדי להילחם בטרור, שלצערנו לא פסק ואף התרחב, צריך לבדוק אופציות נוספות. לא רק לנו עניין בחיסול הטרור. יש לא מעט פלסטינים הטוענים שהטרור עלול להוריד אותם שאולה. ואם יינתן להם להשתתף בקביעת גורלם שלהם, כפי שהבטיח מר בגין, עליו השלום, בקמפ-דייוויד, יהיה להם מניע למשא-ומתן ולמלחמה בטרור, כדי להשיג את אשר יוסכם. 
       
       גם העולם הערבי עובר שינויים. בעבר עזרו מדינות ערב לפלסטינים באמצעות מלחמות. היום רבים מבינים שכדי לסייע לפלסטינים צריך לשחררם מהטרור, לאפשר להם להיכנס למשא-ומתן. 

גלעד ארדן (הליכוד):
       
       77% מהם בעד התאבדות. 

דניאל בנלולו (הליכוד):
       
       מי מדבר? איזה הצעות יש לו. 
       
היו"ר ראובן ריבלין:
       
       חבר הכנסת ארדן. חבר הכנסת בנלולו. 

דניאל בנלולו (הליכוד):
       
       מי מדבר?

היו"ר ראובן ריבלין:
       
       לא, אל תשאל אותי שאלות עכשיו. 

שמעון פרס (העבודה-מימד):
       
       מה שקרה בטאבה הוא פגיעה קשה בנו; הוא פגיעה חמורה במצרים ובכלכלתה.

היו"ר ראובן ריבלין:
       
       חבר הכנסת בנלולו. 

שמעון פרס (העבודה-מימד):
       
       ענף התיירות שנפגע הוא עמוד תווך בשיקומה הכלכלי של מצרים. מצרים כבר הביעה נכונות לסייע ביציאה מעזה, אם זו תהיה תנועה לעבר השלום. ירדן פועלת הלכה למעשה נגד הטרור, המסכן את יציבותה. 

היו"ר ראובן ריבלין:
       
       חברת הכנסת איציק, את מפריעה. 

שמעון פרס (העבודה-מימד):
       
       טורקיה היום, האלטרנטיבה המוסלמית לאייטולות שבאירן - היא הוכיחה שאפשר להיות מוסלמי ומודרני כאחד, שאפשר להיות דתי ולקיים יחסים טובים עם ישראל. לוב ויתרה על מאמציה לייצר נשק לא קונבנציונלי, היא שינתה טעמה לחיוב. ובסופו של דבר גם העם העירקי יזכה בחופש ובעצמאות, לאחר שהאמריקנים ישחררו אותו - - 
       
גלעד ארדן (הליכוד):
       
       למה לוב עשתה את זה?

היו"ר ראובן ריבלין:
       
       חבר הכנסת ארדן. 

שמעון פרס (העבודה-מימד):
       
       - - מעולה של דיקטטורה אכזרית ואלימה. כל אחד מאתנו יודע שארצות-הברית הלכה לעירק כדי לשחרר עם, לא כדי לכבוש שטחים. 
       
       במועצת הביטחון האחרונה התקבלה החלטה, חלקית אומנם, הקוראת להסגיר טרוריסטים, למסור אותם לארץ המאוימת על-ידם. החלטה זו נתמכה גם על-ידי שתי החברות הערביות במועצת הביטחון. העולם המוסלמי מתקרב לרגע שבו יצטרך להחליט אם להילחם בטרור, ההורס את העתיד המוסלמי, או לאפשר לטרור לסכל את עתיד מאמיניו. וגם אם ישנו עולם מוסלמי אחד, יש בו, כבר היום, לפחות שתי אסכולות שונות. 
       
       ישראל הלוחמת בטרור צריכה להילחם גם במניעיו, ומניעי הטרור אינם רק עוני כלכלי אלא גם דלות מדינית. הצבא צריך להיאבק בטרור; הממשלה צריכה להילחם במניעיו. אנשי הביטחון בישראל עושים מלאכה קשה, הראויה לכל הערכה ולכל כבוד, ומן הדין שתהיה גם זרוע מדינית, שתפעל במקביל ובהתאם. 
       
       העולם הגדול השתנה אף הוא: לא עוד פילוג בין מערב למזרח ולא בין צפון לדרום. היום החלוקה היא בין משלימי הטרור – טרור בין-לאומי, דתי או לאומני – ובין הלוחמים בו, צבאית ומדינית כאחת. 
       
       אם נספר לעולם שההתנתקות איננה אלא התחמקות מתהליך מדיני, יניחו לנו לנהל את המאבק לבדנו. אנו מעוניינים שהעולם יתאחד בתמיכה בשלום ובמלחמה בטרור, ולא יתפלג לפי עמדות חד-צדדיות. גם אנחנו וגם הפלסטינים תלויים בעולם, והעולם תלוי בשלום, ושלום אין משיגים רק בכוח הכוח. במקום האמירה שלנו, הכה בטרור ודחה את המשא-ומתן, צריך לומר: הכה בטרור וקרב את השלום. 
       
       מה שדרוש לישראל הוא לא אשליה עצמית אלא מדיניות ריאלית, אקטיבית, חיובית ויצירתית כאחד. דרושה מדיניות שתנסה לגייס את האופציות השונות, מלאות וחלקיות, מקומיות, אזוריות ועולמיות, למען השלום. אם נעדיף קיפאון על פני מדיניות, נמצא עצמנו רועדים מקור לבדנו, וניראה יותר כחריג מאשר כשותף. 
       
       חברי הכנסת, אנו בוויכוח עם הליכוד, אני לא אקל בו. יש לנו רשות לזכור את שגיאותיו ההיסטוריות והעכשוויות. כל היום תוקפים אותנו. הוא האמין בשתי גדות לירדן, וחדל; הוא עמד על ארץ-ישראל השלמה, וויתר; הוא סבר שירדן היא פלסטינה, ונסוג; הוא בנה מפת התנחלויות שאינה נכנסת למפת השלום, ומנסה לתקן; הוא הבטיח אי-נסיגה מסיני, ונסוג; הוא סירב לשמוע על פינוי עזה, ועכשיו הוא מביא את זה לכנסת.
       
בנימין אלון (האיחוד הלאומי - ישראל ביתנו):
       
       בראבו.

שמעון פרס (העבודה-מימד):
       
       הוא השקיע כספי העם בשטחים, הזניח את פיתוח הנגב והגליל. ועכשיו הוא שוב נוטה לחזור ולהיות נביא האתמול, הליכוד. הוא מקשה על התנועה לעבר השלום. הוא שולל אחדות לאומית. הוא משלים בפועל עם כלכלה העושקת את החלשים, פוגעת בעניים, מקפחת ילדים, נכים, גמלאים, מובטלים. הוא מעניק שפע לבעלי השפע. הוא תומך בממשלה שהקטינה את תקציבי המחקר. הוא פגע קשות בהשכלה הגבוהה. שני בעלי פרס נובל, שקיבלו עכשיו – בזכותם - במקום להלל ולהתפאר, הם הזהירו את הממשלה ואת העם: אל תעשו מה שאתם עושים להשכלה הגבוהה. לא יהיו לנו בעתיד בעלי פרס נובל. הפגיעה עכשיו, המחיר יהיה מחר. 
       
רוני בר-און (הליכוד):
       
       תמיד יהיה לנו פרס נובל לשלום. פרס נובל לשלום יהיה לנו, עם נסיגה ובלי נסיגה. 

היו"ר ראובן ריבלין:
       
       חבר הכנסת בר-און, למה לך לקלקל קריאות ביניים טובות. 

שמעון פרס (העבודה-מימד):
       
       ועכשיו הוא רוצה להעביר את סמכות ההכרעה מהכנסת למרכז המפלגה ולהכניס פוליטיזציה במנגנון הממשלתי. 
       
טלב אלסאנע (רע"ם):
       
       אבל איך אתם הולכים להצביע?

גלעד ארדן (הליכוד):
       
       - - - את הקול שלך. 

היו"ר ראובן ריבלין:
       
       חבר הכנסת ארדן. 
       
שמעון פרס (העבודה-מימד):
       
       אדוני ראש הממשלה, אי-אפשר לחיות מעבר להרי הזמן - - 

היו"ר ראובן ריבלין:
       
       חבר הכנסת ארדן. חבר הכנסת חזן. 

שמעון פרס (העבודה-מימד):
       
       - - הערפל שנוצר יתפזר, וזה עלול לקרות כבר למחרת הבחירות בארצות-הברית – זה די קרוב. הקיצוץ בתקציב לא יועיל אם התקציב יישאר פוליטי, כלומר יפרנס את הגושים הגדולים בשטחים, תוך כדי המשך קיפוח השכבות הדלות בישראל. הרבה מהשגיאות נוצרו מפני שהליכוד סבור שהוא רוב לנצח. אתם לא רוב לנצח. אל תשכחו שאת מחיר שגיאות הליכוד משלם העם כולו. 

יחיאל חזן (הליכוד):
       
       - - - 

היו"ר ראובן ריבלין:
       
       חבר הכנסת חזן. 

שמעון פרס (העבודה-מימד):
       
       ועל כן עלינו לעשות הכול כדי להיחלץ מימת השגיאות של המפלגה שהיתה גדולה בבחירות הקודמות. נתמוך במדיניות, נתמוך במדיניות ההתנתקות כפי שתיארת היום, אדוני ראש הממשלה - -

היו"ר ראובן ריבלין:
       
       חברת הכנסת גבריאלי. 

שמעון פרס (העבודה-מימד):
       
       - - אם היא תהווה פרק בתהליך השלום, צעד במפת הדרכים, כפי שהבטחת. לא נתמוך בכל תוכנית שתהיה התחמקות ותיקרא התנתקות. 

טלב אלסאנע (רע"ם):
       
       איך תצביע?
       
שמעון פרס (העבודה-מימד):
       
       אנחנו מוכנים להעניק רשת ביטחון, לא רשת הסוואה. 

היו"ר ראובן ריבלין:
       
       חבר הכנסת, השאלה שלך היתה ברורה. 

טלב אלסאנע (רע"ם):
       
       זה מעניין. 

היו"ר ראובן ריבלין:
       
       היא היתה ברורה. חבר הכנסת אלסאנע, שאלתכם היתה ברורה. 

שמעון פרס (העבודה-מימד):
       
       אדוני וידידי רן כהן, אנחנו אופוזיציה לממשלה, לא אופוזיציה לשלום. ואנחנו יודעים להבחין בין השניים, אל תדאג. 
       
טלב אלסאנע (רע"ם):
       
       אדוני מאוד משכנע, אבל איך תצביע?

איוב קרא (הליכוד):
       
       תביאו עוד "מיצובישי". 

שמעון פרס (העבודה-מימד):
       
       יהושע בן נון הסביר לעם את מדיניותו: שמש בגבעון דום וירח בעמק איילון. ואכן, "וידם השמש וירח עמד". אבל זו היתה תופעה חד-פעמית, שלוותה באזהרה: לא היה כיום ההוא לפניו ואחריו. אי-אפשר להגדיר נסים כמדיניות. מה שדרוש זה לא נס מן השמים, אלא מאמץ על פני הקרקע המציאותית. 
       
       העם לא צריך לשלם את מחיר הזמן, הדרוש מטעמים מפלגתיים כדי לתקן את השגיאות ולצאת לדרך המלך – דרך שסימן בן-גוריון כבר לפני 56 שנים. הוא צדק אז, הוא צודק היום, ואנחנו נוסיף ללכת בדרכו. תודה. 
       
היו"ר ראובן ריבלין:
       
       אני מודה ליושב-ראש האופוזיציה וראש הממשלה לשעבר שמעון פרס. רבותי חברי הכנסת, אני מכריז על חמש דקות הפסקה לאחר צאת הנשיא. 

מזכיר הכנסת אריה האן:
       
       בבקשה לקום. 
       
       כבוד הנשיא!
       
       (חברי הכנסת מכבדים בקימה את צאת נשיא המדינה מאולם המליאה.)

(הישיבה נפסקה בשעה 17:20 ונתחדשה בשעה 18:27.)

       
הצעות סיעות העבודה-מימד ויחד--חד"ש-תע"ל--בל"ד 
להביע אי-אמון בממשלה בשל:
1. מדיניותה בתחום החברתי והכלכלי;
2. מדיניותה בתחום החברתי, הכלכלי והמדיני

היו"ר ראובן ריבלין:
       
       חברי הכנסת, אני מבקש לחדש את הישיבה. הצעות אי-אמון. החלטנו על קיום דיון משולב, ולכן קודם יציעו המציעים את הצעות האי-אמון בשם סיעותיהם. הראשונה היתה אמורה להיות חברת הכנסת דליה איציק - - -

שר התחבורה מאיר שטרית:
       
       - - -

היו"ר ראובן ריבלין:
       
       ברור. חבר הכנסת ברכה, אמרו לי שאתה תהיה ראשון, אבל אני מבקש כי שר האוצר – אני מבקש לקרוא לחברת הכנסת דליה איציק כדי שהיא תגיש - - -

שר התחבורה מאיר שטרית:
       
       - - -

היו"ר ראובן ריבלין:
       
       הואיל והם עשו סידור שהתקבל על דעתו, אני מבקש לקרוא לחברת הכנסת דליה איציק.

מוחמד ברכה (חד"ש-תע"ל):
       
       שר האוצר אמור לענות על ההצעה של דליה איציק?

היו"ר ראובן ריבלין:
       
       הצעתך, בשם סיעת יחד, סיעתך וסיעת בל"ד, היא בתחום החברתי-הכלכלי. כבוד שר האוצר, חבר הכנסת ברכה מבקש לדבר באותו נושא של חברת הכנסת. הוא ידבר, ואדוני ישיב לו. 

שר האוצר בנימין נתניהו:
       
       מצוין. 

היו"ר ראובן ריבלין:
       
       והשר הנכבד, שר התחבורה, ישיב על הצעת האי-אמון של חברת הכנסת דליה איציק.

שר התחבורה מאיר שטרית:
       
       אין בעיה.

היו"ר ראובן ריבלין:
       
       בבקשה, חבר הכנסת ברכה. אדוני יעלה.

קריאה:
       
       אני מודה לך, אדוני היושב-ראש. 

היו"ר ראובן ריבלין:
       
       בהחלט. מצאנו פתרון יצירתי. האם צלצלנו? אדוני יצלצל. זכותו של חבר הכנסת ברכה להיות בטוח שכל חברי הכנסת המעוניינים לשמוע את דבריו יהיו כאן. אדוני יצלצל, ואנחנו נמתין שתי דקות. 

       רבותי חברי הכנסת, אני פותח את הישיבה. נקיים עכשיו את הדיונים על הצעות האי-אמון. ראשון מבקשי הצעת האי-אמון, בשם סיעתו, סיעת חד"ש-תע"ל, בשם הסיעות יחד, חד"ש-תע"ל ובל"ד, הוא חבר הכנסת מוחמד ברכה, סגן יושב-ראש הכנסת. אדוני, בבקשה. ישיב שר האוצר.
       
מוחמד ברכה (חד"ש-תע"ל):
       
       אדוני היושב-ראש, כנסת נכבדה, ראשית, אני מבקש לשלוח תנחומים למשפחות הקורבנות של הפיגועים השפלים במצרים ולשלוח איחולי החלמה לפצועים. אני רוצה גם להיות שותף למצוקתם ולאבלם של תושבי שדרות, בפרט לאחר הריגת שתי ילדות, ולהביע שותפות בסבלם של בני העם הפלסטיני בשטחים הכבושים, שסובלים יום-יום תחת אש ומשלמים מחיר דמים, מחיר הכיבוש הנורא והרצחני. אלה אכן ימים אפוקליפטיים, שעה מכוערת ומאיימת של קנאות וחורבן.
       
       אדוני היושב-ראש, רבותי חברי הכנסת, תוכנית ההתנתקות של שרון מהמציאות ומהתוצאות של מדיניותו נמשכת. זוהי לפי שעה ההתנתקות היחידה, והיא מתרחשת הלכה למעשה יום-יום ושעה-שעה בכל תחום מתחומי חיינו: הרס, חורבן, ייאוש, ריקבון וחוסר תוחלת. העיסוק האין-סופי בהתנתקות הפך למסך עשן המבקש לכסות על החידלון הקולוסלי של הממשלה, על פשעי המלחמה שלה, על התנערותה מאזרחיה ועל קריסת המערכות המוחלטת. 
       
       ממשלת ישראל טובחת בתושבי עזה, והקטל ההמוני של אזרחים חפים מפשע, זקנים, נשים וטף, הפך כאן לעניין של מה בכך. גם המחזה המחריד שמול עינינו – ניקוב גופה של תלמידת בית-ספר בת 13 בכדורים של קבוצת חיילים ואחר כך וידוא הריגה של אותה ילדה – כל אלה ביטויים של ההתבהמות המוחלטת של הכיבוש וההתנערות שלו מכל מוסר אנושי.
       
       כשהיא מפריחה דיבורים על התנתקות, הממשלה מנסה בעצם להסיח את הדעת מדברים אחרים, חמורים וקשים, שעלולים להביא חידלון וחורבן לשני העמים בארץ הזאת. הפלישה לצפון רצועת-עזה, שמתבצעת גם בימים אלה, כדי לייצר שם את רצועת הרצועה, היא בעצם אחד הביטויים של התוכנית האמיתית של הממשלה של שרון. תוכנית בניית הגדר, שמחלקת את הגדה המערבית ושמה את העם הפלסטיני בתוך גטו, היא בעצם התוכנית האמיתית של ממשלת שרון. הכוונה לספח התנחלויות בגדה המערבית היא התוכנית האמיתית של שרון. כל הפניית הזרקורים אל נושא ההתנתקות ואל פינוי כמה התנחלויות בעזה, גם היא באה לשרת אותה תוכנית, אבל ראוי ומועיל יותר לממשלה הזאת שהאורות יופנו דווקא אל הדבר השולי הזה בתוך רצועת-עזה – פינוי כמה יישובים – במקום שהזרקורים יופנו אל הפשעים האחרים ואל החסימה המוחלטת של כל אפשרות של השגת שלום בין שני העמים, שלום הבנוי על הסכמי שלום.
       
       "ימי התשובה" הם ימי שפיכות דמים. "ימי התשובה" הם ימי שפיכת דמו של העם הפלסטיני. אלה ימי תשובה מדממת, שיש בהם כמה מאפיינים של רצח עם, כשיום-יום מוטלים פצצות ופגזים מהשמים, בלא הבחנה, על אזרחים חפים מפשע.
       
       בעצם, אדוני היושב-ראש, יועצו, או ראש לשכתו, של ראש הממשלה, מר וייסגלס, חשף את מה שלא נאמר ולא ייאמר. נאום ראש הממשלה לפני כמה דקות כאן הוא ניסיון נואל ופשטני להזים את החשדות שפשוט מתלבשים עליו. תוכנית ההתנתקות היא תוכנית להקפיא כל פתרון וכל תהליך מדיני; היא תוכנית לנטרל אפילו את מפת הדרכים בגלגולה השרוני, עם 14 ההסתייגויות. וייסגלס חשף בעצם את האמת שהיתה ידועה לנו, אבל היה חשוב שדווקא אחד ממחיצתו ומחבר מרעיו של ראש הממשלה יאמר את הדברים אשר נאמרו. אדוני היושב-ראש, כל זה אינו מונע משרון להציג את עצמו כמי שדוחף בנחישות, כביכול, מהלך מדיני שעיקרו התנתקות. איזה כזב ואיזו הולכת שולל.
       
       היום הופיע שר האוצר בוועדת הכספים ודיבר על כל דבר חוץ מאשר על הקשר הדיאלקטי המתבקש בין מצב הכלכלה לבין התרחקותו של תהליך השלום. הוא הפריח כל מיני ססמאות בכל מיני כיוונים – על מצב אידיאלי זוהר, על ורדים שמוצבים בדרכנו, בדרכי הכלכלה, במדינת ישראל. הוא דיבר על כך שייטיבו עם הגמלאים, שייטיבו עם התלמידים וייטיבו עם החינוך. 
       
       רבותי, כל זה הוא אחיזת עיניים. התקציב, שיונח על שולחן הכנסת בתחילת החודש הבא, ידבר בעד עצמו. התקציב, שגם ראש הממשלה חזר עליו, של הוספת 700 מיליון ש"ח לתקציב החינוך, הוא לא כדי לחזק את החינוך ולא כדי לחזק את מערכת החינוך, אלא כדי לממן את החלק הקשה בתוכנית דברת, ואני לא יודע אם החלקים החיוביים בה יתבצעו לאחר מכן או לא. זהו תקציב שמיועד לפיטורי מורים; זהו תקציב שמיועד לשינויים מערכתיים שנובעים מחטיבות הביניים, אבל זה לא תקציב שבא כדי לחפות על הכשלים החמורים במערכת החינוך בישראל. גם התוספת לסל הבריאות, שמדברים עליה, כביכול, ושר האוצר דיבר עליה הבוקר – ואני חושב שהוא עוד ידבר עליה כאן – היא סוג של אחיזת עיניים. היא ניסיון פשוט להכניס משהו ממה שכבר נגזל. גם אחרי התוספת לא נחזור לאותם ימים שלפני שלוש שנים, מבחינת רמת סל הבריאות. גם בנושא הגמלאים – לא נחזור לרמת הקצבאות שקיבלו הגמלאים לפני שלוש-ארבע שנים.
       
       שר האוצר אוהב מאוד לדבר על השווקים בעולם ועל הצורך להתאים את עצמנו – שהכלכלה הישראלית תתאים את עצמה – לשיקולים הכלכליים העולמיים. אבל הממשלה הזאת, ראש הממשלה ושר האוצר מובילים לעבדות לשוק הבין-לאומי החיצוני ומייצרים שוק של עבדים בכלכלה הפנימית במדינת ישראל. הכלכלה אמורה לשרת את האזרחים, ולא האזרחים אמורים לשרת ערכים כלכליים שבאים לשרת את ההון הגדול. זה מה שביבי נתניהו ואריק שרון עושים כל הזמן מאז נכנסו לממשלה הזאת כשר האוצר וראש הממשלה, אבל גם לפני כן – זוהי המדיניות של הליכוד, לשרת את בעלי ההון ולדפוק את השכבות החלשות. אי-אפשר לדבר על מצב אידיאלי, כביכול, כאשר יש מיליון אנשים שחיים מתחת לקו העוני, כשיש 600,000 ילדים שסובלים חרפת רעב וכשמערכת החינוך סובלת מכשל עמוק.
          					
       מערכת הבריאות, גם עם התוספת שאתה מתכוון לדבר עליה, עדיין אינה נותנת את המענים החיוניים לאותם חולים ולאותן תרופות חדשות ומתחדשות. לכן אני אומר שזאת הונאה, זה ניסיון למכור לוקשים לציבור. 
       
       גם מה שהתפאר בו ראש הממשלה, על ההסכם עם הרשויות המקומיות – איזה הסכם היה? היה הסכם על התייעלות. התייעלות, זאת אומרת פיטורי עובדים; הבראה, זאת אומרת לצמצם, לצמק את הרשויות המקומיות. מי ייתן את השירותים שאותן רשויות מקומיות אמורות לספק לאזרחים – שירותי רווחה, שירותי תשתיות, שירותי חינוך, החזקת מערכת החינוך? יהיו לנו רשויות מקומיות מאוזנות, יהיו לנו פיטורי עובדים, אבל יהיו לנו רשויות שאינן מסוגלות להגיש כל שירות לציבור. ועל זה שר האוצר לא דיבר הבוקר, וגם לא ידבר, כי אין לו תשובה על כל הדברים האלה. 
       
       אדוני היושב-ראש, הממשלה הזאת היא ממשלה של כישלון וממשלה של חידלון. גם בתחום המדיני אין שום בשורה ואין שום תקווה, וגם בתחום הכלכלי-החברתי אין שום בשורה ואין שום תקווה, כי המדיניות בנויה על ערכים לא נכונים. במדיניות, הערך העיקרי הוא ערך הכוח וההשתלטות והסיפוח, וברמה החברתית-הכלכלית הערך הראשון הוא שירות ההון הגדול ושירות אינטרסים כלכליים מחוץ למדינת ישראל, של ההון הגדול, וההשתלבות בתוך מערכת הערכים הנפשעת של ההון הגדול על חשבון השכבות החלשות במדינת ישראל. 
       
       לכן, אדוני היושב-ראש, אנחנו כאן מגישים הצעת אי-אמון על כישלונה וחדלונה של הממשלה הזאת, וכל שעה שמתקצרת מחייה של הממשלה הזאת – כך ייטב כנראה לעם בישראל, יהודים וערבים. אני פונה לכל חברי הכנסת לתמוך בהצעת האי-אמון שלנו. תודה רבה, אדוני. 
       
היו"ר ראובן ריבלין:
       
       אני מאוד מודה לחבר הכנסת מוחמד ברכה, סגן יושב-ראש הכנסת. שר האוצר ישיב על שתי ההצעות יחדיו, או אדוני רוצה להשיב על הצעה זו?
       
שר האוצר בנימין נתניהו:
       
       אני מבקש להשיב. 
       
היו"ר ראובן ריבלין:
       
       בבקשה. כבוד שר האוצר וראש הממשלה לשעבר, בנימין נתניהו, מתכבד לעלות ולהשיב על הצעת האי-אמון של סיעות בל"ד, חד"ש-תע"ל ויחד. 
       
עבד-אלמאלכ דהאמשה (רע"ם):
       
       - - - 
       
היו"ר ראובן ריבלין:
       
       אנחנו לא הצטרפנו להצעת האי-אמון, חבר הכנסת דהאמשה. חבר הכנסת דהאמשה מצטרף גם הוא להצעת האי-אמון. בבקשה, אדוני. 
       
שר האוצר בנימין נתניהו:
       
       אדוני היושב-ראש, אני מודה לך על גמישותך בסדר-היום וגם על נכונותך להתחשב בנסיבות אישיות. 
       
       אני רוצה לומר מלה אחת לעמיתי וידידי, חבר הכנסת פרס, יושב-ראש האופוזיציה. אני מבין שהוא בא עם רשימה של כישלונות הליכוד, והייתי שמח לדון אתו על כל אחד ואחד מהנושאים הללו, שהוא מעלה אותם ככישלונות. אבל דרושה מידה לא מבוטלת של תעוזה – על-מנת להישאר דיפלומטיים לא אגיד מלה אחרת – לעמוד כאן, כשהוא מימש את מה שהוא חושב שהוא התיקון לכל שגיאות הליכוד, והביא בתמצית את מדיניותו "הנכונה" לידי ביטוי בהסכם אוסלו. והנה אנחנו נמצאים עכשיו אחרי עשר שנים נוראות, 1,000 קורבנות, רובם אזרחים - ילדים, נשים, משפחות שלמות שנגדעו מעל פני האדמה, והוא מדבר על טעויות, והוא מטיף לנו? 
       
       הוא אמר כך: את הטרור נפתור על-ידי כך שניתן לטרוריסטים את ההרים, את הגבעות מעל ערינו וסביב ירושלים. אנחנו ניתן להם נשק, והם יילחמו בטרור - הטרוריסטים יילחמו בטרור; אנחנו נחתום אתם על הסכם, והם יכבדו אותו; אנחנו נשמע מהם התחייבויות, והם ימלאו אותן; אנחנו נזרים להם כספים, והם ישתמשו בהם לצורכי שלום; אנחנו נביא אותם להכרה בין-לאומית, וההכרה הזאת תביא אותם למתן את דרכם; אנחנו נפתח להם את שערי הבית הלבן ואת שערי העולם כולו, וזה יחייב אותם למתינות. כל אחת מההנחות הללו התנפצו על סלע המציאות. הן התנפצו בנפץ אדיר ובשיטפון אדיר של דם של אזרחים חפים מפשע. 
       
עבד-אלמאלכ דהאמשה (רע"ם):
       
       הבעיה שהוא עשה את כל הדברים - - - 
       
שר האוצר בנימין נתניהו:
       
       הוא עשה את כל הדברים הללו, ותחת השלטון של מפלגת העבודה, תחת שלטונו של יצחק רבין וממשלתו של שמעון פרס, הוא קיבל את הפיצוץ בפרצוף. זה מה שקרה. מתי היה "המהנדס"? מתי היתה התופת הנוראה הזאת? מתי זה התחיל? כל אחת מההנחות שלו שגויה, כל אחת מהן, מההתחלה ועד הסוף. הן שגויות בצורה איומה, משום שהטרור כוונתו לא להשיג שלום, כוונתו להשמיד את מדינת היהודים. 
       
       משום שאש"ף לא נוצר כדי להקים פה מדינה, הוא נוצר כדי להשמיד פה מדינה. משום שאש"ף יכול היה להתבסס יפה מאוד ביהודה ובשומרון. השטחים הללו היו בשליטה ירדנית, הוא לא דיבר על הפיכת המקום הזה למדינה לצד מדינת ישראל, הוא דיבר על שחרור פלסטין ב-1964. שם החוויה המכוננת, שם הרגע שהכול נחשף, ב-1964. כשאש"ף הוקם, כשערפאת וחבריו הקימו אותו, הם אמרו: מטרתנו לשחרר את פלסטין. זאת היתה מטרתם אז, זו מטרתם היום, ופלסטין שנועדה לשחרור היא בתוך מה שקרוי "הקו הירוק". זו היתה מטרתם אז. 
       
עבד-אלמאלכ דהאמשה (רע"ם):
       
       חתמת אתם הסכמים.
       
שר האוצר בנימין נתניהו:
       
       גם היעד היה בלתי לגיטימי, וגם השיטה היתה בלתי לגיטימית, קרימינלית מלכתחילה. טרור למען השמדה – זו היתה האמת אז, ולצערי זו נשארה האמת גם היום. שום דבר לא השתנה. מה שהשתנה הוא רק שפרס, בעיוורון שקשה להאמין שקיים, נתן לארכי-טרוריסט, לראש מחנה ההשמדה, את הכלים כדי לבצע את זממו, ואחר כך הוא מתפלא. הוא מאשים את שרון, מאשים את נתניהו, מאשים את הליכוד – אינני יודע את מי הוא מאשים – על כך שערפאת אינו משחק, ולא שיחק בתקופתו של פרס כראש ממשלה ושל רבין כראש ממשלה, לפי הכללים שהוא מדמיין בדמיונו באיזה עולם שאיננו קיים היום. 
       
       הטרור מקורו בשאיפה הטוטליטרית של השמדה. הטרור אינו מצוי בדיכוי, הטרור אינו נובע מעוני, הוא איננו נובע מאובדן זכויות או מהעדר זכויות לאומיות או פרטיות. אם היה נובע מהדברים האלה, היית רואה טרור אצל גנדי בהודו. הוא נקט אמצעי טרור? מרתין לותר קינג נקט אמצעי טרור? מאציני וגריבלדי נקטו אמצעי טרור? כל לוחמי החופש של המאה ה-19 נקטו אמצעי טרור? לגויה יש תמונה מפורסמת מהמאה ה-19, רוויית מלחמות שחרור, מלחמות אמיתיות. צבאות נלחמו בגבורה בלתי רגילה, וגויה צייר תמונה שזעזעה את כל העולם הנאור, איך מוציאים להורג אזרחים, יורים על אזרחים. זה דבר מזעזע. מלחמות אין-קץ באירופה – מי השתמש בטרור? המחתרת הצרפתית נגד הכיבוש הנורא ביותר בהיסטוריה השתמשה בטרור? מה, הם הרגו אזרחים? הם הרגו את הילדים של המשת"פים של הנאצים? אפילו זה לא. 
       
ואסל טאהא (בל"ד):
       
       הם לא התנגדו לנאצים?
       
שר האוצר בנימין נתניהו:
       
       הם התנגדו לנאצים, הם הרגו קצינים, הם הרגו חיילים, אבל הם לא נגעו באזרחים, והיה להם שפע של אזרחים. 
       
ואסל טאהא (בל"ד):
       
       הם התנגדו לכיבוש. גם הפלסטינים מתנגדים לכיבוש.
       
שר האוצר בנימין נתניהו:
       
       להיפך, הם לא נגעו באזרחים. 
       
עבד-אלמאלכ דהאמשה (רע"ם):
       
       כמה אזרחים פלסטינים נהרגו עכשיו? 
       
שר האוצר בנימין נתניהו:
       
       הם נלחמו בצבא, אבל לא רצחו ילדים, לא רצחו נשים. 
       
ואסל טאהא (בל"ד):
       
       מי רוצח ילדים ואזרחים?
       
שר האוצר בנימין נתניהו:
       
       הטרור אינו נובע מכל הדברים הללו. 
       
עבד-אלמאלכ דהאמשה (רע"ם):
       
       הטרור זה רק פלסטינים, צה"ל זה לא טרור. 
       
היו"ר ראובן ריבלין:
       
       אתה רוצה אחר כך לומר את דברך? אתן לך רשות לומר את דברך אחרי כן. אתה רשום לדיון.

שר האוצר בנימין נתניהו:
       
       הטרור של "אל-קאעידה", כמו הטרור של חאג' אמין אל-חוסייני, כמו הטרור של ערפאת, כמו הטרור של חבש, כמו הטרור של ה"חמאס", כמו הטרור של "גדודי חללי אל-אקצא", הטרור הזה נובע משאיפת ההשמדה. זה נכון שיש הבדל בין הטרור הפלסטיני הלאומני, ששואף רק להשמיד את מדינת ישראל - אין לו שאיפות מעבר לזה – או למנוע את הקמתה, לבין הטרור האסלאמי הרדיקלי, ששואף להשמיד את המערב.

ואסל טאהא (בל"ד):
       
       למה מסרת את חברון?

היו"ר ראובן ריבלין:
       
       חבר הכנסת טאהא.

שר האוצר בנימין נתניהו:
       
       יש ביניהם זהות, כי ישראל היא מבחינתם העמדה הקדמית של המערב, ויש להשמיד אותה. על כך שניהם מסכימים, ומכאן זהות המטרה בענייננו. 

עבד-אלמאלכ דהאמשה (רע"ם):
       
       השטויות האלה - - - 

היו"ר ראובן ריבלין:
       
       חבר הכנסת דהאמשה, שטויות, שטויות, אבל לעת עתה אנשים נהרגים. גם אדוני טוען שאנשים נהרגים. לעת עתה אנשים נהרגים. אין פה שום שטויות. 

עבד-אלמאלכ דהאמשה (רע"ם):
       
       - - - 

היו"ר ראובן ריבלין:
       
       שמענו, קריאת הביניים ברורה. אדוני לא יכול לנאום מהכיסא. עכשיו נואם שר האוצר. 

ואסל טאהא (בל"ד):
       
       אני רוצה רק להזכיר.

היו"ר ראובן ריבלין:
       
       אתה לא צריך להזכיר לו.

ואסל טאהא (בל"ד):
       
       שעה שאמין אל-חוסייני לא היה wanted, שמיר היה wanted.

שר האוצר בנימין נתניהו:
       
       אדוני, אני לא זקוק לעזרה, אבל אני מודה לך על רצונך לעזור.
       
       בכל אופן, אני חושב שמר פרס היה מיטיב לעשות לו הצטייד בקצת צניעות אחרי שהביא עלינו בעצם את האסון הנורא ביותר מאז הקמת המדינה, או יותר נכון, מאז מלחמת יום הכיפורים, כדי להיות מדויק. אבל מבחינת הפגיעה באזרחים, הפגיעה בעורף, הפגיעה בחפים מפשע, אין להעלות על הדעת שהפגיעה הזאת היתה מתרחשת אלמלא רצף השגיאות העצום והטרגי שמר פרס וחבריו הביאו עלינו, והטרגדיה הגדולה ביותר היא שהם לא למדו שום דבר מהשגיאות שלהם. כאילו שום דבר לא קרה. 
       
       ובכן, אנחנו למדנו, ואנחנו מפחיתים את הטרור. זה נכון שמעת לעת עדיין מתרחשות טרגדיות, אבל זה גם נכון שהיקף הנפגעים מפעולות טרור המתאבדים צומצם בלמעלה מ-80%, בקרוב ל-90%, ולא כתוצאה מזה שהטרוריסטים אינם רוצים להשמיד אותנו או לרצוח בנו, אלא כתוצאה מזה שאנחנו פוגעים בהם, כתוצאה מהגדר שאנחנו מקימים, כתוצאה מפעולות המודיעין. זו הסיבה שהטרור פוחת, זו הסיבה שעם השלמת הגדר והמשך הפעולות שלנו הוא יפחת עוד יותר. 
       
       הייתי שמח מאוד אם היה לנו, כפי שמר פרס מדמיין במוחו, שותף לשלום. אבל אין לנו. אין לנו לא משום שאנחנו צריכים מישהו שיסכים על קו גבול כזה או אחר, אלא משום שאנחנו צריכים מישהו שיסכים עם קיומה של ישות ציונית עצמאית, כלומר מדינת ישראל, ואין בהנהגה הפלסטינית היום דמות כזאת, או מישהו שמוכן להתייצב מול העולם, ובעיקר מול עמו, ולומר להם: הפנטזיה של זכות השיבה מתה, הקיום של מדינת ישראל הוא עובדה קיימת. אנחנו מחפשים בנרות, וללא הצלחה, סאדאת פלסטיני, או כמלך ירדן, עבדאללה. דמויות כאלה איננו מוצאים. 

מוחמד ברכה (חד"ש-תע"ל):
       
       על מה אתה מדבר? אין שאלה של קיום עם ישראל. יש שאלה של קיום העם הפלסטיני. 
       
שר האוצר בנימין נתניהו:
       
       אנחנו מוצאים דבר שמביא טרגדיה, קודם כול לנו, אבל אני מוכרח להגיד, גם לפלסטינים עצמם. 

היו"ר ראובן ריבלין:
       
       חבר הכנסת ברכה, כך לא חשב ערפאת בקמפ-דייוויד עם ברק? 

גאלב מג'אדלה (העבודה-מימד):
       
       - - - 

היו"ר ראובן ריבלין:
       
       אבל הוא סירב לראש הממשלה לשעבר אהוד ברק. 

מוחמד ברכה (חד"ש-תע"ל):
       
       איזה שלום הוא רוצה?

היו"ר ראובן ריבלין:
       
       חבר הכנסת ברכה, עכשיו עונים לו על הצעת האי-אמון שלו. 

שר האוצר בנימין נתניהו:
       
       חבר הכנסת ברכה, ייחדת את דבריך למצב הכלכלי, למצב החברתי. קודם כול, אני מסכים, ואתה בוודאי מסכים, שיש קשר הדוק בין השניים, אבל ייתכן שאינך מסכים אתי על אופי הקשר. כשאני מסתכל בעולם מי יוצא מעוני, מי יוצא מעוני למעמד ביניים, מי יוצא מעוני לפרנסה בכבוד, אני מזהה בכל העולם אותו דבר, אם כי אני רואה יציאה מעוני היום בעולם שלא היתה בתולדות האנושות, שמאות מיליונים יוצאים בתוך עשור ממצב של אנשים שאין להם שום דבר – במקרה הטוב הם עשירים אם יש להם זוג אופניים – והם פתאום משנים בבת-אחת את מצב חייהם. את השינוי הזה שאנחנו רואים בהרבה יבשות, ובראש ובראשונה באסיה, אנחנו מזהים עם דבר אחד: המעבר מתלות כלכלית ליצירה כלכלית, לעבודה, להשקעה, ליזמות. זה הדבר שמוציא את האנשים מהעוני. 
       
       אנחנו הלכנו במשך שנים ארוכות בדרך הפוכה: אמרנו שהדרך להוציא אנשים מהעוני היא לתת להם כסף בקצבאות, ונתנו את הקצבאות. 

חיים אורון (יחד):
       
       הורידו את האבטלה ל-5%. שר האוצר, אתה שוב חוזר - - - 

שר האוצר בנימין נתניהו:
       
       לא כולם היו בוועדת הכספים. 

היו"ר ראובן ריבלין:
       
       חבר הכנסת אורון, הוא שמע.

שר האוצר בנימין נתניהו:
       
       לא כולם היו בוועדת הכספים. הדבר שעשינו, נתנו קצבאות בהיקף גדל והולך, בהיקף עולה, וראה זה פלא, ככל שנתנו יותר קצבאות, מדד האי-שוויון התרחב וגם העוני התרחב. זה לא פלא בעיני, זה ברור. חינכנו דור, התחלנו לחנך כבר דורות, להיות בתלות, להיות בני חסות של המדינה, לחיות מקצבאות ולא לחיות מעמלם, מכוח היצירה שיש בהם, שיש בכל אדם – יהודי, ערבי.
       
מוחמד ברכה (חד"ש-תע"ל):
       
       אבל לחיות.

שר האוצר בנימין נתניהו:
       
	ולחיות, להתפרנס בכבוד. נאמר לנו: איך אתה רוצה שאנשים יתפרנסו? אין מקומות עבודה. אז מה, תוריד להם את הקצבאות? אין להם מקומות עבודה. ובכן, אנחנו עשינו מה שנעשה במדינות רבות, וזה קשה, לעבור מקצבאות לעבודה. זה קשה. לא אגיד את זה אחרת. אני לא אומר שזה דבר קל. מי שיכול לעבוד צריך ללכת לעבוד. מי שאינו יכול לעבוד, צריך לעזור לו בהזדמנות הראשונה שאפשר. זה בדיוק מה שעשינו. 

       הוצאנו עובדים זרים, כפי שאמר, בצדק, ראש הממשלה, והתחלנו במדיניות שהורידה מסים על-ידי צמצום חלק מהוצאות הממשלה - בממשלה עדיין יש הרבה הרבה שומן, בכל ממשלה - והתוצאה היתה שעם הורדת המסים היה כדאי להשקיע וכדאי לעבוד, ורואים זאת בכל רבעון, ובשנה הזאת אחורה, ייצרנו, מנוכה מעונתיות, 91,000 מקומות עבודה, עם עונתיות - 80,000 מקומות עבודה. כולם בסקטור הפרטי. סליחה, ישראלים שנכנסו למעגל העבודה, כי חלק מהם החליפו גם עובדים זרים שיצאו. זה בדיוק 80,000 יותר ממה שהיו לפני שנתיים, כשהמשק אז התכווץ, ואם הוספנו אז מקומות עבודה, הם היו מקומות עבודה במגזר הציבורי, דבר שאסור לעשותו. 

מוחמד ברכה (חד"ש-תע"ל):
       
       - - - 

שר האוצר בנימין נתניהו:
       
       ואכן האבטלה, שעלתה ברציפות במשך ארבע שנים – כיוון ששאלת על האבטלה – קודם כול מספר המשתתפים בשוק העבודה גדל. זו אינדיקציה הכי טובה. אם יש חולי אחד עצום אצלנו, זה שמספר המשתתפים בשוק העבודה הוא קטנטן, הוא הכי נמוך במערב, הוא אחד הנמוכים בעולם. יש הרבה אנשים שפשוט אינם עובדים. אני מספר לכם שבשנה האחרונה, בפעם הראשונה זה הרבה מאוד שנים, שיעור ההשתתפות בעבודה עלה. הוא עלה באחוז שלם, 1.1%. כל הזמן הוא ירד, ופתאום הוא עולה. זה דבר אחד. אבל כשהוא עולה, זה יכול גם להגדיל את האבטלה, כי יש יותר דורשים, ולמעשה מה שקרה הוא שהאבטלה שעלתה ברציפות במשך ארבע שנים, התייצבה. בשני הרבעונים האחרונים ירד שיעור האבטלה ל-10.7%, לעומת השיא שהוא הגיע אליו – 10.9%. הוא היה מגיע להרבה יותר אם לא היינו נוקטים את המדיניות הזאת. 
       
       אבל הדבר החשוב ביותר ביציאה לעבודה הוא, שכאשר אנחנו מסתכלים מהו המנבא של העוני - - - 

מוחמד ברכה (חד"ש-תע"ל):
       
       אדוני שר האוצר - - - 11% אבטלה. 

היו"ר ראובן ריבלין:
       
       בסוף דבריו אשאל אותו אם הוא מוכן לענות על שאלות.
       
שר האוצר בנימין נתניהו:
       
       כשאנחנו מסתכלים מהו המנבא של העוני - חבר הכנסת ברכה, שמעתי אותך, תשמע אותי. אפילו לא שמעת אותי בוועדת הכספים, לא נשארת. אמרת שם, ועכשיו אתה אומר כאן. נו, פעם אחת תקשיב גם לי.

מוחמד ברכה (חד"ש-תע"ל):
       
       ביקשתי את הפרוטוקול, אתה יכול להיות בטוח.

שר האוצר בנימין נתניהו:
       
       זה בסדר, אבל הרי אתה פה, אתה לא צריך לקרוא את הפרוטוקול. תקשיב לי. אני אומר לך שכאשר אנחנו מסתכלים מהו המנבא של העוני, אנחנו רואים שהדבר הברור ביותר, הקובע ביותר, זה מספר הנפשות המועסקות במשפחה. אם שני ההורים מובטלים, לא מועסקים, שיעור העוני הוא בין 60% ל-70%. ברגע שאחד מהם מועסק, שיעור העוני יורד ל-20%. כששניהם מועסקים, שיעור העוני בעצם נעלם, הוא 2%, כמעט אפס. 

       זאת אומרת, שכדי להיפטר מהעוני אנחנו חייבים לייצר מקומות עבודה ולהניע אנשים אל מקומות העבודה. איך מייצרים מקומות עבודה? הממשלה אינה יכולה לייצר מקומות עבודה. אם הממשלה נכנסת לעסקים ומפעילה עסקים, קורה לה כמו לברית-המועצות – הכול קורס. הייתי עכשיו באוקראינה, וראיתי מפעלים אדירים קורסים, ריקים. אין כלום. ממשלה אינה יודעת לנהל עסקים. אנשי עסקים ונשות עסקים יודעים לנהל עסקים. דרך אגב, זו גם הסיבה לכך שמחצית כספי הקרן לעידוד עסקים קטנים הולכת דווקא לבני-המיעוטים. אני מאושר לשמוע את זה.
       
קריאה:

       איפה?
       
שר האוצר בנימין נתניהו:
       
       עכשיו, הקרן שהקמנו. הנה, אני מספר לך: 50% מהמענקים שאנחנו נותנים הם מענקים ממונפים, כי בעל העסק, היזם, צריך להביא עוד 80% מימון מהבנקים. אז אם השוק חושב שכדאי לתת לו, אנחנו מוכנים לתת. וראה זה פלא – 50% הם מבני-המיעוטים. זה מה שאני רוצה לראות, לא קצבאות – יזמים: אנשים יוצאים החוצה, בונים, עושים עסק, מפרנסים את המשפחה. לא כולם יכולים להיות יזמים, אבל כולם יכולים ללכת לעבוד. היום כולם יכולים ללכת לעבוד. 
       
       לצאת מהעוני פירושו לייצר מקומות עבודה. לייצר מקומות עבודה פירושו לייצר את המנוע היחיד שיכול לייצר את מקומות העבודה, וזה הסקטור הפרטי, ולא הממשלה. כדי שהסקטור הפרטי יעבוד, אתה חייב להוריד את המסים במדינה, אחרת הוא ילך לאנגליה, ילך להונגריה – והוא הולך – ילך לסינגפור. אי-אפשר היום לעצור – וזה הסוד הגדול – אי-אפשר לעצור: אי-אפשר היום למנוע מיזמים, ממשקיעים, מעובדים ומצרכנים להזמין מוצר בארץ אחרת או להשקיע בארץ אחרת, ולהעתיק תעשיות שלמות – לא מפעל, אלא תעשייה שלמה. לא טוב לי פה? אני הולך לסינגפור. עכשיו עצרתי באירופה ודיברתי עם אנשי עסקים ממדינה מסוימת, והם אמרו: אנחנו עוזבים. שאלתי לאן הם עוזבים, והם נקבו בשם של מדינה. שאלתי למה, והם אמרו שהמסים גבוהים מדי. מדובר במדינה מאוד מפותחת, מאוד תרבותית. אני אומר לך שהיא בסכנה איומה. 
       
       זה נכון לגבי כולם. ככל שמרחב הפעולה בכלכלה – הגלובלית, התחרותית, עם מרחב האינפורמציה – ככל שיש יותר חופש פעולה וחופש בחירה ליזמים, לאזרחים, למשקיעים, לעובדים הטכנולוגיים, כך מצטמצם חופש הפעולה של הממשלות. אנחנו יכולים כמובן לומר שזה לא מעניין אותנו, ונמשיך לתת קצבאות, אבל אז נגיע לאותה קריסה שהגענו אליה רק לפני שנתיים.
       
       חופש הבחירה האמיתי שיש לממשלות הוא זה: לממשלות יש אפשרות לעשות את הרפורמות של שוק יעיל יותר, של כלכלה חופשית, לתת למי שאינו יכול לעבוד, אבל את מי שיכול לעבוד צריך להביא לשוק העבודה. את הבחירה הזאת אפשר לעשות עכשיו במחיר סביר – כואב, אבל סביר – או לעשות אותה אחר כך, אחרי הקטסטרופה, במחיר בלתי הגיוני, שאי-אפשר לשאת אותו בכלל. זאת הבחירה האמיתית. אתה יכול להגיע למפולת, או למנוע אותה ולהתחיל לטפס בהר. אנחנו בחרנו לטפס בהר. המשק צומח עתה ב-4%. התוצר הגולמי העסקי, שהוא המנוע, צומח ביותר מ-5%. 1,700 ישראלים בשבוע נכנסים למעגל העבודה, והמספר גדל. הורדנו את הגירעון, חרף הורדת המסים, גם למעמד הבינוני, וגם לבעלי שכר נמוך יחסית. אנחנו רואים שתקבולי המס שלנו – בניגוד למה שנכתב בעיתונים – עומדים ביעד. לא היתה לנו נפילה של מסים.
       
טלב אלסאנע (רע"ם):
       
       אז איך האבטלה גוברת, אדוני השר?
       
שר האוצר בנימין נתניהו:
       
       האבטלה, שכל הזמן עלתה, התחילה לרדת. היא ירדה בשתי עשיריות האחוז. זה לא מספיק בעיני, אבל אנחנו מצפים שבשנה הבאה היא תרד מתחת ל-10%. אני מציע להתייחס בכבוד לצפי שלנו, כי עד היום התחזיות שלנו – מאז אני שר האוצר – אומתו. בדרך כלל הן אומתו – כמעט בכל הדברים – יותר טוב ממה שצפינו. אמרנו שזה ייקח בין חצי שנה לשנה עד שהאבטלה תתחיל להתיישר, וראה זה פלא, היא כבר מתיישרת. אינני יודע אם תהיה קפיצה בחודש מסוים. 
       
טלב אלסאנע (רע"ם):
       
       למה חלקם של המתנחלים יותר גדול מחלקם היחסי - - - 
       
שר האוצר בנימין נתניהו:
       
       לגבי המתנחלים, שמעתי את הדברים גם ממר פרס. מה לעשות, ארצות-הברית מנכה את ההשקעות שלנו מהערבויות. זה סכום קטן מאוד, אלה סכומים שמגיעים ל-1% מהתל"ג. אפשר לחשוב שאנחנו מוציאים שם את המיליארדים שאנחנו מדברים עליהם. זה לא נכון. למה? כי את הילדים האלה בלאו הכי תחנך; בתי-החולים האלה בלאו הכי יהיו לך; קצבאות, אם אנחנו נותנים, יש גם שם. מה שיש שם – יש כאן. יש כבישים, נכון, זאת ההשקעה העיקרית. אני לא צריך להגיד לך שהכבישים הללו משרתים את האוכלוסייה הפלסטינית עוד יותר, אבל זה שייך לדיון אחר. זאת האמת. 
       
טלב אלסאנע (רע"ם):
       
       אבל כל התקציב הולך לשם.
       
שר האוצר בנימין נתניהו:
       
       בכל מקרה, הבעיה העיקרית שלנו היא לא ההתנחלויות. עם כל הרצון של האופוזיציה לעשות מזה הון פוליטי, הבעיה העיקרית שלנו היא שהמגזר הציבורי הוא מאוד-מאוד כבד. גם אחרי שאתה מנכה את הוצאות הביטחון הוא עדיין הרבה יותר כבד מאשר במדינות אחרות. משום כך נטל המס שלנו הרבה יותר כבד מאשר במדינות אחרות. הוא כבד ב-5% מהתל"ג במדינות אחרות. 5% מהתל"ג הם 30 מיליארד ש"ח. זה סכום עצום – אלה סכומים עצומים. נדמה לי שזה מתבטא ב-4,000 ש"ח לשנה לנפש, סכום עודף שאנחנו לוקחים כדי לממן את הדבר הזה. זה מטיל על הכלכלה משקולת בלתי אפשרית. 
       
       אני מסכים בדבר אחד – שמעתי את זה היום בוועדת הכספים, לדעתי דווקא היה דיון מעמיק – יש תקופת מעבר, והיא קשה לאנשים שחיו על קצבאות. אנחנו יודעים על המעבר ועל הקושי. אמרנו שבהזדמנות הראשונה נתקן, וזה מה שאנחנו עושים בתקציב הזה. בתקציב לשנה הקרובה אנחנו באים קודם כול לעזור לקשישים עם ההכנסה הנמוכה, למי שאינם חלק ממעגל העבודה; אנחנו נעזור למפעלי הזנה לילדים, שגם הם אינם חלק ממעגל העבודה; לעולים חדשים בפריפריה אנחנו עוזרים בשכר דירה; תהיה תוספת לסל התרופות – נכון, לא יכולנו לתת את זה בשנה הקודמת, אבל אנחנו יכולים לתת את זה עכשיו, ואנחנו נותנים. הייתי רוצה לתת יותר, אבל אנחנו נותנים – ולא סכום מבוטל. 150 מיליון ש"ח הם לא סכום מבוטל. 
       
       אנחנו משקיעים כמובן גם בדבר החברתי שהוא בעיני החשוב ביותר – מעבר ליצירת מקומות עבודה יש דבר חשוב אחד – אמרתי שכדי לצאת מהעוני דרושים שני דברים: קודם כול צריך שיהיו צמיחה שמייצרת מקומות עבודה והנעת אנשים לעבודה – אין דרך אחרת – ואת זה אנחנו עושים עם המדיניות שלנו, כפי שהסינים עושים את זה, כפי שעשו את זה בניו-זילנד, כפי שעושים את זה עכשיו בצ'ילה – אלה הכלכלות שמסמנות לכל העולם. בכל מקום שבו עשו את זה, ככה הוציאו מהעוני. תלכו היום למדינות האלה ותראו – 300 מיליון אזרחים בסין כבר אינם חיים בעוני. לפני עשר שנים הם היו עניים מרודים. אז יש שם בעלי מעמד בינוני, ורחמנא ליצלן, יש שם אפילו כמה מיליונרים – נורא ואיום – אבל כולם יצאו מהעוני. אותו דבר אנחנו רואים בצ'ילה, בכלכלה הכי ליברלית והכי מתקדמת באמריקה הלטינית. באירלנד רואים את זה, וגם במקומות אחרים. 
       
       בישראל אנחנו עושים אותו דבר. אבל יש עוד מרכיב הכרחי כדי לצאת מהעוני: אחרי שיצאת מהעוני, השדרוג שלך – של השכר, של כושר ההשתכרות שלך – תלוי בהשכלה ובהכשרה שלך. כאן אנחנו באים לעשות גם את הדבר הזה: לא רק להקל את תקופת המעבר לאוכלוסיות שנפגעו – לאוכלוסיות החלשות. אנחנו באים גם לעזור על-ידי רפורמה בחינוך, ואני חושב שחשוב שהכנסת תאשר אותה, משום שהיא באמת נותנת את הסיכוי לשדרג את עצמך במהלך שנות הפרנסה, להגיע לרמות שכר גבוהות יותר. 
       
       ובכן, אם אני אומר את האמת – אתם תגידו לי שזה קשה ויש נפגעים, הכול נכון – אבל אם לא נעשה את זה, האלטרנטיבה היא לשקוע באותה ביצה איומה. מה אני אגיד לכם, אף אחד לא יוציא אותנו משם. היום, כשהכלכלה העולמית זזה כפי שהיא זזה, זה לא עניין של אידיאולוגיה. זה לא עניין של עקרונות, חבר הכנסת ברכה. אין בחירה – משקיעים בורחים, פשוט בורחים. אם הם בורחים, אין מפעלים; אין מפעלים – אין עבודה; אין עבודה – אין גם הכנסות למדינה; אין הכנסות למדינה – אני אפילו לא יכול לעזור לחלשים. זה הכול מעגל קסמים. אין ברירה. אין ברירה ברוסיה, אין ברירה באוקראינה – אין ברירה. מי שלא יעשה את זה – ייפול. 
       
       הקושי לעשות את זה הוא גדול מאוד. אתם מספרים לי על הקושי? הקושי הוא קודם כול של מי שצריכים לעשות את המעבר. זה מאוד קשה. הקושי הפוליטי הוא שלכם? לא. לכם זה רק הון פוליטי. הנה, תעלו כאן על הבמה ותתקפו. את מי תתקפו? אותנו. אנחנו משלמים את המחיר הפוליטי. כשפיטרנו 200 סגנים של ראשי ערים – והמנגנון שם עדיין מנופח – עצרו את המהלך חברים מכמה מפלגות, גם מהמפלגה שלי. את זה צריך לעצור. כשעשינו את זה, זה עזר פוליטית למישהו? אלה חברים שלי, יש בהם אנשים טובים מאוד, אבל אנחנו לא יכולים להחזיק מנגנונים כאלה, כי בסופו של דבר זה גורם לעוני – כי אני צריך למסות את העסקים כדי לשלם על זה, ואז המפעלים קורסים, ואז אני פולט את האנשים. 
       
       ואז מה אני אעשה, איך אני אפרנס את האנשים האלה, מי יאכיל את המובטלים האלה? זה העוני האמיתי. אז אנחנו יוצאים החוצה, וזה ניתוח קשה וכואב, והמנתח הוא בוודאי לא האדם הכי פופולרי, במיוחד אם תשאל את החולה באמצע הניתוח הוא יגיד לך שהמנתח הוא מאוד לא פופולרי. אבל אנחנו מחלימים. 
       
       אני יכול להגיד לכם, היינו עכשיו בוועידת הקרן, קרן המטבע הבין-לאומית, ודיברתי עם ראשי האוצר, עם שרי האוצר של כל מדינות G-7, חוץ מאחד שפשוט לא היה שם, ועם שרי האוצר של סין והודו, דיברנו על איך להרחיב את השווקים שלנו שם, שזה ייתן לנו תנופה אדירה. וכולם, בלי יוצא מן הכלל, הם לא אנשים עיוורים או טיפשים, שיבחו את ההישגים של הכלכלה הישראלית. וראשי הממשל האמריקני, נכון, גם אלן גרינספן, הם אומרים: מה שאתם עושים פה זה דוגמה ומופת לכולנו. אני לא אגיד לך שכולם השתמשו במינוח הזה, אבל לפחות שלושה. ואלה אנשים רציניים, את חלקם אתה מכיר, הם אנשים ידועים, אנשים רציניים מאוד. אז אתם שואלים, האם צריך להמשיך בזה? אני אומר: כן. אתם רוצים ללכת אחורה? אני אומר: אחורה זו שגיאה, זו הרחבת מעגל העוני וחזרה לדברים שאסור לנו לחזור אליהם. 
       
       לכן התשובה שלי כפולה. אחת למר פרס: לצערי, אתה הבאת טרור ואנחנו ממגרים אותו. אל תטיף לנו מוסר. ובכלכלה, אנחנו יצאנו מהקריסה ואנחנו מטפסים למעלה, אסור לחזור אחורה. 
       
אורי יהודה אריאל (האיחוד הלאומי - ישראל ביתנו):
       
       אבל איך זה יכול להיות? הוא קיבל פרס נובל לשלום. 
       
היו"ר יולי-יואל אדלשטיין:
       
       אני מודה מאוד לשר האוצר, חבר הכנסת בנימין נתניהו. אנחנו עוברים להצעה של סיעת העבודה-מימד להביע אי-אמון בממשלה על רקע מדיניותה בתחום החברתי והכלכלי. תציג את ההצעה יושבת-ראש סיעת העבודה-מימד, חברת הכנסת דליה איציק. בבקשה, גברתי. 
       
דליה איציק (העבודה-מימד):
       
       אדוני היושב-ראש, אדוני השר, יום הולדת שמח לך, עד מאה-עשרים. 
       
היו"ר יולי-יואל אדלשטיין:
       
       יום הולדת שמח. יש נואמים שיודעים מה שאני לא יודע. יום הולדת שמח. 
       
דליה איציק (העבודה-מימד):
       
       יש נואמות שיודעות מה שאתה לא יודע. 
       
היו"ר יולי-יואל אדלשטיין:
       
       נואמות, נכון, התיקון התקבל.
       
דליה איציק (העבודה-מימד):
       
       חברי חברי הכנסת, אדוני, אני מודה שהיום הזה אולי היה צריך להיות מוקדש כולו לטרור הגלובלי, המזוויע, הנאלח, שמאיים על שלומו של העולם החופשי. 
       
       אני גם אינני מקבלת בכל הכבוד הראוי את האמירות, גם של יושב-ראש מפלגת העבודה, אבל גם של אחרים, שמתוך ייאוש צומח טרור. מעניין שבדרך כלל הייאוש בא ממדינות מאוד מסוימות. מה, במצרים אין מיואשים? למה אין טרור שמופנה כלפיהם? ובעירק אין מיואשים? באירן אין מיואשים? אינני מקבלת את זה. מי שרומז לכיוון הזה, כאילו מנסה לומר - זה בא ממקום שאפילו האו"ם כבר קיבל החלטה השבוע שאומרת, שטרור הוא טרור, לא משנה מה מניעיו ומאיפה הוא בא. 
       
       לכן, חברי חברי הכנסת, חבר הכנסת טלב אלסאנע, טוב היינו עושים כולנו אם היינו אומרים דבר אחד: הטרור, לא משנה מה מניעיו, מאיפה הוא בא, הוא נאלח, אין לו מקום, לא צורה, לא ריח, ואסור שיהיה לו אף מניע כזה או אחר, גם לא מניע אידיאולוגי. 
       
       לצערי הרב, אדוני השר, משפחות שלמות, סתם אנשים טובים וצעירים קיפדו את חייהם. אי-אפשר, אדוני השר, שלא לשאול, מה קרה לו לישראלי ואיך זה שהוא לא שעה לאזהרות. שמעתי פירושים מפירושים שונים; גם אתה וגם אני שאלנו את עצמנו, איך זה שהישראלים לא שעו לאזהרה. תיכף נידרש גם לפרשנותה של השרה, שרת החינוך של המדינה הזאת. אני לא רואה בזה אומץ לב. אמרו לי: הישראלי הוא אמיץ, הוא לא שועה לאזהרות, ולכן הוא נסע לסיני. אני אומרת: הישראלי הוא מיואש. 
       
       כשישראלים אומרים לי: מה זה משנה, בירושלים יש התרעות, בתל-אביב יש התרעות - אני חושבת שזה משנה מאוד. אם חס וחלילה תופס אותך הטרור, עדיף שתהיה כאן. חס ושלום. אני חושבת שזה משנה מאוד. אבל אם ישראלים אומרים לך: מה אני יכול לעשות, אני רוצה לחיות - זה בא מתוך ייאוש, זה בא ממחשבה: אני לא יכול שכל הזמן מאיימים עלי. יום אחד, שלושה ימים, ארבעה ימים, אני רוצה לצאת לחופשי. אינני מצדיקה את זה, אסור שזה יקרה, אבל צריך לשאול את עצמנו מאיפה זה בא. 
       
       אני גם אומרת לך, אדוני השר, היה פה כסת"ח גדול. זה שגורמי הביטחון פתאום הזהירו, הם מזהירים כל הזמן. אבל אם גורמי הביטחון היו כל כך בטוחים, האמירה והאזהרה, היה צריך שיהיה לה צבע אחר, היא היתה צריכה להדליק נורה אחרת, וזה לא נעשה. כולנו יודעים את האמת. 
       
       אז באה הגברת לימור לבנת, ויש לה החוצפה יום אחרי להגיד, זה מה שיש לה להגיד, שלא צריך בכלל לטפל בהם, שלא יצפו אזרחי מדינת ישראל - איזו אמירה אטומה. אלוהים ישמור כמה היא אטומה. דרך אגב, היו אזהרות גם ביוון, זה לא הפריע לה לנסוע. שמעת שהיא נסעה לא מזמן ליוון. 
       
       ברשותך, אדוני היושב-ראש, אני רוצה לדבר על הריאיון המוזר הזה עם דובי וייסגלס. מה שמדהים זה הזיכרון הקצר של הציבור הישראלי. פרשנים מנסים לשבת ולהגיד למה הוא אמר את זה. אז הנה, דובי וייסגלס אולי רוצה לרמות, והוא לא אומר את האמת ואולי הוא גם משקר, פעם הוא רומז לימין ופעם הוא רומז לשמאל. הרי אתה ואני ישבנו אתו, כולנו ישבנו אתו. אנחנו יודעים שרק לפני כמה זמן הוא דיבר על תוכנית אהוד ברק. אחר כך הוא נסוג ודיבר על 17 יישובים. אחר כך הוא נסוג ודיבר על ארבעה יישובים. אבל ברור שהוא מתכוון, והוא זה שמטפטף על אוזנו של ראש הממשלה, והוא זה שאומרים שהשפיע על ראש הממשלה ללכת על תוכנית ההתנתקות. 
       
       אני לא יודעת למה צריך להיבהל ממה שהוא אמר. אני לא נבהלת ממה שהוא אמר. אני אגיד לך ממה אני נבהלת. אני נבהלת מהאיוולת הבין-לאומית בדברים שלו. למה? כי אני למשל בחוץ-לארץ מאוד מגינה על אריק שרון. לצערי הרב אני מגינה עליו. כי לפעמים אני שומעת שקרים כאלה מיריבינו ומאויבינו בעולם, שאני לא יכולה שלא להגן עליו. אני בעצם גם מגינה על עצמי. איך אני יכולה להגן עליו כשאני שומעת את דובי וייסגלס אומר בעצם לעולם, תשמעו, כל המסבירנים האלה שמסבירים לכם, עזבו, אני אומר לכם, זה סתם תרגיל, אנחנו מרמים את העולם, אנחנו מרמים את בוש, אנחנו מרמים את האמריקנים. אני לא מבינה איזו תבונה יש בזה. נגיד שזה נכון, בשביל מה להגיד את זה? איפה התבונה המדינית? אלף מסבירנים של העולם ירדו לטמיון באמירתו. טיפשות, איוולת. 

מוחמד ברכה (חד"ש-תע"ל):
       
       למה? הוא אמר את האמת. 
       
דליה איציק (העבודה-מימד):
       
       אני לא חושבת כך. 
       
מוחמד ברכה (חד"ש-תע"ל):
       
       זאת האמת. 
       
דליה איציק (העבודה-מימד):
       
       אני לא חושבת כך. שמעתי פה את ראש הממשלה מדבר על הייאוש של הישראלי, הוא אומר: אני מזדהה עם הייאוש שלהם. אני שומעת את ראש הממשלה פה כאילו איזה אחד מהאו"ם. זה ראש הממשלה, ראש הממשלה לא צריך להזדהות עם ייאוש, ראש הממשלה צריך להוציא את העם מייאוש. איזה נאום. אגב, אני אעשה הכול כדי להמליץ בפני חברי שיצביעו נגד ההודעה המאכזבת שלו היום. אני שומעת אותו ואני אומרת לעצמי, אלוהים אדירים, כאילו הוא באו"ם, כאילו בא איזה נציג האו"ם לכאן, ממש לא מכיר את המדינה ומנסה לתאר את מצבו של הישראלי. אתה ראש הממשלה כבר קרוב לשלוש שנים, כמעט בלי אופוזיציה, זאת האמת. האופוזיציה היחידה שיש לך היא בתוך הליכוד. 
       
       אני מייד מסיימת, ברשותך, אני רוצה לומר משהו - - -
       
היו"ר יולי-יואל אדלשטיין:
       
       לא, יש לך עוד זמן. 
       
דליה איציק (העבודה-מימד):
       
       כמה זמן עוד יש לי? 
       
היו"ר יולי-יואל אדלשטיין:
       
       יש לך עוד ארבע דקות. 
       
דליה איציק (העבודה-מימד):
       
       תודה רבה. ובכן, אני יושבת כאן ומסתכלת על עיניה של חברת הכנסת רוחמה אברהם. אני אומרת לעצמי, מה עובר לך בראש? את שמעת עכשיו את ראש הממשלה, יוצאים החברים שלך כאן ואומרים לי, שלמטה המרד, טוב שבר-כוכבא לא למד מהם לעשות מרד. דרך אגב, איפה גילה גמליאל? 
       
רוחמה אברהם (הליכוד):
       
       את הבייביסיטר שלה? 
       
דליה איציק (העבודה-מימד):
       
       לא, אמרו לי שהיא קצינת המרד, איפה היא היתה היום? יש מזכירות מרד ויש קצינת מרד. 
       
היו"ר יולי-יואל אדלשטיין:
       
       יש כאלה שנופלים בקרב. 
       
דליה איציק (העבודה-מימד):
       
       אבל כל כך מהר? 
       
רוחמה אברהם (הליכוד):
       
       או שייפלו בקרב יום אחד. 
       
דליה איציק (העבודה-מימד):
       
       או שייפלו בקרב יום אחד. בכל זאת, אני רוצה להגיד משהו. אומר שם דובי וייסגלס: ההתנתקות מספקת את כמות הפורמלין הנדרשת כדי שלא יהיה תהליך מדיני עם הפלסטינים. בדרך כלל, תסלחו לי, שמים איברים מתים בפורמלין, אתם יודעים, כדי לשמר אותם. אומר פה ראש הממשלה קבל עם ועדה: אני מתכוון לאמץ את תוכנית בוש, אני לא חוזר בי. כך הוא אמר.

       אני מסתכלת עליך, אדוני היושב-ראש, ואני שואלת את עצמי: איך תצביע עכשיו? אתה הרי מראשי המורדים, לא?
       
היו"ר יולי-יואל אדלשטיין:
       
       אני מנוע מלהשיב לך מעל דוכן היושב-ראש, אבל בשמחה אשיב לך ברגע שארד.
       
דליה איציק (העבודה-מימד):
       
       ובכן, אני בהרגשה שצריך לומר היום לראש הממשלה: מה שהיה לך במושב הקודם - לא יהיה לך במושב הזה. אין יותר רשת ביטחון אוטומטית. רשת הביטחון שלנו - אני מודיעה לך - מחוררת. היא כבר איננה, היא עם חורים גדולים מאוד. כבר לא נהיה בכיס שלך, אפילו לא עם הקסמים של רוחמה, שכל פעם באה ומנסה, ובאמת, מתוך רצון טוב ומתוך ראיית טובתה של המדינה. אני באמת משבחת אותך על זה - אין יותר להיות בכיס שלו. את יודעת למה? כי כמעט אין שגיאה שהוא לא עשה. 
       
       פעם אחת הוא פונה למתפקדי הליכוד, ואחר כך הוא גם מבטיח שהוא יקשיב להם, ואחר כך הוא גם מצפצף עליהם, ואחר כך הוא גם מסביר שהוא לא יכול סתם ככה, כי יש מהלכים שלוקחים זמן. ואחר כך יש הריאיון של דובי וייסגלס - בוודאי נשלח על-ידו. אחר כך הוא סותר את הדברים של דובי וייסגלס. גם אני לא מאמינה לו. למה שאני אאמין לו? יש לי הזדמנות - - -
       
רוחמה אברהם (הליכוד):
       
       - - -
       
דליה איציק (העבודה-מימד):
       
       לא. יש לי הזדמנות. בשבוע הבא, עוד שבועיים, עוד חודש, עוד חודשיים, יבוא על מעשים - איך אמר ביבי נתניהו? ייתן - יקבל. לא ייתן - לא יקבל. ייתן יציאה מעזה, יקבל. לא ייתן - לא יקבל, שום תמיכה. אין סיבה. סך הכול, כשאתה מסתכל במבחן התוצאה - רוחמה, עם יד על הלב - הליכוד הוא לא ליכוד בנושאים הכלכליים - זה לא ליכוד. זה ליכוד? והליכוד הוא לא ליכוד בנושאים המדיניים - - -
       
רוחמה אברהם (הליכוד):
       
       - - -
       
דליה איציק (העבודה-מימד):
       
       הוא לא כלום. במבחן התוצאה זה כושל. 
       
רוחמה אברהם (הליכוד):
       
       דליה, מי שהוציא את מדינת ישראל מההידרדרות שהיינו בה - - -
       
דליה איציק (העבודה-מימד):
       
       היה לי ויכוח קודם עם גדעון סער, ואמרתי לו: תראה. בסקרי עומק שלנו - אומנם אתה מאוד יהיר, ואתה כל הזמן מנצח. אל תשכח שהתחלת עם 78 מנדטים - בעצם מפלגה יריבה שהיא כפול משלנו. אנחנו 19, אתם 40. תראו איך אתם מפורקים ומפורדים. 
       
יחיאל חזן (הליכוד):
       
       ודאי, כי זה מאבק אידיאולוגי. 
       
דליה איציק (העבודה-מימד):
       
       אתם תרדו שמונה-תשעה מנדטים, אנחנו נעלה שמונה-תשעה מנדטים - - -
       
רוחמה אברהם (הליכוד):
       
       - - -
       
יחיאל חזן (הליכוד):
       
       - - -
       
זאב בוים (הליכוד):
       
       - - -
       
דליה איציק (העבודה-מימד):
       
       ואז תחזרו, רוחמה, לגודל הטבעי שלכם. את יודעת מה הרג אתכם? היוהרה. היוהרה הרגה אתכם. כמו שהיא הרגה אותנו. שנים. אנחנו היינו יהירים והעם שלח אותנו - לעם יש חושים. 
       
זאב בוים (הליכוד):
       
       זה התהליך - - -
       
דליה איציק (העבודה-מימד):
       
       העם מרגיש מי מרשה לעצמו, מי מזלזל, מי בטוח שהוא בשלטון. אז הרבה מאוד ליכודניקים לא יצביעו עבור מפלגת העבודה, אבל הם ישבו בבית. וזה יהיה השבר. תאמיני לי, רוחמה, אני עוברת במקומות שבהם אבי-אבות הליכודניקים. אני שומעת את הקולות, תאמיני לי. אני אזכיר לך יום אחד את השיחה הזאת. 
       
זאב בוים (הליכוד):
       
       - - -
       
דליה איציק (העבודה-מימד):
       
       הם לא יבואו להצביע עבורי, והם לא יצביעו בשביל שמעון פרס, והם אפילו לא יצביעו בשביל אהוד ברק. הם יישארו בבית. כמויות של אנשים יישארו בבית. כי נתניהו מתנשא. ואהוד אולמרט מתנשא - - -
       
זאב בוים (הליכוד):
       
       - - -
       
דליה איציק (העבודה-מימד):
       
       היא גם שרת חינוך כושלת, גם את זה צריך להגיד לה פעם אחת. מספיק עם הטפת המוסר המכוערת הזאת. 
       
רוחמה אברהם (הליכוד):
       
       באמת, דליה, מי הביא את ועדת-דברת?
       
דליה איציק (העבודה-מימד):
       
       כן, אנחנו הבאנו אותם, את צודקת. אנחנו הבאנו אתכם. עזרנו לכם לעלות לשלטון. ברוך השם, עכשיו אתם עוזרים לנו לעלות לשלטון. נכון. יש צדק. ולכן - - -
       
דוד טל (עם אחד):
       
       מה, אנחנו לא עוזרים לכם?
       
דליה איציק (העבודה-מימד):
       
       אה. שלום לך, דוד. 
       
דוד טל (עם אחד):
       
       - - -
       
היו"ר יולי-יואל אדלשטיין:
       
       אני מבקש לאפשר לחברת הכנסת איציק להמשיך בדבריה. 
       
דליה איציק (העבודה-מימד):
       
       סליחה, אדוני סגן השר?
       
זאב בוים (הליכוד):
       
       תראי איך אתם נראים.
       
דליה איציק (העבודה-מימד):
       
       איך אנחנו נראים?
       
זאב בוים (הליכוד):
       
       תראי איך אתם נראים. עד שאת עושה חשבון במפלגת הליכוד, תדאגי למפלגת העבודה. שאלתי אותך עם מי תעלי. עם פרס, עם רמון או עם ברק?  
       
דליה איציק (העבודה-מימד):
       
       זה כל כך חשוב לך? אז אני אשיב לך. זה כל כך מעניין אותך? זה יהיה במסגרת האי-אמון? 
       
זאב בוים (הליכוד):
       
       - - -
       
דליה איציק (העבודה-מימד):
       
       יכול מאוד להיות שאתה תצטרך להתפצל מהליכוד ולבוא אלי, כי אני אהיה המרכז, ואתם תהיו הקיצונים. 
       
זאב בוים (הליכוד):
       
       - - -
       
דליה איציק (העבודה-מימד):
       
       אומרים לי עליך שאתה איש מאוד מרכזי. נכון?
       
זאב בוים (הליכוד):
       
       את ישר הופכת את זה - - - 
       
דליה איציק (העבודה-מימד):
       
       אומנם אתה עכשיו סגן שר הביטחון. אתה שאלת אותי במי אני אתמוך. אתה רוצה שאני אעזור לך?
       
זאב בוים (הליכוד):
       
       - - -
       
דליה איציק (העבודה-מימד):
       
       אני למשל אתמוך עכשיו בשמעון פרס. זה מוצא חן בעיניך? אתה רוצה להצטרף אלי? הליכוד כבר לא הבית שלך. אתה רוצה להצטרף אלי? מאוד יכול להיות, זאביק בוים, שיום אחד זה יקרה לך, יותר מהר, אתה תצטרך לעבור אלינו. כי הליכוד אינו מבטא את הדעות שלך יותר. 
       
זאב בוים (הליכוד):
       
       - - - באספמיא. יש לי חדשות גדולות בשבילך. 
       
היו"ר יולי-יואל אדלשטיין:
       
       טוב. אדוני סגן שר הביטחון, תודה רבה. 
       
זאב בוים (הליכוד):
       
       - - -
       
היו"ר יולי-יואל אדלשטיין:
       
       לא, לא. המסר עבר. תודה. תודה. 
       
זאב בוים (הליכוד):
       
       תתחילי ללמוד מי זה הליכוד ומה הם שורשיו. 
       
דליה איציק (העבודה-מימד):
       
       מה אתה אומר? מי זה הליכוד ומה הם שורשיו? שמעתי את שורשיו של הליכוד וחיפשתי אותם, גם אני וגם החבר שיושב לצד ימין שלך, וממש לא ראיתי את המשותף ביניכם. נראה שבעניין זה הוא צודק ממך, כי זה הליכוד ולא אתה במקרה זה. אז אני מציעה לך קצת להירגע, כי בעניין הזה בוודאי לא אתה הליכוד. 
       
       היה לנו ויכוח גם בקדנציה הקודמת על הרבה מאוד דברים, אבל אני לא האמנתי שאתה תגיע עד הלום. לא האמנתי שתהיה שכן שלי כל כך מהר, אידיאולוגית. נהיית מאוד שכן שלי, מאוד קרוב אלי, ויכול להיות שעוד מעט תהיה אחי לדרך. זה קורה לך יותר מהר ממה שאתה חושב. אז כאחים לדרך - הזמנת את זה עליך, אדוני סגן השר - כאחים לדרך, מאוד יכול להיות שאתה ואני נתקוף יום אחד את החבר שלנו כאן, כי אתה ואני - אתה מתקרב אלי נורא מהר, אדוני סגן שר הביטחון. אתה מתקרב אלי מאוד מהר. כשאומרים לי, אתם - - -
       
זאב בוים (הליכוד):
       
       - - -
       
דליה איציק (העבודה-מימד):
       
       אתם מתקרבים לשרון, אני אומרת: אנחנו? הליכוד רץ אלינו. אתה היית מאמין ששרון יצא תחת אש? אתה היית מאמין ששרון יצא יציאה חד-צדדית? אתה היית מאמין ששרון יפרק התנחלויות? ואתה היית מאמין שאתה תהיה סגן שר הביטחון ותגן עליו בלהט? תראה איך אתה קרוב לי כל כך מהר. ככה, ככה, בלי כלום. תראה איך עברת אלי בצ'יק. קצת, ואתה או-טו-טו פה. בא אהוד ברק ואתה הולך לחתום אתו. 

זאב בוים (הליכוד):
       
       מה שאת אומרת אין לו אחיזה במציאות. 
       
דוד טל (עם אחד):
       
       "קחי אותי, שרון".

היו"ר יולי-יואל אדלשטיין:
       
       ולכן?
       
דליה איציק (העבודה-מימד):
       
       ולכן, אי לכך ובהתאם לזאת - - -
       
זאב בוים (הליכוד):
       
       את עוד לא יודעת - - -
       
דליה איציק (העבודה-מימד):
       
       יכול להיות שבכנסת הבאה אתה לא תהיה, כי חברי המרכז שלכם לא יאפשרו לאיש כמוך - אגב, אני אצטער על זה ברמה האישית - אבל מאוד יכול להיות שחברי המרכז לא יבחרו בך בפעם הבאה, ואז אתה תשב פה ותאמר: איך לא שמעתי בקולה של האשה הזאת? יכולתי לבוא, לחתום, להצטרף עם המנדט, ואז הייתי מציל גם את עצמי וגם את האידיאולוגיה שלי. תודה רבה לך, אדוני היושב-ראש. 
       
היו"ר יולי-יואל אדלשטיין:
       
       תודה רבה. אני מבין שעל רקע אי-הצטרפות של סגן השר בוים, את מציעה אי-אמון בממשלה. 
       
דליה איציק (העבודה-מימד):
       
       נכון מאוד. 
       
היו"ר יולי-יואל אדלשטיין:
       
       תודה רבה. 
       
       
מסמכים שהונחו על שולחן הכנסת
       
היו"ר יולי-יואל אדלשטיין:
       
       הודעה למזכיר הכנסת, בזמן שאולי שר התחבורה, חבר הכנסת שטרית, יתפוס את מקומו. 
       
מזכיר הכנסת אריה האן:
       
       ברשות יושב-ראש הישיבה, הנני מתכבד להודיע, כי הונחו היום על שולחן הכנסת – 
       
       לדיון מוקדם: הצעת חוק מינהל מקרקעי ישראל (תיקון - דרכי ניהול), התשס"ה-2004, מאת חבר הכנסת צבי הנדל; הצעת חוק לעידוד העברת ידע וטכנולוגיה לתועלת הציבור, התשס"ה-2004, מאת חברת הכנסת מל פולישוק-בלוך וקבוצת חברי הכנסת; הצעת חוק זכויות החולה (תיקון - חובת יידוע לעניין מנות דם), התשס"ה-2004, מאת חברת הכנסת רוחמה אברהם; הצעת חוק התכנון והבנייה (תיקון - תוכנית לייעוד ביטחוני), התשס"ה-2004, מאת חבר הכנסת יורי שטרן; הצעת חוק התכנון והבנייה (תיקון - מוסדות לטיפול במשתמשים בסמים), התשס"ה-2004, מאת חבר הכנסת אברהם הירשזון וקבוצת חברי הכנסת; הצעת חוק מס מעסיקים (תיקון – פטור לבתי-חולים ציבוריים), התשס"ה-2004, מאת חבר הכנסת יעקב ליצמן; הצעת חוק עבודת נשים (תיקון - חופשת לידה משותפת לגבר ולאשה), התשס"ה-2004, מאת חבר הכנסת בנימין בן-אליעזר; הצעת חוק הבנקאות (שירות ללקוח) (תיקון – קידום התחרות בתחום הבנקאות), התשס"ה-2004, מאת חבר הכנסת יצחק כהן; הצעת חוק להסדרת העיסוק בשדלנות בכנסת, התשס"ה-2004, מאת חברי הכנסת אתי לבני, מל פולישוק-בלוך, רשף חן ויגאל יאסינוב; הצעת חוק המדיניות הכלכלית לשנת הכספים 2004 (תיקוני חקיקה), התשס"ה-2004, מאת חבר הכנסת אהוד יתום; הצעת חוק אימוץ ילדים (תיקונים שונים), התשס"ה-2004, מאת חבר הכנסת מתן וילנאי.
       
       לקריאה ראשונה, מטעם חברי הכנסת: הצעת חוק-יסוד: הכנסת (תיקון מס' 38) (זימון לוועדה של נושא משרה או ממלא תפקיד); הצעת חוק הכנסת (תיקון מס' 20) (זימון לוועדה של נושא משרה או ממלא תפקיד), התשס"ה-2004 - מטעם ועדת הכנסת; הצעת חוק החברות (תיקון מס' 3) (כשירות דירקטורים חיצוניים), התשס"ה-2004, של חברת הכנסת גילה פינקלשטיין וקבוצת חברי הכנסת; הצעת חוק הגנת הצרכן (תיקון מס' 15) (עסקה לתקופה קצובה), התשס"ה-2004, של חברי הכנסת אורית נוקד ושאול יהלום; הצעת חוק הרשות השנייה לטלוויזיה ורדיו (תיקון מס' 23) (הארכת הזיכיון של הטלוויזיה הלימודית), התשס"ה-2004, של חברי הכנסת ענבל גבריאלי ורוני בר-און; הצעת חוק המדיניות הכלכלית (תיקוני חקיקה) (תיקון מס' 2), התשס"ה-2004, של חבר הכנסת אלי אפללו וקבוצת חברי הכנסת; הצעת חוק זכויות התלמיד (תיקון) (שמירה על כבוד עובד הוראה), התשס"ה-2004, של חברת הכנסת גילה פינקלשטיין. 
       
       דוח שנתי 55א לשנת 2004, מטעם מבקר המדינה; הערות ראש הממשלה לדוח מבקר המדינה. 
       
       חוברת דין-וחשבון כספי ליום 31 בדצמבר 2003, חלק א', מטעם משרד האוצר. תודה רבה. 
       
היו"ר יולי-יואל אדלשטיין:
       
       אני מודה מאוד למזכיר הכנסת, מר אריה האן. 
       

הצעות סיעות העבודה-מימד ויחד--חד"ש-תע"ל--בל"ד 
להביע אי-אמון בממשלה בשל: 
1. מדיניותה בתחום החברתי והכלכלי;
2. מדיניותה בתחום החברתי, הכלכלי והמדיני

היו"ר יולי-יואל אדלשטיין:
       
       בבקשה, השר מאיר שטרית, בשם הממשלה. 
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני חושב שאין מקום להצעות אי-אמון. המציעים לא פה, והמתנגדים לא פה. הכנסת כמעט ריקה. נאמרו הדברים, ונדמה לי שאין שום חדש תחת השמש. הצעות האי-אמון חוזרות על עצמן כמדי שבוע באופן רוטיני, כשלאף אחת מהן אין סיכוי בעצם, כי כזכור לכולנו, בשביל להפיל את הממשלה צריך לפחות 61 חברים שמצביעים על ראש ממשלה נבחר. אני עוד לא רואה את זה קורה בקדנציה הזאת. אני עוד לא רואה איך הימין הקיצוני מתחבר לשמאל ובוחר מועמד מוסכם. לכן זה לא רציני, ואני מציע באמת, בואו נחסוך את זמנה של הכנסת, את זמנו של הציבור, ונפסיק להתגושש באופן מילולי כל שבוע מחדש בגיוס אנשים ובהחזקת זמן ובבזבוז זמנה של הכנסת. כשיהיו מספיק אנשים שירצו באמת להביע אי-אמון בכנסת, יבואו ונראה הצעה רצינית. 
       
       לכן, אדוני היושב-ראש, אני מציע לדחות את ההצעות, בעצם את ההצעה העומדת. את הראשונה שר האוצר כבר דחה, ואני מציע לדחות את השנייה. 

היו"ר יולי-יואל אדלשטיין:
       
       אני מודה מאוד לשר מאיר שטרית, שר התחבורה והשר המקשר בין הממשלה לכנסת. תשובה לקונית וברורה. 

הודעת ראש ממשלה על פעילות הממשלה 
בתקופה שחלפה ועל תוכניותיה למושב הקרוב;

הצעות סיעות העבודה-מימד ויחד--חד"ש-תע"ל--בל"ד 
להביע אי-אמון בממשלה בשל: 
1. מדיניותה בתחום החברתי והכלכלי;
2. מדיניותה בתחום החברתי, הכלכלי והמדיני

       
היו"ר יולי-יואל אדלשטיין:
       
       חברי הכנסת, אני מבקש לשים לב, גם אלה שנמצאים כרגע לא במליאה אלא בחדרים או במזנון הכנסת, רשימת הדוברים היא כדלקמן: חברי הכנסת יצחק הרצוג, יחיאל חזן, רשף חן, שלמה בניזרי, משה כחלון, חיים אורון, ניסן סלומינסקי, משה גפני, מרינה סולודקין, אחמד טיבי, עמיר פרץ, עזמי בשארה, עבד-אלמאלכ דהאמשה, בנימין בן-אליעזר. חבר הכנסת רוני בר-און הוא אחרון הדוברים ברשימה הזאת. זאת הרשימה ואין בלתה. אני קראתי את כל הרשימה. הראשון הוא חבר הכנסת יצחק הרצוג. זאת הרשימה, וחברי הכנסת שיפסידו את תורם, שלא יבואו להתלונן ולבקש ולהתחנן, שיהיו כאן באולם. 
       
יצחק הרצוג (העבודה-מימד):
       
       אדוני היושב-ראש, חברות וחברי הכנסת, אדוני היושב-ראש, אני רוצה דווקא להתמקד במסה הכלכלית שהציג לנו שר האוצר בהופעתו לפני כחצי שעה באולם הזה. בנאומיו של שר האוצר הכול נראה תמיד נורא קל, נורא פשוט, יש פתרונות קסם לכל דבר. אבל מאחורי כל צעד מסתתרים בני-אדם, ולא תמיד הנוסחאות המתמטיות עובדות. 
       
       יתירה מכך, אני זוכר איך שר האוצר, כשהוא נכנס לתפקידו, התנפל בחמת זעם, בשצף קצף. הוא האשים שני אנשים בחולייה של מדינת ישראל. רק שניים: דוד בן-גוריון וברל כצנלסון. הם האשמים הגדולים. אדוני זוכר? הם האשמים הגדולים. ואני אומר לך, אדוני היושב-ראש, ואני מקווה מאוד ששר האוצר קצת הרהר בכך, ואולי ביקש סליחה משני האישים הנכבדים האלה בין כסה לעשור. 
       
       איך הגענו למצב שבו אלפים, פשוט אלפי משפחות בכל רחבי הארץ מחזרות על הפתחים לבקש מזון, לבקש אוכל, לבקש ארוחת חג? איך הגענו למצב שבו אלפים השנה הידרדרו לפשיטת רגל, לפינוי מבתים?
       
       אתה, אדוני היושב-ראש, מכיר את מגזר העולים. אני אומר לך, משפחה חד-הורית שצריכה לממן משכנתה של רכישת דירה, צעדי הממשלה מאיימים לזרוק אותה לרחוב. אני פגשתי עולה חדשה בבאר-שבע, מכיכר העיר, בשם מרינה. היא סיפרה לי סיפור מזעזע. הבן שלה לוחם בשייטת. כשהוא חזר הביתה אחרי שלושה שבועות, הוא כבר לא מצא את הבית. כי היא פשוט חדלת פירעון מול הבנק מהרגע שתמיכת המדינה במשפחות חד-הוריות קוצצה. עכשיו, שר האוצר מדבר על הצורך לדאוג לשני מפרנסים במשפחה. מה קורה במשפחה חד-הורית, אדוני היושב-ראש? 
       
       וכך, כמעט בכל תחום הושרשה והונחלה תורה באמצעות הקואליציה שלכם, אדוני היושב-ראש, ולפיה הכסף יענה את הכול. רק מי שיש לו כסף ישרוד, ומי שאין לו נופל אפיים ארצה, מידרדר לעבר תהום. זאת הבעיה הגדולה. באמצעות הסטה של מיליארדי שקלים נפתח פער חברתי נורא ואיום בישראל. פער של כסף שעבר לעשירונים העליונים, למען ישקיעו בחברה הישראלית, ואדוני, הם משקיעים - ברומניה, בקרואטיה, בהונגריה, בבולגריה, כמעט שלא בשוק הישראלי. 
       
       נכון, יש צמיחה מסוימת, היא נובעת מהתאוששות ההיי-טק, היא נובעת גם מצעדים מסוימים שנקטה הממשלה. אבל המחיר הוא מחיר נורא, והכול זה מבחן של מינון. הכול. 
       
       הפגיעה בגמלאים, בקשישים היא לא רק באלה שמקבלים הבטחת הכנסה. זה ממש מצב אמיתי, שגמלאים נקרעים בין תרופה לארוחה. הפגיעה, אדוני היושב-ראש, בסטודנטים שלא מוצאים עבודה ואין להם השכלה. הפגיעה הנוראית בהשכלה הגבוהה. אם כבר מתגאים כולם פה בפרס הנובל שניתן לשני מדענים גדולים, עילויים של הטכניון בישראל, אדוני, זה על עבודה שהם עשו לפני 20 שנה. אז השקיעה המדינה סכומי עתק, ובצדק, בתשתית האקדמית המפוארת בישראל. שלא לדבר על תשתית המחקר והפיתוח. שר האוצר מדבר על סין ועל הודו. הדרך היחידה להתמודד אתן היא לתת כסף לתשתית של מחקר ופיתוח, ובאמת. 
       
       והעיקר, אדוני היושב-ראש, יש פגיעה אנושה השנה, אנושה, גם בתקציב הצפוי, בפריפריה, בנגב ובגליל, במענקי זכאי משרד השיכון, בהטבות מס לדיירים באזורים האלה. רק כך ניתן לייצב את יכולת הקיום הבסיסית, מכיוון שאין מה לעשות, המרכז שואב את כל האוכלוסייה הטובה. וכדי לבסס אוכלוסייה פלורליסטית, מגוונת, חזקה ויציבה גם באזורי הנגב והגליל, לא ניתן לקפח את היישובים האלה, ולא ניתן לפגוע בהם בצורה כל כך אנושה. משק הבנייה באזורים האלה מת, אין מכירת דירות במקומות האלה, שלא לדבר על פגיעה מסיבית, אנושה, בשירותים החברתיים ועל עלייה דרמטית בטיפול בנפגעי המצב הכלכלי, כאשר יחד עם זה ובד בבד היינו וחווינו חוויה נוראית של רשויות מקומיות קורסות וסגורות, אין יוצא ואין בא, פשוט מצב מייאש. 
       
       הדבר מביא גם לפגיעה נוראית במגזרים חלשים ממילא, המגזר הערבי, המגזר הבדואי, המגזר הדרוזי, מגזרים שגם כך אנחנו צריכים לעודד אותם בכל הכוח לפרוץ לעבר השוויון. ומובן שהוא פוגע בעולים, בחסרי ישע, בנכים, בקשישים ובמשפחות חד-הוריות. התמונה המתקבלת היא תמונה נוראית, היא תמונה של מדיניות ממוקדת, שהכול בה הולך לפי כוח הכסף, לא לפי שיקולים לאומיים נכונים, ולא לפי סדרי עדיפויות. 
       
       ואני אומר לך, אדוני היושב-ראש, אם אנחנו היינו יושבים בשולחנות האלה, היינו מביאים היום לכלכלה פורחת, כפי שעשינו תמיד. גם בממשלה של רבין, גם אצל פרס בתוכנית הייצוב ב-1985, וכמובן אצל ברק היו לנו 9% צמיחה, אדוני. היינו עושים את זה נכון, ביד מושכלת ובחלוקה נכונה וצודקת של הנטל, ובחלוקה נכונה וצודקת של המשאבים. 
       
       לכן אנחנו מציעים את האי-אמון הזה היום, ואנחנו מבקשים מהמליאה ומהכנסת להצביע נגד הממשלה ולתמוך באי-אמון. תודה רבה, אדוני היושב-ראש.
       
היו"ר יולי-יואל אדלשטיין:
       
       תודה לחבר הכנסת יצחק הרצוג. חבר הכנסת יחיאל חזן - בבקשה, אדוני. אחריו - חבר הכנסת רשף חן, ואחרי חבר הכנסת רשף חן - חבר הכנסת שלמה בניזרי, שכולנו תקווה שיגיע בינתיים לאולם. חמש דקות לרשותו.
       
יחיאל חזן (הליכוד):
       
       אדוני היושב-ראש, כנסת נכבדה, בראשית דברי - אני משתתף בצערן של המשפחות, ומאחל החלמה מהירה לפצועים, במאורעות הטרור שקרו בסיני, נגד אנשים שהלכו לחופש בחג הסוכות. 
       
       מדינת ישראל נמצאת כיום ברגעי המשבר הקשים שידעה בעשור האחרון. כבר אמרו לנו אותם אנשים שיש מזרח תיכון חדש, וחתמו על הסכם אוסלו כהסכם שלום, והביאו לכאן אותם אלפי טרוריסטים ומרצחים שמנהיגים את העם הפלסטיני. וממשיכים אותם מנהיגים שהביאו עלינו את המזרח התיכון החדש הזה, שבעטיו באמת כל יום העם היהודי משלם ומדינת ישראל משלמת בדמים, תרתי משמע. כתנאי גם לאותו הסכם אומלל, קיבלה המשטרה הפלסטינית בעזה את כלי הנשק כדי לחסל את הטרור ה"חמאסי". והיום מוצאים את עצמם חיילי צה"ל כל פעם מחדש נכנסים לעזה שממנה כבר יצאנו ב-1994, מוצאים את עצמם כל פעם מחדש הולכים ונאבקים נגד הטרור. 
       
       הטרור הוא מחלה רעה של כל העולם; גם באמריקה וגם באירופה, גם במרוקו וגם בישראל. בא ראש הממשלה ומביא תוכנית חדשה, תוכנית שלדבריו תשנה את האזור ל-50 השנים הבאות. נצא, נוותר, נשחרר חלקי מולדת, כדי שאולי נוכל לשמור על יהודה ושומרון. 
       
       מה אנחנו מקבלים בינתיים רק מהתוכנית? אנחנו מקבלים כל יום "קסאמים" על שדרות ועל הנגב המערבי. אני משוכנע, שכאשר יפנו את המתיישבים מגוף-קטיף - ואני מתנגד לפינוי, ואני משוכנע שראש הממשלה רוצה בטובתה של מדינת ישראל, אבל לפי דעתי הוא טועה. הוא טועה, כי יש לנו עסק עם רוצחים שפלים. יש לנו עסק עם מנהיגות פלסטינית שמעניין אותה רק דבר אחד: לא מעניין אותה העם שלה ולא מעניין אותה שלום. מעניינים אותה רק הכיסים המלאים של אותה מנהיגות. כבר נכתב רבות על כך שדחלאן, אבי אבות השלום, מי שמוצג כאחד שבעצם נלחם בטרור או כמי שהחליף את המנהיגות, כולנו יודעים שהוא שותף במחצבים או בקופות של העם הפלסטיני. כל עוד העם הפלסטיני לא באמת יעשה התקוממות עממית נגד המנהיגות שלו, לא יהיה פה שלום.
       
       לצערי הרב, אני יודע את הדברים כפי שידעתי אותם לפני עשור. אני יודע שראש הממשלה רוצה בטובתה של מדינת ישראל, אבל, ויחד עם זאת, אני גם יודע שהממשלה הזאת, שרוצה את טובתה של מדינת ישראל, נלחמת אומנם באופן קשה ביותר בטרור אבל חולמת על שלום, ואין לנו עם מי. כבר אומרים שאין לנו עם מי לדבר. נו אז מה? כיוון שאין עם מי לדבר אנחנו צריכים לברוח? לא ולא. אנחנו צריכים להיאבק. בדיוק כמו אותם 12 מרגלים שבאו לבחון את הארץ - עשרה מהם לא ראו את טובה, ורק שניים התעקשו, ובסופו של דבר, בגלל העקשנות שלהם יכולנו להיות פה.
       
       אני קורא לממשלה ולראש הממשלה: שנו את הדרך. אתם אולי רוצים בטובתו של העם ובביטחונו, אבל אתם טועים, כי העם רוצה קודם כול שאותם כלי נשק שנמצאים אצל הטרוריסטים, אני מדבר על העם ולא על המנהיגות - העם רוצה שתילחמו בטרוריסטים, שתילחמו במנהיגות, ורק אחר כך אולי יהיה עם מי לדבר שלום.

היו"ר יולי-יואל אדלשטיין:
       
       נא לסיים.
       
יחיאל חזן (הליכוד):
       
       בהזדמנות הזאת אני רוצה לומר מלה, ברשותך, על התוכנית הכלכלית: התוכנית הכלכלית היא תוכנית קשה, אבל אני משוכנע שבסופו של דבר היא תביא מזור לעם ישראל. תודה רבה.


היו"ר יולי-יואל אדלשטיין:
       
       תודה לחבר הכנסת יחיאל חזן. חבר הכנסת רשף חן הוא הבא בתור, ואחריו - חבר הכנסת שלמה בניזרי, שאכן הגיע ויעלה מייד לאחר חבר הכנסת רשף חן. אחרי חבר הכנסת שלמה בניזרי - חבר הכנסת משה כחלון.
       
חיים אורון (יחד):
       
       ואם הוא לא יהיה?
       
היו"ר יולי-יואל אדלשטיין:
       
       אם חבר הכנסת משה כחלון לא יהיה כאן, חבר הכנסת חיים אורון יעלה מייד וינאם.

רשף חן (שינוי):
       
       אדוני היושב-ראש, חברי חברי הכנסת, אנחנו עומדים בראשיתו של מושב שהוא קריטי למדינת ישראל. הממשלה הנוכחית מובילה מהלך היסטורי של יציאה מעזה, ובמקביל עומדות בפנינו משימות חשובות מאוד במישור הפנימי. מוטלת עלינו המשימה להמשיך את העיצוב הכלכלי, לאזן את המשך העיצוב הכלכלי כך שלא נגרום נזק ועוול למי שנזקק באמת. אנחנו צריכים גם להמשיך את תיקון העיוותים בחלוקת הנטל באוכלוסייה, שלא היה מחולק בצורה שווה עד כה.
       
       למרבה הצער והבושה, אנחנו מגיעים למשימה הזאת לא מוכנים. הכנסת הזאת לא מוכנה כרגע להתמודד עם המשימות שעומדות בפניה. זה לא זמן לקואליציה שבירה, קואליציית מיעוט. זו בדיוק השעה להתגבר על ההבדלים ועל היריבויות ולקיים ממשלת אחדות לאומית. למרבה האירוניה, מי שאשם בכך שאנחנו לא מגיעים אל המושב הזה בקואליציית אחדות לאומית רחבה הוא דווקא מפלגת השלטון. דווקא המפלגה שלכאורה היה אמור להיות לה האינטרס החזק ביותר, המובהק ביותר לקיים כאן ממשלת אחדות לאומית, היא זו שמכשילה את המהלך. זה מוזר ואירוני שהליכוד לא מסוגל לתת גיבוי לראש הממשלה שלו עצמו. זה מוזר ומצער שהליכוד לא יודע להתעלות מעל לשיקולי הכיסא או המחנה ההיסטורי ולהבין את גודל השעה. זה עצוב שהליכוד מוכיח שוב שהוא יודע מצוין איך להיבחר אבל הוא פשוט לא יודע איך לשלוט. 
       
       ההתנהגות של הליכוד חמורה במיוחד בהשוואה להתנהגות של שתי המפלגות האחרות שאמורות להיות חלק מהקואליציה הזאת, והן מפלגת העבודה ושינוי. מפלגת העבודה היתה מוכנה לוותר על שעת כושר פוליטית, היתה מוכנה לוותר גם על לא מעט דרישות כלכליות כדי לקיים ממשלת אחדות לאומית, מתוך הבנה של גודל השעה. מפלגת שינוי הסכימה לוותר על אחד מהדגלים החשובים ביותר שלה, מתוך הבנה שזוהי שעת-חירום לאומית, ומי לא בא? הליכוד לא בא. 
       
       לאותם חברי ליכוד שפועלים מתוך שיקולים אישיים, שיקולי הכיסא - כל הבוז לכם. לאותם חברי ליכוד שמתנגדים באמת ליציאה מעזה וזו הסיבה שהם מכשירים את המהלך, אני מבקש לשאול אתכם: רבותי, מה התוכנית שלכם בדיוק? מה התוכנית הגדולה שלכם למדינת ישראל? לאן אתם רוצים להביא אותנו? 
       
       אתם באמת רוצים את עזה ויהודה ושומרון? כבר נאמר: חכמים, תיזהרו במה שאתם מבקשים. מה אנחנו נעשה כאשר בעוד כמה שנים העולם פשוט יסכים לבקשה שלכם. יגיד: רבותי, בסדר. קחו, הבנו. בואו נניח שבעוד 15 שנה אנחנו נהיה במצב שאנחנו יושבים בשטח 50 שנה, אנחנו נהיה במצב שבו אנחנו מיישבים את השטח באזרחים שלנו ויבואו אלינו אומות העולם ויגידו: רבותי, זה הולך כמו ברווז, זה מדבר כמו ברווז, זה כיבוש. אתם שם 50 שנה, השארתם את האזרחים שלכם, קיבלתם - עזה ויהודה ושומרון הם חלק בלתי נפרד ממדינת ישראל, ארץ-ישראל השלמה. כל תקוות הימין התגשמו – נפלא. רק בקשה אחת קטנה תהיה לאומות העולם מאתנו ביום הזה: דמוקרטיה. הרי אנחנו מדינה יהודית ודמוקרטית גם. יבואו ויגידו לנו: רבותי, מה שהיה טוב לדרום-אפריקה טוב גם למדינת ישראל. ומה אנחנו נעשה אז? אנחנו נתחנן לצאת מעזה ומיהודה ושומרון.
       
       רבותי, ה"קסאמים" לא מסכנים את קיומה של מדינת ישראל, הטרור לא מסכן את קיומה של מדינת ישראל. הכיבוש, המשך הנוכחות שלנו בעזה וביהודה ושומרון, המשך השליטה שלנו בעם הפלסטיני מסכן את קיומנו. אנחנו באנו לכאן כדי להקים מדינה יהודית ודמוקרטית. הכיבוש הזה שולל הן את היהודית והן את הדמוקרטית. אין לזה סיכוי. המדיניות הזאת של שב ואל תעשה, המדיניות שאגב מי שהמציא אותה זה לא הימין, זה מפלגת העבודה: נחכה, נחכה לפלסטינים, נחכה לטלפון. זו מדיניות הרסנית, מדיניות שקעקעה את אמות המידה המוסריות שלנו. זו מדיניות שהביאה אותנו למקום נורא. 
       
       רבותי, הזמן נגמר. הפלסטינים לא באים. אני לא שותף להערכות של שמעון פרס בדבר שלום בינינו לבין הפלסטינים. הנחתי היא שתהיה מלחמה בינינו לבין הפלסטינים. 100 שנים יש מלחמה, ויש להניח שהיא תימשך. ובהנחה זו, אנחנו חייבים לצאת מהשטחים. אנחנו חייבים לחזור לגבול, אנחנו חייבים לבוא אל העולם ולסכם אתו מה הגבול של מדינת ישראל ולעמוד על הגבול הזה.
       
       ואם תשאלו מה נעשה אחר כך, כשיעופו הטילים, התשובה היא – נילחם. יכול להיות שניכנס עוד פעם, אבל ניכנס עם צבא, לא עם אזרחים. ניכנס כדי להגן על עצמנו, ונוכל לעמוד אל מול הציבור שלנו ואל מול העולם ולהגיד: רבותי, אנחנו מגינים על עצמנו. אנחנו נלחמים – לא כדי לכבוש, לא כדי לשעבד עם אחר, לא כדי להשתלט על שטח, אלא כדי להגן על עצמנו. 
       
       אדוני, משפט אחרון. אני לא מעריך שבטווח הקצר הפלסטינים יפסיקו את הלחימה, אבל יכול להיות שכאשר הפלסטינים יראו שהרכבת הזאת יוצאת מהתחנה, כאשר הפלסטינים יראו שהלחימה לא משיגה להם שום תועלת בין-לאומית, אלא רק גינוי בין-לאומי, כאשר הפלסטינים יראו שעמדתה של מדינת ישראל היא עמדת הגנה, והיא זוכה לתמיכה בין לאומית, הם יבינו שאין טעם ואין תוחלת בטרור, ואולי אז נגיע להפסקת אש. לא שלום – הפסקת אש. די לי בכך. תודה רבה. 

היו"ר יולי-יואל אדלשטיין:
       
	תודה לחבר הכנסת רשף חן. חבר הכנסת שלמה בניזרי – בבקשה, אדוני. אחריו - חבר הכנסת משה כחלון. 

שלמה בניזרי (ש"ס):
       
       אדוני היושב-ראש, רבותי חברי הכנסת, שמעתי את חבר הכנסת רשף חן מדבר על מדינה יהודית. אולי אתה מתכוון למדינה הודית, בטח לא למדינה יהודית. כשאני שומע את המצע שלכם – בחיים לא שמעתי משהו יהודי שיוצא מגרונכם, וכולנו מכירים את אורח חייכם. 
       
רשף חן (שינוי):
       
       גם אתה וגם אני רוצים פה מדינה יהודית. יש ויכוח מסוים על האופי שיהיה לה.

חמי דורון (שינוי):
       
       אתה רוצה מדינת הלכה, מדינה פונדמנטליסטית. זה לא יקרה, מה לעשות. 

שלמה בניזרי (ש"ס):
       
       איך אתם אומרים, "מדינת הלכה, הלכה המדינה"? אני אומר לכם: הלכה המדינה בלי מדינת הלכה. 

היו"ר יולי-יואל אדלשטיין:
       
       טוב, תם החימום. 

שלמה בניזרי (ש"ס):
       
       תסתכלו על המדינה ותבינו. תראו את פרצופה האמיתי של המדינה. 

חמי דורון (שינוי):
       
       - - - מה לעשות. 

היו"ר יולי-יואל אדלשטיין:
       
       חבר הכנסת חמי דורון. 

שלמה בניזרי (ש"ס):
       
       ועוד דברים תמוהים שאמרת – אני לא יודע במה להתחיל, בראשונות או באחרונות – אמרת שאם נצא וניתן להם את כל החירות שלהם, נוכל לבוא ולתקוף. תסתכל, היום נהרגים ילדים. מילא, אם היו יורים את ה"קסאמים" שלהם על יישובים שנקראים כבושים, כמו חבל-עזה, החרשנו. אבל הם יורים של שדרות, שם לא עשו להם שום דבר, אז אתם באמת מצפים שאם ננטוש את עזה העולם יבין? איזה עולם? 
       
       חבר הכנסת רשף חן, ראש הממשלה עצמו, אם שמעת אותו פה, אמר: איזה עולם היום? הוא רואה שהורגים ילדים, ויש מוסר כפול: כשהורגים את ילדי הערבים שבאים לרצוח בנו, כל העולם מזדעזע; כשאנחנו מגיבים, אנחנו נחשבים רוצחים. הוא אמר את זה פה. אז על מי נסמוך שיטפל בהם בעתיד, כי אז יהיו לנו הזכות והלגיטימציה לבוא ולפגוע בהם? 
       
       בכל פעם אני משתגע מראש הממשלה הזה, על הדברים שלו. הוא אמר: "אנחנו ניתן להם פיצויים". הוא אמר את זה גם בוועדת החוץ והביטחון – שכבר 14 שנה בראש שלו שצריך לעזוב את עזה. אז למה 14 שנה הונית את הציבור, את כל הבוחרים שלך, ואמרת להם "רק ארץ-ישראל השלמה"? הלכת ובנית התנחלויות, שפכת מיליארדים על חשבון העם, ופתאום עכשיו אתה מבין שהפתרון האמיתי של העם הזה הוא להתנתק מחבל-עזה? אתה מרמה את כולם, אתה עובד על כולם בעיניים? ועוד מעט נגיע גם לשמעון פרס. 
       
       איך נאמין לו? הוא אמר: ניתן להם פיצויים. על מי אתה מדבר? על אנשים שמסרו את נפשם. אומנם אני לא ארץ-ישראל השלמה בהשקפתי – אם היה שלום, אם היה עם מי לדבר, הייתי בעד להחזיר שטחים, אבל כשיש לך פרטנר, לא כשאין עם מי לדבר. ראש הממשלה מדבר על פיצויים. מה, אתה מזלזל באותם אנשים, שתיתן להם פיצויים? אתה לא מתבייש? אנשים שהלכו אתך כתף אל כתף, שמוכנים למות, למסור נפש? יש לי הרבה ביקורת עליהם, אבל במסירות הנפש אין מה להתחרות אתם בכלל. 

       כבר הקדים את ראש הממשלה שלמה המלך, עליו השלום, ואמר: מים רבים לא יוכלו לכבות את האהבה, ונהרות לא ישטפוה. אם ייתן איש את כל הון ביתו באהבה, בוז יבוזו לו. מים רבים לא יוכלו לכבות את אהבתם של אותם מתנחלים לאותה מצווה יקרה, מצוות יישוב ארץ-ישראל, ונהרות לא ישטפוה. אם ייתן איש, ראש הממשלה, את כל הון ביתו – מול אהבת ארץ-ישראל – בוז יבוזו לו. הם בזים לדבריו של ראש הממשלה, שרוצה לקנות אותם ולהראות כאילו בשביל כסף הם יהיו מוכנים למכור את כל הערכים שלהם. זה ראש הממשלה שאומר שהוא מבין? מה הוא מבין? את מצוקתם, את כאבם של אנשים שעוקרים מאדמתם הוא מבין? הוא מבין מה זה לעקור? 
       
       ועוד הוא בא ונתן לנו סקירה. למעשה הוא לא אמר כלום, אבל נתן לנו סקירה על ממשלתו המצליחה והמוצלחת כל כך. הוא אמר שמצא את המשק על סף קריסה. איזו ממשלה זו? הוא אמר שהממשלה תיזכר כממשלה מהפכנית ביותר בנושא הכלכלה. איזו הצלחה? על מה הוא מדבר? שהעשירים התעשרו? נכון. הוא הבריא את הכלכלה? יכול להיות שהוא הצליח להבריא פה ושם – פעם הייתי שר הבריאות, וכשהגעתי לחדר מיון אמרו לי שיש מושג בבית-חולים: הניתוח הצליח, החולה מת. 
       
       על הדרך, כשהוא עושה ניתוח כל כך מוצלח למשק, מה קורה עם אותם 1.4 מיליון רעבים במדינת ישראל? חכו, בימים הקרובים צריך להתפרסם דוח העוני. נשמע כמה אנשים הגיעו אל מתחת לקו העוני. כשאני שומע את ראש הממשלה מדבר על ההצלחה של המשק והכלכלה – אולי הוא מדבר על קטמנדו, או על מדינה אחרת, אני לא יודע מאיפה הוא בא בכלל. 

       על מה הוא מדבר? הוא מדבר על המדינה שלנו? על אותם אנשים שמלקטים אוכל מפחי האשפה? על אותם אנשים שארגוני החסד מחלקים להם, שבאים בהמוניהם לאכול בבתי-התמחוי? זאת אותה המדינה, שאנחנו מדברים עליה? עובדים שלא מקבלים את משכורתם יותר משנה ושנתיים? זו ממשלה שהצליחה? 
       
       אם ראש הממשלה היה מקשיב לאי-אמון שלנו במשך השנה האחרונה, הוא היה שומע את הדברים שאני עומד להגיד שוב; אולי עכשיו הוא שומע. אולי מישהו יגיד, בטעות, שאני לא יודע. אקרא שוב את מה שקראתי פה לפני חודש או חודש וחצי, בהצעת אי-אמון שהגשתי בשם ש"ס. 

היו"ר יולי-יואל אדלשטיין:
       
       בזה גם תסיים. 

שלמה בניזרי (ש"ס):
       
       כן, בזה אסיים כמובן. הנה, הודעה לעיתונות של הלשכה המרכזית לסטטיסטיקה. שימו לב למדינה שראש הממשלה תיאר לנו אותה כאן כגן-עדן של המזרח התיכון מבחינה כלכלית. שימו לב מה כתוב בדוח: 14% השיבו שוויתרו על אוכל בשנה האחרונה; 38% ויתרו על חימום או קירור מספיק של הבית; 16% מהזקוקים לתרופות במרשם רופא ויתרו על תרופות; 45% ממי שזקוקים לטיפול שיניים ויתרו על הטיפול; 50% מאלה שאין להם ביטוח בריאות ויתרו עליו בגלל קשיים כלכליים; 54% ויתרו על קניית בגדים או נעליים; ל-14% ניתקו בשנה האחרונה את קו הטלפון או את החשמל. אז רבותי, אשמח אם ראש הממשלה ישיב לנו אם אנחנו מדברים על אותה מדינה, על אותם אנשים, על אותה אוכלוסייה מסכנה. מה שהוא מתאר פה – הוא מנסה לעבוד עלינו בעיניים. 
       
       רבותי, הממשלה הזאת ראויה להיקרא על שם התוכנית המפורסמת שלה: ממשלת ההינתקות; הינתקות מעם ישראל, מהמסכנים, מתורת ישראל, מהחלשים, מכל דבר הומני או יהודי. זאת הססמה של הממשלה הזאת, בסופו של דבר. ראש הממשלה – הכותרת שהיתה לו – הוא היה ראש ממשלת ההינתקות. תודה. 

היו"ר יולי-יואל אדלשטיין:
       
       תודה לחבר הכנסת בניזרי. חבר הכנסת משה כחלון – בבקשה, אדוני. אחריו - חבר הכנסת חיים אורון, ואחריו - חבר הכנסת ניסן סלומינסקי. 

משה כחלון (הליכוד):
       
       אדוני היושב-ראש, חברי הכנסת, קודם כול ברכות לסגן יושב-ראש הכנסת החדש, עמיתנו, חבר נשיאות הכנסת. 

היו"ר חמי דורון:
       
       תודה רבה. 

משה כחלון (הליכוד):
       
       ראשית, אני רוצה להביע את תנחומי למשפחות הנרצחים בפיגועים בטאבה ובסיני, לאחל איחולי החלמה לפצועים, וכמובן להצטרף לקריאה לכל הישראלים לחזור לארץ. אין מה לחפש שם, לא היה מה לחפש שם – אנחנו גם לא רצויים שם, למי שלא יודע. אם יש אפשרות לחזור לארץ, ולהיות במקומות אחרים, כדאי לעשות את זה. 

       למרות הכאב הרב – וכל הרוג הוא הרוג, וכל משפחה שאיבדה מישהו, אחד או שניים, באותו יום כבה אצלה האור בבית, תרתי משמע – למרות כל זאת אנחנו צריכים להודות על כך שהתוצאות הן רק אלה. אדוני היושב-ראש, התוצאות היו יכולות להיות בדיוק כמו ברוסיה. יכולנו לאבד מאות רבות של אנשים בפיגוע הזה. זה פיגוע שלדעת כולם תוכנן הרבה זמן, עמלו עליו הרבה זמן הרבה אנשים - פיגוע שנקשר בקשרים בכל רחבי העולם, והוא יכול היה להיות הרבה הרבה הרבה יותר גרוע. 

רוחמה אברהם (הליכוד):
       
       מה, זה לא מספיק גרוע?

משה כחלון (הליכוד):
       
       סליחה?

רוחמה אברהם (הליכוד):
       
       זה גם ככה מספיק גרוע.

משה כחלון (הליכוד):
       
       אמרתי שזה גרוע, ואמרתי שכל משפחה היא עולם ומלואו, אבל צריך לדעת שיש לנו עסק עם ארגונים עולמיים שמתכננים מגה-פיגוע - ואני לא ממציא את זה, ואני לא ביטחוניסט גדול. אני שומע, אני קורא בעיתונים, שומע ברדיו. מה שעד היום חשבנו לספקולציה, חשבנו שזה ניחוש, או חשבנו שזו איזו השערה - רבותי, אני חושב שמי שאמר - והמומחים כמובן – ש"אל-קאעידה" נמצאת בישראל, נמצאת בשטחים, לא טעה. רבותי, יכול להיות שתאים שם רדומים, אבל זה יפרוץ אלינו ביום אחד, ואלוהים ישמור.
       
       מטרתם של הפיגועים הללו היא קביעת סדר-יום פוליטי, היא ניסיון להפלת משטרים, בעיקר משטרים בארצות ערב, שפה ושם קצת קרובים למערב. מי ששם לב, הפיגועים בעולם - במדינות אירופה - בדרך כלל מגיעים סמוך למועדי בחירות. בספרד וברוב המדינות בעולם הם קורים סמוך למועדי בחירות, וזאת על מנת לפגוע בשלטון של אותה מדינה.
       
       מטרת הפיגוע בסיני - מעבר לכך שהם רצו לגרום לנפגעים ישראלים - מטרה נוספת היתה לתקוע טריז ביחסים שלנו עם מצרים. ואני רוצה מעל הבמה הזאת באמת לשבח את ראש הממשלה ואת שר החוץ שלא אפשרו את זה והידקו את היחסים עם מצרים, והם שותפים יחד למלחמה בטרור. לצערי, מצרים הבינה את זה בדרך הקשה, אבל היום יש שותפות - כמה שאני שומע, אני לא חבר בקבינט, אני קורא עיתונים, שומע רדיו - יש שיתוף פעולה עם מצרים, כנראה מצרים הבינה את המשמעות. 
       
       מה שאני מאחל לנו - ללמוד ממצרים איך נלחמים בטרור, ולא לרפות את ידיהם של חיילי צה"ל, שעושים את זה יום-יום, עושים את זה בהצלחה רבה בתקופה האחרונה, ונאחל להם מפה הצלחה. אבל, למצרים יש היסטוריה ארוכה עם הטרור האסלאמי. אנחנו זוכרים את איש תנועת "האחים המוסלמים" שניסה לרצוח את נאצר; את רצח הנשיא סאדאת ופיגועי הטרור נגד תיירים בלוקסור. בכל המקרים האלה, המשטר במצרים הפעיל אגרוף פלדה נגדם, ופשוט מאוד ריסק אותם. 
       
       מול כל זאת יש לנו האחריות שלנו כאזרחים, יש אחריות שלנו על עצמנו ועל חיינו. מדינת ישראל מוציאה מאז הקמתה אחוז נכבד מאוד מתקציבה ומכיסו של כל אחד מאתנו למען הביטחון של אזרחי המדינה. אם גופים רשמיים אומרים שיש סכנה בהימצאות בכמה אזורים בעולם לישראלים, על האזרחים להתייחס לזה ברצינות ולשקול טוב מאוד את מעשיהם ואת מיקומם בעולם. העולם היום הוא מקום הרבה יותר מסוכן משהיה בעבר.
       
       אני פשוט רוצה לקרוא לאזרחי מדינת ישראל ולומר להם: מדינת ישראל זה לא "רמבו", היא לא תהיה מסוגלת להציל אתכם בכל מקום ולא תהיה מסוגלת להגיע לכל מקום. רצה אלוהים שהמקום הוא קרוב, אז כוחות צה"ל יכלו להגיע לשם. אם מקרים כאלה יקרו בתאילנד או בקצה השני של העולם - אז תהיה לנו בעיה כפולה ומכופלת. תודה רבה.

היו"ר חמי דורון:
       
       תודה רבה לחבר הכנסת כחלון. אני מבקש להזמין את חבר הכנסת חיים אורון, ואחריו - את חבר הכנסת ניסן סלומינסקי. 

חיים אורון (יחד):
       
       אדוני היושב-ראש, חברי הכנסת, ראשית אני רוצה לברך אותך, אדוני היושב-ראש, כי זו הפעם הראשונה שאני על הדוכן ואתה יושב-ראש הישיבה.

היו"ר חמי דורון:
       
       זו הפעם הראשונה שאני על הדוכן, אז זה בסדר.

חיים אורון (יחד):
       
       זו הפעם הראשונה שאתה על הדוכן בכלל, אז בכלל נפלה לידי זכות גדולה - אני מקווה שזה לא על זמן הדיבור שלי - לברך אותך להצלחה בתפקידך. אנחנו כולנו יודעים שיושבי-ראש הישיבה יכולים במידה רבה מאוד להשרות אווירה מסוימת בדיוני המליאה. כולנו מדברים על חורף "חם" שצפוי לנו, ואני חושב שתפקידם של יושבי-ראש הישיבות זה לא לצנן במובן המילולי של המושג הזה, אלא לגרום לכך שהדיון - חריף ככל שיהיה - יתנהל באורח תרבותי, מכובד, וכל העמדות יוכלו לבוא לידי ביטוי. ואני בטוח, ידידי חמי דורון, שתצליח לעמוד במשימה הזאת. ברכותי. 


היו"ר חמי דורון:
       
       תודה רבה, ותהיה לך עוד דקה לדבר.

חיים אורון (יחד):
       
       נפלה בידי הזכות, בלי שידעתי. עכשיו אני רוצה להגיע לנושא עצמו. 
       
       אמרתי כבר בפתחו של המושב - אדוני השר שטרית, תפריעו לי יותר רחוק, מה אכפת לכם - - 

שר התחבורה מאיר שטרית:
       
       - - -

חיים אורון (יחד):
       
       - - שצופים לו כל מיני תחזיות - אנחנו בעצם נצביע בסוף הדיון שתי הצבעות. הצבעה אחת על הצעות אי-אמון שסיעתי שותפה לאחת מהן, והצבעה שנייה על הודעתו של ראש הממשלה.
       
       אני רוצה לומר באופן הברור ביותר - הצעת האי-אמון שלנו, ידידי השר שטרית, לשעבר שר במשרד האוצר, היתה בנושאים הכלכליים-החברתיים. יש לי הרגשה שאתה מרגיש במשרד התחבורה טיפה יותר נוח מאשר במשרד האוצר, ולא רק מהסיבה ששם אתה בעל-בית יחיד, ואני מקווה שאני לא פוגע חס וחלילה בך ובסיכוייך בכל מיני מקומות בתוך הליכוד. 
       
       שר האוצר יכול לעלות לפה - ואני מבין את ראש הממשלה, שנתן גיבוי מוחלט למדיניות של שר האוצר, כאילו המכשלות שלה באות ממקום אחר ולא מהמדיניות הזאת עצמה. אני מבין, הוא צריך אותו להינתקות, הוא צריך אותו לתוכנית הכלכלית - זה סדר גמור. אבל, אנחנו משלמים את המחיר של ה"שירקס" הפוליטי המעוות הזה. ולכן, אין לי שום קושי. היה היום דיון ממושך בוועדת הכספים לפני דיוני התקציב לנסות לעשות כל מה שניתן כדי להביא לשינויה של המדיניות שנוקטת הממשלה בתחום הכלכלי והחברתי - שהיא מדיניות אסונית, היא מסכנת ערכים ותשתיות מאוד-מאוד בסיסיים בחברה הישראלית. 
       
       אבל, אני רוצה להקדיש את רוב דברי דווקא לנושא המדיני. אנחנו תומכים בהתנתקות, אנחנו נצביע בעד ההתנתקות במליאת הכנסת. יותר מזה, אדוני היושב-ראש, אנחנו נחשק את ראש הממשלה לבצע את ההתנתקות, לא ניתן לו שום תירוץ להגיד למה הוא לא ביצע אותה. 
       
       יש אצלנו לא מעט חברים שלא בטוחים שהוא יבצע אותה; יש רבים בתוכנו שלא מאמינים שהוא מתכוון עד הסוף. אני בכלל לא רוצה להיכנס לטוטו הלאומי הזה מה בעצם מתכוון ראש הממשלה - האם כשדובי וייסגלס מדבר בשמו, זה ראש הממשלה, או כשראש הממשלה מעל דוכן הכנסת היום פה, אדוני שר התחבורה, אומר שש פעמים - ספרתי - מפת הדרכים, אבל שומר לעצמו את החובה לומר: אבל לא מצביעים על זה היום, זאת אומרת בהודעת ראש הממשלה היום על מפת הדרכים, לא מצביעים על מפת הדרכים, את זה הוא הוציא. למה? שאלתי את יושב-ראש הקואליציה: סוף-סוף אני אדע אם אתה בעד מפת הדרכים או לא. אמר לי חבר הכנסת גדעון סער: אתה שומע, הוא אמר שלא מצביעים על זה. אז מה אתם בדיוק רוצים?
       
       אבל, אני חושב שמהלך של יציאה, נסיגה מרצועת-עזה ומצפון-השומרון, הוא מהלך מאוד-מאוד חשוב. הוא לא העמדה שלי, אנחנו היינו עושים את זה בהידברות - ויש עם מי לדבר, וגם אתם מדברים: אתם מחפשים את המצרים ואתם מחפשים את האמריקנים, ואתם רצים לדחלאן. אז דברו ברצינות, תפסיקו את כל מערך הבלופים הזה כלפי עצמכם. 

היו"ר חמי דורון:
       
       חבר הכנסת אורון, אני מוסיף לך דקה.

חיים אורון (יחד):
       
       דקה, ואני אסיים. כאשר תובא ההצעה למליאת הכנסת, אדוני השר, אנחנו נצביע בעדה. אגב, אני יודע ואני לא רוצה להטעות אף אחד - ההצבעה שתובא ב-25 באוקטובר, אין בה עדיין הצבעה על התנתקות, משום שההצבעה על התנתקות בממשלה תהיה רק במרס.

קריאה:
       
       - - -

חיים אורון (יחד):
       
       לא נכון? כי יביאו לאישור את הצעת הממשלה, זה מה שנאמר על-ידי ראש הממשלה, ולא תובא הצבעה על ההתנתקות. אבל אנחנו גם נצביע על זה – על המיני-הצבעה. למה? כדי לא לתת לכם לברוח. אנחנו מאחוריכם, במובן שהחבר'ה אומרים: "תיזהר, אני מאחוריך". אתם תצטרכו לעמוד בהתחייבות הזאת, לא יהיה לכם שום תירוץ – שלא היה לכם גיבוי שהאופוזיציה הפריעה לכם. אנחנו נהיה שם כדי להצביע בעד ההצעה הזאת.
       
	אני מסיים: על האמירה של היום, עם הנושאים הכלכליים-החברתיים, עם כל מה שמסביב, הודעת ראש הממשלה והאי-אמון של הממשלה שרירות וקיימות, וכך ננהג גם במושב הזה. תודה רבה.
       
היו"ר חמי דורון:
       
       תודה רבה לחבר הכנסת אורון. חבר הכנסת ניסן סלומינסקי, בבקשה. אחריו - חבר הכנסת משה גפני.
       
ניסן סלומינסקי (מפד"ל):
       
       אדוני היושב-ראש, אדוני השר, חברי חברי הכנסת, האמת היא שאני מקנא בחבר הכנסת אורון. אני מקנא בך, תאמין לי. אם היה לי הביטחון שיש לך שהוא לא מתכוון לעשות את זה, אתה יודע כמה שנות חיים הייתי חוסך?
       
חיים אורון (יחד):
       
       לא אמרתי שאני בטוח שהוא לא מתכוון – אמרתי שנשמור עליו שהוא יתכוון. אני מכיר חברים שלי שחושבים - - -
       
ניסן סלומינסקי (מפד"ל):
       
       אז תאמין לי שאני מקנא באותם חברים - -
       
חיים אורון (יחד):
       
       אתה מקנא בחברים שלי? בסדר.
       
ניסן סלומינסקי (מפד"ל):
       
       - - לצערי, שבטוחים שזה לא. הלוואי שהיה לי הביטחון הזה. אני רוצה להגיד לך: לצערי, נכנס בו דיבוק. דיבוק – הכוונה היא שהאיש, ראש הממשלה, אינו יודע מה גרם לו, והולך בכל כוחו לבצע.

אריה אלדד (האיחוד הלאומי - ישראל ביתנו):
       
       חבר הכנסת סלומינסקי, דיבוק זה דבר מידבק – תתרחקו ממנו.
       
משה גפני (יהדות התורה):
       
       אבל, חבר הכנסת ניסן סלומינסקי, אתה תומך בו – אתה תומך בו.
       
ניסן סלומינסקי (מפד"ל):
       
       מי אמר לך? שמעת שאמרתי שאני תומך בו?
       
משה גפני (יהדות התורה):
       
       עד עכשיו ראיתי שאתה תומך בו.
       
ניסן סלומינסקי (מפד"ל):

       חכה.
       
היו"ר חמי דורון:
       
       חבר הכנסת סלומינסקי, אם תענה למתווכחים לא נוסיף לך את הזמן.
       
ניסן סלומינסקי (מפד"ל):
       
       זה מושב הכנסת המשונה ביותר אי-פעם. זה מושב הכנסת של מפלגת השלטון, שבה ראש הממשלה הולך הפוך מהמצביעים שלו. הוא לא יכול להגיד: אני לא יודע מה המצביעים אומרים, כי עשו מפקד והמצביעים אמרו את דברם ברוב עצום – נגד, והוא הולך בעד. הוא הולך נגד מרכז מפלגתו ונגד הוועידה. הוא הולך נגד חברי הכנסת שלו ונגד השרים, והוא הולך להוביל כשהוא מסתמך על האופוזיציה – על חבר הכנסת אורון ועל אחרים. עליהם הוא הולך להסתמך כדי להעביר תהליך היסטורי בניגוד לדעת מפלגתו. הרי זה משהו מטורף, לא היה דבר כזה במדינה.
       
חיים אורון (יחד):
       
       כל הוויתורים נעשו כך. לבגין לא היה רוב בהצבעה על סיני, כי התנגדתם.
       
ניסן סלומינסקי (מפד"ל):
       
       לא, אני מדבר על מפלגתו.
       
חיים אורון (יחד):
       
       בתוך מפלגתו הוא היה במיעוט.
       
היו"ר חמי דורון:
       
       חבר הכנסת אורון, לחבר הכנסת סלומינסקי לא יהיה זמן עודף. לכן, אני מבקש - - -
       
ניסן סלומינסקי (מפד"ל):
       
       בכל אופן, אני אומר שהתוכנית הזאת היא תוכנית – אינני רוצה להגיד שהיא מטורפת, כי אחר כך יגידו שזו הסתה וכו', ואני לא רוצה להיכנס למסגרות האלה – אבל לפחות אם היה ראש הממשלה אומר, אתם יודעים מה? אני בצער - כמו שהוא אומר כאן – כמעט נתתי לו, כשהוא מזיל דמעות. הוא כל כך משבח אותם וכו'. אם כך, מה אתה הולך לפנות אותם? למה? 
       
       אם היית בא ואומר, אתם יודעים מה? בזכות זה אני מביא את השלום – מה שעשה בגין – אני יכול לחלוק עליו, אבל אני יכול להבין מהי הסברה שלו, מה ההווה אמינא שלו, מה דוחף אותו. הוא רוצה להביא לעם שלום. העם רוצה שלום, והוא מוכן לקרוע את עצמו ואת לבו – ולפנות. אבל הוא אומר: לא, שלום אין – הוא לא מדבר אתם. הם אפילו מתנגדים. 
       
       מילא אם הוא היה אומר, אתם יודעים מה? אני לא מביא שלום, אבל אני מביא ביטחון. גם ביטחון הוא לא מביא – הוא אומר במפורש שזה יהיה תחת אש, וצה"ל כולו מתארגן כדי שברגע שיפונו היישובים לא יירו "קסאמים" או כל מיני פצמ"רים כדי חס ושלום להרוג את החיילים ואת המתפנים יחד. הוא יודע שזה יהיה תחת אש. הוא יודע שתקום שם מדינת טרור. אנחנו רואים מה קורה שם כשצה"ל עוד נמצא באזור – הם הפכו את כל האזור למדינת טרור. כשבכלל יצאו משם זאת תהיה מדינת טרור – אז הוא גם לא מביא ביטחון. מה הוא כן מביא? – שום דבר. 
       
       אף אחד לא מצליח להבין. הדבר היחיד שהוא אומר זה שהוא ירצה את אומות העולם ויהיה לו שקט 20 שנה. הרי כולם צוחקים מזה. לא ייתנו לו שקט יותר משבוע. אחרי שבוע יגידו: אה, הוכחת לנו שאפשר לפנות בלי לקבל שום תמורה – תמשיך הלאה, ביהודה ושומרון. הוא לא מביא כלום.
       
       אני רוצה רק להגיד שפה - -
       
משה גפני (יהדות התורה):
       
       אבל, חבר הכנסת ניסן סלומינסקי, אתה תומך בו.
       
ניסן סלומינסקי (מפד"ל):
       
       - - במקרה הזה, זה יותר גרוע. הוא הולך לעשות מהלך קשה כל כך של פינוי יהודים ופינוי יישובים, שזה משהו נורא. מצד שני, הוא גם הולך לעשות זאת בדרך הכי אנטי-דמוקרטית שרק אפשר. הייתי קורא לזה מעין מעשה של דיקטטור.
       
משה גפני (יהדות התורה):
       
       אבל אתה עושה את זה. את זה אתה עושה.
       
ניסן סלומינסקי (מפד"ל):
       
       כלומר, הוא נסע לארצות-הברית – בלי סמכות או רשות – כדי לשכנע את בוש. 19 פעם נסע דובי וייסגלס לשכנע את בוש, שלא רצה בתוכנית, ואחר כך הוא בא לממשלה ואומר: חבר'ה, עכשיו אתם מוכרחים להצביע בעד, כי אחרת נקלקל את היחסים עם בוש. כשהוא רואה שאין לו רוב בממשלה, הוא מפטר שרים. כך הוא מתקדם בכל התהליך. עד היום הוא לא העביר שום החלטה על זה. אין שום החלטה על פינוי; אין שום החלטה על תשלום; אין כלום: לא בממשלה ולא בכנסת. הוא כבר הולך כאילו הכול גמור. הכול בהליך אנטי-דמוקרטי. כלומר, כשחובר למהלך כל כך קשה תהליך שהציבור, לפחות, מרגיש שהוא אנטי-דמוקרטי – חיבור של שני הדברים האלה הוא קטלני.
       
       לכן אנחנו פונים ומתחננים אל ראש הממשלה, ואומרים: אם אתה הולך לעשות את הדבר הזה, לפחות קודם כול תעשה את זה דמוקרטי. לך למשאל עם הדורש רוב מיוחס. לך תשאל את הציבור ותקבל לפחות את האישור – או שלא תקבל.
       
       בכל מקרה, אף שראש הממשלה לא העלה את הנושא של ההתנתקות על סדר-היום של הכנסת, ולא את מפת הדרכים, מספיק שהוא הזכיר זאת כדי שמפלגתי שלי, לפחות – כרגע אנחנו עדיין בדיונים – לא תוכל להצביע בעד. אם נצביע נגד או נימנע, זה ייקבע בזמן הקרוב, עד ההצבעה.
       
היו"ר חמי דורון:
       
       חבר הכנסת סלומינסקי, תודה רבה. חבר הכנסת משה גפני, בבקשה. אחריו - חברת הכנסת מרינה סולודקין.
       
משה גפני (יהדות התורה):
       
       אני סומך עליכם.
       
ניסן סלומינסקי (מפד"ל):
       
       אל תסמוך. דקות החסד כבר נגמרו.
       
משה גפני (יהדות התורה):
       
       אני גם לא סומך עליכם. אני סומך על אורלב.
       
       אדוני היושב-ראש, רבותי חברי הכנסת, אדוני השר, אדוני היושב-ראש, אני מבקש לברך אותך על בחירתך לתפקיד סגן היושב-ראש. זה לא על חשבוני.
       
היו"ר חמי דורון:
       
       אוסיף לך עשר שניות.
       
ניסן סלומינסקי (מפד"ל):
       
       אני מצטרף.
       
היו"ר חמי דורון:
       
       זה בסדר, הבנתי שהתרגשת.
       
משה גפני (יהדות התורה):
       
       חבר הכנסת סלומינסקי, בסוף אתה תמיד מצטרף ליהדות התורה.
       
עבד-אלמאלכ דהאמשה (רע"ם):
       
       מחול לכם.
       
משה גפני (יהדות התורה):
       
       אדוני היושב-ראש, אני מבקש לברך אותך על בחירתך לתפקיד סגן יושב-ראש הכנסת.
       
       אדוני היושב-ראש, אנחנו מתחילים עכשיו מושב חדש. אני מבקש לעשות חשבון נפש קטן וקצר. הקדנציה הזאת התחילה עם קואליציה שבה היתה התנתקות של הליכוד מהמפלגות החרדיות, אבל זו פוליטיקה וזה בסדר גמור, אין לי טענות על זה. אני רוצה לעשות את חשבון הנפש על מה שקרה לארבע המפלגות שהרכיבו את הקואליציה הזאת, שהתנתקה מהמפלגות החרדיות.

שר התחבורה מאיר שטרית:
       
       חד-צדדי.
       
משה גפני (יהדות התורה):
       
       זה בסדר. מקובל עלי. בפוליטיקה יכולים לעשות מה שרוצים. אבל בכל אופן, בואו נעצור לרגע ונעשה חשבון – מתחיל מושב. מה קרה לקואליציה הזאת? נעשה חשבון למפלגות: הליכוד הגיע עם 40 מנדטים – מפלגת שלטון חזקה, מגובשת ורצינית. אנחנו מתחילים היום מושב של הכנסת, והליכוד מפורר, מפולג ומפוצל. מורדים יושבים פה ומורדים יושבים למעלה ודנים – להעיף את ראש הממשלה, או לא להעיף את ראש הממשלה. אחרי זמן כל כך קצר – הרי כל הזמן אמרו: אם תהיה מפלגה גדולה, השלטון יהיה יציב. זה הליכוד.
       
       האיחוד הלאומי, שנכנס וגרם להתנתקות מהמפלגות החרדיות ונתן לשינוי הרבה כוח – אני לא רוצה היום לדרוך להם על היבלות. היתה התנתקות, והאיחוד הלאומי פרש מן הקואליציה ומן הממשלה, וחבר הכנסת בני אלון, בהיותו שר, היה צריך להתחבא עד שסילקו אותו. באמת, זמן קצר היתה קואליציה חזקה.
       
       המפד"ל – שמעתם את חבר הכנסת ניסן סלומינסקי? לא ידעתי אם לצחוק או לבכות. המפד"ל הגיעה בכוחות חזקים – החרדים בחוץ, והיא יכולה לעשות מה שהיא רוצה – היא התפלגה והתפצלה. אני לא יודע מה יהיה אתם בבחירות הבאות. בכל אופן, כמה הייתם בקואליציה, שנה? שנה ומשהו? כבר פילוג נורא.
       
       ואחרון אחרון – שינוי. ראש הממשלה ביקש מאתנו לנהל משא-ומתן, ניהלנו משא-ומתן. אנחנו, כדרכנו, יהודים טובים, מנהלים משא-ומתן. לשינוי היה דגל אחד: לא יושבים עם החרדים. אבל הם מנהלים משא-ומתן עם יהדות התורה. אני מקשיב למה שאומרת שינוי – היא מוכנה לשבת עם יהדות התורה. אם היו לה הרבה דגלים, אני מבין. אבל זה היה הדגל היחיד שהיה לה. תארו לעצמכם, חס וחלילה, אני לא רוצה להעלות את זה אפילו על דל שפתי, שהייתי אומר שמסיבות כלשהן אני מוותר על השבת במדינת ישראל, חס וחלילה. 
       
נסים דהן (ש"ס):
       
       חס וחלילה. 
       
משה גפני (יהדות התורה):
       
       להבדיל מיליוני הבדלות, אצלם היה דגל אחד: לא לשבת עם החרדים. והם ישבו עם החרדים. וזה לא נגמר בזה. האם שמעתם את פריצקי אתמול?
       
אחמד טיבי (חד"ש-תע"ל):
       
       מה הוא אמר?
       
משה גפני (יהדות התורה):
       
       לא חשוב, אין לי הרבה זמן. מה שהוא אמר, אמר נכון. זה שינוי, קואליציה של ארבע מפלגות שהתנתקו מהחרדים. מי שחושב שאין מנהיג לבירה, חס וחלילה – יש מנהיג לבירה. השר שטרית, אתה יודע, יש מנהיג לבירה. התחלתם עם ההתנתקות בתחילת הקדנציה, חשבתם שיהיו לכם מנעמי השלטון, וזה הולך ומחריף. 
       
       אדוני היושב-ראש, היה פה סיפור בסוף המושב הקודם שאני חייב לספר אותו. אני רוצה להראות ששינוי לא עשתה כלום אפילו בנושא החרדים. אני רוצה לספר סיפור שהיה פה בסוף המושב. השארתי אותו אצלי בבטן בפגרה, ואני מספר אותו עכשיו. יש שלושה גנים חרדיים בשדרות, ושרת החינוך החליטה שמקצצים 15% בגנים החרדיים ולא נותנים להם יום לימודים ארוך. אגב, המחבלים שיורים "קסאמים" לא עושים חשבון אם מדובר בילד חרדי או לא. הילדים החרדים בגנים בשדרות צריכים ללכת הביתה ב-12:00 וב-13:00, להם לא מגיע יום לימודים ארוך. 
       
       היה פה דיון בסוף המושב, ואנחנו צעקנו לשרת החינוך: למה את עושה דבר כזה? ניגש אליה שר האוצר ואומר לה: למה באמת את מפלה את הגנים החרדיים לרעה? היא השיבה שזה עולה כסף. שר האוצר אמר שהוא יוסיף לה, הוא אמר את זה פה במליאה. עמד השר אורלב במקום שלו, וכולנו עקבנו אחרי העניין הזה. חבר הכנסת יצחק וקנין, אתה ראית את זה במדויק, אני ישבתי פה בצד. שרת החינוך מרמזת לאורלב שביבי הולך לפתור להם את הבעיה, והשר אורלב עושה לה סימן, שבשום פנים ואופן לא תעזור לחרדים. 
       
       אדוני היושב-ראש, אני רוצה באמצעותך להגיד: שינוי לא פגעה בחרדים. אל תיקחו לעצמכם את הקרדיט. שרת החינוך ושר הרווחה עושים את העבודה מסיבותיהם שלהם, ולכן הילדים בשדרות, כיוון שהם חרדים, מפלים אותם לרעה. נפל "קסאם" סמוך מאוד לגן חרדי, הם לא זכאים ליום לימודים ארוך. כך החליטה שרת החינוך מהליכוד, וכך החליט שר הרווחה מהמפד"ל.
       
אחמד טיבי (חד"ש-תע"ל):
       
       אבל הוא דתי עם כיפה. 
       
משה גפני (יהדות התורה):
       
       את שינוי לא סופרים, הם עושים את העבודה. 
       
היו"ר חמי דורון:
       
       תודה רבה לחבר הכנסת גפני. חברת הכנסת מרינה סודלוקין, בבקשה. אחריה – חבר הכנסת אחמד טיבי.
       
מרינה סולודקין (הליכוד):
       
       אדוני היושב-ראש, אני מברכת אותך בהיכנסך לתפקיד הרם, תרתי משמע. חברי הכנסת, אני מברכת את חברי הבית עם פתיחת המושב. 
       
       אנחנו משרתים את עם ישראל כאן, מייצגים את עם ישראל, ואנחנו כאן קובעים מה המדיניות ומה האינטרס הלאומי. צר לי ששוב אנחנו מתחילים בהצעות האי-אמון. 
       
       הופתעתי מאוד שדווקא המפלגות הערביות ומפלגת העבודה מעלות את ההצעות האלה של אי-אמון. שמעתי מחברי הטוב, מוחמד ברכה, שלממשלה הזאת אין בשורה מדינית. נו, ממש. ההתנתקות ופינוי עזה הם לא בשורה מדינית בעבור המפלגות הערביות? אני חושבת שזאת קצת צביעות. 
       
       חברי ממפלגת העבודה, אם שרי הליכוד וראש הממשלה, בראש ובראשונה, בונים את גדר ההפרדה ומתכוונים לעשות התנתקות, הפרדה חד-צדדית ופינוי של עזה, אני חושבת שאתם בעלי-ברית שלנו, של ממשלה כזאת. במצב הזה הצבעת אי-אמון היא פגיעה ישירה באידיאולוגיה שלכם. שמחתי מאוד כשקראתי ב"ידיעות אחרונות" את הריאיון עם חיים רמון. הוא מבין את המצב והוא אומר שבמצב הזה מפלגת העבודה צריכה לתמוך בכל התהליכים של ממשלת שרון ושרי הליכוד ושרי שינוי, שתומכים בו. 
       
       אי-אמון זה גם הבעת אלטרנטיבה. למי יש אלטרנטיבה? האם מישהו אחר יכול לקיים את ההתנתקות? אני חושבת שלא. אנחנו מבזבזים כל שבוע שלוש שעות על הצבעות ודיונים על אי-אמון, ואין לזה תועלת בכלל. 
       
       אני חושבת שיש פגם בכנסת, שאם בוחרים את ראש הממשלה לארבע שנים, רק תהליך של impeachment יכול לזרוק אותו, ואנחנו עושים את זה כל שני וחמישי. 
       
      אני חושבת שהיום להצביע בעד אי-אמון זה דבר מאוד לא נכון. אנחנו צריכים לתמוך בתהליכים החיוביים שעושה הממשלה הזאת. היתה הרבה ביקורת בנושא החברתי-הכלכלי. גם אני ביקורתית מאוד, אבל מצד אחר צריכים לומר ששר האוצר הזה עשה גם צעדים מאוד חשובים ומאוד חיוניים: צמצום מספר העובדים הזרים, צמצום המגזר הציבורי וגם תהליכים של חיסול המונופולים שיש במדינת ישראל. 
      
      אם אתם שואלים אותי אם יש במפלגת העבודה ובשמאל אלטרנטיבה כלכלית לתהליכים האלה - אנחנו לא שומעים על כך, כיוון שלצערי הרב גם לא יודעים מה זה סוציאל-דמוקרטיה ומה זאת אידיאולוגיה של סוציאל-דמוקרטיה. האם אתם שמעתם ממפלגת העבודה שאנחנו צריכים מס על ירושה? לא שמעתם, כיוון שהם לא יודעים שזה סוציאל-דמוקרטיה ולא דבר אחר. בגלל זה אנחנו צריכים, גם בנושאים כלכליים וחברתיים, ללחוץ ולתקן מצבים של פגיעה בחלשים. 
      
      צודק חבר הכנסת גפני, פגעו בכל התקציבים שניתנו לשכבות החלשות, לחרדים, לעולים, לנכים ולמשפחות חד-הוריות, ואנחנו צריכים לתקן את זה. 
      
      אני מציעה לדחות את הצעות האי-אמון ולתמוך בממשלה ובראש הממשלה, אריאל שרון. תודה רבה לכם. 
      
היו"ר חמי דורון:
       
       תודה רבה לחברת הכנסת מרינה סולודקין. חבר הכנסת אחמד טיבי, ואחריו – חבר הכנסת עמיר פרץ. 
       
אחמד טיבי (חד"ש-תע"ל):
       
       אדוני היושב-ראש, אני מצטרף לברכות ומאחל לך הצלחה. 
       
       אדוני השר, רבותי חברי הכנסת, נאומו של ראש הממשלה היום היה נשמע למי שבא מפלנטה אחרת כנאומו של ראש ממשלת שווייץ. הוא תיאר מצב של גן-עדן, בעיקר כלכלי, חברתי, ביטחוני. הצלחה גוררת הצלחה. הדברים בעיקר היו כל כך ורודים בנושא הכלכלי, במה שנוגע להשקעות, לצמיחה ולמקומות עבודה, כאילו הם בדיוק תמונת השתקפות של מה שקורה בשטח. אבל מה שקורה בשטח שונה לחלוטין, חבר הכנסת וקנין: עלייה במספר דורשי העבודה, עלייה באבטלה, בעיקר בקרב השכבות החלשות, המגזר הערבי והפריפריה. 
       
       שלא לדבר על המסר שהעביר ראש הממשלה, מסר תוקפני. מה מתרחש ברצועת-עזה היום אם לא תוקפנות לשמה? אפילו הצבא רוצה לצאת משם אחרי שהוא כבר הצליח להרוג 100 פלסטינים, מתוכם 26 ילדים. 26 ילדים, חבר הכנסת גפני. שכחת להתייחס לכך, אבל - 26 ילדים.

משה גפני (יהדות התורה):
       
       לא דיברתי על הנושא המדיני, דיברתי על ההתנתקות.

אחמד טיבי (חד"ש-תע"ל):
       
       אבל אסור להרוג ילדים בכל מקום - לא ישראלים, לא פלסטינים, ובעיקר אסור לעשות וידוא הריגה. כשגופה של ילדה בת 13, שנראית כמו בת שמונה, מונחת לפניך, זה לא מעשה גבורה שממרחק אפס אתה יורה בה שני כדורים בראש ו-20 בגוף. בדרך כלל על פחות מזה אנשים נכנסים לכלא מייד עד תום ההליכים; על פחות מזה. נהגים שעושים עבירות קשות, למשל שוללים מהם את רשיון הנהיגה, לפעמים עוצרים אותם עד תום ההליכים אם הם גורמים למוות. אבל האיש הזה, הקצין הזה, זכה אתמול להגנה. ממי? אמרו שהפצ"ר הורה על חקירה. למה חקירה? בשביל מה חקירה? הרמטכ"ל אמר אתמול בישיבת הממשלה, שהוא יודע מה הסיבה להרג. הוא אמר שמחבלים שלחו אותה להסיט את תשומת לב החיילים. 
       
       תראה איזו מציאות מתפתחת בעזה: ערבי שעובד במסגרייה – דינו מוות. ערבי שעובד במחרטה – דינו מוות והרס של מקום העבודה. אסור לערבי לעבוד בתור מסגר. ערבייה שחושדים בה כי היא מסיטה את תשומת הלב של ישראלי זה או אחר, בעיקר אם הוא צלף – דינה מוות במקום משלושה מקורות ירי, כי צלפים בדרך כלל יורים בשלושה, אם אינך יודע. למה אנחנו יודעים, חבר הכנסת גפני? כי התנסינו בזה באוקטובר 2000. צלפים ירו בצעירים שלנו משלושה מקומות. אין מסתפקים בכדור אחד. משלושה מקורות. זה דבר נורא.
       
       הדבר הנורא עוד יותר זה שוויון הנפש שבו מתקבל מעשה כזה. שמעת את חבר הכנסת בנימין בן-אליעזר, למשל, מתייחס לזה? הוא היה שר הביטחון. הוא אמר משהו על המ"פ הזה שריסס גופה של ילדה? זה לא מזעזע? אני בטוח שהוא הזדעזע, אבל הוא לא התייחס. אני מתנצל שאני מזכיר את שמך, חבר הכנסת בן-אליעזר, כי אתה סמכות ביטחונית.

יצחק הרצוג (העבודה-מימד):
       
       זה לא הוגן, כי נקטנו עמדה מאוד בוטה בקשר לטוהר הנשק. 

בנימין בן-אליעזר (העבודה-מימד):
       
       אני הגבתי.

אחמד טיבי (חד"ש-תע"ל):
       
       על המ"פ הזה שריסס, פואד.

יצחק הרצוג (העבודה-מימד):
       
       זה לא הוגן.

אחמד טיבי (חד"ש-תע"ל):
       
       על המ"פ הזה שריסס ציפיתי לתגובה.

יצחק הרצוג (העבודה-מימד):
       
       היתה פנייה של הרבה סיעות בבית. אתה מטיח האשמות במפלגות הלא-נכונות. 

אחמד טיבי (חד"ש-תע"ל):
       
       אתה מרוצה מהתגובה הציבורית בחברה הישראלית על המעשה הזה? 

יצחק הרצוג (העבודה-מימד):
       
       אני חושב שיש סערה ציבורית גדולה סביב הנושא הזה.

אחמד טיבי (חד"ש-תע"ל):
       
       על הנושא הזה אין סערה ציבורית. אנחנו רואים דברים שונים. 

יצחק הרצוג (העבודה-מימד):
       
       לא ראית חדשות בערוץ-2 אתמול. 

אחמד טיבי (חד"ש-תע"ל):
       
       אין סערה ציבורית. זו הבעיה. 
       
       אדוני היושב-ראש, דווקא רציתי להתייחס לדברים שהם בסמכותו של השר שטרית כשר התחבורה, אבל הוא איננו.
       
       אדוני היושב-ראש, אתן דוגמה נוספת, ובזה דווקא חבר הכנסת יצחק הרצוג טיפל. אומרים שבנתב"ג-2000 יש שילוט בעברית ובאנגלית. החוק קובע שערבית היא שפה רשמית במדינת ישראל, והם מסרבים בתוקף, בנחישות, להציב שלטים בערבית. אני חושב שזה דבר מקומם, ויש להמשיך להיאבק בתופעה הזאת, כמו במקומות אחרים.
       
       בסופו של דבר, אנחנו, סיעת חד"ש-תע"ל, שהגישה את הצעת האי-אמון הזאת, חושבת שהממשלה כשלה בכל תחום ביטחוני, מדיני, חברתי, כלכלי, יחסי יהודים-ערבים. כל מה שהיא נוגעת בו נהרס. תודה רבה, אדוני.

היו"ר חמי דורון:
       
       תודה רבה לחבר הכנסת אחמד טיבי. חבר הכנסת עמיר פרץ, בבקשה, ואחריו – חבר הכנסת עזמי בשארה.

עמיר פרץ (עם אחד):
       
       אדוני היושב-ראש, חברי חברי הכנסת, היה זה באמת דבר מרתק היום לשמוע את ראש הממשלה, ואם אפשר לומר שמשהו קרה, זה לא שההתנתקות התרחשה. הדבר המרכזי שראינו היום זה ראש ממשלה מנותק מהמציאות.
       
       הרי אין ממשלה שכל כך כשלה בכל תחום. אין תחום שהיא לא כשלה בו. כשסופרים מה קיבל ראש הממשלה לידיו ובאיזה מצב נמצאת מדינת ישראל, אפשר להצביע על כישלון אחר כישלון אחר כישלון. אבל ברוב חוצפתו, ראש הממשלה מנסה לסמא את העם בזה שהוא מתהדר בנוצות. מה הקשר שלך לאותם אנשים שזכו בפרס נובל היום? אתם השקעתם בהם? הרי התוצאות של מה שאתם עושים היום במערכת החינוך יביאו אותנו לעברי פי פחת. 
       
       אם הייתי מחפש הגדרה לממשלת שרון, הייתי אומר שיש לנו ממשלת הסימנים. פעם בישראל כשהיו רוצים להקפיץ את מניות הנפט, היו אומרים שיש סימני נפט, ואז המניות היו קופצות, הציבור היה קונה. הסימנים היו נעלמים, מישהו מאילי ההון שעשה את התרגיל היה מרוויח, והציבור היה נשאר עם הסימנים. היו סימני נפט, סימני גז. היום יש לנו ממשלה חדשה – ממשלת הסימנים. יש סימני התנתקות, יש סימני שלום, יש סימני רווחה, יש סימני צמיחה. יש לנו שלום? הרי אנחנו רחוקים מהשלום. יש לנו תהליך התנתקות? אין תהליך התנתקות. יש לנו רווחה? יש לנו מצוקה בכל פינה ופינה. יש יציאה מהמיתון? יש מיתון שהולך ומעמיק, ואזרחי ישראל משלמים על כך מחיר עצום. יש סימני רגישות? אין רגישות. אטימות מוחלטת. 
       
       אלוהים ישמור. כאשר מסתובבים היום במערכת הבריאות ורואים איך מתעללים בחולים, איך היום בשביל להשיג תרופה אתה צריך פרוטקציה, איך רוקנו לחלוטין את סל הבריאות, איך הפכו את האזרח הישראלי לאזרח שגם בנושאי בריאות הוא צריך לחפש את דרכו. יש כבוד לגמלאים? אין כבוד לגמלאים. אותם גמלאים שבנו, עמלו ויצרו את התשתית של המדינה הזאת מרגישים שהיום המדינה מפקירה אותם. 
       
       מה אמר היום ראש הממשלה בנאומו? הוא אמר שה"אקונומיסט" כותב שמדינת ישראל היא המדינה השלישית במדינות המתעוררות. נו, סוף-סוף. תודה לך, אדוני ראש הממשלה. מה קרה? נרדמת עד היום? מה קרה? סוף-סוף נכנסנו למדינות המתעוררות? 

נסים דהן (ש"ס):
       
       - - - 

היו"ר חמי דורון:
       
       חבר הכנסת דהן, אתה יודע שלא קוראים קריאות ביניים בעמידה, נכון?
       
עמיר פרץ (עם אחד):
       
       אספר לכם, כדי שראש הממשלה ידע, כי עוד מעט מתחיל ויכוח על שכר המינימום. חבר הכנסת הרצוג, שאלת אותי על שכר המינימום. הרי ראש הממשלה אמר שאנחנו מקום שלישי בהתעוררות, אז תדע שאנחנו מקום תשיעי במדינות מה שנקרא המערביות בכל מה שקשור לשכר מינימום.
       
        אתה יודע באיזה מקום נמצאת מדינת ישראל בכל מה שקשור לקצבת הזיקנה יחסית לשכר הממוצע בכל מדינה? אנחנו במקום ה-26. אנחנו נמצאים אפילו אחרי מדינות כמו פולין, בלגיה, לוקסמבורג, ובוודאי אחרי ארצות-הברית, דנמרק ונורבגיה, שהן מדינות רווחה.
       
       לכן אני חושב, שמה שהציג בפנינו היום ראש הממשלה זה מערכת שלמה של הפחדות מצד אחד והטעיות מצד אחר. הניסיון להשתמש במצב הביטחוני ככלי שיוצר לגיטימציה לעשות כל מהלך במדינה הזאת צריך להיפסק. לא צריך שראש הממשלה - עם כל הכבוד על כך שהוא היה אלוף בצה"ל והיה דמות מרכזית במערכת הביטחון - יטפל בזה. כדי לטפל במערכת הביטחון יש רמטכ"ל, יש צבא, והרמטכ"ל והצבא כפופים לכנסת. לכן הגיע הזמן שנפסיק להשתמש באותם כלים כדי להטיל אימה ביטחונית, כדי להעביר כל מהלך שרוצים.
       
       אני חושב ששיר ההלל ששרון השמיע היום לממשלת ישראל הוא שיר ההלל שמשמש אות קלון לממשלה הזאת, ולכן צריך להצביע נגד הודעתו של ראש הממשלה. 
       
היו"ר חמי דורון:
       
       תודה רבה. חבר הכנסת עזמי בשארה, ואחריו - חבר הכנסת עבד-אלמאלכ דהאמשה. 
       
עזמי בשארה (בל"ד):
       
       ברכות, אדוני היושב-ראש, על ניהול הישיבה. 
       
       אדוני היושב-ראש, חברי הכנסת, כמובן אני מזדהה עם מה שאמר חבר הכנסת עמיר פרץ. אנחנו בצד אחד של המתרס בשאלות שהוא הציע, כמובן בשאלה החברתית במיוחד. אנחנו קצת חלוקים בנושא הפוליטי על האלוף עטור התהילה של צה"ל, אדון שרון. 
       
       אני אתרכז בנושא המדיני, כיוון שבנושא החברתי אני מזדהה באמת עם כל מלה שאמר חבר הכנסת פרץ. אני רוצה להתחיל בכך שאפשר לחלוק על הרבה דברים, אפשר גם לדגול בהשקפת עולם שונה מזו של ראש הממשלה, אבל לשבת פה בפתיחת המושב ולשמוע דברים – איך אמר אז מנחם בגין? אסור להגיד שקר בכנסת, צריך להגיד שהוא לא דיבר אמת. שקר היא לא מלה פרלמנטרית. ראש הממשלה בפתיחת כנס החורף של הכנסת, עם כל התהילה, לא דיבר אמת. 
       
       הוא לא דיבר אמת אף ששמעון פרס "מת" להאמין. הוא "מת" להאמין. שרון לא דיבר אמת כאשר הוא אמר שהוא מקבל את מפת הדרכים. למה שמעון פרס רוצה להאמין לזה? הוא לא מקבל את מפת הדרכים. הוא אמר לשריו שלא להשתמש במושג. עכשיו, בדברו על מפת הדרכים הוא רוצה לרצות שני אנשים, שני צדדים: את שמעון פרס, כי הוא צריך את קולותיו של שמעון פרס ביציאה מהמבוך שלו; וכן גם את מצרים הוא רוצה לרצות, כי מצרים מדברת על הצעדים הישראליים במסגרת מפת הדרכים. זה הכול, אבל הוא לא מאמין למפת הדרכים. 
       
       שימו לב למשפט האחרון שהוא אמר כשהוא חזר על מפת הדרכים מיליון פעם. הוא אמר: אבל, חבר'ה, זה לא עומד להצבעה. מפת הדרכים לא עומדת להצבעה. מה שעומד להצבעה זה התוכנית שלי. הוא כל הזמן מדבר על מפת הדרכים כדי להרגיע מי שמחוץ לכנסת ואת מפלגת העבודה, אחר כך הוא מרגיע את הימין באומרו שבעצם זה לא עומד להצבעה, כי מפת הדרכים היא "פאסה" בשבילו. 
       
       כל הצעדים שלו - ווייסגלס באמת דיבר אמת - באו במקום מפת הדרכים, כדי להקפיא את מפת הדרכים. זה כל ההיגיון, אחרת אין היגיון בהצעות ההתנתקות. לא יכול להיות היגיון. מי היה מוכן, אם באמת היה רוצה את מפת הדרכים, ללכת על כל האלימות הזאת? הרי בצעדים של שרון האלימות מובנית, היא נמצאת בתוכן, מה שנקרא באנגלית built in. הוא חייב, הרי זה חד-צדדי. במסגרת סכסוך הוא נוקט צעדים חד-צדדיים. זו לא נסיגה כמו מלבנון, אלא צעדים חד-צדדיים במקום נסיגה. 
       
היו"ר חמי דורון:
       
       חברת הכנסת גמליאל, חבר הכנסת בשארה לא יכול לדבר, אני לא שומע אותו. אם את מאוד רוצה לדבר, אז בחוץ. 
       
גילה גמליאל (הליכוד):
       
       תתחדש על התפקיד.
       
היו"ר חמי דורון:
       
       אני מודה לך מאוד, אבל אנא אל תעשי לי אותו קשה מדי. 
       
עזמי בשארה (בל"ד):
       
       הוא עובר את כל התהליך הזה של אלימות, של כפיית התנתקות מצד אחד. הוא יודע, הוא לא מאמין לעצמו כשהוא אומר תרבות וטרור, וטרור בתוך התרבות, ומנטליות וכל השטויות האלה. הוא יודע שעזה לא תהיה שמחה בחלקה מאחורי גדר ובלי פתרון. היא תנסה לייצא את הבעיה שלה למדינת ישראל. מישהו חושב שאם אתה עוזב את עזה עם מיליון וחצי תושבים מאחורי סורג ובריח - שני שערים יש לעזה - כלומר מיליון וחצי כלואים, הם יסכימו לשבת בשקט? למה, כי הוא התנתק מצד אחד? הם ינסו לייצא את הבעיה שלהם למדינת ישראל. זה אלף-בית. מישהו יתהה עכשיו על מה שאמרתי? כל ילד יודע זאת. לכן האלימות מובנית, והוא חייב לעשות הכול כדי שזה יקרה והוא הולך לשבור אותם. 
       
       יש קצינים במדינה הזאת שאומרים בפירוש: אנחנו מענישים את החברה הפלסטינית כדי שהיא תלחץ על הפלגים. אתם יודעים שזו ההגדרה הרשמית האמריקנית של טרור? 
ב-PATRIOT Act האחרון של ארצות-הברית אחרי 11 בספטמבר, ארצות-הברית אומרת שטרור זה ניסיון לפגוע באזרחים אמריקנים כדי להשפיע על ההחלטה הפוליטית של ממשלתם. אתה הולך לפגוע באזרחים הפלסטינים כדי להשפיע על הארגונים הפלסטיניים. מה, זה לא טרור? זה מובנה, אתה לא יכול לבצע התנתקות ללא זה. ברור לנו שזה במקום פתרון. 
       
       הרבה אנשים שאלו ושואלים אותנו איך נצביע, אבל בעניין ההתנתקות לא נהיה בעד. אנחנו עוד נחליט אם נצביע נגד או נימנע, אבל בטוח שלא נהיה בעד התוכנית הזאת כפי שהיא נראית עכשיו, עם סעיפים שאומרים שזה נוסף על חיזוק ההתיישבות, חיזוק ההתנחלות בגדה המערבית. תודה רבה, אדוני. 
       
היו"ר חמי דורון:
       
       תודה רבה. חבר הכנסת עבד-אלמאלכ דהאמשה, ואחריו - חבר הכנסת בנימין בן-אליעזר.
       
עבד-אלמאלכ דהאמשה (רע"ם):
       
       כבוד היושב-ראש, ברכותי לבחירתך לתפקיד. אני מקווה שתהיה לך תקופה פורייה ותוכל לעשות רבות, כפי שכולנו מחויבים לעשות למען בוחרינו ולמען העם שאנחנו מייצגים. 
       
       צר לי שהממשלה איננה, אבל במקרה הזה אני מוכן להבין אותה. אני מוכן להבין באיזו מצוקה מצוי ראש הממשלה. אני מנבא, אני לא רוצה לומר יודע, שבעוד שעה קלה הוא יקצור פה, במפלה קשה ביותר, את פרי תעתועיו ואת פרי המדיניות המשוגעת שהוא מנהל, את פרי שפיכות הדמים האין-סופית, מדיניות בלתי שפויה שהוא מנהל נגד העם הפלסטיני מצד אחד, וגם נגדנו, העם במדינה הזאת, מצד אחר, כי אין מה לנתק. מה שקורה שם גם משפיע פה. אם אין שם שקט ויש שם שפיכות דמים, שפיכות דמים תהיה גם פה. 
       
       אם יודעים שיש שם טרור - אני לא אוהב את המלה הזאת, אני לא יודע מה זה טרור, ואני לא יודע איך מגדירים תמיד את היריב או את הצד האחר כטרוריסט, ואם הוא פוגע באזרחים במדינת ישראל אז הוא רוצח אותם, אבל כאשר הצבא הישראלי, באמצעים המתקדמים ביותר, המשוכללים ביותר, בטכנולוגיה החדישה ביותר, במטוסים, בטנקים ובאמצעים אחרים, הורג ילדים קטנים, הורג אזרחים חפים מכל פשע, הורג אזרחים וקורא להם חמושים או פעילים, לא רק שזה לא רצח, אפילו לא הריגה, בוודאי לא טרור במושגים הישראליים, זה אפילו לא דבר שמחייב נקיטת הליך כלשהו. 
       
       מדברים על הצבא המוסרי ביותר בעולם. פעם היתה מתנהלת חקירה, פעם היו עושים משהו – בסוף אומנם סוגרים את התיק, אבל אומרים: חקרנו, עשינו, טיפלנו – עכשיו הדברים האלה הפכו למשהו שגרתי, וזאת כבר לא כותרת. 
       
       בא מר שרון רק לפני שעה קלה, ומעל הדוכן הזה אמר: הפלסטינים אינם פרטנר לשלום – כאילו שהוא וממשלתו והמדיניות שהוא מנהל הם פרטנר לשלום. אני שומע ומשתאה. אתה, מר שרון, פרטנר לשלום? אתה, שקברת את התהליך הזה סופית, ומנסה לקבור אותו אפילו במוחם של הפלסטינים עצמם, ובמוחו של העולם כולו, עושה ככל שאתה יכול כדי שלא לתת אפשרות כלשהי לשלום. 
       
       גם כאשר אתה בדרכך – אני לא יודע אם הוא קינא, לא קינא, להאמין לו, לא להאמין לו – לדברי וייסגלס, ואנחנו יודעים שווייסגלס מקורב אליו מאוד, ואני לא מאמין שווייסגלס היה מתראיין ל"הארץ" ואומר את הדברים שהוא אמר בניגוד לדעתו של מר שרון או בלי הסכמתו. כנראה הוא ייחל שבכך הוא ישפוך מים על אש המתנגדים, והמתנחלים, וכל מי שאינם מוכנים לקבל את תוכניתו, והוא קצר בדיוק את ההיפך. 
       
       זה ראש הממשלה, אדם שמתעתע בכולם, ואומר: אין לי פרטנר לשלום, כאילו הפלסטינים אינם פרטנר לשלום. נו, מה התוצאה, מר שרון, אם נסכים שאין לך פרטנר לשלום – להרוג את הפלסטינים עד האחרון שבהם? מצד אחד הוא רוצה להתנתק – בלי שום הסכם, בלי שום מוצא מדיני. פחדתי מהייאוש שהממשלה הזאת זורה וזורעת על כל צעד ושעל, והוא גם מאשים את האחרים. לדברים האלה התרגלנו. 
       
       אני רוצה לומר שהדברים האלה אינם יכולים להימשך עד אין סוף. מר שרון, בעוד שעה קלה תיפול פה בהצבעה. ההודעה המדינית שלך תידחה ברוב גדול. זה יהיה הסימן – אתה חייב ללכת עכשיו אל העם ולחזור לבחירות, שאם לא כן, יש לך רק ברירה אחת נוספת – הברירה האחרת היא ללכת לשפיות, להרכיב ממשלה שדרכה המדינית ברורה, וללכת אל העם הפלסטיני, שידו מושטת לשלום, ולעשות אתו שלום. אין דרך שלישית. תודה רבה. 

היו"ר חמי דורון:
       
       תודה רבה לך. חבר הכנסת בנימין בן-אליעזר, בבקשה. אחריו – חבר הכנסת רוני בר-און. 

אבשלום וילן (יחד):
       
       רוני בר-און הוא אחרון הדוברים? 
       
היו"ר חמי דורון:
       
       אכן כן. נא לצלצל. בבקשה. 

בנימין בן-אליעזר (העבודה-מימד):
       
       אדוני היושב-ראש, כנסת נכבדה, בראשית דברי שלוחה ברכתי ללוחמי צה"ל, ובעיקר לפיקוד העורף, אשר עשו לילות כימים, בלי להבדיל בין דת ואדם, כדי לחלץ את מה שהיה אפשר לחלץ מאזור האסון הנורא הזה. 
       
       צריך להודות למצרים על שיתוף הפעולה, ואף שהדברים צלעו בתחילת הדרך, אין מנוס מלומר גם מעל במה זו, שמשלב מסוים התחילה המכונה לעבוד יחד, כאילו שני העמים שותפים לגורל אחד. כולי תקווה שמהניסיון שנלמד תדע מצרים לעבוד יחד עם ישראל ולהעמיק את שיתוף הפעולה עמה, כדי להיות נכונים ומוכנים לימים קשים יותר. 
       
       אדוני היושב-ראש, נדמה לי שצער כל הבית הזה שלוח, ההשתתפות בצער המשפחות של כולם, יהודים כערבים כאזרחי העולם שהיו קורבן לפושעי מלחמה, ולא אחרים – הם היו קורבן לאנשים שכל מה שצריך לעשות הוא להשמיד אותם מעל פני האדמה. 
       
       אדוני היושב-ראש, בהודעת ראש הממשלה כלולים שני מרכיבים מרכזיים. המרכיב האחד הוא המרכיב הכלכלי-חברתי, שיש לנו עליו ביקורת קטלנית, קשה. ראש הממשלה עשה סיכום של עבודת הממשלה בשנים האחרונות, ואין לממשלה סיבה להתגאות במה שהיא עשתה עד היום. זאת לא גאווה לממשלה להסתובב בבתי-תמחוי ולראות שאת הבתים האלה, המיועדים לגמלאים ולזקנים, פוקדים היום ילדים. זה לא כבוד גדול למדינה לראות את העוני שמשתולל בתוכה. זה לא כבוד גדול לממשלה לראות שלא רק שהיא לא הצליחה לשפר את מצב המובטלים, אלא להיפך - היא רק הגבירה את האבטלה. 
       
       אומרים לנו שיש שינוי כלשהו במצב הכלכלי. את השינוי הזה אנחנו לא רואים. בינתיים אני רואה את הנכים, את הגמלאים, את החולים, אני רואה את העניים, וכל שאני שומע הוא זעקה, זעקה אחת גדולה, על המחסור ועל הקושי. מבחינה זו, אדוני ראש הממשלה, אין לך סיבה להתגאות. לא רק שאין לך סיבה להתגאות, אלא שלדעתי תצטרך לעמול קשה מאוד כדי לשפר את המצב הזה. 
       
       בחלק השני של הנאום שלך היתה בשורה – זהו החלק המדיני. אומנם כאן הצבעת רק על כוונות, אבל בפעם הראשונה הנחת דברים לפני הכנסת בצורה ברורה וחד-משמעית, עם לוח זמנים מדויק וברור. בעצם, התחושה היא שקרה לך משהו, וההחלטה שלך היא כזאת שכל מה שאני מצפה ממנה עכשיו זה רק ללכת בכיוון של ביצוע. אין לי ספק שאתה יכול לעשות את הדבר הזה, ואין לי ספק שאתה גם יודע, שגם אם אנחנו הולכים היום להצביע נגד הודעתך, מפלגת העבודה תמיד תתייצב מאחורי כל מהלך מדיני שהמטרה שלו היא להביא להתנתקות או כל מהלך מדיני שיביא לתזוזה. 

היו"ר ראובן ריבלין:
       
       ימתין רגע אדוני. האם הסיעות יודעות שהואיל והיה דיון סיעות, הן יכולות להגיש הודעות סיעות שנצביע עליהן? סיעות שעדיין לא הגישו הודעות ואינן יודעות על כך, יכולות להגיש הודעות סיעות, ואנחנו נצביע עליהן. נצביע קודם על הצעות האי-אמון, ואחר כך על הודעות הסיעות. בבקשה, אדוני. 
       
בנימין בן-אליעזר (העבודה-מימד):
       
       אדוני ראש הממשלה, לא פעם אחת ולא פעמיים אמרתי לך גם בעבר, שלדעתי היה אפשר לפתוח במשא-ומתן עם הפלסטינים ולהגיע אתם להידברות. לא פעם אחת ולא פעמיים אמרתי, שאפשר יהיה להביא למצב - אם זה עם אבו-מאזן או עם אבו-עלא – שבו ניכנס אתם למהלך של דיבור. אבל, בכל אופן, הגעת למסקנה שאין אפשרות והחלטת ללכת על ההתנתקות. וכל אשר אני יכול לומר לך הוא, שכל עוד ההתנתקות הזאת תימשך בהתאם ללוח הזמנים הזה, כפי שאתה הצגת אותו היום, מפלגת העבודה תתייצב כולה ותצביע בעד. 
       
נסים דהן (ש"ס):
       
       בעד?
       
בנימין בן-אליעזר (העבודה-מימד):
       
       בעד. מפלגת העבודה לא תיתן - תקשיב עד הסוף - בכל מה שקשור לתהליך ההתנתקות, מפלגת העבודה, מהיום הראשון שראש הממשלה יצא אתה, הודיעה פה-אחד: אנחנו נתמוך בזה, ואנחנו נעמוד מאחורי ראש הממשלה. לא זה המצב בחלק העיקרי של הודעת ראש הממשלה, שבו הוא סיכם את עבודת הממשלה בשנים האחרונות. בחלק הזה, אנחנו מצביעים נגד, כי אנחנו חושבים שהממשלה נכשלה כישלון מחפיר בכל מה שקשור, בעיקר, לנושא הכלכלי ולנושא החברתי. 
       
       לפני שאני ארד, אני הייתי רוצה לבקש מראש הממשלה - - -
       
היו"ר ראובן ריבלין:
       
       הפריעו לאדוני, אני נותן לו עוד שתי דקות. 
       
בנימין בן-אליעזר (העבודה-מימד):
       
       תודה רבה. 
       
       אדוני ראש הממשלה, אני מניח שאתה ישבת לילות כימים על מה שקרה בסיני. דבר אחד לי אליך, שאני מקווה שבמסגרת הדיונים שאתה תקיים, תקיים גם עוד דיון אחד, וזה בשאלה: איך קרה שמערכת הביטחון התריעה מערב החג בכל כלי תקשורת על מה שצפוי להיות בסיני, ובכל אופן אזרחי ישראל עברו והשתכנו לאורך החופים, ובזה גם הסתכנו. אני מכיר את הלבטים, אני מכיר את הבעייתיות במדינה שרוצה גם לחיות חיים דמוקרטיים. אבל עם זאת, קרה משהו. והפעם אי-אפשר לבוא ולהאשים את מערכת הביטחון, כי כל מערכת הביטחון, מתחילתה, על כל זרועותיה, רק התריעה והזהירה, ואף-על-פי-כן, הילדים שלנו חצו את הגבול ומשפחות שלמות ועשרות אלפים הגיעו אל חופי סיני. 
       
       והדבר היותר משונה הוא, שבעוד פיקוד העורף עושה במסירות יום ולילה כדי לחלץ כל נפגע - אתה רואה שבמקביל לדבר הזה שיירות עדיין ממשיכות לנסוע לתוך סיני. כולי תקווה שבסדרת הדיונים שאדוני יקיים כדי לסכם את מה שקרה בסיני, גם הנושא הזה יבוא על מקומו בשלום. 
       
       אם לסכם, אדוני היושב-ראש, מפלגת העבודה תתמוך בממשלה ובראשה בכל מה שקשור להתנתקות. תמיד תמצא בנו שותפים שנותנים לך מטרייה בנושא הזה; לא בנושא הכלכלי והחברתי, ולא בנושא של ההישגים של הממשלה עד היום הזה. בזה נכשלתם, ועל כן מפלגת העבודה תצביע נגד. תודה רבה, אדוני היושב-ראש. 
       
היו"ר ראובן ריבלין:
       
       תודה לחבר הכנסת בן-אליעזר. אתה רוצה לדבר?
       
שר המשפטים יוסף לפיד:
       
       כן. 
       
היו"ר ראובן ריבלין:
       
       אני מאפשר לשר המשפטים. בבקשה.
       
שר המשפטים יוסף לפיד:
       
       אדוני ראש הממשלה - - - 
       
היו"ר ראובן ריבלין:
       
       שר המשפטים מבקש להתערב בדיון, ואחריו - יסיים את הדיון חבר הכנסת בר-און. 
       
שר המשפטים יוסף לפיד:
       
       אדוני ראש הממשלה, אדוני ראש האופוזיציה, הואיל ואני יודע שאתם באופוזיציה והעבודה החלטתם להצביע נגד הממשלה, אני רוצה לשאול אתכם, אם אתם באמת מעוניינים להגיש על צלחת ניצחון לימין הקיצוני בנושא שבנפשנו ובנפשכם. האם אתם שוקלים את מה שאתם עושים?

קריאות:
       
       - - -
       
היו"ר ראובן ריבלין:
       
       רבותי. חבר הכנסת כהן. 
       
שר המשפטים יוסף לפיד:
       
       האם אתם יודעים - - -
       
קריאות:
       
       - - -
       
היו"ר ראובן ריבלין:
       
       חבר הכנסת כהן, נא לשבת. נא לשבת, לא לקרוא קריאות ביניים בעמידה. חבר הכנסת ליצמן. 
       
קריאות:
       
       - - -
       
שר המשפטים יוסף לפיד:
       
       האם אתם שוקלים - אגב, אני פונה לשמעון פרס, כי שמעון פרס - - -
       
קריאות:
       
       - - -
       
היו"ר ראובן ריבלין:
       
       חבר הכנסת כהן, לא להפריע. חבר הכנסת ליצמן. 
       
שר המשפטים יוסף לפיד:
       
       האינסטינקט הקיומי של מפלגת העבודה ירד לטמיון, ואתם עוסקים בהתאבדות פוליטית, רק בשביל התענוג - - -
       
דוד אזולאי (ש"ס):
       
       איזו זכות יש לך לעמוד ולדבר?
       
יצחק כהן (ש"ס):
       
       - - -
       
קריאות:
       
       - - -
       
היו"ר ראובן ריבלין:
       
	חבר הכנסת אזולאי, נא לשבת. חבר הכנסת אזולאי, נא לשבת. חבר הכנסת אזולאי. חבר הכנסת כהן, מספיק. חבר הכנסת כהן, מספיק. 

שר המשפטים יוסף לפיד:
       
       רבותי, אנחנו, הליכוד - או לפחות אותו החלק של הליכוד שתומך בראש הממשלה, ושינוי, נמשיך להיאבק בעד ההתנתקות, מול מפלגת העבודה והימין הקיצוני. תודה רבה. 
       
היו"ר ראובן ריבלין:
       
       תודה לשר המשפטים.
       
קריאות:
       
       - - -
       
היו"ר ראובן ריבלין:
       
       רבותי. חבר הכנסת אזולאי. השר כבר ירד. יעלה ויבוא יושב-ראש ועדת הכנסת, אחרון הדוברים, נציג סיעת הליכוד, חבר הכנסת רוני בר-און, ואחריו נעבור לסדרת ההצבעות. 
       
קריאות:
       
       - - -
       
היו"ר ראובן ריבלין:
       
       חבר הכנסת אזולאי, אסור לצעוק על חבר כנסת המהלך באולם. מה קרה? חבר הכנסת אזולאי, מה זה? מה זה, חבר הכנסת אזולאי?
       
יצחק כהן (ש"ס):
       
       - - -
       
היו"ר ראובן ריבלין:
       
       חבר הכנסת יצחק כהן, תכתוב לו מכתב. מה זה מעניין את כולנו עכשיו?
       
יצחק כהן (ש"ס):
       
       חבל על הזמן - - -
       
היו"ר ראובן ריבלין:
       
       אז אם חבל לך על הזמן, אל תכתוב לו. רבותי חברי הכנסת. 
       
רוני בר-און (הליכוד):
       
       אדוני היושב-ראש, אדוני ראש הממשלה, רבותי השרים, חברי חברי הכנסת, אני באמת לא רוצה לשאת כאן נאום פולמוסי. שמעתי את הדברים של חברי במפלגת העבודה. 
       
היו"ר ראובן ריבלין:
       
       זה יהיה קשה, אני יודע. זה יהיה קשה. 
       
       
רוני בר-און (הליכוד):
       
       שמעתי את הדברים במיוחד של שר הביטחון לשעבר, חבר הכנסת פואד בן-אליעזר. אומר פואד בצורה הברורה כלשונו הבהירה, בסגנון הדיבור הדוגרי והישיר שלו, אומר לראש הממשלה, שהקשיב קשב רב לנאום המדיני שראש הממשלה נשא פה. הוא אומר לו - אני מצטט: הנחת דברים בפעם הראשונה באופן חד-משמעי. שמת על השולחן תוכנית, שמת לוח זמנים ברור, מדויק, מוקפד, ואחרי כל הדברים האלה, אתם תצביעו נגד. ואני באמת שואל למה. אבל אני אחזור אל זה מייד.

       אני חושב, שכשאנחנו יושבים כאן לדון על ההודעה של ראש הממשלה ועל ההודעות של סיעות אחרות, ולהצביע על הצעות אי-אמון שהן באמת לא רלוונטיות, לא בעיניים של המציעים ובוודאי לא בעיניים של האחרים - חשוב לזכור, חברי חברי הכנסת, שעה שאנחנו - - -
       
היו"ר ראובן ריבלין:
       
       רבותי החברים, נא לא לנהל שיחות בעמידה כשיש חבר שמדבר מעל במת הכנסת. מי שלא רוצה להיות כאן ולשמוע, יצא החוצה. כבוד השרים והשרים לשעבר, אנא, הפרדה והינתקות זה מזה. 
       
רוני בר-און (הליכוד):
       
       אנחנו חייבים לזכור כולנו, מקיר לקיר, בלי הבדל של מפלגה, סיעה או תפיסת עולם, ששעה שאנחנו מתווכחים, כל אחד על ההשקפה שלו, צה"ל מנהל בגבורה את מבצע "ימי תשובה" ברצועת-עזה. המבצע הזה, תכליתו – והתוצאות שהוא מביא מתאימות לתכלית הזאת – היא צמצום הירי על שדרות. נכון, לא הפסקנו הפסקה מוחלטת את הירי על שדרות, אבל ברמה המספרית אין שום מחלוקת, ולא יכולה להיות מחלוקת, ודאי לא בבית הזה, על כך שהצבא מצליח לצמצם את הירי. 
       
       רשימת ההישגים של הצבא בימים אלה היא מפוארת. הצבא חיסל במשך ימי המבצע יותר מעשר חוליות של משגרי "קסאמים" ושל מניחי מטענים; יותר מ-100 חמושים חוסלו בידי הצבא; יעדי תשתית הותקפו בידי הצבא; סיכלנו בסיכול ממוקד מנהיגים ומפקדי מערך של ה"קסאם" בסג'עייה ובבית-לאהיא, ואף שעדיין יש יכולת לבצע פיגועים, הרי הסיכול של המנהיגות ושל החוליות האלה הוא פגיעה אנושה במוטיבציה לבצע את הפיגועים האלה. מנהרות בנצרים ובגני-טל אותרו ופוצצו, ועכשיו, עוד מעט קט, תיכנס גם מערכת ההתרעה לפעולה. 
       
       ועכשיו, כשאת כל הדברים האלה מבצעים החיילים שלנו – וצריך להודות, כשמנסרים עצים עפים שבבים, ויש דברים שהצבא יצטרך לתחקר את עצמו ולבדוק את עצמו, וזה ייעשה, כפי שזה נעשה תמיד, בידי הצבא, שהוא המוסרי ביותר בעולם – ובשעה הזאת, כשהצבא נלחם, ושר הביטחון לשעבר, יושב-ראש העבודה לשעבר, אומר שראש הממשלה מניח תוכנית מעוררת מחלוקת, שקורעת את המפלגה שלו מבפנים, אבל מניח אותה באומץ על השולחן, וקובע לה לוח זמנים מדויק, ולא מעבר להרי החושך – בעוד שבועיים, פה על השולחן הזה – אתם באים הנה ומספרים את כל הסיפורים האלה, ומסירים את הכובע לפני ההתנהלות הזאת של ראש הממשלה, ובסוף היום תצביעו נגד. אני שואל – למה, חזרתם לימים של כן ולא? שוב זה כן אבל לא? זה כן למה שראש הממשלה אומר, כן לתוכנית, כן ללוחות הזמנים, אבל לא בשביל לתמוך? 
       
איתן כבל (העבודה-מימד):
       
       רוני, את הסיעה שלכם גמרת לשכנע?
       
רוני בר-און (הליכוד):
       
       איתן, תסתכל שני כיסאות ימינה, אל הכיסא הריק של חיים רמון, ותזכור את נאום הלווייתנים. אתם כל הזמן, פעם אחר פעם, מבקשים להתרסק אל החוף. עכשיו אני מדבר אליכם. אתם אני מדבר לא מהדוכן הזה. 
       
איתן כבל (העבודה-מימד):
       
       בעוד שבועיים אני אצביע בעד. 
       
רוני בר-און (הליכוד):
       
       פעם אחר פעם אתם מבקשים להתרסק אל החוף. 
       
היו"ר ראובן ריבלין:
       
       האם אתה רוצה שאגן עליך מפני אלה שאתה מדבר אליהם? רבותי, זו היתה מטאפורה כשהוא פנה אליכם. הוא לא התכוון שתענו לו. 
       
רוני בר-און (הליכוד):
       
       תשמעו לחיים רמון – האיש הזה הוכיח לכם פעם אחת. קיבלתם את השיעור, נחתכתם לחצי, ולא שמעתם. שוב קיבלתם שיעור, שוב נחתכתם בשליש, ושוב אתם לא שומעים. 
       
איתן כבל (העבודה-מימד):
       
       אתה עושה לנו פה פרשנות. בעוד שבועיים נצביע עם ראש הממשלה.
       
רוני בר-און (הליכוד):
       
       עכשיו, עומד פה שמעון פרס ומתווכח 20 רגע - -
       
יעקב מרגי (ש"ס):
       
       - - -
       
היו"ר ראובן ריבלין:
       
       אל תפריעו לו.
       
רוני בר-און (הליכוד):
       
       - - מתווכח עם הטקסט הלא-נכון ועם האיש הלא-נכון. 
       
חיים רמון (העבודה-מימד):
       
       אתה יכול לחזור על מה שאמרת?
       
רוני בר-און (הליכוד):
       
       כן, אני אחזור. עומד פה ראש האופוזיציה ומתווכח עם הטקסט הלא-נכון ועם האיש הלא-נכון. הוא מתווכח עם המאמר – עם הריאיון – של דובי וייסגלס אצל ארי שביט, ולא מתווכח עם הטקסט של ראש הממשלה שנאמר פה בשם ובמלכות, מעל הדוכן הזה, שאין שום קשר בין הדברים שווייסגלס אמר ובין הדברים שראש הממשלה אומר. ובמקום להתווכח עם ראש הממשלה, הוא מתווכח עם דובי וייסגלס. שמעון פרס, עם הטעם האליטיסטי שלו, מתווכח עם ה-second best? למה צריך להתווכח עם התחליף אם יש המקור? מה יש לך לענות למקור? 
       
       והעצות האלה – הליכוד, את הכול עשה הליכוד – מי הביא הנה את כל הפושעים האלה? מי צייד אותם אם לא חזיונות התעתועים? עצות בכלכלה – להם היתה תוכנית כלכלית, אדוני שר האוצר. אהוד ברק, היתה לו תוכנית כלכלית נפלאה. תפתחו את הפריג'ידרים ותזמינו את העניים. תנו לעניים מהפריג'ידרים שלכם. זאת תוכנית. על זה הצבעתם. 
       
חיים רמון (העבודה-מימד):
       
       ומה היה שיעור התמיכה אז? 
       
רוני בר-און (הליכוד):
       
       היה מצוין. הנה, הקול קול ברק והידיים ידי פרס.
       
חיים רמון (העבודה-מימד):
       
       חבר הכנסת בר-און, השרה לימור לבנת הפריעה לי לשמוע מה אמרת על ברק. 
       
היו"ר ראובן ריבלין:
       
       חבר הכנסת בר-און מסיים את דבריו, לכן אל תפריעו לו. 
       
רוני בר-און (הליכוד):
       
       לחברים שלי אומר מה שאומר לא מעל דוכן הנאשמים. עשיתם התייעצות, חתכתם את ההחלטה על חוד התער. באופן אישי, המחיר שתשלמו על ההצבעה שלכם היום – כולנו נשמח ממנו. רק באופן ציבורי, כאזרח המדינה - - -
       
אבשלום וילן (יחד):
       
       תעשה סדר בליכוד. 
       
היו"ר ראובן ריבלין:
       
       חבר הכנסת וילן, סדר ייעשה בבית קודם כול. 
       
אברהם בייגה שוחט (העבודה-מימד):
       
       אתה לא מבין שאתה במיעוט במפלגה שלך?
       
רוני בר-און (הליכוד):
       
       אני מציע לכם בפעם האחרונה לא להתאבד. תודה רבה. 
       
היו"ר ראובן ריבלין:
       
       אני מאוד מודה ליושב-ראש ועדת הכנסת. 
       
       השר שטרית, השר המתאם בין הממשלה לכנסת, מבקש לסכם את הדיון לפני ההצבעה. רבותי חברי הכנסת, אנחנו מצביעים על הודעות הסיעות. כל סיעה שרוצה שיצביעו על הודעתה תגיש את הצעתה. עד עכשיו הגישו לי שמונה סיעות.
       
שר התחבורה מאיר שטרית:
       
       אדוני היושב-ראש, רבותי חברי הכנסת, האמת היא שגם לי קשה להבין את העמדה של חברי מהאופוזיציה – הצבעה נגד הודעת ראש הממשלה. 
       
אבשלום וילן (יחד):
       
       יש גבול - - - 
       
היו"ר ראובן ריבלין:
       
       רבותי, הוא שמע את כל קריאות הביניים שקראתם לרוני בר-און. הוא יודע היטב. 
       
שר התחבורה מאיר שטרית:
       
       אתה יודע, חבר הכנסת וקנין, אומרים שחברים יש תמיד במפלגה אחרת. אז אני פונה קודם אל חברי מהאופוזיציה: קשה לי להבין את העמדה שלכם, את ההצבעה נגד דברי ראש הממשלה. מה אמר ראש הממשלה בדבריו – וקראתי את הנאום שלו, אני מחזיק אותו כתוב – שאינו עולה בקנה אחד - - -
       
דליה איציק (העבודה-מימד):
       
       למשל התוכנית הכלכלית.
       
היו"ר ראובן ריבלין:
       
       חברת הכנסת איציק, לקרוא קריאות ביניים רק בישיבה. אני מבקש משר הביטחון לשעבר לאפשר לו להמשיך.

שר התחבורה מאיר שטרית:
       
       בייגה, האם ראש הממשלה לא דייק כשאמר שנעשה שינוי מהותי, דרסטי, בכלכלה הישראלית? הוא דייק, ואתה יודע את זה כמוני. בייגה, אתה צריך לדעת את זה.
       
קולט אביטל (העבודה-מימד):
       
       איזו צמיחה?

שר התחבורה מאיר שטרית:
       
       שנתיים היינו בשקיעה כלכלית, של צמיחה שלילית לנפש, שמשתנה בשנה אחת, ב-2003, לצמיחה חיובית של 1.3%, ובשנה הזאת יש צמיחה של 4%. זה בעינייך שום דבר. אז למה זה לא קרה אצלכם? נכון, ראש הממשלה לא הכחיש ואמר, שכדי להשיג את זה צריך היה לעשות שינויים מבניים ושינויים מאוד קשים, שפגעו באוכלוסיות חלשות. הוא לא הסתיר את זה.

יצחק כהן (ש"ס):
       
       מאיר, מיליון איש. 600,000 ילדים. גם ביבנה מחפשים בפחי אשפה.

שר התחבורה מאיר שטרית:
       
       חבר הכנסת יצחק כהן, אף אחד לא מחפש ביבנה אוכל בזבל. אצלנו אוכלים הכול, אין אוכל בזבל. אסור לזרוק אוכל לזבל. על מה אתה מדבר? מיליון איש מחפשים בזבל? אתה מגזים, יצחק. אל תקנה את התמונות של העיתונים. על-פי מה? על-פי סקר שעשו בקרב 1,000 איש? אני חי בתוך עמי ורואה את האנשים ורואה את ההגזמה. יצחק כהן, בוא נודה על האמת: אין אדם בארץ, אין אדם אחד בארץ שאין לו מקור הכנסה. אין. כל אדם יש לו מקור הכנסה כלשהו.

יצחק כהן (ש"ס):
       
       זה שקר.

שר התחבורה מאיר שטרית:
       
       אם אין לו קצבת הכנסה, יש לו הבטחת הכנסה. אם אין לו הבטחת הכנסה, יש לו קצבת אבטלה. יצחק, תאמין לי. תבדוק פעם את הנתונים של הביטוח הלאומי, לא שלי, ותראה.

היו"ר ראובן ריבלין:
       
       חבר הכנסת יצחק כהן.

שר התחבורה מאיר שטרית:
       
       גם ראש הממשלה אינו מתכחש לעובדה, והוא לא התכחש, שהתוכנית הכלכלית אכן נאלצה לעשות צעדים מאוד-מאוד לא פופולריים, שיש בהם פגיעה מסוימת, אבל, רבותי, גם כשמישהו חולה ועושים לחולה הזה ניתוח, הניתוח לא נעים, כואב, התרופות לא נעימות, אבל בסופו של דבר החולה מבריא והוא יוצא מזה. 
       
       עכשיו אני אשאל אותך, בייגה: מה הדבר המרכזי, ותמחק את העניין הכלכלי, שעומד היום על הפרק בפני הכנסת ובפני המדינה? תוכנית ההינתקות. אז מה? נגיד שלא מצאו חן בעיניך כמה דברים שאמר ראש הממשלה מבחינה כלכלית, אז זו בשבילך סיבה מספיק טובה להגיד: אני את הדבר המרכזי שם בצד ולא מצביע בשביל זה, ואולי מסכן את ההחלטה?
       
אברהם בייגה שוחט (העבודה-מימד):
       
       אני לא מסכן כלום.
       
שר התחבורה מאיר שטרית:
       
       אני אומר לך שאתה מסכן.
       
אבשלום וילן (יחד):
       
- - -
       
שר התחבורה מאיר שטרית:
       
       חבר הכנסת שוחט, בוא נחשוב על תסריט דמיוני - - -

היו"ר ראובן ריבלין:
       
       כבוד השר, ברשותך, חברי הכנסת, הסכיתו ושמעו: ראש הממשלה, בהתאם לסעיף 34, מסר דוח לכנסת. כתוצאה ממסירת הדוח לכנסת מתקיים דיון סיעתי. ההצבעה היא על הודעות הסיעות בהתייחסות להודעת ראש הממשלה. אני אומר לך, שהודעת סיעת העבודה תומכת במה שהיא רוצה לתמוך בהודעת ראש הממשלה. כדי שתבין, יש פה הודעת סיעה. לא קיבלתי הודעת סיעה של הליכוד, אבל יש פה הודעות של כולם. מצביעים בעד או נגד.
       
חיים אורון (יחד):
       
       הליכוד בעד או נגד?
       
שר התחבורה מאיר שטרית:
       
       אנחנו בעד ההחלטה של מפלגת העבודה...
       
היו"ר ראובן ריבלין:
       
       יכול להיות, אבל למה לכם לתקוף סתם? הליכוד כן יגיש, לא יגיש, זה עניינה של סיעת הליכוד. שינוי רוצה להגיש או לא רוצה להגיש, זה עניינה.
       
חיים אורון (יחד):
       
       שיופיע הליכוד וימסור הודעה.
       
היו"ר ראובן ריבלין:
       
       אני ארשה לך לומר זאת מהצד.

שר התחבורה מאיר שטרית:
       
       חבר הכנסת אורון, תרשה לי לספר לכנסת, זה לא משהו חדש, אבל כמובן לא פרסמתי אותו בעבר; זהו אירוע שהתרחש לפני כמה שנים טובות, שאתה היית מעורב בו וגם אהוד ברק היה מעורב בו. כשהסכם-וואי עמד להיחתם, וראש הממשלה דאז נתניהו ושר החוץ דאז שרון היו ב"וואי פלנטיישן", ראש הממשלה דאז נתניהו צלצל אלי ואמר: מה קורה בכנסת עם הסכם-וואי, מה יהיה אם נחתום? הוא פה והוא יכול להעיד. אמרתי לו: אם אתה חותם על הסכם, הממשלה שלך נופלת. מדוע? כי היו אז 17 איש בקואליציה, קראו לזה "כוח 17", והייתי אז בתפקיד ראש הקואליציה ואמרתי לו: אני אנסה להשיג רשת ביטחון מהשמאל, כדי לאשר את ההסכם וליישם אותו. ביבי חיכה לתשובה ממני, וכזכור, פניתי אליך ואל יוסי שריד, שהיה ראש מרצ, ופניתי לאהוד ברק, שהיה ראש סיעת העבודה, ולמרכז הסיעה, שהיה אז אלי גולדשמידט. אני ביקשתי מכם לקבל רשת ביטחון לשלושה חודשים שבה יאושר ההסכם בכנסת וייושם, כי, כזכור, הסכם-וואי אמר שצריכים שלושה חודשים ליישום. כזכור לך, חבר הכנסת ג'ומס, גם אתה, בעצה אחת עם יוסי שריד ועם ברק ממפלגת העבודה, הגעתם להסכמה שלא לתת לנו רשת ביטחון לשלושה חודשים, אלא רק לשבועיים, וקיבלתי את זה מכם בכתב, הסכמה שאתם נותנים רשת ביטחון לשבועיים בלבד לאישור ההסכם בכנסת. לאחר השבועיים הללו באמת הצטרפתם, יד אחת, עם "כוח 17", הימין הקיצוני, והפלתם את ממשלת נתניהו. למה? כי הוא חתם על הסכם-וואי.
       
דני יתום (העבודה-מימד):
       
       הנה סיבה טובה להחזיר את ברק.
       
שר התחבורה מאיר שטרית:
       
       בדיעבד, בראייה היסטורית, אתה חושב שזה היה נכון? זו היתה טעות איומה. מה בער לכם? יכולתם לחכות שייגמר הסכם-וואי, ייושם, ואז תפילו אותנו. זה מה שאמרתי לכם אז. אני חושב שאתם חוזרים בפעם השנייה על הטעות הזאת. למה?
       
רן כהן (יחד):
       
       מה יצא מהסכם-וואי? 
       
שר התחבורה מאיר שטרית:
       
       הפלתם אותו. חבר הכנסת רן כהן, הרי הפלתם אותו. ביקשתי רשת ביטחון לשלושה חודשים כדי שאפשר יהיה ליישם אותו, ואת זה לא הצלחתי לקבל. אני חושב שלא כדאי לחזור על השגיאות.
       
היו"ר ראובן ריבלין:
       
       חבר הכנסת כהן, אם אתה זוכר כמו שאני זוכר, הסכם-וואי מומש בחלקו, ועל כך היו כאלה - - -

חיים אורון (יחד):
       
- - -
       
שר התחבורה מאיר שטרית:
       
       חבר הכנסת אורון, אני אומר הפוך: יש באזור שלנו פרדוקס שאני קורא לו נצי השלום ויוני המלחמה. רק נצים יכולים לעשות שלום בקונסנזוס לאומי, ורק יונים יכולות לעשות מלחמה בקונסנזוס לאומי. עכשיו, מדוע זה קורה? כי כל אחד מהימין סומך על זה שכשהוא עושה שלום, השמאל יתמוך בזה. ולהיפך, כל אחד מהשמאל שנמצא בממשלה ועושה מלחמה סומך על זה שאוטומטית הימין יתמוך בזה. כשברק היה בראשות הממשלה והיתה אינתיפאדה והוא עשה את כל הפעולות הצבאיות הקשות, הוא לא קיבל תמיכה מאתנו כאופוזיציה? הוא קיבל תמיכה מלאה מהליכוד, באופן טבעי. 
       
       אני חושב שבנתונים הנוכחיים יש הצבעות שאסור להצביע בהן לפי פוליטיקה. ג'ומס, לי מותר להגיד לך, כיוון שכזכור כשאוסלו הגיע לכנסת, אני לא הצבעתי עם הסיעה שלי, כי יש הצבעות שאי-אפשר למחוק אותן. 
       
       אני אומר לכם שההצבעה שלכם היום נגד הודעת ראש הממשלה, אין בה שום ממש כי היא הודעה.
       
חיים אורון (יחד):
       
       בעוד שבועיים יהיה המבחן.
       
שר התחבורה מאיר שטרית:
       
       תימנע. תבוא להתנתקות ותצביע בעד. ההצבעה שלכם היום נגד הודעת ראש הממשלה, וזה לא משנה אם היא תתקבל או לא תתקבל, היא הצבעה שתהיה לכם לדיראון. אני חושב שאתם עושים טעות איומה, ואני מציע לכם לשקול מחדש את הסתייגותכם.
       
       עכשיו, אני אומר לחברי בקואליציה: חברים, אני ממש לא מסוגל להבין לאן פניכם מועדות. מה העניין? מה היה חדש בהודעת ראש הממשלה שלא ידעתם עד היום? הוא הגיע לכנסת בזכות עצמו. זו לא האמת, אתם יודעים את זה בדיוק כמוני. כשראש הממשלה הלך לבחירות הוא הלך עם מדיניות ברורה, הוא הלך עם עמדה ברורה - - -
       
שאול יהלום (מפד"ל):
       
       לא נכון. הוא לא רמז אפילו. לא יותר ולא פחות.
       
שר התחבורה מאיר שטרית:
       
       חבר הכנסת יהלום, הוא הלך עם יותר מזה. כשראש הממשלה הלך לבחירות הוא אמר שהוא בעד הקמת מדינה פלסטינית כפתרון. זה יותר גרוע מהתנתקות. נראה לך שמדינה פלסטינית תקום?
       
שאול יהלום (מפד"ל):
       
       הסכם שלום, לא חד-צדדי.
       
שר התחבורה מאיר שטרית:
       
       תוכנית ההתנתקות הינה צעד ראשון בדרך.
       
שאול יהלום (מפד"ל):
       
       לא נכון, הוא אומר הפוך.
       
שר התחבורה מאיר שטרית:
       
       ראש הממשלה מאמין, שלאחר ביצוע ההתנתקות יש סיכוי שאפשר יהיה לחזור למפת הדרכים. עכשיו, למה היום להצביע נגד הודעת ראש הממשלה? אני יכול להבין את עמדתך, חבר הכנסת יהלום, כשנגיע לתוכנית ההתנתקות, שאתה תצביע נגד, כי זה בנפשך. אני יכול להבין, אבל היום? למה ליצור סתם מבוכה לממשלה ולקואליציה? למה?
       
שאול יהלום (מפד"ל):
       
       הוא אמר את דעתו. הוא אמר. הוא אמר התנתקות. דיבר על יונתן בשיא - - - 

שר התחבורה מאיר שטרית:
       
       אבל, יהלום, מה רע בזה? מה, הוא יגיד מישהו אחר? יונתן בשיא הוא האיש שמונה לטפל בהתנתקות, מכיוון שראש הממשלה מעריך שאדם שהוא עצמו תושב התיישבות, שבא מהימין, יהיה האיש שיטפל בעניין הזה בצורה הרגישה ביותר כלפי האנשים שמחר צריך לפנות אותם. מה לא בסדר בזה? מה לא בסדר בזה? 

מיכאל מלכיאור (העבודה-מימד):
       
       שאול יהלום רוצה רק מדינה פלסטינית. 

שר התחבורה מאיר שטרית:
       
       אני חושב שהגון ונכון שראש הממשלה הטיל את התפקיד הזה דווקא על אדם כזה, ולא על מישהו מהשמאל, שיעשה את זה בשמחה רבה, בשמחה לאיד. הפוך. אני בטוח שיונתן בשיא גם הוא, עם כל הכאב, יטפל בזה בצורה הרגישה ביותר, הטובה ביותר והנכונה ביותר. מה רע בזה? תגיד לי, מה הפתיע אותך בדברי ראש הממשלה? מה הפתיע אותך? 

שאול יהלום (מפד"ל):
       
       - - -

שר התחבורה מאיר שטרית:
       
       בסדר גמור. תראה, חבר הכנסת יהלום, אתה עוד שייך לחבורה בתוך המפד"ל שנשארה בממשלה. למה? אני חושב שההשפעה שלכם כשאתם בתוך הממשלה נכונה וחזקה הרבה יותר מאשר כשאתם מחוץ לממשלה. לכן אני חושב שאתם צודקים בגישה שלכם. למה להרוס את זה? בשביל מה? בשביל לתקוף הודעה של ראש הממשלה בכנסת?

שאול יהלום (מפד"ל):
       
       כל עוד היה סיכוי, ואולי יש סיכוי, לטרפד את תוכנית ההתנתקות - - - 


שר התחבורה מאיר שטרית:
       
       אבל לא הודעת ראש הממשלה עושה את זה. תגיע תוכנית ההתנתקות, נגיע לגשר הזה, נחצה אותו. 

שאול יהלום (מפד"ל):
       
       אם אתה מצביע היום בעד, אתה אומר: כל העולם יודע - - - 

שר התחבורה מאיר שטרית:
       
       מה? מה אומרת הצבעה בעד?

שאול יהלום (מפד"ל):
       
       שהכנסת - - - 

שר התחבורה מאיר שטרית:
       
       נכון, אז מה רע בזה? מה רע בזה? אבל הכנסת עוד לא החליטה על שום דבר.

שאול יהלום (מפד"ל):
       
       זה רע, זה רע. 

שר התחבורה מאיר שטרית:
       
       אגב, גם את זה היא לא אומרת. בסוף הדיון הקואליציה מגישה הצעת סיכום, האופוזיציה מגישה הצעת סיכום. אז מה אתה מציע, שנקבל הצעת סיכום של האופוזיציה? זה נראה לך הגיוני מבחינה קואליציונית?

מיכאל איתן (הליכוד):
       
       כל סיעה. 

שר התחבורה מאיר שטרית:
       
       כל סיעה. נראה לך הגיוני שנקבל הצעת סיעה אחרת? למה הקואליציה לא תעביר את ההודעה שלה? הרי זה הדבר הנכון מבחינה קואליציונית. זו עוד לא הודעה על התנתקות, זו לא החלטה על התנתקות, זה לא צעד כלשהו שמקדם את ההתנתקות במשהו. 
       
       אני חושב שאין שום היגיון בעמדת חברי הקואליציה, שרוצים לגרום למצב שבו יהיו חשש או סכנה שהצעת הסיכום של סיעת הליכוד או של סיעות הקואליציה לא תתקבל. מה זה תורם, אלוהים יודע. אני לא יכול להבין את ההיגיון הפוליטי או המעשי של זה. אני חושב שכשנגיע להתנתקות לכל אחד תהיה הזכות להביע את דעתו, להצביע לפי הבנתו. במקרה הזה אין הצדקה לצעד הזה. 

       דבר נוסף, רבותי, מעבר לאישור ההודעה של ראש הממשלה, הונחו בפנינו שתי הצעות אי-אמון. חזרנו מחדש לריטואל שכל שבוע תהיה הצבעת אי-אמון נוספת. אמרתי קודם בדיון בהצעת האי-אמון, ואחזור על זה: עד מתי יימשך הריטואל הזה שבו כל שבוע מגיעים להצבעת אי-אמון כשלכולם פה ברור שאין שום סיכוי, שום סיכוי הגיוני, שעד סוף הקדנציה הזאת ייווצר רוב של 61 שיפיל את הממשלה באי-אמון? אין סיכוי כזה. אם תהיו הגיוניים ותבדקו, תראו שעל-פי חוק האי-אמון הקונסטרוקטיבי, אין סיכוי ממשי לגרום לכך שתהיה הצבעה ברוב של 61, הצבעת אי-אמון. לכן אני מציע לכם לא להתלהב. אין לאן לרוץ. אולי תעשו אימון פעם בחודש, זה מספיק, לא צריך פעם בשבוע לבזבז את זמן הכנסת והצופים ולחזור על אותו ריטואל. 

אמנון כהן (ש"ס):
       
       פעם בשבוע. 

שר התחבורה מאיר שטרית:
       
	אפשר באותו זמן לדון בדברים יותר חשובים למדינה, לכלכלה, לחברה, לדון בהצעות חוק אחרות; לא לחזור כל שבוע מחדש על הריטואל השנתי הזה. 

משולם נהרי (ש"ס):
       
   מקובל. 

שר התחבורה מאיר שטרית:
       
       אגב, חבר הכנסת נהרי, נדמה לי שהיית בכנסת כשהייתי ראש קואליציה. אם אתה זוכר, הייתי מוציא את כולם מהאולם. לפי החוק צריך 61, ומאחר שלא היו 61 הייתי נשאר לבדי באולם. היינו מצביעים 40-50 נגד אחד, והאי-אמון לא היה עובר. אז אחרי פעם, פעמיים, שלוש, ארבע, חמש, עשר פעמים, הם גם הבינו שהמשחק הזה מיותר. 
       
משולם נהרי (ש"ס):
       
       צודק.

היו"ר ראובן ריבלין:
       
       נא לצלצל. 

שר התחבורה מאיר שטרית:
       
       יש לי עוד שלוש דקות. 

היו"ר ראובן ריבלין:
       
       המזכיר, נא לצלצל. רבותי ישבו. 
       
שר התחבורה מאיר שטרית:
       
       חברי הכנסת של ש"ס, אני מכבד מאוד את הפעילות שלכם ואת הנוכחות שלכם בכנסת, ואת העקביות. אבל אתם יודעים, איך אומרים: נותנים לאדם זכות כדי לעשות טוב, לא רע. 
       
יאיר פרץ (ש"ס):
       
       איך אפשר שיהיה טוב? 
       
שר התחבורה מאיר שטרית:
       
       זה פעולה לטוב.

היו"ר ראובן ריבלין:
       
       כבוד השר, יש גבול למה שהכנסת יכולה להסכים לו. רבותי, אנחנו עוברים להצבעות, בעוד רגע השר מסיים. הוא לא יכול, הוא לא יכול יותר. אם אדוני מבקש חמש דקות, בבקשה. לא אתן לו לדבר עד אין סוף פה. אדוני רוצה הפסקה, אני מסכים. רבותי, השר מדבר דברי טעם, אבל הוא לא יכול לחזור על עצמו, וודאי שהוא לא יכול להפריע לחבר הכנסת בן-אליעזר לדבר בטלפון. 

שר התחבורה מאיר שטרית:
       
       למה לכם לסגור את הדלת עוד לפני שהיא נפתחה? מי יודע מה ילד יום, אולי תמצאו את עצמכם מחר במצב שאתם צריכים להגן בדיוק על ההחלטה הזאת. 
       
יצחק כהן (ש"ס):
       
       לא רוצים. עם מי? 

היו"ר ראובן ריבלין:
       
       חבר הכנסת כהן, חבר הכנסת יצחק כהן. 

שר התחבורה מאיר שטרית:
       
       אתם בטוחים?

משולם נהרי (ש"ס):
       
       - - - 

יצחק כהן (ש"ס):
       
       עם מי? - - - תשב עם מי? עם מי? 

היו"ר ראובן ריבלין:
       
       נא לשבת, רבותי. יושבות-ראש הסיעות, נא לשבת. 

שר התחבורה מאיר שטרית:
       
       חבר הכנסת כהן, אומרים במערכת הפוליטית - - - 

יצחק כהן (ש"ס):
       
       עם מי?

שר התחבורה מאיר שטרית:
       
       איך אומרים – never say never. אף פעם אל תגיד אף פעם לא, כי אתה לא יודע מה ילד יום. היום זה ככה, מחר אחרת. לכן צריך ללכת בדרך הזהירות. 

משולם נהרי (ש"ס):
       
       - - -

שר התחבורה מאיר שטרית:
       
       חבר הכנסת כהן וחבר הכנסת נהרי, אתם יודעים, עשיתי כלל לעצמי: כל חוק או נושא שאני מטפל בו, אני חושב עליו תמיד משני הכיוונים – מה יהיה אם אהיה בקואליציה ומה יהיה אם אהיה באופוזיציה. דע לך, שבכל פעם שלא עשו את החשבון הזה, תמיד זה יצא לרעת מי שחוקק אותו. 
       
משולם נהרי (ש"ס):
       
       אתה צודק. 

שר התחבורה מאיר שטרית:
       
       אתן לך דוגמה. חבר הכנסת קורפו, שהיה שר התחבורה בעבר, עמד בראש ועדת החוקה של הכנסת. הוא יזם אז חוק שבוועדת הכספים ובכל ועדות הכנסת לא יהיו יותר מ-17 חברים. למה? כי לליכוד לא היו אז מספיק אנשים לאייש את הוועדות. מה קרה? הוא היה בטוח שאחרי הבחירות נחזור לשלטון וניהנה מהחוק הזה. אלא שקרה דבר נורא: הפסדנו את הבחירות. 

היו"ר ראובן ריבלין:
       
       נא לא לדבר בטלפון באולם.


שר התחבורה מאיר שטרית:
       
       פתאום מצאנו את עצמנו באופוזיציה, עם חוק שלא נותן אפשרות למנות יותר מ-17 חברים בכל ועדה. לכן אני מציע לך – כן, שעת סיפור – אני מציע לך, חבר הכנסת נהרי: ותק של שש כנסות זה ניסיון מצטבר ארוך שנים, כדאי ללמוד. 
       
       לכן אני מציע לכם, אל תיחפזו ותגידו: לא, בשום פנים. אף אחד לא יודע מה יהיה מחר. חבר הכנסת נהרי, איזהו חכם? הרואה את הנולד; איזהו גיבור? הכובש את יצרו. שני הדברים נכונים במקרה הזה. הכובש את יצרו גיבור, והחכם הוא הרואה את הנולד.

היו"ר ראובן ריבלין:
       
       טוב, כבוד השר, נא לסיים. 

שר התחבורה מאיר שטרית:
       
       לכן, רבותי, אני קורא לחברי מהאופוזיציה ומהקואליציה, תתעלו על עצמכם ותצביעו יחד עם ההצעה שמציעה סיעת הליכוד. לדעתי זה יהיה לכבודה של אופוזיציה אחראית. אני גם קורא לחברי מהקואליציה להישאר בתלם ולהצביע בהתאם לעמדות הקואליציה. 

היו"ר ראובן ריבלין:
       
       נא לשבת. 

שר התחבורה מאיר שטרית:
       
       הדבר הכי טוב שיכול לצאת היום הוא אם כל הכנסת תצביע בעד הצעת ראש הממשלה. זה הדבר הנכון לעשות. תודה, אדוני. 
       
היו"ר ראובן ריבלין:
       
       תודה לשר התחבורה והשר המתאם שטרית. רבותי, נא לשבת. אני רוצה להעביר – רבותי חברי הכנסת, אולי אתם לא מבינים, נא לשבת. נא לשבת. חבר הכנסת כהן. אין לגשת לדוכן מרגע זה. נא לשבת. 
       
       רבותי חברי הכנסת, אנחנו עוברים להצבעות בנושא הודעת ראש הממשלה. עכשיו אני מודיע לכם, רבותי חברי הכנסת, שבהתאם לסעיף 34 - שבו מתבקש ראש הממשלה למסור את הודעתו - נאמר שלאחר הודעת ראש הממשלה יתקיים דיון סיעתי. 
       
       ב-20 באוקטובר 2003, בישיבה ה-58 של הכנסת השש-עשרה, כנסת זו, מסר ראש הממשלה בפתיחת דיוני המושב השני של הכנסת - חכה רגע, ראיתי אותך, חבר הכנסת אורון, ראיתי אותך, ראיתי אותך, זחאלקה, ראיתי אותך - מסר ראש הממשלה הודעה ולאחר מכן נתקיים דיון סיעתי. ואני מקריא: גדעון סער הגיש הצעה מטעם סיעת הליכוד; זהבה גלאון הגישה הצעה מטעם סיעת מרצ; ג'מאל זחאלקה הגיש הודעה מטעם בל"ד; מוחמד ברכה מטעם חד"ש-תע"ל; טלב אלסאנע מטעם רע"ם; יצחק כהן מטעם ש"ס; דליה איציק מטעם העבודה-מימד. ואנחנו קיימנו הצבעה על הודעות הסיעה.
       
       אנחנו ביקשנו מהסיעות - דרך אגב, סיעת העבודה פנתה אלי על מנת להמריץ אותי לקבל הודעות סיעות, והיתה לי התלבטות עד אשר ראיתי את הפרוטוקול של השנה הקודמת, וגם את לשון החוק. 
       
       לשון החוק מדברת על דיון סיעתי. בהזמנה לפי סעיף 42 של ראש הממשלה על-פי דרישת 40 חברי כנסת, נאמר שתהיה הצבעה על הודעת ראש הממשלה. ככה נאמר בסעיף 42. סעיף 42 הוא סעיף שאנחנו זכינו לחוקק אותו יחד כאשר היינו באופוזיציה - -

אופיר פינס-פז (העבודה-מימד):
       
       מי זה אנחנו?

היו"ר ראובן ריבלין:
       
       - - וכך נאמר - לעומת סעיף 34. 
       
       כרגע הגישו לי כמה סיעות הצעת החלטה לגבי הודעת ראש הממשלה. הסיעות שהגישו היו: סיעת העבודה, סיעת ש"ס - שמבקשת למשוך או לא? 

יצחק כהן (ש"ס):
       
       לא, לא. 

היו"ר ראובן ריבלין:
       
       לא מבקשת למשוך, בבקשה.

יצחק כהן (ש"ס):
       
       אם כולם מבקשים למשוך - כן; אם לא מושכים - לא. 

היו"ר ראובן ריבלין:
       
       לא מבקשת למשוך. סיעת האיחוד הלאומי מבקשת למשוך?

קריאה:
       
       - - -

היו"ר ראובן ריבלין:
       
       לא מבקשת למשוך. סיעת יחד מבקשת למשוך או לא? אני שואל אתכם.

קריאות:
       
       - - -

זהבה גלאון (יחד):
       
       אני מבקשת למשוך. 

היו"ר ראובן ריבלין:
       
       מבקשת למשוך. שמעתי. אם תבקשו אחרי זה - אני עוד אתייחס. שמעתי. כרגע ביקשתם למשוך. סיעת חד"ש-תע"ל הגישה הצעה, סיעת יהדות התורה הגישה הצעה, וסיעת רע"ם ביקשה למשוך. 

עבד-אלמאלכ דהאמשה (רע"ם):
       
       - - -

ג'מאל זחאלקה (בל"ד):
       
       - - -

היו"ר ראובן ריבלין:
       
       אתה מבקש להשאיר. 
       
       רבותי, אני מודה שבתולדות הפרלמנט שלנו עדיין לא היה - - -

דליה איציק (העבודה-מימד):
       
       שמעת, זהבה?

קריאות:
       
       - - -

היו"ר ראובן ריבלין:
       
       רבותי חברי הכנסת, מה קרה? אני מייצג - - -

קריאות:
       
       - - -

חיים רמון (העבודה-מימד):
       
       - - - זה נקרא הפסד טכני. יורדים ליגה - - -

היו"ר ראובן ריבלין:
       
       חבר הכנסת חיים רמון. 

ראש הממשלה אריאל שרון:
       
       אני מבקש להצביע על הודעתי. 

היו"ר ראובן ריבלין:
       
       הנה יש הודעה. בבקשה, כבוד ראש הממשלה. רבותי, אני מבקש מכם, אני מבקש להפסיק את הלחשים. אדוני ראש הממשלה, בבקשה.

ראש הממשלה אריאל שרון:
       
       אני מבקש להצביע על הודעתי. 

היו"ר ראובן ריבלין:
       
       ברצון. בהחלט הממשלה וראש הממשלה יכולים לבקש, אף שנאמר הודעה סיעתית. 

מיכאל איתן (הליכוד):
       
       - - - 

היו"ר ראובן ריבלין:
       
       שמעתי. שמעתי, אני אתן לך לדבר. 

מיכאל איתן (הליכוד):
       
       עם כל הכבוד - - -

היו"ר ראובן ריבלין:
       
       שמעתי. אתן לך לדבר. לכן, נשאלת שאלה אחת ויחידה. סיעת הליכוד לא הגישה הצעת החלטה. ראש הממשלה ביקש הצעת החלטה, ונותרת השאלה כרגע, האם ראש הממשלה הוא סיעה או ראש הממשלה איננו סיעה; האם הוא רשאי להגיש הצעה או לא רשאי.

קריאות:
       
       - - -

היו"ר ראובן ריבלין:
       
       אני נוטה לכבד את בקשת ראש הממשלה לכנסת. עם זה, אם יש למישהו מה לומר, יאמר זאת עכשיו.

קריאות:
       
       - - -

חיים רמון (העבודה-מימד):
       
       הוא לא יכול - - -

היו"ר ראובן ריבלין:
       
       חבר הכנסת איתן, רק רגע, שמעתי, ראיתי. אתה כבר לא חוזר בך. שמעתי, הבנתי. אני לא תופס אנשים באמירתם. חבר הכנסת אורון, הרשות ניתנת לך בכל רגע שתבקש, כי היית ראשון. 

חיים רמון (העבודה-מימד):
       
       הוא לא יכול - - - אדוני, הוא לא יכול להגיד את זה.

מיכאל איתן (הליכוד):
       
       אדוני היושב-ראש - - -

היו"ר ראובן ריבלין:
       
       אני אתן לך לדבר אחרי זה. בבקשה.

מיכאל איתן (הליכוד):
       
       אדוני היושב-ראש, עם כל הכבוד שיש לי לראש הממשלה וליושב-ראש סיעת הליכוד, התקנון מדבר במפורש על סיעות, ואין מעמד כאן לראש הממשלה, עם כל היותו ראש ממשלה, ויושב-ראש סיעה. אם סיעת הליכוד - - -

קריאות:
       
       - - -

היו"ר ראובן ריבלין:
       
       שמעתי, אני שומע. הוא מדבר אליכם. 

מיכאל איתן (הליכוד):
       
       אם סיעת הליכוד תקבל החלטה, היא יכולה להגיש, אבל זה עניין של סיעת הליכוד. הליכוד צריך להחליט. 

קריאות:
       
       - - -

היו"ר ראובן ריבלין:
       
       תודה לחבר הכנסת איתן. בבקשה. רק רגע, ראיתי. אחד מכל סיעה. חבר הכנסת אורון, בבקשה. חבר הכנסת אורון היה ראשון המבקשים. בבקשה. 

קריאות:
       
       - - -

היו"ר ראובן ריבלין:
       
       ראיתי, ראיתי. אחד מכל סיעה. זחאלקה ביקש, אתם תחליטו מי. 

חיים רמון (העבודה-מימד):
       
       אדוני היושב-ראש, האם לראש הממשלה מותר להזמין כוס קפה בסיעת הליכוד?

קריאות:
       
       - - -

היו"ר ראובן ריבלין:
       
       חבר הכנסת רמון. 

חיים אורון (יחד):
       
       אדוני היושב-ראש, זה כמה שבועות אנחנו חשים שלראש הממשלה אין סיעה, אבל מתפתח פה ברגע האחרון בכנסת תהליך בלתי אפשרי. 
       
       ראש הממשלה הגיש לכנסת הודעה מדינית רבת משמעות. ראש הממשלה מבקש להצביע עליה לסיום הדיון שהתקיים בכנסת. הסיעות הגישו הצעות משל עצמן, על-פי מה שהיה לפני שנה.
       
       אני אציע, אגב, לסיעתי ולכל הסיעות האחרות למשוך את הצעותיהן ולהצביע בעד ונגד הצעת ראש הממשלה, כי היא היתה מרכז הדיון. 
       
       יבוא ראש הממשלה ויאמר: אני מבקש שלא להצביע על הצעתי, אבל ראש הממשלה אמר: אני מבקש להצביע על הצעתי - אני חושב שהכנסת צריכה למלא את החובה הזאת, ובכל מקרה מי שיכול למסור בשם סיעת הליכוד, שסיעת הליכוד איננה עומדת מאחורי ראש הממשלה, זה חבר הכנסת גדעון סער, יושב-ראש הסיעה, ולא חבר הכנסת מיקי איתן. 

היו"ר ראובן ריבלין:
       
       תודה. 
       
חיים רמון (העבודה-מימד):
       
       אני מבקש - - -

היו"ר ראובן ריבלין:
       
       הבא אחריו - חבר הכנסת רמון, רק אני אתן לך לשמוע עוד כמה אנשים ואתה תדבר. יושב-ראש סיעת האיחוד הלאומי, אתה תחליט, הצביעו כמה - - -

צבי הנדל (האיחוד הלאומי - ישראל ביתנו):
       
       מכובדי היושב בראש - - -

מיכאל איתן (הליכוד):
       
       - - -

היו"ר ראובן ריבלין:
       
       חבר הכנסת איתן, אני - יש לי כבר תשובה. לא יקום ולא יהיה שראש ממשלה מבקש להצביע, ולא נקבל את בקשתו. לא יקום ולא יהיה, חבל על הזמן. אחר כך נצביע איך שאנחנו רוצים, אבל - - -

צבי הנדל (האיחוד הלאומי - ישראל ביתנו):
       
       מכובדי היושב-ראש וחברי חברי הכנסת - -

קריאות:
       
       - - -

היו"ר ראובן ריבלין:
       
       מייד אני נותן לראש הממשלה. בבקשה.

צבי הנדל (האיחוד הלאומי - ישראל ביתנו):
       
       - - משום כבודו של ראש הממשלה, אם ראש הממשלה מבקש להצביע על הודעתו - אני מבקש מכל הסיעות, מכל חברי, למשוך את הצעות הסיכום ולהצביע על הודעתו של ראש הממשלה, וכמובן גם אנחנו נמשוך את הצעת הסיכום. 


היו"ר ראובן ריבלין:
       
       תודה רבה. נא לשבת. חבר הכנסת רמון, בבקשה.

חיים רמון (העבודה-מימד):
       
       אדוני היושב-ראש - אין לי מיקרופון. 

היו"ר ראובן ריבלין:
       
       שישמיעו את קולו של רמון. בבקשה. 

חיים רמון (העבודה-מימד):
       
       אדוני היושב-ראש, אני רוצה לחלוק על דעתו של חבר הכנסת מיקי איתן. 

היו"ר ראובן ריבלין:
       
       חבר הכנסת וילן, נא לשבת. לא לקיים כאן עכשיו דיונים בעמידה. אין פה כנסת זוטא. חבר הכנסת וילן, אולי אדוני - - - במועצת אירופה כשקוראים לך, אדוני מייד מתיישב.

חיים רמון (העבודה-מימד):
       
       מכיוון שבסיעת הליכוד לראש הממשלה אין הרבה מה לומר, כנראה, אני רוצה להפנות את תשומת לבו של ראש הממשלה לכך, שעל-פי סעיף 60, הממשלה זכאית שהצעה שהביאה היא תוצבע תחילה, כלומר יש רשות לראש הממשלה בשם הממשלה - אלא אם גם בממשלה הוא במיעוט - להביא את הצעתו להחלטה בנושא שאיננו הצעת - - -

מיכאל איתן (הליכוד):
       
       איזו הצעה? 

חיים רמון (העבודה-מימד):
       
       הצעת הסיכום שלו. 

מיכאל איתן (הליכוד):
       
       היא לא הוגשה. אין הצעת סיכום. 

חיים רמון (העבודה-מימד):
       
       חבר הכנסת מיקי איתן, אני קורא את התקנון. סדר ההצבעה: "הממשלה" - לא רק סיעה - "זכאית שהצעה שהביאה היא תוצבע תחילה". לכן, רשאי ראש הממשלה לעשות זאת.
       
היו"ר ראובן ריבלין:
       
       אדוני, בוודאי ובוודאי. נא לשבת. לסעיף 60(ב) התייחס חבר הכנסת חיים רמון. כבוד ראש הממשלה, בבקשה.
       
ראש הממשלה אריאל שרון:
       
       אני מבקש להצביע על כך שהכנסת רושמת לפניה את הודעתי.

היו"ר ראובן ריבלין:
       
       מאה אחוז.
       
ראש הממשלה אריאל שרון:
       
       אני עומד על זה שהצעתי תוצבע.
       
היו"ר ראובן ריבלין:
       
       הבנתי את ראש הממשלה. אם דרישתו של אדוני עולה בקנה אחד, כמובן שניענה לה. אם היא לא עולה בקנה אחד, גם הדרישה לא תהיה - - - אבל, כמובן שאני בדעה שאי-אפשר.
       
דני יתום (העבודה-מימד):
       
       באיזה קנה היא לא עולה?
       
חיים רמון (העבודה-מימד):
       
       אני מבקש. היא יכולה להיות מוצבעת ראשונה.
       
היו"ר ראובן ריבלין:
       
       עוד פעם אתה רוצה לדבר? בבקשה. חבר הכנסת הנדל ישב. חבר הכנסת בשארה, בבקשה.

חיים רמון (העבודה-מימד):
       
       אדוני היושב-ראש, אני מבקש שראש הממשלה יבהיר את סדר ההצבעה - האם הוא רוצה שהצעתו תוצבע ראשונה.
       
היו"ר ראובן ריבלין:
       
       זה ברור לי. זה ברור לי כשמש. אדוני, מבחינת בקשתו זו, אין ספק בלבי. הרי לא יעלה על הדעת שעל הודעת ראש ממשלה - - -
       
       חבר הכנסת בשארה, בבקשה.
       
עזמי בשארה (בל"ד):
       
       אדוני היושב-ראש, המקור הוא שעל הודעה מדינית מצביעים, ולא על הצעת סיכום. אני חושד שראש הממשלה עומד על כך, כי הוא רוצה להפסיד. הוא רוצה להפסיד, כי הוא רוצה לפתוח במשא-ומתן פה. זה ברור לי. למרות זאת, אני בעד שנצביע על הודעתו. הוא מאיים על חברי סיעתו בפתיחת משא-ומתן אתכם. הוא רוצה להפסיד.
       
       לכן, אדוני היושב-ראש, אני מבקש שכל החברים, כל הקולגות שלנו ימשכו את הצעות הסיכום ונצביע על ההודעה. צריך עמדה של הכנסת על ההודעה המדינית, ושום סיכומי סיעות. זה מה שצריך לעשות. תודה רבה.
       
דני יתום (העבודה-מימד):
       
       ההצבעה שלנו משאירה לו פתח - - -
       
היו"ר ראובן ריבלין:
       
       תודה רבה. נא לשבת. האם יש מישהו שביקש? סיעה שביקשה לדבר ולא קיבלה רשות? חבר הכנסת יצחק כהן, בבקשה. חבר הכנסת יצחק כהן, לך יש יתרון גדול כי אין מי שיפריע לך.
       
יצחק כהן (ש"ס):
       
       אדוני היושב-ראש, מה שמתחולל פה הערב לא היה בתולדות הכנסת. ברור שכל ההתפתלות הזאת וכל ההתנהגות המבזה הזאת הן מסיבה אחת פשוטה - כי הקואליציה מבינה שהיא לפני תבוסה מוחצת. ראש הממשלה ביקש להצביע בעד ההודעה שלו. חברי סיעת הליכוד ממשיכים לבזות את ראש הממשלה ומתנגדים לזה. אני פונה לחברי סיעת הליכוד: תקבלו בבקשה את התחנונים של ראש הממשלה ותצביעו בעד ההודעה שלו. אם הוא יובס, גם אתם תובסו, כל הקואליציה תובס.
       
היו"ר ראובן ריבלין:
       
       ובכן, רבותי חברי הכנסת, ניצבות בפני הצעות החלטה של כמה סיעות, לרבות חד"ש-תע"ל.
       
אחמד טיבי (חד"ש-תע"ל):
       
       - - -
       
היו"ר ראובן ריבלין:
       
       חבר הכנסת טיבי, לא הבנתי. לדבר? שאלתי. סליחה, לא ראיתי. חבר הכנסת ברכה, בבקשה. חבר הכנסת ברכה, אני מתנצל. לא הבנתי. אני מתנצל. אני פשוט בלהט הוויכוחים פה.
       
אורי יהודה אריאל (האיחוד הלאומי - ישראל ביתנו):
       
       - - - ראש הממשלה.
       
היו"ר ראובן ריבלין:
       
       לתת לו. מותר לסיעתו לומר את דברה, כפי שסיעתך אמרה את דברה. חבר הכנסת ברכה, בבקשה.
       
אורי יהודה אריאל (האיחוד הלאומי - ישראל ביתנו):
       
       - - -
       
מוחמד ברכה (חד"ש-תע"ל):
       
       אדוני היושב-ראש, אני חושב שמה שעמד לדיון זה הודעתו של ראש הממשלה. זה נושא הדיון. על הנושא הזה הכנסת רשאית להגיד כן או לא. אבל, בנוסף וגם מול זה אפשר ויש מקום שהסיעות יגישו הצעות אלטרנטיביות - לא רק להגיד כן או לא, אלא גם להגיד דברים אחרים. לכן, אני חושב שיש מקום, וצריך, להצביע על הודעת ראש הממשלה בכן או לא, כלומר מקבלים או לא מקבלים ו"רושמת לפניה" או "לא רושמת לפניה". אבל, בלי לוותר על זכות הסיעות להגיד משהו אחר. אנחנו לא נמצאים פה תחת אלוהים אחד שנגיד לו כן או לא. יש לנו עמדה, ואנחנו רשאים להגיד אותה מעל הבמה. תודה רבה.

היו"ר ראובן ריבלין:
       
       תודה. חבר הכנסת עמיר פרץ, בבקשה. חבר הכנסת כהן, שב בבקשה. נותנים לך רשות דיבור על עניינים משפטיים, ואתה רוצה לנצל זאת לעוד נאום פוליטי. לא, חבר הכנסת כהן דיבר. חבר הכנסת פרץ, אני שאלתי אותך. אדוני חבר הכנסת עמיר פרץ, בבקשה.
       
עמיר פרץ (עם אחד):
       
       אדוני היושב-ראש - - -
       
היו"ר ראובן ריבלין:
       
       רבותי, חבר הכנסת עמיר פרץ הוא אחרון הדוברים.
       
עמיר פרץ (עם אחד):
       
       אדוני היושב-ראש, אני מבקש - - -
       
היו"ר ראובן ריבלין:
       
       חבר הכנסת בוים, אני מבקש מאדוני סגן השר להתכבד ולשבת. רבותי חברי הכנסת. חבר הכנסת עמיר פרץ, בבקשה.
       
עמיר פרץ (עם אחד):
       
       אדוני היושב-ראש, לאור ההתרחשות כאן אני מבקש להודיע, שסיעת עם אחד מודיעה שהיא מבקשת להגיש הצעה שאומרת שהכנסת דוחה את הודעת ראש הממשלה.
       
היו"ר ראובן ריבלין:
       
       נא להגיש לי את זה בכתב מייד.
       
       ובכן, רבותי, כולם נא לשבת.
       
       שאלתי לממשלה - אני קודם כול קובע, וייתכן מאוד שיתקיים דיון בוועדת הפירושים, שאני מקבל את בקשתו של ראש הממשלה כאילו היתה הודעת סיעה בזכותו של ראש הממשלה המוזמן לפי תקנה 34, ועל-פי האמור בתקנה 60, לבקש שהודעתו תוצבע. שורת הדעת - - 
       
שאול יהלום (מפד"ל):
       
       ראשונה. ראשונה.
       
היו"ר ראובן ריבלין:
       
       - - השום-שכל והדעת וההיגיון הבריא לא יכולים לבוא ולומר, שראש הממשלה, שמוסר את הודעתו וכל הדיון מתקיים על הודעתו, לא יוכל לבקש להצביע על הודעה זו. זוהי קביעתי. אם אני טועה, תבוא ועדת הפירושים או ועדת הכנסת ותשנה את ההחלטה. נא לשבת.
       
דני יתום (העבודה-מימד):
       
       אתה לא טועה.
       
היו"ר ראובן ריבלין:
       
       נא לשבת. אני מבקש את הממשלה: תעזרו לראש הממשלה.
       
       שאלה שנייה - אני רוצה לקבוע, שאני אצביע את ההצעות מהנמוכה ביותר לגבוהה ביותר, אלא אם כן הממשלה מבקשת שהצבעתה תוצבע תחילה.
       
קריאה:
       
       כן.
       
היו"ר ראובן ריבלין:
       
       אני מציע שהצבעת הממשלה תהיה אחרונה.
       
אלי בן-מנחם (העבודה-מימד):
       
       כן, אחרונה.
       

היו"ר ראובן ריבלין:
       
       תתייעצו. אחרונה - בהתאם לסדר: מהקטנה לגדולה.
       
       עכשיו אנחנו מתחילים, ותראו שאין צורך להתערב. קודם כול, אני מבקש להביא לידיעת הכנסת את כל הצעות ההחלטה, ואזמין את סיעות הכנסת בזו אחר זו בהתאם לגודלן, מהגדולה לקטנה, על מנת להציג את מרכולתן. ראש הממשלה ביקש להצביע על הצעה האומרת: הכנסת מאשרת את הודעת ראש הממשלה.
       
ראש הממשלה אריאל שרון:
       
       רושמת לפניה את הודעת ראש הממשלה.
       
היו"ר ראובן ריבלין:
       
       תיקון: הכנסת רושמת לפניה את הודעת ראש הממשלה.
       
       הסיעה הבאה היא סיעת העבודה-מימד. בבקשה.
       
מיכאל איתן (הליכוד):
       
       אדוני היושב-ראש - - -
       
היו"ר ראובן ריבלין:
       
       תם הדיון. יושב-ראש ועדת החוקה, כבוד רב לי אליך. תם הדיון. יכול להיות שאני טועה ויכול להיות שאני לא טועה. תם הדיון. לא אשנה את החלטתי. החלטתי נעשתה.
       
מיכאל איתן (הליכוד):
       
       - - -
       
היו"ר ראובן ריבלין:
       
       "רושמת" ו"מאשרת" זה היינו הך. רבותי חברי הכנסת, כל אחד יכול לבוא ולבחון מהי המלה "רושמת". כל מי שרוצה לראות במלה "רושמת" אחרת מ"מאשרת" יצביע. כולכם נבחרתם לכנסת כדי להפעיל את הדעת שלכם. אינני יועץ לענייני הצבעות. נקודה.
       
נסים זאב (ש"ס):
       
       אדוני היושב-ראש, "רושמת" או "מאשרת"?
       
היו"ר ראובן ריבלין:
       
       "רושמת את הודעת ראש הממשלה" - כך ביקש ראש הממשלה. אני לא הנסח, אני המכריז. אני לא רוצה להטריח את ראש הממשלה לומר זאת, מפאת כבודו וכבודה של הכנסת. חבר הכנסת זאב, מספיק עם התעלולים, יש גבול. אתם דיברתם על תעלולים. 
       
       סיעת העבודה-מימד, נא לבוא ולקרוא את הצעת הסיעה. 
       
דליה איציק (העבודה-מימד):
       
       אדוני היושב-ראש, הודעת סיכום מטעם סיעת העבודה-מימד: 
       
       הכנסת רושמת לפניה את הפרק המדיני בהודעת ראש הממשלה, לרבות לוח הזמנים לביצוע ההתנתקות. 
       
היו"ר ראובן ריבלין:
       
       תודה רבה. הודעת סיעת ש"ס, בבקשה. 
       
יאיר פרץ (ש"ס):
       
       משכנו. 
       
היו"ר ראובן ריבלין:
       
       משכתם אותה? תודה רבה. הודעת סיעת האיחוד הלאומי, בבקשה. 
       
צבי הנדל (האיחוד הלאומי - ישראל ביתנו):
       
       מכובדי היושב-ראש, חברי חברי הכנסת, הצעת סיעת האיחוד הלאומי: 
       
       הכנסת דוחה את הודעת ראש הממשלה. תודה. 
       
היו"ר ראובן ריבלין:
       
       תודה רבה. הודעה מטעם סיעת יחד, בבקשה. 
       
       סיעת עם אחד מבקשת להצטרף להצעת ההחלטה של סיעת העבודה. 
       
אבשלום וילן (יחד):
       
       סיעת יחד תתמוך בתוכנית ההתנתקות שהוצגה על-ידי ראש הממשלה ותצביע בעדה בבוא העת, לרבות בנושא הפיצויים. 
       
       סיעת יחד מתנגדת בתוקף לפרשנויות השונות שניתנו לתוכנית, ותיאבק כנגד כל הניסיונות להקפיא את התהליך המדיני בחומרים כימיים ובאמצעים אחרים. 
       
       לתפיסתנו יש דרך אחת לשלום, באמצעות משא-ומתן מדיני בהסכם. אנו מאמינים כי פינוי התנחלויות במסגרת ההתנתקות הינו שלב הכרחי בדרך ליצירת דינמיקת שלום. 
       
       אנחנו דוחים בתוקף את המדיניות הכלכלית-החברתית של הממשלה ואת חוסר רגישותה לסבלם של אזרחי מדינת ישראל. 
       
       לכן סיעת יחד תצביע נגד אישור הודעתו של ראש הממשלה. 
       
היו"ר ראובן ריבלין:
       
       תודה רבה. סיעת ש"ס חוזרת בה מסירובה, בבקשה. 
       
יצחק כהן (ש"ס):
       
       אדוני היושב-ראש, סיעת ש"ס רואה בהודעת ראש הממשלה זריית חול בעיני הציבור. כל פרטי ההודעה של ראש הממשלה, הן בתחום המדיני, הן בתחום הכלכלי-החברתי והן בתחום הביטחוני, הם מצג שווא של ממשלה כושלת, הנמצאת בסוף דרכה. 
       
       הכנסת קוראת לראש הממשלה להתפטר מתפקידו ולפזר את הממשלה הכושלת ביותר שהיתה למדינת ישראל מאז היווסדה כמדינה יהודית. תודה רבה. 
       
היו"ר ראובן ריבלין:
       
       סיעת האיחוד הלאומי מודיעה שהיא מושכת את הצעתה. סיעת יהדות התורה - חבר הכנסת ליצמן, בבקשה. 
       
יעקב ליצמן (יהדות התורה):
       
       הודעת סיעת יהדות התורה: 
       
       הכנסת אינה מאמינה לממשלה. 
       
היו"ר ראובן ריבלין:
       
       חבר הכנסת ברכה, בשם סיעת חד"ש-תע"ל.
       
מוחמד ברכה (חד"ש-תע"ל):
       
       אדוני היושב-ראש, רבותי חברי הכנסת, הודעת סיכום מטעם סיעת חד"ש-תע"ל לסיכום הודעת ראש הממשלה על פעילות הממשלה בתקופה שחלפה ועל תוכניותיה למושב הקרוב:      
       
1. הכנסת דוחה את הודעת ראש הממשלה. 

       2. הכנסת קובעת, שתוכניות חד-צדדיות כמו תוכנית ההתנתקות של שרון ובניית החומה וההתעלמות מקיומו של השותף הפלסטיני למשא-ומתן, אינן יכולות להביא לפתרון הסכסוך בין שני העמים, הישראלי והפלסטיני, אלא מנציחות אותו - - - 
       
מיכאל גורלובסקי (הליכוד):
       
       אין שותף. 
       
גלעד ארדן (הליכוד):
       
       איזה שותף?
       
מוחמד ברכה (חד"ש-תע"ל):
       
       - - - וממשיכה את פעולות הדיכוי, החיסולים ושפיכות הדמים. הכנסת קוראת לממשלת ישראל לחדש את המגעים המדיניים ואת המשא-ומתן - - 
       
דניאל בנלולו (הליכוד):
       
       עם מי? עם מי? 
       
מוחמד ברכה (חד"ש-תע"ל):
       
       - - עם הרשות הפלסטינית ואש"ף ויאסר ערפאת - - 
       
היו"ר ראובן ריבלין:
       
       אין ויכוח, זאת הצעת החלטה, חבר הכנסת בנלולו. 
       
מוחמד ברכה (חד"ש-תע"ל):
       
       - - כדי להגיע לפתרון מוסכם, המבוסס על כיבוד זכותם של שני העמים להגדרה עצמית, ובמרכזו סיום הכיבוש, פירוק ההתנחלויות והקמת מדינה פלסטינית עצמאית לצד מדינת ישראל, בגבולות 4 ביוני 1967, ובירתה ירושלים המזרחית. לא להחסיר אף מלה. 
       
       3. הכנסת תובעת מהממשלה להפסיק לאלתר את מתקפת הרצח וההשמדה שמנהל הצבא הישראלי ברצועת-עזה, ולהחזיר מייד את הצבא לתוך גבולות ישראל. 

דניאל בנלולו (הליכוד):
       
       מה עם אלה שבעזה?
       
מוחמד ברכה (חד"ש-תע"ל):
       
       4. הכנסת תובעת מהממשלה לשנות את סדר העדיפויות הכלכלי-החברתי, ובעיקר לקראת העלאת הצעת תקציב 2005. 
       
היו"ר ראובן ריבלין:
       
       זאת הצעת החלטה, זה לא נאום. 
       
מוחמד ברכה (חד"ש-תע"ל):
       
       הרי זה מה שיהיה בסוף. 
       
היו"ר ראובן ריבלין:
       
       אסור לך, רק לקרוא. אתה צודק, שלא יפריעו לך. 
       
מוחמד ברכה (חד"ש-תע"ל):
       
       הם יכולים לעמוד על הראש, אבל זה מה שיקרה. 
       
היו"ר ראובן ריבלין:
       
       רבותי, אם אתם תקראו קריאות ביניים הוא יענה לכם והוא יסטה מהתקנון, כי הוא חייב לקרוא מלה במלה את מה שהוא הגיש לי בכתב, ואני צריך לעקוב אחרי זה. 
       
מוחמד ברכה (חד"ש-תע"ל):
       
       ואני אכן קורא מלה במלה. 
       
קריאה:

       זה מרגיז. 
       
היו"ר ראובן ריבלין:
       
       זה מרגיז, תצביעו נגד. 
       
מוחמד ברכה (חד"ש-תע"ל):
       
       4. הכנסת תובעת מהממשלה לשנות את סדר העדיפויות הכלכלי-החברתי, בעיקר לקראת העלאת הצעת תקציב 2005, בכיוון של הקצאת משאבים למיגור העוני והאבטלה, ולחזק את מערכות הבריאות, החינוך והשירותים המוניציפליים.
       
       5. הכנסת רואה בחומרה את מגמת הממשלה לשעבד את האינטרסים הכלכליים לחברות הון זרות ולייצר עבדות לחברות האלו ושוק של עבדים בתוך מדינת ישראל על-ידי הפגיעה המתמשכת בציבור העובדים ובעבודה המאורגנת. תודה רבה, אדוני. 
       
היו"ר ראובן ריבלין:
       
       תודה. הצעת סיעת בל"ד, חבר הכנסת זחאלקה, בבקשה. אחרונים חביבים, חברי הכנסת מסיעת רע"ם, חבר הכנסת דהאמשה. לאחר מכן נצביע הפוך ממה שאמרנו. עוד דהאמשה מדבר וכבר מצביעים על ההצעה שלו. 
       
ג'מאל זחאלקה (בל"ד):
       
       כבוד היושב-ראש, לאחר השינויים בסידורי ההצבעה, אנחנו כן מבקשים להצביע על הצעתנו. 
       
1. הכנסת דוחה את ההודעה המדינית של ראש הממשלה. 

       2. הכנסת קוראת לממשלה לפתוח במשא-ומתן עם ההנהגה הפלסטינית על בסיס החלטות האו"ם - -  
       
דניאל בנלולו (הליכוד):
       
       מי זה ההנהגה?
       
היו"ר ראובן ריבלין:
       
       חבר הכנסת בנלולו. 
       
       
ג'מאל זחאלקה (בל"ד):
       
- - במטרה להגיע להסדר מדיני צודק, בלי כיבוש ובלי התנחלויות.
 
       3. הכנסת קוראת לממשלה להפסיק מייד את המתקפה הצבאית נגד תושבי רצועת-עזה הפלסטינים. 
       
היו"ר ראובן ריבלין:
       
       חבר הכנסת עבד-אלמאלכ דהאמשה, בבקשה. מייד לאחר מכן אנחנו מתחילים בהצבעה. הצעתו של חבר הכנסת דהאמשה תוצבע ראשונה, ולאחר מכן – מהסיעות הקטנות, ובסוף, הסיום יהיה הצבעה על הודעת ראש הממשלה. בבקשה, חבר הכנסת דהאמשה.

עבד-אלמאלכ דהאמשה (רע"ם):
       
       הודעה לסיכום הדיון על ההודעה המדינית של ראש הממשלה בפתיחת המושב, מטעם סיעת רע"ם:
       
       1. הכנסת קוראת לממשלה להוציא את צה"ל מעזה ולשים קץ לשפיכות הדמים ולרצח אזרחים חפים מפשע, לרבות נערים וטף. 
       
       2. הכנסת קוראת לממשלה לחזור למדיניות שפויה תחת השקעת כל מאמץ בהטבעתו של התהליך המדיני בדם ובדמעות. 
       
       3. הכנסת קוראת לממשלה לסיים את הכיבוש של השטחים הפלסטיניים בגבולות 1967, שם תוקם מדינה פלסטינית חופשית ועצמאית עם בירתה ירושלים המזרחית. 
       
       4. הכנסת קוראת לממשלה לחזור למדיניות שפויה גם בתחום הכלכלי-החברתי, ולחדול ממדיניות העמקת העוני, האבטלה והעשרת העשירים.
       
       5. הכנסת קוראת לממשלה לנקוט מדיניות חברתית מתקנת, לשים קץ להפליית החלשים לרעה, ולעבור למדיניות אחרת של שוויון אזרחי וחברתי, במיוחד במגזר הערבי. 

היו"ר ראובן ריבלין:
       
       תודה לחבר הכנסת דהאמשה. חברי הכנסת, נא לשבת. 
       
       רבותי חברי הכנסת, נצביע, כנהוג, מהצעת הסיעה הקטנה ביותר לסיעה הגדולה ביותר. הודעת ראש הממשלה תהיה האחרונה בסדרת הצבעות זו.
       
       רבותי חברי הכנסת, ההצעה הראשונה שעליה אנחנו מצביעים היא הודעת הסיכום של סיעת רע"ם. נא להצביע – מי בעד? מי נגד? מי נמנע? 
       
קריאות:
       
       מערכת ההצבעה איננה עובדת בשורה שלנו.

היו"ר ראובן ריבלין:
       
       רבותי, הבנתי. יש תקלה. אני מבטל את ההצבעה הזאת. 

יעקב מרגי (ש"ס):
       
       - - - 

היו"ר ראובן ריבלין:
       
       חבר הכנסת מרגי, מה הצעקות? שב, שמעתי. ביטלתי את ההצבעה.

יעקב מרגי (ש"ס):
       
       עד עכשיו הכול היה בסדר?

היו"ר ראובן ריבלין:
       
       ביטלתי את ההצבעה. מה קרה לך? מה ההשתוללות הזאת? שב.
       
       רבותי חברי הכנסת, אני מנסה לחזור על ההצבעה. נבדוק, אולי עכשיו המערכת תפעל. 

אחמד טיבי (חד"ש-תע"ל):
       
       בשורה הזאת אין - - - 

היו"ר ראובן ריבלין:
       
       רבותי, אני עושה ניסוי נוסף. נא להצביע - מי בעד, מי נגד, מי נמנע. זה עובד?
       
קריאות:
       
       לא.

היו"ר ראובן ריבלין:
       
       כל השורה הזאת אינה עובדת. 
       
       רבותי חברי הכנסת, אני מצביע בהנפת יד - - - 

קריאה:
       
       רק השורה הזאת?

היו"ר ראובן ריבלין:
       
       לא. הסטטיסטיקה שלך אומנם לא תהיה טובה...
       
       רבותי חברי הכנסת, אני מצביע בהרמת יד. אני רואה אם יש צורך בספירה ואז תהיה ספירה. הסופרים יהיו חבר הכנסת דניאל בנלולו וחבר הכנסת הרצוג. 
       
       חברי הכנסת יתום, הרצוג, אין בעיה. השר לפיד, נא לשבת. 
       
       הצעת סיעת רע"ם: מי בעד - ירים את ידו. מי נגד - ירים את ידו. מי נמנע?
       
       הצבעה 
       
בעד הצעת הסיכום שהביא חבר הכנסת עבד-אלמאלכ דהאמשה – מיעוט
נגד – רוב
נמנעים -
הצעת הסיכום שהביא חבר הכנסת עבד-אלמאלכ דהאמשה לא נתקבלה.

היו"ר ראובן ריבלין:
       
       אני קובע שההצעה לא נתקבלה. 

	אנו עוברים להצבעה על הצעת הסיכום של סיעת בל"ד. מי בעד? מי נגד? מי נמנע? 


הצבעה

בעד הצעת הסיכום שהביא חבר הכנסת ג'מאל זחאלקה – מיעוט
נגד – רוב
נמנעים -
הצעת הסיכום שהביא חבר הכנסת ג'מאל זחאלקה לא נתקבלה. 
       
היו"ר ראובן ריבלין:
       
       אני קובע שההצעה לא נתקבלה.
       
       אנו עוברים להצעת סיעת חד"ש-תע"ל. מי בעד? מי נגד? מי נמנע?
       
הצבעה 
       
בעד הצעת הסיכום שהביא חבר הכנסת מוחמד ברכה – מיעוט
נגד – רוב
נמנעים - 
הצעת הסיכום שהביא חבר הכנסת מוחמד ברכה לא נתקבלה.
       
היו"ר ראובן ריבלין:
       
       הצעת הסיכום לא נתקבלה. 
       
       אנו עוברים להצבעה על הודעת סיעת יהדות התורה. מי בעד? תודה רבה, נא להוריד. אני לא שואל מי נגד. מונים, בבקשה. חבר הכנסת הרצוג וחבר הכנסת בנלולו. מי בעד הצעת הסיכום של סיעת יהדות התורה? נא למנות. מי נגד? נא למנות. 
       
הצבעה 
       
בעד הצעת הסיכום שהביא חבר הכנסת יעקב ליצמן – 50
נגד – 63
נמנעים -
הצעת הסיכום שהביא חבר הכנסת יעקב ליצמן לא נתקבלה.
       
היו"ר ראובן ריבלין:
       
       50 בעד, 63 נגד. אני קובע שהצעת סיעת יהדות התורה לא נתקבלה.
       
       אנו עוברים להצבעה על הצעת הסיכום של סיעת ש"ס. מי בעד? מי נגד? מי נמנע?
       
הצבעה 
       
בעד הצעת הסיכום שהביא חבר הכנסת יצחק כהן – מיעוט
נגד – רוב
נמנעים -
הצעת הסיכום שהביא חבר הכנסת יצחק כהן לא נתקבלה.
       
היו"ר ראובן ריבלין:
       
       הצעת סיעת ש"ס לא נתקבלה.
       
       הצעת סיעת יחד: מי בעד - ירים את ידו. מי נגד ומי נמנע?
       
הצבעה 
       
בעד הצעת הסיכום שהביא חבר הכנסת אבשלום וילן – מיעוט
נגד – רוב
נמנעים -
הצעת הסיכום שהביא חבר הכנסת אבשלום וילן לא נתקבלה.
       
היו"ר ראובן ריבלין:
       
       הצעת סיעת יחד לא נתקבלה.
       
       הצעת סיעות העבודה-מימד--עם אחד: מי בעד - ירים את ידו. נא להוריד. מי נגד? נא להוריד. מי נמנע? 
       
הצבעה 
       
בעד הצעת הסיכום שהביאה חברת הכנסת דליה איציק - מיעוט
נגד – רוב
נמנעים - 
הצעת הסיכום שהביאה חברת הכנסת דליה איציק לא נתקבלה. 
       
היו"ר ראובן ריבלין:
       
       הצעת סיעת העבודה לא נתקבלה. 
       
       רבותי חברי הכנסת, אני מעמיד להצבעה את הודעת ראש הממשלה. אני מבקש מחברי הכנסת בנלולו והרצוג לספור את הקולות. אנחנו מצביעים על הודעת סיכום של הממשלה כפי שהוגשה על-ידי ראש הממשלה. מי בעד הצעת הממשלה - ירים את ידו. מי נגד? מי נמנע? 
       
הצבעה
       
בעד הצעת הסיכום שהביא ראש הממשלה אריאל שרון - 44
נגד - 53
נמנעים - 
הצעת הסיכום שהביא ראש הממשלה אריאל שרון לא נתקבלה. 
       
אחמד טיבי (חד"ש-תע"ל):
       
       אדוני, על ראש הממשלה להתפטר.
       
היו"ר ראובן ריבלין:
       
       חבר הכנסת אחמד טיבי, לא סיימנו את ההצבעה. 
       
אורי יהודה אריאל (האיחוד הלאומי - ישראל ביתנו):
       
       על ראש הממשלה להתפטר - - - 
       
היו"ר ראובן ריבלין:
       
       אני קובע שבעד הצביעו 44, 53 נגד, ולא ראיתי את מספר הנמנעים.
       
אורי יהודה אריאל (האיחוד הלאומי - ישראל ביתנו):
       
       על ראש הממשלה להתפטר - - - 
       
היו"ר ראובן ריבלין:
       
       חבר הכנסת אריאל, נא לשבת. חבר הכנסת אריאל, נא לשבת. חבר הכנסת אריאל, אני קורא אותך לסדר פעם ראשונה. חבר הכנסת אלון, אינני רוצה לקרוא אותך לסדר, אבל אם תאלץ אותי אני אקרא אותך לסדר. 
       
       רבותי חברי הכנסת, תם הדיון בהודעת ראש הממשלה. אף אחת מההצעות לא נתקבלה. 
       
       
 
       עכשיו אנחנו עוברים להצבעות האי-אמון. אנחנו מצביעים על הצעת האי-אמון של סיעת העבודה-מימד. מי בעד הצעת האי-אמון? נא למנות. מי נגד? מי נמנע?
       
הצבעה
       
בעד הצעת סיעת העבודה-מימד להביע אי-אמון בממשלה - 52
נגד - 60
נמנעים - אין
הצעת סיעת העבודה-מימד להביע אי-אמון בממשלה לא נתקבלה. 
       
היו"ר ראובן ריבלין:
       
       52 בעד, 60 נגד, הצעת האי-אמון של סיעת העבודה לא נתקבלה. 
       
       הצעת אי-אמון מטעם סיעות יחד--חד"ש-תע"ל--בל"ד, כפי שהוגשה על-ידי חבר הכנסת מוחמד ברכה בשם כל הסיעות יחד. מי בעד? מי נגד? מי נמנע?
       
הצבעה
       
בעד הצעת סיעות יחד--חד"ש-תע"ל--בל"ד להביע אי-אמון בממשלה - מיעוט
נגד - רוב
נמנעים - מיעוט
הצעת סיעות יחד--חד"ש-תע"ל--בל"ד להביע אי-אמון בממשלה לא נתקבלה. 
       
היו"ר ראובן ריבלין:
       
       אני קובע שהצעת האי-אמון לא נתקבלה. 
       
       כל סיעת האיחוד הלאומי נמנעה. חבר הכנסת בנימין אלון, בבקשה, חמש דקות לנימוק ההימנעות. מייד לאחר מכן נותר לנו על סדר-היום סעיף אחד, והוא הודעת הממשלה על מינוי חבר הכנסת יעקב אדרי לסגן שר.
       
בנימין אלון (האיחוד הלאומי - ישראל ביתנו):
       
       אדוני היושב-ראש, כנסת נכבדה, כיוון שנותר רק סעיף אחד, אני אקצר בדברי. 
       
       אני פונה בזה לראש הממשלה, הוא ראה את תגובת הכנסת על ההודעה שלו. אני באמת קורא לך, אדוני, מכובדי, שזיקנתך לא תבייש את בחרותך. פרוש, לך לחוות-השקמים. יש לך הרבה-הרבה היסטוריה עשירה לסכם. אין שום צורך להיתקע באובססיה הזאת שאינה ניתנת להסבר. 
       
       עמד כאן יושב-ראש האופוזיציה - אפשר להגיד על פרס מה שרוצים, אבל הוא עמד וקרא את דבריו של וייסגלס. הוא קרא אותם מלה במלה, ואתה, ראש הממשלה, ראש ממשלת המיעוט, יודע שבהרבה שיחות, בכלל זה אתי, אמרת שאין מפת דרכים. אתה יודע שמה שווייסגלס אמר זו אמת. אז הפעם, כדי להשיג חיי שעה של הצבעה אחת חזרת שוב ושוב על מפת הדרכים. אומר לך יושב-ראש האופוזיציה בצדק, הרי האמריקנים לא הסכימו לגושים. כל מה שהם אמרו זה, שכשזה יבוא, אנחנו ננסה להגיע להסכמה. אבל בשביל חיי שעה, בשביל אובססיה שאף אחד לא מבין, אתה דוחף את מפלגתך, שהיא המובילה של המחנה הלאומי, אתה דוחף את מדינת ישראל כולה לבושה שכזאת, להחלטות שקבעת להן תאריך לפני הבחירות בארצות-הברית, כי אתה חייב לרצות את האדון, כי אתה חייב לספק את הסחורה לבוש לפני 4 בנובמבר. 

       לאיזו בושה ולאיזה מצב של אובדן עצמאות ואובדן ריבונות אתה מביא את מדינת ישראל? איש לא יוכל להסביר מה קרה לך בזיקנתך, מה קרה למנהיג הזה, הנחוש, שהיה מר ביטחון, מר התיישבות. אתה אומר שיש לך, כאילו, חיבוטי נפש, ואתה חוזר ואומר כמה המתיישבים חשובים לך – מדקלם את הדקלומים שראובן אדלר ואייל ארד אומרים לך לדקלם. 
       
       תרשה לי לקרוא – נשאלת בתשנ"ד, בזמנו של רבין, עיתונאי שאל אותך, ואני קורא: "גם רבין עצמו מצהיר שהוא מודע לסכנות, שהוא מודע להתלבטויות, לתחושת הכאב של המתנחלים, אך אין שום ברירה אחרת". ואתה עונה כך: "'לדעתי', ענה שרון, 'זאת אמירה ערמומית שנועדה רק לחזק אותו. בא אליך אדם ואומר, כאילו ביושר, תראה, גם לי יש הרבה ספקות, ואתה אומר לעצמך, אדם כזה אינו נוהג בקלות דעת, ובעצם אתה מתעלם מכל קלות הדעת שלו'". 
       
       לא אקרא את המשך תשובתך לאותו עיתונאי. זו בדיוק אותה טכניקה – לנסות לסחוט אמוציות, לנסות להופיע כאוהבם של המתנחלים. אתה עומד לעקור פה משפחות – ואני לא מדבר על הצד האישי – אתה עומד לעקור בצפון-השומרון פי-2.5 שטח מאשר כל רצועת-עזה; אתה מנציח מושגים כמו "שטחים כבושים", "עם כבוש"; אתה יוצר מציאות שכל אחד שיבוא אחריך יתקשה לחזור ממנה ויתקשה לתקן את המעוות שיצרת. כל זאת בתנועה טקטית של ניסיון להרוויח עוד הצבעה, עוד דקה – אז אולי מפלגת העבודה כן תצביע אתי; אבל הם כועסים על המאמר של וייסגלס – על הריאיון של וייסגלס – לכן אגיד להם ארבע פעמים: "מפת דרכים", "מפת דרכים", "מפת דרכים", "מפת דרכים". 
       
       אני מוכרח לומר, גם כאיש שאינו מזדהה – לגמרי לגמרי לא מזדהה – עם שמעון פרס, אני לפחות מבין את השיטה שאומרת שיש סיכוי מסוים להידברות לשלום. אבל להקים מדינת "חמאס" חד-צדדית, כשאתה יודע שברגע שתעזוב שם טילים ימשיכו להיות, כשאתה יודע שזאת לא תשובה לטרור – ואתה לא מתיימר להשיב לטרור – כשאתה יודע שמבחינה ערכית מדובר בארץ-ישראל לכל דבר, גם דרום יהודה וגם צפון-השומרון? 
       
       כל הדברים האלה, אדוני, ראש ממשלת המיעוט, מובילים אותך למצב שבו מה שנותר לך לעשות הוא להתכבד לחזור אל ביתך, אל חוות-השקמים. אנחנו נזכור את כל מעשיך הגדולים. אנא, כבד את עם ישראל ופרוש עכשיו, בצורה מכובדת, ללא ביזיונות מיותרים. 
       
היו"ר ראובן ריבלין:
       
       תודה. רבותי חברי הכנסת, לצערי הרב, התקלה בהצבעה היתה כתוצאה מכך שבאותה שורה, מישהו, בכוונה או שלא בכוונה, הוציא את כל השורה מהתקע, וכך נמנעה מאתנו האפשרות להצביע. רק הכניסו את התקע, וכבר תוקנה ההצבעה. לצערי הרב. הדבר הזה לא צריך שיהיה נחלתנו בבית הזה. אני בטוח שתקלה יצאה מרגלו של אחד מהחברים - - - 
       
אורי יהודה אריאל (האיחוד הלאומי - ישראל ביתנו):
       
       היה להם מסך, אבל בלי הקטע הזה. 
       
היו"ר ראובן ריבלין:
       
       לא היה להם מסך, האמן לי, מישהו הוציא את התקע. 
       
אריה אלדד (האיחוד הלאומי - ישראל ביתנו):
       
        היה להם מסך. 
       
היו"ר ראובן ריבלין:
       
       אני מודיע לך – לא היה להם. הוציאו את התקע. הם אמרו לי: לא היה לנו מסך. האמן לי. עובדה שברגע אחד – שמו את התקע בחזרה וההצבעה תוקנה. 
       
       

הודעת הממשלה על מינוי סגן שר 

היו"ר ראובן ריבלין:
       
       כבוד השר לביטחון הפנים ושר התיירות, חברנו הטוב השר גדעון עזרא. הודעה – אין צורך בהצבעה. ההודעה נמסרת על-ידי הממשלה, ומרגע שתימסר יהיה חבר הכנסת יעקב אדרי לסגן השר. בבקשה, אדוני. 

השר לביטחון פנים גדעון עזרא:
       
       אדוני היושב-ראש, חברי חברי הכנסת, בהתאם לסעיף 25(א) לחוק-יסוד: הממשלה, אני מתכבד להודיע לכנסת, כי הממשלה אישרה את מינויו של חבר הכנסת יעקב אדרי, בידי ממלא-מקום השר לביטחון הפנים, בהסכמת ראש הממשלה, לתפקיד סגן שר במשרד לביטחון הפנים. בהצלחה. 

היו"ר ראובן ריבלין:
       
       תודה רבה. אין צורך להצביע. אני מברך את סגן השר לשעבר חבר הכנסת אדרי, שהיה מרגע זה לסגן שר פעם נוספת, על תפקידו. הצלחה מלאה וכל טוב. 
       
       רבותי, תם סדר-היום. אני מתנצל לפני כל חברי הכנסת על תקלת ההצבעה, אף כי תקלה זו יצאה מידי אחד מחברי הכנסת. 
       
       ישיבת הכנסת הבאה תתקיים מחר, יום שלישי, כ"ז בתשרי תשס"ה, 12 בחודש אוקטובר 2004 למניינם, בשעה 16:00. ישיבת הכנסת נעולה. 

הישיבה ננעלה בשעה 21:36.
     
עמוד 154 מתוך 154

