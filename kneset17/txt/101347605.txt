       
       דברי הכנסת
       מא / מושב שלישי / ישיבה רע"ח /
       י"ז באב התשס"ה / 22 באוגוסט 2005 / 41
       חוברת מ"א
       ישיבה רע"ח
       
       
כנס מיוחד

הישיבה המאתיים-שבעים-ושמונה של הכנסת השש-עשרה
יום שני, י"ז באב התשס"ה (22 באוגוסט 2005)
ירושלים, הכנסת, שעה 12:01


הודעת הממשלה על העברת סמכות משר לשר
       
היו"ר ראובן ריבלין:
       
       רבותי השרים, חברי הכנסת, אני מתכבד לפתוח את ישיבת הכנסת. היום יום שני, י"ז במנחם-אב התשס"ה, 22 בחודש אוגוסט 2005 למניינם. על סדר-יומנו היום דברים מספר, והדבר העיקרי הוא נושא ההתנתקות, שמייד נדבר עליו. קודם, הודעת הממשלה בדבר העברת סמכות הנתונה לשר התחבורה לשר התיירות, לפי סעיף 31(ב) לחוק-יסוד: הממשלה. כבר קיימנו דיון על זה פעם, וההצעה נפלה. אם הכנסת לא תבקש לקיים דיון, נצביע מייד.
       
שר התחבורה מאיר שטרית:
       
       ויתרו.
       
       אדוני היושב-ראש, אני מתכבד להודיע לכנסת כי בהתאם לסעיף 31(ב) לחוק-יסוד: הממשלה, החליטה הממשלה להעביר את הסמכות הנתונה לשר התחבורה על-פי חוק רישוי שירותי תעופה, התשכ"ג-1963, לשר התיירות, לעניין בקשות חברת "ישראייר תעופה ותיירות בע"מ" וחברת "ארקיע קווי תעופה ישראליים בע"מ", למנותם כמוביל נקוב בקו תל-אביב--ניו-יורק.
       
היו"ר ראובן ריבלין:
       
       אתה רוצה לדבר?
       
שר התחבורה מאיר שטרית:
       
       לא.
       
היו"ר ראובן ריבלין:
       
       חבל על הזמן. אנחנו דוחים. הדיון יהיה אחרי זה.
       
שר התחבורה מאיר שטרית:
       
       בהתאם לסעיף 31(ב) לחוק-יסוד: הממשלה, אני מבקש, בשם הממשלה, את אישורה של הכנסת לכך.
       
       חברי הכנסת, יש רשומים שהיו באולם ודיברתי אתם וביקשתי שיוותרו על רשות הדיבור. יש היום אזכרה לשאול עמור. אנו דנו בנושא בשבוע שעבר, ואני באמת מבקש גם מחבר הכנסת גפני לוותר על הדיבור היום. יש עוד הרבה אפשרויות לדבר אחרי זה. אני באמת מבקש ממך, אנא.
       
משה גפני (דגל התורה):
       
       אני רוצה שתי דקות.
       
שר התחבורה מאיר שטרית:
       
       תשאל אותי אחר כך, ואראה לך מה שאתה רוצה.
       
משה גפני (דגל התורה):
       
       לא.
       
שר התחבורה מאיר שטרית:
       
       אני מבקש, אנא.
       
היו"ר ראובן ריבלין:
       
       אם אין אנשים המבקשים את רשות הדיבור, נלך להצבעה, כמובן. אם אחד מחברי הכנסת ירצה לדבר, אנחנו דוחים.
       
שר התחבורה מאיר שטרית:
       
       דיברתי עם הרב פרוש, והוא ויתר. אני ממש מבקש מחבר הכנסת גפני.
       
היו"ר ראובן ריבלין:
       
       חבר הכנסת גפני, האם אדוני מבקש לדבר?
       
משה גפני (דגל התורה):
       
       שתי דקות.
       
היו"ר ראובן ריבלין:
       
       לנצל? אז, אנחנו דוחים את זה. אדוני השר, תודה רבה.
       
שר התחבורה מאיר שטרית:
       
       אדוני, אני מבקש ממך. זו כבר פעם שנייה. תוותר, ותדבר בהזדמנות אחרת ותגיד מה שאתה רוצה בדיון הבא.
       
היו"ר ראובן ריבלין:
       
       כבוד השר, תודה רבה. אם אדוני ישכנע אותו כשהוא ירד, אשמח להצביע פה.
       
שר התחבורה מאיר שטרית:
       
       חבר הכנסת גפני, כבר דנו בזה בשבוע שעבר.
       
היו"ר ראובן ריבלין:
       
       אדוני השר, תודה. נא לא לנהל משא-ומתן מעל במת הכנסת.
       
שר התחבורה מאיר שטרית:
       
       אדוני, לפעמים, מותר, כדי לחסוך דיון.
       
היו"ר ראובן ריבלין:
       
       מותר, אבל לא מעל במת הכנסת.
       
שר התחבורה מאיר שטרית:
       
       חבר הכנסת גפני, בסדר?
       
משה גפני (דגל התורה):
       
       בסדר.
       
שר התחבורה מאיר שטרית:
       
       אדוני, הוא ויתר. אפשר להצביע.
       
יעקב מרגי (ש"ס):
       
       אבל, יש עוד דוברים.
       
היו"ר ראובן ריבלין:
       
       חבר הכנסת גפני, האם אדוני מוותר על רשות הדיבור? הואיל וחבר הכנסת גפני וחבר הכנסת פרוש היו היחידים שביקשו רשות דיבור והם מוותרים, אנחנו נוכל - - -
       
       אתה לא מוותר?
       
יעקב מרגי (ש"ס):
       
       אני מוותר, אבל יש רשימת דוברים נוספת.
       
היו"ר ראובן ריבלין:
       
       סליחה. לא ידעתי. ראיתי את העניין. האם יש מישהו כאן שרשום ומבקש לדבר? לא מבקשים לדבר.
       
       רבותי חברי הכנסת, הואיל ומדובר פה בעניין טכני, אני מצביע. נא להצביע על הודעת הממשלה בדבר העברת סמכות הנתונה לשר התחבורה לשר התיירות, לפי סעיף 31(ב) לחוק-יסוד: הממשלה. מי בעד? מי נגד? מי נמנע?
       
הצבעה מס' 1
       
בעד הודעת הממשלה - 11
נגד - 1
נמנעים - 1
הודעת הממשלה על העברת סמכות משר לשר נתקבלה.
       
שר התחבורה מאיר שטרית:
       
       אדוני, אף פעם לא עבד שר כל כך קשה להעביר - - -
       
גדעון סער (הליכוד):
       
       - - - הוזזתי ממקומי במליאה, מפני שחבר הכנסת נתניהו - - -
       
היו"ר ראובן ריבלין:
       
       הבנתי.
       
       בעד - 11, נגד – אחד, ונמנע אחד, כאשר חברת הכנסת רוחמה אברהם, סגנית השר, לא הצביעה, אלא חבר הכנסת גדעון סער, אשר מקומו נלקח על-ידי חברת הכנסת רוחמה אברהם והוא הצביע במקומה. יש לייחס את ההצבעה של חברת הכנסת רוחמה אברהם לחבר הכנסת גדעון סער.

       
דברים לזכרה של המשוררת דליה רביקוביץ, זיכרונה לברכה

היו"ר ראובן ריבלין:
       
       רבותי, הלכה לעולמה אתמול המשוררת דליה רביקוביץ, והיא עדיין לא נקברה. בכל זאת, אבקש מחברת הכנסת אתי לבני, ידידה אישית של המנוחה, היא ומשפחתה, לקרוא שיר, שכן אנחנו לא מספידים. גבירתי, בבקשה.
       
אתי לבני (שינוי):
       
       יושב-ראש הכנסת, אקרא את השיר "סוף הנפילה":
       
       "אם אדם נופל ממטוס באמצע הלילה / רק אלוהים לבדו  יכול להרים אותו. / אלוהים מופיע אצלו באמצע הלילה / ונוגע באיש ומפיג את ייסוריו. / אלוהים אינו מוחה את דמו / כי הדם אינו הנפש, / אלוהים אינו מפנק את איבריו / כי האיש אינו בשר. / אלוהים גוחן אליו, מרים את ראשו ומביט בו. / בעיני אלוהים האיש הוא ילד קטן. / הוא קם בכבדות על ארבע ורוצה ללכת, ואז הוא מרגיש שיש לו כנפיים לעוף. / עדיין האיש מבולבל ואינו יודע / שנעים יותר לרחף מאשר לזחול. / אלוהים מבקש ללטף את ראשו / אבל הוא מתמהמה, / הוא איננו רוצה להבהיל את האיש / באותות של אהבה. / אם אדם נופל ממטוס באמצע הלילה / רק אלוהים מכיר את סוף הנפילה."
       
       תודה רבה. יהי זכרה ברוך.

היו"ר ראובן ריבלין:
       
       יהי זכרה ברוך. ההלוויה תתקיים היום, וודאי נייחד דברים בשבעה למותה.
       

התנהלות הממשלה בכל הקשור לגירוש ולעקירת היישובים 
ולמציאת פתרונות לעקורים

היו"ר ראובן ריבלין:
       
       אנחנו ממשיכים בסדר-היום, ועוברים לנושא: התנהלות הממשלה בכל הקשור לגירוש ולעקירת היישובים ולמציאת פתרונות לעקורים, וכן בכל הקשור לעקירת יישובים ולמציאת פתרונות -של הסיעות מפד"ל, האיחוד הלאומי וחברי כנסת מסיעת הליכוד, ובעניין זה גם של האיחוד הלאומי, מפד"ל  וחברים מסיעת הליכוד.
       
       הייתי מבקש לומר כמה דברים. אתמול בשעת פינוי היישוב עצמונה, שוחחתי עם הרב רפי פרץ, ראש המכינה הצבאית המיוחדת במינה בעצמונה. חמישה מתלמידיו נרצחו בפיגוע שהיה במכינה. בוגרי המכינה ממלאים את שדרות הפיקוד ביחידות המובחרות בצה"ל, ומקומם לא נפקד גם מן החלקות הצבאיות בבתי-העלמין הצבאיים בארץ. ביום רביעי נעקרה מכינתו של הרב פרץ, מפעל חייו, ואתמול הוא עצמו נעקר יחד עם משפחתו מביתו.
       
       למרות זאת, בגדלות נפשו, בשעת סערה, בעת הפינוי, הוא אמר לי כך: בימים הללו עם ישראל  צריך לעבור למציאות של לפנים משורת הדין. אנחנו, אמר, עוזבים את בתינו מתוך תחושה של לפנים משורת הדין. כך צריכים לחוש תושבי הארץ הזאת, בנים של העם הזה, כולם, "לפנים משורת הדין".
       
       רבותי, בשם הכנסת כולה, אני מבקש לחבק את המשפחות הנפלאות מגוש-קטיף, אשר איבדו בית ונגזרו מחלקת חייהם. אני פונה מכאן אל ממשלת ישראל לפעול מייד ולמצוא למשפחות הללו פתרון ראוי, לבל נראה אנשים הנזרקים לרחוב, ונטל ההוכחה, נופל הוא על הממשלה.
       
       רבותי, אלו ימי שבר לרבים בישראל, שחשים שברון לב וסערת נפש. אין כדבר הנביא ירמיהו לתאר זאת: קול ברמה נשמע, נהי בכי תמרורים, רחל מבכה על בניה, מיאנה להינחם על בניה כי איננו.
       
       רבותי חברי הכנסת, רבותי השרים, בימים קשים אלה אנחנו גם מגלים דברים של שיתוף גורל ושל אחדות בעם, ואי-אפשר שלא להעלות על נס את פעולתה של התנועה הקיבוצית, אשר 800 מבניה פנו היום והלכו אל אותם יישובים שנחרבו בקטיף על מנת לעזור בכל אותם דברים אשר קשורים בהמשך החקלאות - חליבת בקר והעברת כל אותם גידולים אשר נמצאים עדיין בשטח. הם קוראים לזה "יד לאחים", ואכן כאן אח מושיט יד לאח גם כאשר המחלוקת בינינו עמוקה וכמעט שאינה ניתנת להבנה - כיצד נוכל לגשר עליה. ברכות לכולם.
       
       אני רוצה גם לומר רק לחבר הכנסת צבי הנדל, אשר גורש מביתו הוא עם משפחתו, שהדרך שבה הוא התנהג באותה עת תירשם בספר הזהב של העם היהודי.
       
       רבותי, אני מזמין את חבר הכנסת - - -
       
יולי תמיר (העבודה - מימד - עם אחד):
       
       אדוני היושב-ראש, האם לא ראוי היה - - -?
       
היו"ר ראובן ריבלין:
       
       אני חושב שעל זה אנחנו כבר דיברנו. צבאנו הוא צבא-הגנה לישראל, ומשטרתנו היא משטרת העם.
       
יולי תמיר (העבודה - מימד - עם אחד):
       
       גם לגנות את האלימות נגד האנשים, נגד - - -
       
היו"ר ראובן ריבלין:
       
       יש היום קונסנזוס מלא לגבי פעולת הצבא והמשטרה, והקונסנזוס ברור. יש איזו מחלוקת על חלקם של אותם עקורים, שהיא מחלוקת הנמצאת עדיין במחשבתם של אנשים כאלה או אחרים, כפי שאפילו שמענו עכשיו בוועדת החוץ והביטחון. חשבתי לנכון, שמה שמובן מאליו הפעם לא צריך לומר, אם כי את אומרת, כפי שאמר מנהיגי, מנחם בגין, שהמובן מאליו חשוב שייאמר, והריני אומר זאת. רציתי לפנות לאלה אשר גם גורשו, ובמידה רבה יש גם כאלה המצביעים על אחרים כאשמים בגירוש. תודה רבה. זו הזדמנות של יושב-ראש הכנסת גם לומר את דבריו, כי אינני יכול לנאום בעניין זה. אמרתי זאת על דעתי. אני בטוח שכל חברי הכנסת לא חושבים שאמרתי איזה דבר רע. רציתי לדבר על הנושא האזרחי.
       
       רבותי, אני מזמין את חבר הכנסת שאול יהלום לבוא ולהעלות את הנושא הראשון על סדר-היום. בהתאם למנהג שקבענו בכנסת, כאשר מכנסים  ישיבת פגרה, לכל חבר המעלה הצעה לסדר-היום בשם 25 חברים יש עשר דקות. חבר הכנסת יהלום, אכן כן?
       
שאול יהלום (מפד"ל):
       
       קצת יותר.
       
היו"ר ראובן ריבלין:
       
       בשלב זה, נתחיל בזה. בבקשה.
       
שאול יהלום (מפד"ל):
       
       אדוני היושב-ראש, חברי הכנסת, הימים האלה הם ימים של בכי מצד אחד ושל התרגשות ושל גילויי גבורה נפשית. אדוני היושב-ראש, בהמשך לדברים שאתה אמרת, שאני מזדהה עם כולם, אני רק רוצה להעיר, לפני שאני פותח בחידלון שנוגע לקליטה בנושא אחד, שיש ויכוח על התנהגות כמה בודדים או כמה עשרות מאנשי כפר-דרום שהתנהגו באלימות מסוימת כלפי השוטרים וחיילי צה"ל. אבל אני חושב, שהעובדה - - -
       
נסים דהן (ש"ס):
       
       העובדה - רק ארבעה מתוך תושבי המקום, והשאר - - -
       
שאול יהלום (מפד"ל):
       
       אני בהחלט מקבל את זה. אני בוודאי מקבל את זה. אבל העובדה, שהתברר אחר כך על-ידי מומחי הבריאות של מדינת ישראל שהתופעה שכאילו שפכו חומצה - זו לא היתה חומצה אלא זה היה חומר כימי שבמפורש כל מה שהוא עושה הוא הפיך ואיננו מזיק, היתה הקלה לכולנו.
       
אבשלום וילן (מרצ-יחד):
       
       - - -
       
קולט אביטל (העבודה - מימד - עם אחד):
       
       זה כן בסדר?
       
עמיר פרץ (העבודה - מימד - עם אחד):
       
       פתחת חנות לצבע?
       
שאול יהלום (מפד"ל):
       
       עם כל הכבוד, יש הבדל גדול. כל אחד מאתנו יודע. אתמול השר המקשר, נציג הממשלה, השר שטרית, מתראיין ב"היום הזה" ואומר כך: "דוגמה נוספת: אותם פורעים שהכו בחיילי צה"ל ושפכו עליהם חומצה", כלומר הוא שוב מחזק את עלילת הדם. לא היה ולא נברא. לא היתה חומצה. אני הראשון שיצאתי נגד אלה שהתנהגו באלימות, ואני טוען שלא היו צריכים לשפוך שום דבר על חיילי צה"ל, גם לא את הצבע ולא את אותו מדלל. אבל לבוא ולהגיד "חומצה" כשכל אחד מאתנו יודע שזו תוצאה בלתי הפיכה, ואחרי שהתברר שזו סתם היתה עלילה לחזור אתמול, ולא שלשום, זה דבר הראוי לכל גינוי. אני קורא מכאן לכל נציגי הממשלה לחזור בהם, להפסיק, ולהתנצל על הדברים שהם אמרו.
       
זאב בוים (הליכוד):
       
       על מה להתנצל? על סודה קאוסטית ששפכו?
       
שאול יהלום (מפד"ל):
       
       זו לא היתה סודה קאוסטית.
       
זאב בוים (הליכוד):
       
       זה היה.
       
שאול יהלום (מפד"ל):
       
       הנה, עלילה. אתה ממשיך בעלילה. זו לא היתה סודה קאוסטית. לא, אני קראתי מה שאומר הרופא של בית-החולים "סורוקה" - - 
       
זאב בוים (הליכוד):
       
       קראת, אבל אנחנו בדקנו.
       
היו"ר ראובן ריבלין:
       
       חבר הכנסת יהלום. חבר הכנסת יהלום.
       
שאול יהלום (מפד"ל):
       
       - - ושלחו את החומר למעבדה לרעלים ברמב"ם. היה מדובר בחומר כימי שתוצאתו הפיכה. אוי ואבוי אם זו היתה סודה קאוסטית.
       
זאב בוים (הליכוד):
       
       מה זו תוצאה הפיכה?
       
שאול יהלום (מפד"ל):
       
       תוצאה הפיכה - שהיא לא מזיקה.
       
זאב בוים (הליכוד):
       
       - - -
       
שאול יהלום (מפד"ל):
       
       כן, זה נקרא תוצאה הפיכה. בדיוק.
       
היו"ר ראובן ריבלין:
       
       חבר הכנסת בוים.
       
שאול יהלום (מפד"ל):
       
       תתבייש לך, אם אתה אומר "סודה קאוסטית". זה לא היה.
       
היו"ר ראובן ריבלין:
       
       סגן השר בוים, אם אדוני - - -
       
אבשלום וילן (מרצ-יחד):
       
       פרחחים מתפרצים נגד חיילים - - -
       
שאול יהלום (מפד"ל):
       
       הנה, העלילה. העלילה לנגד עינינו. העלילה לנגד עינינו.
       
זאב בוים (הליכוד):
       
       במקום - - - שאלה ששפכו - - - אתה הופך - - -
       
היו"ר ראובן ריבלין:
       
       אתה רוצה להפסיק? סגן השר בוים.
       
אבשלום וילן (מרצ-יחד):
       
       אתה מצדיק אלימות נגד חיילים.
       
שאול יהלום (מפד"ל):
       
       סגן השר בוים.
       
זאב בוים (הליכוד):
       
       על מי אתה מגן? על מה אתה מגן?
       
היו"ר ראובן ריבלין:
       
       חבר הכנסת בוים, אני קורא אותך לסדר פעם ראשונה. חבר הכנסת וילן, אני קורא אותך לסדר פעם ראשונה.
       
קריאה:
       
       - - -
       
שאול יהלום (מפד"ל):
       
       ודאי שאמרתי. אם היית מקשיב. אתה מדבר עם חבריך. תקרא את הפרוטוקול.
       
היו"ר ראובן ריבלין:
       
       אל תענה לו. אל תענה לו.
       
שאול יהלום (מפד"ל):
       
       אמרתי שאני נגד ואני מגנה, ואף-על-פי-כן צריך להגיד בדיוק מה שהיה.
       
היו"ר ראובן ריבלין:
       
       חבר הכנסת יהלום, אם אתה תענה לקוראים כשאני  מבקש סדר - -
       
שאול יהלום (מפד"ל):
       
       אני מתנצל.

היו"ר ראובן ריבלין:
       
       - - השעון פשוט ימשיך להתקדם, וכשייגמר הזמן אתה תרד מהדוכן בלי שאמרת את דבריך.
       
שאול יהלום (מפד"ל):
       
       לא. אני מתנצל.
       
ג'מאל זחאלקה (בל"ד):
       
       אדוני היושב-ראש, בתור כימאי, אני מוכן לבדוק את החומר. אני יודע להבדיל בין טרפנטין לבין חומצה - גם לפי הריח.
       
שאול יהלום (מפד"ל):
       
       אני קורא גם לסגן שר הביטחון וגם לשר שטרית שעומד כאן לחזור מהדברים.
       
היו"ר ראובן ריבלין:
       
       חבר הכנסת זחאלקה. חבר הכנסת זחאלקה, אם אלו לא היו הילדים שלי, גם אני הייתי צוחק כמוך.
       
ג'מאל זחאלקה (בל"ד):
       
       זה לא היה בצחוק.
       
שאול יהלום (מפד"ל):
       
       לחזור מהדברים, מהעלילה.
       
היו"ר ראובן ריבלין:
       
       אני אמרתי מה שאמרתי.
       
שאול יהלום (מפד"ל):
       
       אדוני השר שטרית, הפניתי את דברי אליך.

שר התחבורה מאיר שטרית:
       
       אדוני, שמעתי כל מלה, ואענה לך.
       
שאול יהלום (מפד"ל):
       
       תודה.
       
       לעצם העניין, דרך הפינוי - שכן צה"ל "עשה" כמעט את כל חבל-עזה במשך יומיים, ועם כל הצער והכאב, זו היתה דרך של שיא היעילות ובמלוא הכוח. כשמשווים זאת למערכת האזרחית, כשהמערכת האזרחית כל כך מלאה מחדלים, אנחנו לא מבינים. הרי זו אותה מדינה. הרי אלה אותן רשויות. איך יכול מצד אחד הצבא להיות כזה טוב וכזה יעיל, לצערנו, בנסיבות כל כך כואבות ובוכיות, והמערכת האזרחית מלאה מחדלים? 
       
       אתן כמה דוגמאות בודדות מתוך עשרות: 11 משפחות מהיישוב שליו הוזמנו לאכסניה בקיבוץ כפר-עציון משום שלא היה להן שום פתרון אחר. 200 תלמידים מהמכינה בעצמונה, שדיבר עליהם לפני דקה בהערצה כבוד היושב-ראש וכן על ראש המכינה הרב פרץ, אמורים להתחיל שנת לימודים ואין להם עדיין בית. 40 משפחות מבדולח נשלחו למלון בים-המלח והצטוו לעזוב למחרת. 60 משפחות מנצר-חזני שהגיעו מיוזמתן לבית-ההארחה בחיספין הצטוו לעזוב, וברוב בתי-המלון אין אפשרות לכבס, כאשר מדובר במשפחות מרובות ילדים. כמובן, כשבאים תושבים ורוצים לחזור ולהוציא חלק מהחפצים או את רכביהם, לא נותנים להם. 
       
       רבותי, אני לוקח דוגמה של מקרה אחד: חייל בשירות סדיר שגר בנווה-דקלים בא ואומר היום שהוא השאיר בדירתו ספה וטלוויזיה. הוא השיג מחבר אוטו. הוא חייל בשירות סדיר, ואין לו הון כסף. הוא מעוניין להיכנס לחמש דקות לקחת מביתו את הספה ואת הטלוויזיה, ולא נותנים לו. הוא אפילו פונה לחבר כנסת, וחבר כנסת פונה למשרד הביטחון. סגן שר הביטחון,  תקשיב בטובך. אז הם אומרים: מה פתאום? הנה תשובה רשמית של צה"ל ומשרד הביטחון: "הרינו לעדכנך כי פינוי מיטלטלים יכול להתבצע רק בעזרת חברת הובלה מסחרית". זאת אומרת, אם לחייל אין עכשיו כסף לשכור באלפי שקלים חברת הובלה מסחרית, והוא השיג כסף להוציא את הטלוויזיה ואת הספה שלו, לא נותנים לו להיכנס. מקרה קונקרטי, הנה המסמך. 
       
זאב בוים (הליכוד):
       
       נכון. 
       
שאול יהלום (מפד"ל):
       
       אומר: "נכון".
       
חיים אורון (מרצ-יחד):
       
       אבל הוא מקבל כסף בעד זה.
       
שאול יהלום (מפד"ל):
       
       לא, הוא לא קיבל. הוא לא קיבל. זה מה שנשאר, שהוא לא קיבל. 
       
נסים דהן (ש"ס):
       
       - - -
       
דניאל בנלולו (הליכוד):
       
       - - -
       
היו"ר ראובן ריבלין:
       
       	חבר הכנסת דהן, אדוני יחליט אם הוא קורא עיתון או שהוא קורא קריאות ביניים. 
       
       	חבר הכנסת בנלולו. 
       
נסים דהן (ש"ס):
       
- - -
       
היו"ר ראובן ריבלין:
       
       חבר הכנסת דהן, אדוני יושב עם עיתון וגם קורא קריאות ביניים. 
       
שאול יהלום (מפד"ל):
       
       חוץ מזה, לידיעתך, חברות הובלה אינן מסכימות לארוז אם הן לא מקבלות במזומן. גם את זה צריך שתדע. 
       
       ומה שעכשיו דיבר היושב-ראש, על התנועה הקיבוצית: מדובר במאות מתנדבים שיורדים ועוזרים, בכל מה שצריך - -
       
היו"ר ראובן ריבלין:
       
       צריך לשבח על כך גם את חבר הכנסת וילן וגם את חבר הכנסת אורון. 
       
שאול יהלום (מפד"ל):
       
       - - ואנחנו עומדים דום ומצדיעים לתנועה הקיבוצית כולה, ולכל פעילי התנועה הקיבוצית, אבל למה צריך? למה הכול צריך להיעשות בהתנדבות? למה לא היה אפשר ליצור את הכלים הרשמיים לעשות את זה?
       
דניאל בנלולו (הליכוד):
       
       לא מגיע להם? 
       
שאול יהלום (מפד"ל):
       
       מדוע?
       
היו"ר ראובן ריבלין:
       
       חבר הכנסת בנלולו, חשבתי שאתה רוצה לומר: אם הם היו יכולים להתארגן כהרף עין ומיום ליום, אז איך?
       
דניאל בנלולו (הליכוד):
       
       אדוני היושב-ראש, אני רוצה לומר לך: זה לא רק הם. קח את ראש מועצת רמת-הגולן, שהלך ועזר להם. 
       
אבשלום וילן (מרצ-יחד):
       
       - - - הקיבוץ הדתי. 
       
היו"ר ראובן ריבלין:
       
       ודאי, כל התנועה הקיבוצית. אמרתי: "כל התנועה הקיבוצית". 
       
דניאל בנלולו (הליכוד):
       
       - - -
       
היו"ר ראובן ריבלין:
       
       חבר הכנסת בנלולו, אנחנו מקדמים אותך בברכה, אבל עכשיו הזמן של חבר הכנסת יהלום. אני מבקש לא לנאום. קריאות ביניים מותרות.
       
שאול יהלום (מפד"ל):
       
       סלח לי, לא אמרתי "כל התנועה"? למה אתה – לא אמרתי "כל התנועה הקיבוצית"? אף שאני –  של הקיבוץ הדתי, אני אומר: "כל התנועה הקיבוצית" - - -
       
אבשלום וילן (מרצ-יחד):
       
       מותר לי? מותר לי?
       
שאול יהלום (מפד"ל):
       
       והגרעין הוא הקיבוץ הדתי. ולך מותר. תודה. 
       
       ועכשיו תראו: התנועה הקיבוצית – קודם כול, מאות עוזרים בפירוק חממות; ברפת בעצמונה מתנדבים להעביר את הרפת ולתחזק אותה; אלפי מנות של ארוחות חמות נשלחות לעצמונה, לנצרים ולניצן; היה צורך לדאוג לשירותי כביסה למפונים בים-המלח; נשלחו צוותי תחזוקה לקרווילות – מטפלים בנזילות, בחשמל, במיזוג האוויר; הקרווילות כולן או נוזלות או צריכות תיקונים ושיפוצים. לכאורה הן חדשות, והממשלה כל כך מייחצנת אותן, והן מתבררות כנמר של נייר. יש מוקד התנדבות קבוע בניצן, שמרכז את כל פניות המפונים – זה חלק מפעולות הקיבוצים. למה צריך? למה לא היו יכולים למצוא להם פתרון? 
       
       תושבי שירת-הים נמצאים באופן זמני בקדומים. עדיין אין להם פתרון. מכללת אריאל פינתה בתים רק לפני 48 שעות, והיתה צריכה לפנות בתים מיושביהם בעבור תושבי נצרים שהתגוררו בשטח המכללה, שעוזבים היום בצורה מכובדת, ואפילו הייתי אומר בהסכמה – לא לפינוי, אבל בהסכמה שלא להיכנס לשום עימות. האם יש פתרון בעבורם? לא. רק מכללת אריאל, פתרון זמני. 
       
       העקורים נתקעים בדרכים שעות על שעות, על ציודם וטפם, מכיוון שלנהגי האוטובוסים אין ויזות. אתמול שמענו על כך שהוויזה נגמרה במקום כלשהו בדרום, והם נתקעו בצומת מסמיה, צומת ראם. שלשום שמענו שנתקעו בנתיבות, והנהגים אמרו: אין לנו ויזה להמשיך להביא אתכם לאן שאתם צריכים, ליישוב הזמני שבו תהיו. משפחות שהופנו לבתי-הארחה קיבלו לפעמים חדר זוגי  אחד בעבור משפחה גדולה ולפעמים חדר כזה לארבע או חמש משפחות. מובן שאין מה לדבר על מקומות חנייה במקומות רבים. חלק גדול מפתרונות החינוך טרם נמצאו בעבור כל המפונים והעקורים. 
       
       אדוני היושב-ראש, זוהי רק רשימה מצומצמת. העיתונים מלאים, חברי הכנסת שנפגשים בקבוצות יודעים לספר עוד ועוד. אנחנו נמצאים במקומות האלה, ורואים ושומעים, ולבנו נחמץ. מדוע לא היה אפשר למצוא פתרונות? בסך הכול מדובר בפחות מ-2,000 משפחות. היה צריך, בין שהמשפחה משתפת פעולה ובין שלא, למצוא לה פתרון טוב ויעיל. באמת. לפי המודעות, לכל משפחה יש פתרון. התברר שאלה מודעות שאולי הכניסו כספים למשרד הפרסום שקיבל כנראה תמורה גדולה מהממשלה בעבור פרסומן, אבל מאחוריהן לא היתה שום אמת. אין פתרון לכל משפחה, אין פתרון לכל תושב, הפתרונות טרם נמצאו. 
       
       יחד עם הביקורת אני קורא מכאן לממשלת ישראל להקים מטה חירום, אולי להטיל את העניין על צה"ל, ולפתור את הבעיות בתוך שעות ספורות – שבאמת יהיה פתרון. אנו חייבים את זה למגורשים, אנו חייבים את זה לעקורים. מספיק פעלנו, מספיק עשתה הממשלה – שאנחנו, כמובן, מתנגדים לה – מספיק היא עשתה בכך שעקרה וגירשה אנשים מבתיהם, ממקור חייהם, מהמקום שבו הם גרו, על משפחותיהם, על ילדיהם. כל הדברים האלה הרסו את המשפחות, הרסו גם חלק מאתנו, שאינם גרים שם, שמזדהים אתן, אבל לפחות – לפחות את המינימום. בואו נגלה יחס, יחס של קירבה ואהבה ממשלתית, ממלכתית, מדינתית אליהם, ויפה, לא שעה אחת קודם, אלא דקה אחת קודם. תודה רבה. 

היו"ר ראובן ריבלין:
       
       תודה רבה לחבר הכנסת יהלום. השר שטרית ישיב על כל ההצעות בנושא זה יחד, ואם סגן שר הביטחון ירצה להתייחס למה שקשור למשרדו, גם הוא יוכל להשיב. ולא צריך, אדוני סגן השר –בשבילנו אתה שר – לא טוב שאדוני קורא קריאות ביניים.  
       
       הבא אחריו, רבותי. יש לי הכבוד להזמין את חבר הכנסת צבי הנדל, שהוא חבר הכנסת, אבל גם אחד מהאנשים ששילמו את המחיר באופן אישי, יחד עם משפחתו על שלושת דורותיה – ארבעת דורותיה. 
       
יצחק כהן (ש"ס):
       
       אחד הפליטים. 
       
נסים דהן (ש"ס):
       
       העקורים.
       
יצחק כהן (ש"ס):
       
       - - -
       
היו"ר ראובן ריבלין:
       
       בבקשה. 
       
       חבר הכנסת וילן, כאשר אנחנו מדברים על התנועה הקיבוצית, מובן שאנחנו מדברים גם על התנועה הקיבוצית הדתית; אבל אם אדוני רצה להוסיף ולהדגיש, זאת היתה זכותו. 
       
       בבקשה. 
       
צבי הנדל (האיחוד הלאומי - ישראל ביתנו):
       
       מכובדי היושב בראש, חברי חברי הכנסת, נתחיל בתודות, אף שאלה ימים קשים. 
       
היו"ר ראובן ריבלין:
       
       אני לא מגביל אותך בזמן. 
       
צבי הנדל (האיחוד הלאומי - ישראל ביתנו):
       
       תודה, תודה. 
       
       תודה לחיילי צה"ל בדרגות הביניים ובדרגות הנמוכות, ותודה לשוטרים. מה שקשה לי להגיד על המפקדים, על המדינאים, על הממשלה, יש לי מלוא החופן להגיד לחיילים, באהבה אדירה, וגם לשוטרים. 
       
       תודה למתיישבים, שגילו אצילות ברגעים הכי קשים, שגילו אחריות לאומית מהמעלה הראשונה. הכול היה יכול להיות גם אחרת, לא עלינו. 
       
       תודה לעם היושב בציון, שכמה שאגיד, זה רק יגמד את האהבה האדירה שמרעיפים עלינו, עד כדי אי-נוחות. אנחנו כבר מרגישים לא נוח. כמה אתה יכול. וזה חוצה את כל שדרות העם: שמאל, ימין, למעלה, למטה, דתיים, לא דתיים, חרדים – כולם. מדהים. עד כדי מבוכה. תודה לכולם, ממש לכולם. 
       
       אני גם לא כל כך רוצה לעשות חשבונות לאחור. יש ויכוח על מי אשם בכך שההכנה האזרחית היתה כל כך לא ראויה. יכול להיות שעל זה יצטרכו להקים ועדת חקירה כזאת או אחרת, כי באמת נעשו דברים בלתי מובנים עד כדי להחריד, כי הרי זה כבר לא קשור בעקירה עצמה, או בגירוש, או בהתנתקות, או איך שתקראו לזה; זה קשור בלהיות ארגון מסודר. צה"ל עשה סידור אדיר, אימונים מצוינים, המשטרה – בין שאני מרוצה מזה ובין שאני לא מרוצה מזה – ידעו שיש להם משימה, ועשו באמת הכנה – שכל עם ישראל או רובו גם נחשף לה – בצורה מעוררת כבוד. ובצד האזרחי? סידרו לכל אחד מלון. 
       
       לא רוצה לדבר על העבר. יש עכשיו סיטואציה, ואני מבקש מכל חברי הבית – כל מי שאכפת לו קצת מהמדינה שלנו – להירתם. זה דבר מאוד פשוט: ראש הממשלה הבטיח שכל יישוב שירצה לשמור על המרקם הקהילתי שלו – המדינה תעזור לו. אומנם, אנחנו רוצים לקבץ את מרב היישובים יחד, אבל יכול להיות שזה יהיה בשני גושים. כל זה ייעשה מול המדינה. יש תכנון, עובדים על התכנון, אני מקווה שאומנם הפעם ההתחייבות היא לא שקרית, אבל גם אם זה ייעשה בקצב המהיר ביותר, גם אם יירתמו לעניין הזה טובי האנשים בכל משרדי הממשלה, שנתיים יעברו עד שיעמוד בית, אחרי תכנון, אחרי סלילת כבישים והקמת תשתיות. 
     
       בשנתיים האלה אי-אפשר להחזיק בני-אדם במלון, גם לא במוסדות חינוך שמפוזרים היום בישיבות תיכוניות, באולפנות. עכשיו מתחילים ללמוד, בעוד שבועיים-שלושה. ביקשנו מצה"ל, ביקשנו מהממשלה, ממשרד ראש הממשלה, למצוא פתרונות, ונראה היה לנו שהזול והמהיר ביותר זה להשתמש בתשתיות של צה"ל, בבסיסים ברמת בינוי מאוד גבוהה, עם מבנים ממוזגים. חיילים, אם ישימו אותם באוהלים, אולי להם זה צ'ופר, מה שלנו בלתי אפשרי, שמשפחה עם חיתולים וכו' - לא רוצה לעשות את זה קיטש - לא יכולה לחיות במלון יותר משבוע. חייל יכול, הוא יכול גם באוהל, יש היום ברעים, הבסיס הענק שהקימו. יש הרבה פתרונות, שקל הרבה יותר ליישם אותם כלפי חיילים וקשה מאוד למשפחות.
       
       לכן, הבעיה המיידית, המאוד פשטנית – ביום כזה תראו על מה אני מדבר, הרי יש לי כל כך הרבה מה להגיד, אבל זאת בעיה אקוטית מיידית - יש למעלה מ-1,000 משפחות מפוזרות. נניח לצורך העניין שהן אשמות, אף שאני לא בדיוק הבנתי את האשמה הזאת. ברגע שאדם לא רצה להתפנות ולהיעקר מביתו, והדבר היחיד שהוא רצה, שהקהילה תישמר - שלח את ראש המועצה שלו, שלח את פורום המשפטנים שייצג את המועצה, בשביל לשמר קהילות. כשמדברים על קהילות מדברים עם מנהיג, לא מבקשים מכל פרט ללכת ולחתום על כתב כניעה. בצורה אכזרית - עד שלא תחתום על כתב כניעה לא מדברים עם אף אחד. היה נתק מוחלט עם כל מי שדיבר, ודיברו. גם ראש המועצה, גם הנציגים שלו, גם פורום המשפטנים, עם השרה ציפי לבני, שעשתה מאמצים כנים לנסות איכשהו לגשר על הפערים. או שיש מישהו שרוצה לפזר לכל עבר את האוכלוסייה הזאת, או 
ש- - -  אין לי תשובה לכול. דבר אחד ברור, זאת הבקשה המרכזית, המשמעותית, כמעט היחידה, שביקשנו לכל אורך הדרך, מההתחלה  ועד היום. עד היום עדיין יש ויכוח אם כן אפשר להכניס את נווה-דקלים לזיקים או אי-אפשר. ריבונו של עולם, אי-אפשר לדאוג לחיילים לשנתיים האלה? 
       
       לכן, אני אומר שלא תתבלבלו מנופת הצופים, שיש לכל אחד מלון. בוודאי היושבים בבית הזה מבינים שמלון זה טוב לנופש. זה גם לא מסתדר שבן-אדם, שבא לנפוש באיזה מלון, לובש בגד ים ורץ לבריכה שמח, כי זאת החופשה השנתית, יראה כמה אנשים נפולי פנים בוכים בארוחת הבוקר. לא בדיוק לזה הוא ציפה, וגם לא ההיפך. אבל זה כבר היה, ועכשיו צריך להסתכל קדימה. הקדימה שלנו מאוד פשוט - רוצים לשמר קהילות, מי שרוצה; רוצים להקים את היישובים, מי שרוצה. זה אני מקווה שיהיה. בינתיים, תמצאו את הפתרון הזמני. הפתרון הזמני הוא לא בית-מלון, הוא מקום שמשפחה יכולה להתגורר בו.
       
       אני חושב שהדרישה שלנו היא הרבה יותר צנועה מאשר לבנות עוד קרווילות או חארטה-וילות. זה עולה הון עתק, זה גם לוקח יותר זמן, ואין כספים מיותרים. אף שלא כל כך אכפת לי הכסף. אחרי מה שעשו לי, לא מעניין אותי כמעט משום דבר. אחרי שאני מדבר עם התושבים שלנו המפוזרים, באמת הפרטים האלה לא משנים, אבל כנראה אנחנו בנויים אחרת, והאחריות שלנו למדינה הזאת בנויה אחרת. לכן, גם הקרוונים, שהם לא פאר היצירה, זה כל כך יקר שלא ראוי בשביל שנה-שנתיים לעשות את זה. 
       
       בסוף, תודה לרוב חברי הבית, גם מימין וגם משמאל, שחלקם הגיעו ולחצו יד, חלקם הרימו טלפון ובירכו. לפעמים קצת לא נעים, לא יודעים מה להגיד ברגעים כאלה, כמעט כמו באבל, אבל בכל זאת עשו את זה. מי שלא עשה את זה, אין לי ספק שלא עשה את זה כי לא היה לו נעים ולא ידע מה להגיד. ברגעים כאלה אנשים נבחנים. אני אומר לכם שיש לנו עם אדיר, ממש עם אדיר. חבל שהמנהיגות שלו לא כל כך ראויה לו. תודה. 
       
היו"ר ראובן ריבלין:
       
       תודה. כבוד השר מאיר שטרית ישיב על ההצעות, לאחר מכן ישיב סגן שר הביטחון. לאחר מכן ניתן לשורה של חברי כנסת שביקשו הצעה נוספת - הם שישה במספר - לעלות לדוכן ולדבר, אבל לא למעלה משלוש דקות כל אחד.
       
שר התחבורה מאיר שטרית:
       
       אדוני היושב-ראש, רבותי חברי הכנסת, אני חושב שכולנו עקבנו בהערצה אחרי תהליך הפינוי - פעולתם של כוחות הביטחון וגם של המתיישבים. אני חושב שזאת היתה תעודת כבוד למדינת ישראל, הדרך שבה זה נעשה. כל זרועות הביטחון, החיילים, החיילות, אנשי המשטרה ואנשי מג"ב, ראינו אותם עומדים בתנאים קשים ביותר, מול אנשים שנעקרים מבתיהם בכאב לב עצום, ואת כל מרירותם זרקו בפניהם. חלקם חיילים בני 18-19, והם עמדו וספגו את הכול, לא הוציאו מלה, לא הגיבו, מחלו על כבודם. חרף התנאים הקשים, גם רוב המתיישבים, רובם ככולם, נהגו בכבוד בחיילי צה"ל, לא נכנסו אתם לעימותים אלימים; לא היתה אלימות, בניגוד לתחזיות השחורות.
       
       אני הערכתי, אדוני היושב-ראש, גם בממשלה, שתהליך הפינוי ילך הרבה יותר מהר, כי רוב המתיישבים הבינו שהפינוי – כלה ונגמרה, ויצטרכו לפנות את רצועת-עזה ואת היישובים שעליהם הוחלט בממשלה ובכנסת, והם השלימו עם הגזירה והבינו שצריכים לעזוב. לכן הם גם החליטו – ואמרתי את זה המון פעמים מעל במת הכנסת - שהם לא יהיו אלה שיתעמתו עם אנשי צה"ל. 
       
       שמענו עכשיו את צבי הנדל מדבר בכאב לב, ממש מן הלב, דברים שיוצאים מן הלב ונכנסים אל הלב. אני יכול לגלות שאחרי שראיתי את מה שקרה בפינוי, צלצלתי ביום שישי לביתו של חבר הכנסת הנדל, ואמרתי לו שאני מצלצל רק להביע את הערצתי על ההתנהגות של המתיישבים וההתנהגות שלו באופן אישי, שהיתה דוגמה ומופת לאדם שלא קל לו, שנעקר מביתו ממש, דבר שהוא האמין בו כל חייו. אבל הוא עשה את זה בכבוד, עשה את זה בדרך הראויה ביותר למנהיג פוליטי ולמנהיג ציבור.

יצחק וקנין (ש"ס):
       
       גם אתה האמנת בזה.
       
שר התחבורה מאיר שטרית:
       
       ידידי חבר הכנסת וקנין, אני אף פעם לא האמנתי בזה. 
       
היו"ר ראובן ריבלין:
       
       הוא חלק מתנועה שהאמינה בזה, אבל הוא לא הסתיר את דעתו האישית.
       
שר התחבורה מאיר שטרית:
       
       תמיד אמרתי את זה בפומבי, התנגדתי להתיישבות בעזה לפני 25 שנים, לא היום. אילו שמעו לקולי אז, אולי לא היתה קמה שם התיישבות בכלל.
       
היו"ר ראובן ריבלין:
       
       הוא לפחות אמר לתנועה מה הוא חושב, והם בחרו בו. 
       
שר התחבורה מאיר שטרית:
       
       אף פעם לא הסתרתי את דעתי, תמכתי בהתנתקות. חשבתי שלא היה צריך להקים את היישובים שם, וצר לי שבגלל קוצר ראות של הממשלות השלו את האנשים לחשוב שאפשר לשבת שם לנצח. אני חשבתי שזה בלתי אפשרי ואמרתי את זה באופן פומבי. אף פעם לא הסתרתי את דעתי, ומי שלא רצה לבחור בי יכול היה לא לבחור בי. מי שבחר בי ידע בדיוק מה הוא מקבל. בכנסת הזאת תמכתי בהסכם אוסלו; לא התנגדתי, לא הסתרתי את דעתי - הייתי לבד בליכוד, ולא חששתי. אני חושב שמנהיגי ציבור צריכים להגן על העמדות שלהם בכבוד, גם אם הם במיעוט לפעמים. 
       
       אבל אני יודע מה צבי הנדל מרגיש, כאדם שהאמין בכל לבו, היה ראש המועצה האזורית שם, הקים חלק מהיישובים, נלחם כל חייו. אני חושב שאני לא מגזים כשאני אומר, שקשה לא להבין את הכאב הנורא של הקרע. הוא עשה את זה בצורה הראויה והמכובדת ביותר. אני עוד פעם אומר לך, חבר הכנסת צבי הנדל, בהערצה ממש: כל הכבוד. 
       
       עם זאת, אדוני היושב-ראש, היתה קבוצה של פורעים, שלא היו תושבי עזה, שנכנסו בלי לשאול את המתיישבים, שהתנגשו עם החיילים באלימות. שפכו עליהם אולי לא חומצה, אבל טרפנטין מדלל, שיש לו תכונה חומצית, ועשה כוויות לחיילים. נפצעו חיילים רבים. 
       
שאול יהלום (מפד"ל):
       
       לא חומצה, שמן.
       
שר התחבורה מאיר שטרית:
       
       טרפנטין זה חומר חומצתי. תבדוק את ה-PH שלו. אני חושב שה-PH של טרפנטין עומד על 4, זה חצי חומצה. זה לא שמן, רק אם היו שופכים שמן חם. פעם עשו את זה על המבצרים כשפרצו את החומות.

היו"ר ראובן ריבלין:
       
       גם מים רותחים מספיק.

שר התחבורה מאיר שטרית:
       
       כן, גם מים רותחים מספיק. אבל הקללות, המריבות, הגידור והביצור, זה לא המתיישבים. מוציאים שם רע להתיישבות. זו קבוצת פורעים שאין להם, תסלחו לי, לא כיבוד של חוק ולא של דמוקרטיה, ואני שמח שאנשי כוחות הביטחון עצרו את האנשים האלה, וצריך להעמיד אותם לדין. לא צריך להסס לומר את זה, כי אלה הפנים הרעות והפנים המכוערות של התהליך. הפנים היפות היו המתיישבים. אני חושב שגם המתיישבים ניערו את חוצנם מהם, ובחלק מהמקומות ביקשו שלא ייכנסו. קראתי אתמול בעיתון, שמתוך כל אלה שנעצרו רק ארבעה היו תושבי הגוש, כל היתר בכלל לא גרים במקום. אני חושב שאנחנו לא צריכים לתת יד לפורעי חוק, וכל מי שפורע חוק, צריך להעמיד אותו לדין בלי חוכמות. 
       
       אדוני היושב-ראש, אני מאוד מוטרד מהתהליך של הפינוי בשא-נור ובחומש, כי לפי הדברים שנאמרים לפחות בתקשורת ובעיתונות, אנשים שם התבצרו עם חומרים ועם כלים ועם "נינג'ות" ועם רימוני הלם. אם הדברים נכונים, יש לדעתי חשש כבד לעימות אלים, ואם יש שם בכלל מנהיגות - אני חושב שאין שם מנהיגות אלא זו חבורת פורעים - אני מקווה שיהיה להם השכל להוריד אותם מהעצים. אם לא, כוחות הביטחון צריכים לאסור את האנשים הללו, לא רק לפנות, אלא כל מי שמפנים לאסור אותו מייד ולשים אותו בכלא. זה מה שצריך לעשות לאנשים שינהגו באלימות נגד כוחות הביטחון. אני חושב שלא צריך לעבור על זה לסדר-היום.

	אדוני היושב-ראש, היה חריג אחד שאני לא יכול להתעלם ממנו באופן אישי. צפיתי בטלוויזיה בתהליך הפינוי הרבה מאוד שעות, והיה דבר אחד שלפחות אותי זעזע, ולדעתי הוא לא היה נכון, וזה ההצגה המבוימת של הוצאת הילדים עם ידיים למעלה וטלאי צהוב על חזיהם. זה מזעזע בעיני, ומי שיזם את זה, לדעתי יהיה צריך לעמוד לדין. מישהו משווה את כוחות הביטחון הישראליים לנאצים? זה נראה הגיוני בעיני מישהו? גם למחאה יש גבול. הדבר הזה זעזע אותי. כל הניסיון הזה לחקות תמונה מעיתון מתקופת השואה הוא דבר מזעזע בעיני, וצריך היה להעמיד את האנשים האלה לדין, כי זו ממש הסתה פרועה בעיני. 

       כל היתר, ראיתי את המתיישבים באמת בכאבם, ראיתי את הפינוי שעשו חלקם בתפילה, חלקם בתפילת "נעילה", אפילו משפחות שכולות, ראינו אתמול כיצד הם נהגו וכיצד פעלו, ואני אומר להם: כל הכבוד. אני יודע שהמתיישבים היום, שפזורים ברחבי הארץ במקומות שונים, ייקח זמן עד שכל אחד ימצא את מקומו.

היו"ר ראובן ריבלין:
       
       אל יקרא לתפילה תפילת "נעילה", כי תפילת "נעילה" יש בה תקווה.

שר התחבורה מאיר שטרית:
       
       הם אמרו תפילת "נעילה".

היו"ר ראובן ריבלין:
       
       תפילת סגירה. תפילת "נעילה" יש בה תקווה גדולה.

שר התחבורה מאיר שטרית:

       אני השתמשתי בשם שהם אמרו. 

היו"ר ראובן ריבלין:
       
       "פתח לנו שער בעת נעילת שער".

שר התחבורה מאיר שטרית:
       
       נכון. נפתח שער חדש. אני מקווה שהשער החדש אכן יהיה פתוח לכולם, וכולם יכולים לשבת בנגב ובגליל, לפתח את מדינת ישראל, את המקומות השוממים הללו שעדיין נשארו בשיממונם. יש מקום לקליטת כל התושבים האלה ועוד רבים כמוהם, אם יש צורך. הלוואי שיפסיקו  לבנות את מרכז הארץ ויעבירו את כל הזוגות הצעירים לגליל ולנגב, כי זו הציונות האמיתית של מחר, ליישב את החלקים האלה בישראל שלא מיושבים לפני שנחפש חלקים אחרים. הנגב והגליל יש בהם מקום לקלוט מיליונים של יהודים, אם ירצו בכך, ויש שם מקומות, אנחנו מפתחים שם, אם ירצה השם, תחבורה - - - 

דוד טל (נוי):
       
       אדוני השר, גם לוד, רמלה ועכו קוראות לכל התושבים האלה לבוא אליהן.

שר התחבורה מאיר שטרית:
       
       בהחלט, אבל, חבר הכנסת טל, גוש-דן הולך ונהיה כולו גוש בטון אחד. אני בעד זה, אמרתי את זה בממשלה ואחזור על זה פה, אילו בי תלוי הדבר, הייתי אוסר על שינוי אפילו של סנטימטר אחד קרקע במרכז הארץ, ומפנה את כל הבנייה בישראל לנגב ולגליל. זה מה שצריך לעשות אם באמת רוצים לפתח את הנגב והגליל ולא לשלם מס שפתיים. לצערי רב, קורה בדיוק ההיפך. משמידים את כל השטחים הירוקים במרכז הארץ ובשרון ואת כל הפרדסים ואת כל החקלאות, ואת כולם מנסים להעביר לנגב ולמקומות שאין בהם מים ותנאי אקלים נכונים, ובמקום זה בונים בטון, כי אנשי נדל"ן כנראה הרבה יותר חזקים מהממשלה וממוסדות התכנון, ויש להם כלים להעביר את רצונם. אני חושב שצריך לשנות את המשקל ולהטות את זה בדיוק במאה-ושמונים מעלות לכיוון של הנגב והגליל. זו החלוציות האמיתית של היום, זו הציונות של היום ושל מחר.

יעקב מרגי (ש"ס):
       
       אולי שיתחלפו החלוצים נוכח ההסתה הגדולה שהיתה? אולי שהפעם הם ילכו להיות חלוצים - - - 

שר התחבורה מאיר שטרית:
       
       אני חושב שכל עם ישראל חלוצים בפני המחנה, וכל הזוגות הצעירים היום יכולים לשבת ולבנות בתים בנגב ובגליל במחיר  הרבה יותר זול מאשר בגוש-דן - - 

יעקב מרגי (ש"ס):
       
       הרסתם להם את הציונות.

היו"ר ראובן ריבלין:
       
       חבר הכנסת מרגי, מספיק.

שר התחבורה מאיר שטרית:
       
       - - ותפקידנו להבטיח באמת שתנאי החיים שלהם שם יהיו לא פחות טובים מאשר במרכז הארץ - אמצעי תחבורה מהירים, רכבת, כבישים מהירים. אדוני היושב-ראש, אני שוקד לגרום לכך שכל אדם יוכל להגיע לכל נקודה בנגב ובגליל במהירות, גם למקום מגוריו, ויוכל להגיע ממקום למקום.
       
       אדוני היושב-ראש, בזאת אסיים. נדמה לי שהתושבים, שהיום פזורים ברחבי הארץ - - - 

חיים אורון (מרצ-יחד):
       
       אדוני השר, אני מאוד מברך על 7,000 תושבים נוספים לנגב, אבל היום חיים שם 400,000 תושבים, ואני מקווה שהצורך הזה שאתה מדבר עליו בשם הממשלה היה קיים גם קודם, ואני מקווה שיגבר עכשיו ולא יהיה עוד מלה ריקה מהדוכן. אני אומר את זה כמי שחי במקום הזה קרוב 
ל-45 שנה.

שר התחבורה מאיר שטרית:
       
       חבר הכנסת ג'ומס, אני יודע שאתה חי בלהב - - - 
       
היו"ר ראובן ריבלין:
       
       הוא אומר, שעכשיו כדי למצוא תירוץ לפינוי האנשים, באים ומספרים על הנגב. חבר הכנסת אורון אומר: אני כבר בנגב כמעט 47 שנים, לא שמעתי אף פעם שהתייחסו כל כך לנגב מאז בן-גוריון.

שר התחבורה מאיר שטרית:
       
       הוא צודק.

גאלב מג'אדלה (העבודה - מימד - עם אחד):

	לא היה משנה לראש הממשלה. 

היו"ר ראובן ריבלין:
       
       פתאום - - - 

שר התחבורה מאיר שטרית:
       
       הרבה ממשלות שילמו מס שפתיים. 
       
היו"ר ראובן ריבלין:
       
       עכשיו יהיה לנו נגב חדש.

שר התחבורה מאיר שטרית:
       
       חבר הכנסת אורון, צריך להפסיק עם תשלום מס שפתיים ולעשות שינוי דרסטי בנושא.
       
חיים אורון (מרצ-יחד):
       
       השקיעו ממערב לנגב בגוש, והנגב נשאר כפי שהוא.

שר התחבורה מאיר שטרית:
       
       צריך לעשות שינוי דרסטי בסדר העדיפויות של המדינה, וזה מה שיכול להביא לשינוי בנגב ובגליל. אני אומר את זה לא רק היום, אלא לאורך שנים, גם מעל הבמה הזאת, גם מעל במות אחרות. אני מתכוון לכל מלה שאני אומר. 
       
       אדוני היושב-ראש, האנשים שמפוזרים היום ברחבי הארץ, אני חושב שהממשלה מוכנה וגם תעשה כל מה שהיא יכולה כדי לסייע בידיהם לבנות את בתיהם מחדש במקומות שהם ירצו. נדמה לי שהאופציות רבות, אדוני היושב-ראש. חוק פינוי-פיצוי נותן לתושבים את האפשרות, לכל אחד מהם, לשכור בית, והממשלה משלמת שכר דירה לשנתיים. אנשים צריכים לדעת את זה. אנשים חושבים שאנשים נזרקו לרחוב ולא יכולים לעשות כלום. כל אדם יכול לקבל שכר דירה לשנתיים מהמדינה. אנשים מקבלים חופשת הסתגלות של שישה חודשים והמדינה משלמת את משכורתם. כל מי שבגיל 55 ומעלה, על-פי חוק פינוי-פיצוי המדינה משלמת לו פנסיה עד גיל 67. נוסף על זה, כאמור, יש פיצויים של העברה, יש פיצויים על הקרקע, פיצויים על הבתים.
       
       אדוני היושב-ראש, בכנסת, בשיתוף עם חברי ועדת הכספים, תיקנו את החוק, כך שהלכנו לקראת המתיישבים ככל שיכולנו, וניתנו, לדעתי, תנאי פיצוי שמאפשרים לכל אדם שהיה לו בית לבנות את ביתו מחדש באותה רמה. אני עומד מאחורי הדברים שאני אומר ויכול להוכיח אותם במספרים. היום אין לאנשים בעיה. מי שלוקח את ענייניו בידיו והולך לחפש בית לגור בו או לקנות קרקע ולבנות בית, האופציות פתוחות, קיימות וזמינות בכל רחבי הארץ. אני מקווה שהם ימצו אותן במהרה, וכל אחד, אם ירצה השם, יבנה בית של קבע בישראל, שלא ייעקר עוד. תודה.


הצעה לסדר

היו"ר ראובן ריבלין:
       
       רבותי, לפני שסגן שר הביטחון ישיב, יש הודעה לפי סעיף 53(א) לחבר הכנסת פרוש, מעניין לעניין באותו עניין, ולכן אני מבקש מסגן השר בוים שישיב גם על עניין זה. בבקשה, חבר הכנסת פרוש. לאחר תשובתו של השר יעלו בזה אחר זה חברי הכנסת גפני, טיבי, וילן, בנלולו - אם יהיה פה - נסים זאב וזחאלקה.

מאיר פרוש (אגודת ישראל - יהדות התורה והשבת):
       
       אדוני היושב-ראש, עמיתי חברי הכנסת, אילו היה לי יותר זמן במסגרת סעיף 53, מעבר לזמן שהוקצב לי, הייתי מתייחס לעוקרים, לנעקרים, למגרשים, למגורשים, לאכזריות נגד יהודים   מאמינים שמתיישבים וזורעים. אילו היה לי יותר זמן הייתי מתייחס לדברי אבו-מאזן, שהכריז כי הנסיגה הישראלית היא בזכות השהידים, ומה שמשתמע מכך הוא שצריך להמשיך את הטרור כדי להביא לשחרור יתר אדמות יהודה ושומרון.  אילו היה לי יותר זמן, אדוני היושב-ראש,  הייתי מתייחס לביקורה הקרוב של מזכירת המדינה קונדוליסה רייס, שבאה להאיץ בנו להמשיך ומהר את ההתנתקות מיתר חלקי ארץ-ישראל ויהודה ושומרון. אילו היה לי יותר זמן, אדוני היושב-ראש, בנאומי זה, הייתי מתייחס לסכנה ולאיוולת שבהסכם הנרקם אודות ציר פילדלפי, שרק ברגע האחרון גילו חכמי חלם שיש לדרוש שמצרים לא תעביר נשק לפלסטינים. אילו היה זמן, הייתי מתייחס גם לשערוריית הטיפול הכושל במגורשי גוש-קטיף. הרי ביקשנו, כמעט התחננו, לדחות את העקירה בשלושה חודשים כדי להכין יסודית יותר, טוב יותר, את הטיפול במגורשים. 
       
       כיוון שזמני מוגבל, אני מבקש לייחד את דברי לזעקה נגד רמיסת השבת ברגל גסה בעבודות להכשרת כביש חדש, מקביל לציר-פילדלפי, ונגד החילול הזדוני של שבת קודש בעבודת דחפורים שנעשתה בצפון השומרון ובכפר-דרום בשבת שעברה, שבת פרשת דברים, יום לפני תשעה באב. קשה להבין מדוע היה צריך לעשות אותה בשבת דווקא. עדי ראייה מסרו שביום השבת, באינטנסיביות, עבדו דחפורים של צה"ל מול היישוב חומש וליד כפר-דרום, ולדעת עדי הראייה, מטרת הדחפורים היתה לחסום את המבואות ליישוב חומש ולמנוע כניסה אפשרית של מתנגדי העקירה  - זו שמכונה "תוכנית ההתנתקות" - ליישוב כפר-דרום. 
       
       אדוני היושב-ראש, הצעתי לשר הביטחון, ואני מקווה ששר הביטחון יאמר זאת מעל הבמה, למנות אלוף לקצין בודק, כדי לברר אם חילול השבת על-ידי הצבא הוא אומנם לצורכי ביטחון, או לדברים אחרים. שמירת השבת – ופה אני מדבר על הפרהסיה לפחות – שמרה על עם ישראל בכל תולדות חייו, בנסים גלויים, ויותר מכך – בנסים נסתרים. אנחנו לא יכולים להרשות לעצמנו, ולא ניתן, ששבת קודש תהיה למרמס על-ידי ממשלת ההתנתקות מארץ-ישראל ומערכי היהדות. לא ניתן להפוך אותה ליום חול ומחולל. תודה רבה. 
       
היו"ר ראובן ריבלין:
       
       תודה רבה לחבר הכנסת פרוש. 
       
       
התנהלות הממשלה בכל הקשור לגירוש ועקירת היישובים 
ולמציאת פתרונות לעקורים

היו"ר ראובן ריבלין:
       
       כבוד סגן השר השר זאב בוים יעלה וישיב. לאחר מכן ידבר חבר הכנסת גפני. אדוני סגן השר, הואיל והשר שטרית השיב על הדברים האזרחיים, אדוני יתרכז בנושא הצבאי. 
       
סגן שר הביטחון זאב בוים:
       
       אדוני היושב-ראש, חברי הכנסת, אני רוצה להתייחס בעיקר לקריאתו של חבר הכנסת שאול יהלום. אני לא חושב שהבעיה היא טיבו המדויק או הרכבו הכימי של החומר. אני חושב שלא זה העניין. אני חושב שצריכה לבוא מכאן קריאה משותפת של גינוי, ואני שמעתי, ואתה הקדמת את זה. הבעיה היא רק שמצד אחד מגנים בקריאה, ומצד שני מתחילים להסביר שזה לא כל כך נורא ולא כצעקתה, וזה מקהה ומבטל, בעצם, את משמעות הקריאה הזאת. אני חושב שהיום, במיוחד היום, צריך להוקיע את גידולי הפרא שצמחו בערוגה היפה הזאת של המתיישבים. 
       
שאול יהלום (מפד"ל):
       
       צריך לגנות יותר את מה שהיה. 
       
סגן שר הביטחון זאב בוים:
       
       היום במיוחד, חבר הכנסת יהלום, מכיוון שאנחנו עומדים לפני פינוי שא-נור וחומש, ושם מבטיחים – מבטיחים – האנשים המתבצרים שם, שכפר-דרום יהיה משחק ילדים לעומת מה שהם מתכוונים לעולל לחיילים ולשוטרים. מה הם לא אגרו שם כבר על בניין המשטרה בשא-נור: בנזין, סולר, חומרי צבע, רפש ואמצעים כאלה ואחרים. אני לא רוצה לפרט את כל האמצעים. אתמול ראינו את הקדימון למה שעלול, חלילה, להתרחש מחר, ונדמה לי שלא יהיה מנוס, כך נראה, מסוג של עימות אלים. התקווה הגדולה שעוד נותרה היא, שנשק חם לא יופעל שם. ואני גם רוצה לומר, שאני כבר לא בטוח בזה, אחרי שראיתי אתמול שאין שום בעיה להתנפל על חיילים בכלי רכב משוריינים, לשרוף צמיגים של מכוניות של הצבא ולשפוך סוכר אל תוך מכלי דלק כדי להרוס מנועים. אלה האנשים. אז דווקא ביום הזה אני חושב שצריכה לצאת מכאן קריאה משותפת שמוקיעה ומגנה את הדרך שנוקטים האנשים האלה, גידולי הפרא, נוער הגבעות, אלה שצמחו בלי שליטה, ומכאן צריכה להישלח הקריאה. 
       
       ברשותך, אדוני היושב-ראש, ובהמשך, כמובן, למה שאמרו כאן. כשאנחנו מדברים על השוטרים, כשאנחנו מדברים על החיילים, נשלח מכאן באמת ברכות על הדרך שבה פעלו החיילות והחיילים, השוטרות והשוטרים - בצורה מעוררת כבוד, באיפוק, בסבלנות, בהזדהות ובהבנה עם המפונים, אבל גם בנחישות. פתאום, הייתי אומר, חזרו כוחות הביטחון שלנו ונגלו במלוא עוצמתם הערכית, המוסרית. בתוך כאב הפינוי והעקירה חזר צה"ל והתנשא במלוא הדרו האנושי, היהודי, בצד יכולתו המבצעית. 
       
       ומכאן נשלח גם את מלוא האמפתיה שלנו, ההשתתפות בצער, וכן הבנה והערכה אין קיץ למתיישבים, שגם בשעה שחרב עליהם ביתם, בכל המובנים של החורבן, חשפו את מקורות התעצומות, תעצומות הנפש שלהם, בדרך שבה אספו את עצמם אל מחוץ לגוש. ועוד נחליט כאן, שאנחנו, חברי הבית הזה, לא ננוח ולא נשקוט עד שיתוקנו כל הליקויים הראשונים – ובאמת יש ליקויים ראשונים; אין טעם להחליט עכשיו מאיפה באו, ולמה, ומי האשם בכך – עוד יהיה אפשר לבדוק זאת, אבל ברגע זה נתבע מעצמנו, הכנסת, הממשלה, שלא נשקוט עד שנבצע מלאכה שלמה, כדי שהמתיישבים שנעקרו ופונו ימצאו מהר ככל שאפשר קורת גג יציבה לאנשיהם, למשפחותיהם, כדי שיוכלו לבנות בית חדש ולנטוע כרם חדש בארץ. תודה רבה. 
       
היו"ר ראובן ריבלין:
       
       תודה רבה לסגן שר הביטחון. רבותי, כמה הצעות נוספות, כי הרי אף אחד לא מבקש - זה רק לצורך דיבור. ראשון הדוברים, בהתאם למוסכם, חבר הכנסת אחמד טיבי. אחריו - חבר הכנסת גפני, ואחריו - חבר הכנסת אבשלום וילן. חבר הכנסת נסים זאב – אתה אחרי חבר הכנסת וילן. 
       
אחמד טיבי (חד"ש-תע"ל):
       
       תודה, אדוני. אדוני היושב-ראש, רבותי חברי הכנסת, אקדים ואומר שאני מאלה                 שתמיד אמרו את דעתם על מה שקרוי "מפעל ההתנחלויות", וגם הפעם אומר בגילוי לב: אני לא שותף לרגשי האמפתיה ותעשיית הקיטש התקשורתי לרגל החזרת המתנחלים לתוך מדינת ישראל. יש ניסיון - - - 
       
היו"ר ראובן ריבלין:
       
       חבר הכנסת טיבי, מישהו עלול אולי להבין אותך לא נכון: כל הציונות היא מדיניות מתנחלת. אז אדוני מתכוון למתנחלים מאז 67'? אני מבין. 
       
גאלב מג'אדלה (העבודה - מימד - עם אחד):
       
       בשטחים הכבושים - - - 
       
היו"ר ראובן ריבלין:
       
       רבותי, אני נוזף בי, ועכשיו חבר הכנסת טיבי יכול להמשיך. 
       
אחמד טיבי (חד"ש-תע"ל):
       
       תמיד כשאני מדבר לפני אנשי הימין על הצורך להקים שתי מדינות ועל השטחים הכבושים מ-67', הם עומדים על כך שאולי בכל זאת אבקש את רמלה, את לוד, את חיפה, ואני מסרב, אף  שאמא שלי מרמלה ואבא שלי מיפו. לא רוצה. אני מכיר במדינת ישראל, ואני חבר בכנסת המייצגת את מדינת ישראל. אני לא מסתיר את זה. גם בחוץ-לארץ אני כותב: "חבר הכנסת". לא מסתיר. לפעמים אני גאה בעובדה שאני מייצג ציבור בפרלמנט. 
       
היו"ר ראובן ריבלין:
       
       אני שמח שאמרת את זה בתשובה על שאלה. 
       
אחמד טיבי (חד"ש-תע"ל):
       
       לא, אני אומר את זה תמיד. 
       
       לכן, אדוני היושב-ראש, אני אומר שאין לי שום אמפתיה לאנשים האלה. אני אומר את זה לחבר הכנסת יהלום: בשבועיים האחרונים ראיתי תמונות ממש – אנשים הזדעזעו מתמונות של צלחת מרק על השולחן, כאשר אמא תופסת בידיה את התינוק, שלא נשרט – וטוב שלא נשרט – קורת הגג לא קרסה על ראשו, כי – רבותי חברי הכנסת, כמה מאות מטרים משם, ברפיח, נהרסו 4,000 בתים, חלקם על יושביהם, והתינוק, שלא היתה לו אפילו צלחת של מרק, לא נשאר בחיים, ושום טלוויזיה לא צילמה את הבעת הפנים של אמא שלו, והכאב הוא לא כאב – הוא כאב רק אם הוא כאב יהודי, של מתנחלים – שפתאום הפכו להיות מתיישבים – לפני כולם? 
       
       מדובר במפעל של גזל; אנשים השתלטו על אדמה לא שלהם. גבהות לב, אדנות, שרירות ושתלטנות היו התכונות המובילות של האנשים האלה. איפה היו כל האנשים הבוכים, איפה היו הדמעות כאשר ילדים אחרים נשארו ללא קורת גג? גם בתיהם נהרסו. נכון, כל עם מתכנס בכאב שלו, אבל יש מינימום של בריחה מסטנדרט כפול. והמינימום הזה לא רק שלא קיים, אלא שההיפך ממנו, הניגוד המוחלט שלו, מועצם. האנשים האלה ביטלו את האחר הפלסטיני; באו במקומו. מדברים על גירוש – זה גירוש? זה אקסודוס זה? זה טיול חמישה כוכבים. זה אנשים שיוצאים באקסודוס דה-לוקס, למקומות מוסדרים. אתם יודעים מה זה אקסודוס? אתם יודעים מה זה אקסודוס. מי כמוכם יודע מה זה אקסודוס: סבלתם פעם והנחלתם סבל פעם אחרת. עשיתם אקסודוס לאנשים. זה אקסודוס? זה סבל? 
       
       אדוני – ואני מסיים – אני מלא התפעלות מהכושר של משטרת ישראל ושל הצבא לגלות פתאום איפוק, להגיע להפגנות שיש בהן סכנה של ירי בחיילים, כך אמרו, ללא נשק וללא אלות. ואנשים, נזרק לעברם חומר שאמור, על פניו, להיות חומר מסוכן, והם מתאפקים: כמעט בלא פצועים. מכוניות של מערכת הביטחון, הצבא, נפגעות. צמיגים, מרביצים, ושום דבר, אין פצוע אחד – וטוב שכך, אבל לעזאזל, לפני כמה שנים הוצאתם אנשים להורג על סגירת כביש, בדין מיתה בשדה, מרחוק, בידי צלפים – אותם צלפים. 
       
       אוקיי, אדוני, אני שומע שאומרים שבעקבות החזרת המתנחלים ארצה יש צורך לייהד את הגליל. אחרים קוראים לזה פיתוח. זה לייהד את הגליל, לייהד את הנגב, וזה תמיד בא כנראה על חשבון אזרחים אחרים, על חשבוננו, האזרחים הערבים של מדינת ישראל. אני מתריע מפני זה, אדוני היושב-ראש, רבותי חברי הכנסת. אני מתריע על האפשרות ששוב נשלם מחיר על דבר שהתנגדנו לו כל הזמן, ואזכיר שוב לחבר הכנסת צבי הנדל שעמדתי פה ואמרתי לו, בקמפ-דייוויד, אתה תהיה המפונה הראשון, כי את עזה יפנו ראשונה. הוא אמר לי: בחיים לא. מעולם, אדוני היושב-ראש, לא היה פינוי כל כך חלק. בניגוד לציפיות. חשבתי שיהיה קשה יותר. ניסו להעצים אותו, גם מצד ראש הממשלה וגם מצד המתנחלים, ולא הצליחו. לכן אני חושב שחייבים – וזה יקרה – להמשיך הלאה. כי ה"מפעל" הזה הוא הרסני, הן לפלסטינים, שבמקומם הוא בא, הן למדינת ישראל. צאו מתוככי הפלסטינים, צאו מהים, צאו מהאדמה, כי הרי היא לא שלכם. 
       
היו"ר ראובן ריבלין:
       
       חבר הכנסת טיבי אמר את דברו ולא הפסקתי אותו. אני מבקש מכל הבאים אחריו: אני נוהג מידה של הבנה, וחבר הכנסת טיבי לא היה יכול שלא לומר את הדברים על-פי אמונתו, אבל זה לא הזמן, בהצעה אחרת, לתת את כל ה"אני מאמין" שלשמו נשלח חבר הכנסת לכנסת. הפעם לא הפסקתי את דבריו, כי לא רציתי שיתפרש כאילו כאשר חבר ערבי מחברי הכנסת אומר את דברו אני מהסה אותו, חלילה. מובן שזה לא אומר שאני מסכים עם מה שאמר אחמד טיבי, אם כי סבל הוא סבל. סבל הוא סבל בכל מקום שהוא נמצא בו. השאלה היא מי אשם בסבל. 
       
       רבותי חברי הכנסת, חבר הכנסת גפני, בבקשה. נתתי לכם שתי דקות, גלשנו לשלוש דקות, מילא. אבל אי-אפשר שכל אחד ייתן את מסת חייו. באו שר האוצר וסגן ראש הממשלה וממלא-מקום ראש הממשלה ושר המסחר והתעשייה כדי לדון בעוני. 
       
משה גפני (דגל התורה):
       
       אדוני היושב-ראש, ביקשתי הצעה אחרת לסדר. חבר הכנסת טיבי הוא חבר כנסת מוכשר, ומעמיד את הדברים כך שמישהו עוד יכול אפילו להשתכנע. ממשלות ישראל, השלטון בישראל, שלח את המתיישבים לאן שהוא שלח – ואני לא נכנס לעניין אם ההחלטה היתה נכונה, כן או לא. ההיסטוריה תשפוט את העניין הזה. אותה ממשלה, אותו שלטון, הולך ומגרש אותם מבתיהם. אני לא נכנס לעניין המדיני, אבל באמת, אני לא חושב שהיה איש במדינת ישראל, יהודי במדינת ישראל, שלא בכה בשבועיים האלה פעם, או אפילו יותר, כשהראו את הילד עם צלחת המרק שמגורש מביתו. ואני לא נכנס לחלק המדיני. 
       
       אדוני היושב-ראש, ביקשתי את ההצעה האחרת לסדר, כי ראינו כאילו פועלות בפינוי שתי מדינות שונות לחלוטין. מצד אחד כוחות הביטחון, הצבא והמשטרה, שפעלו, אדוני היושב-ראש, כמו שעון שוויצרי: שלחו כוחות, עשו את העבודה מהחל ועד כלה באופן מסודר, והכול היה בסדר, עד כמה שאפשר להגיד על פעולה כזאת שהיא "בסדר". מצד שני, בחלק האזרחי – כאילו מדינה אחרת. אין נושא אחד – כדי לתת פתרון, זמני או קבוע, למתיישבים – שהיה בסדר. אפילו לא אחד. אני לא מדבר על כל מה שראינו – היינו בניצן, באתר הקרווילות, עם כל הבעיות שיש שם. השירותים הכי אלמנטריים, של ציבור דתי שמגיע לשם – אני לא מדבר על מקווה, על עירוב ועל בתי-כנסת. כלום. והבתים עצמם – ביום חמישי בלילה, בשעה שתיים ובשלוש לפנות בוקר, אני מקבל טלפונים ממשפחות שנמצאות עם שבעת ילדיהן – או יותר ילדים או פחות –  שנמצאות בתחנה המרכזית באשקלון. למי מספרים את הסיפורים האלה? למה נערכה הממשלה כל הזמן?
       
       עשו את הפינוי – הצבא עשה את זה, מה, זאת לא אותה מדינה? זה לא התפקיד שלנו לדאוג? בעקבות החלטה – איך אתם קוראים לזה? – החלטה דמוקרטית, וזה בסדר, ההחלטה, כפי שהיא התקבלה בממשלה, בכנסת, לא צריך לדאוג לאנשים האלה, למשפחות האלה? אנחנו שלחנו אותם לשם, ועכשיו אנחנו מוציאים אותם משם. לאן אנחנו מוציאים אותם? לבתי-מלון, ואחד נודד ממקום אחד לאחר? כשמגיעים נופשים או מטיילים מוציאים אותם משם? פה מוציאים מחיספין, שם מוציאים ממלון בים-המלח או בבאר-שבע. מה עושים עם הילדים? מה עושים עם החינוך שלהם? כל הדברים האלה. 
       
       אני, אדוני היושב-ראש, חושב שמנכ"ל משרד ראש הממשלה צריך להשעות את עצמו, או שצריך להשעות אותו. הוא הבכיר במנכ"לים של משרדי הממשלה. בכל פעם שביקשו שיופיע כאן, בוועדות הכנסת, הוא אמר: אני עסוק בהתנתקות. במה הוא היה עסוק כל הזמן? אני דורש להשעות אותו, את מנכ"ל משרד ראש הממשלה. 
       
       לסיום, אדוני היושב-ראש, אני פונה אליך. אני חושב – אני מציע, בשם הכנסת כולה, שהכנסת לא תרפה מהעניין הזה, לא במליאה ולא בוועדותיה, עד שאחרון המתיישבים יגיע לקורת גג קבועה, מסודרת, שהמדינה תדאג לו. כל עוד זה לא יקרה, הכנסת לא תרפה מן העניין. 
       
היו"ר ראובן ריבלין:
       
       היום ישבה ועדת החוץ והביטחון על המדוכה וקיבלה דוח מלא ממנכ"ל משרד ראש הממשלה, וגם אם היו דברים שלא היו אַי-אַי-אַי, אנחנו נעקוב. כל חברי הבית. 
       
       חבר הכנסת וילן, בבקשה אדוני. 
       
אבשלום וילן (מרצ-יחד):
       
       אדוני היושב-ראש, רבותי חברי הכנסת, קודם כול, אני רוצה להגיד משהו אישי לחבר הכנסת צבי הנדל. שמעתי את השידור החי של פינוי ביתו, ואני מודה שעצרתי בצד, לא יכולתי להמשיך לנהוג. זה היה מרגש, זה היה קשה. מעבר לכל יריבות פוליטית אני חושב שחבר הכנסת הנדל, גם במחיר האישי וגם בתור מי שהיה ראש המועצה האזורית הרבה שנים ובנה את כל הגוש, אין לי ספק שהתנהגותו, בעיקר בצורה האצילה שבה הוא קיבל את הדבר, היא דוגמה ומופת איך איש ציבור, ברגעים הכי קשים, ברמה האישית שומר על כבודו, על כבודנו כשליחי ציבור וכבודה של מדינת ישראל.
       
       בהזדמנות זו חייבים לברך את צה"ל ומשטרת ישראל על הצורה המדהימה שבה הם פעלו לאורך כל השבוע האחרון. אני לא יכול לומר אותו דבר על חלק מאותה מנהיגות, גם הפוליטית וגם הרבנית, ואני לא רוצה כאן להתחיל להתנצח. חבר הכנסת יהלום, מה זה משנה אם זו היתה חומצה או לא חומצה? זו היתה התנהגות בריונית ופרחחית.
       
שאול יהלום (מפד"ל):
       
       לא משנה לך, בכנות? לא משנה לך אם זה היה חומצה או מים?
       
אבשלום וילן (מרצ-יחד):
       
       לא משנה לי בכלל, משום שאני חושב שמי שמעז להתנהג בצורה כזאת כלפי חיילים ושוטרים בתפקידם - אחד דינו, להיעצר. ואני מצפה - - -
       
היו"ר ראובן ריבלין:
       
       חבר הכנסת וילן, אני מבין שזה לא משנה לך, כי אתה רואה כל פגיעה כפגיעה אסורה, אבל בכל זאת יש הבדל. אם לא היתה חומצה, לא צריך לומר שהיתה חומצה.
       
אבשלום וילן (מרצ-יחד):
       
       אדוני היושב-ראש, אני מתבצר מאחורי דבריו של יושב-ראש הכנסת, שהוא חלוק עלי לחלוטין פוליטית, אבל הוא אמר לאנשי נצרים - -
       
היו"ר ראובן ריבלין:
       
       אל תרימו יד.
       
       
אבשלום וילן (מרצ-יחד):
       
       - - אל תרימו יד, אני אבוא אתכם לצעוד. אני אומר לך' שאם טיפת שכל היתה למנהיגות הפוליטית ולרבנים בנווה-דקלים או בכפר-דרום, הם היו יוצאים מבתי-הכנסת עם ספרי התורה במצעד לכיסופים, וכולנו היינו אתם.
       
היו"ר ראובן ריבלין:
       
       רובם עשו זאת. עם זאת, המחאה היא מחאה מחויבת המציאות, כי יש אנשים שלפי דעתם נמצאים בתור.
       
אבשלום וילן (מרצ-יחד):
       
       אין בלבי דבר נגד מחאה, אבל יש הבדל בין מחאה ועוצמת מחאה, כמו רפי פרץ ואנשיו, כמו אנשים אחרים, לבין התנהגות בריונית ואלימה.
       
       אדוני היושב-ראש, מחר הולכים לפנות את שא-נור וחומש. שמעתי את חבר הכנסת אריה אלדד במוצאי-שבת בטלוויזיה, שמסביר שהוא מפיק לקחים מכפר-דרום, וקורא להאריך את המוטות והבזנ"טים וכן הלאה. אם הייתי ציני, הייתי מוציא מפה קריאה עכשיו: תנו לצה"ל וליס"מ לנצח. אבל אני חושב שזה לא לעניין. הדבר היחיד שאתה, אדוני היושב-ראש, צריך לעשות, זה סדר גם בדברים האלה. חברי כנסת אינם יכולים לקרוא לאלימות כלפי זרועות הביטחון. אני מקווה שתמצא את הדרך לטפל בנושא, גם פניתי אליך.
       
       יותר מזה, לא יכול להיות מצב שהפינוי עדיין לא הסתיים, וכבר רצות עצומות בבית הזה בדרישה לשנות את החוק שאנחנו עצמנו חוקקנו, שבו מי שב-48 השעות הראשונות לקבלת הצווים יסרב להתפנות מרצון, יקבל פחות פיצוי. עוד לא יבשה הדיו, כבר מתחילות היוזמות לשינוי החוק.
       
היו"ר ראובן ריבלין:
       
       על זה נאמר: יש לפנים משורת הדין.

שאול יהלום (מפד"ל):
       
       - - -
       
אבשלום וילן (מרצ-יחד):
       
       החוק הוא חוק, ואני מציע לא לקפוץ בראש בטרם הסתיים הפינוי בפופוליזם פוליטי זול ומגוחך.
       
       אני חושב שהדרישה של המתיישבים לפתרון קהילתי היא דרישה נכונה, פה אני מוכן להיות פשרן למרות מה שכתוב בחוק, כי כל הטענות נכונות, וכל המחקרים הוכיחו שרק הפתרון הקהילתי הוא הפתרון שעוזר לאנשים לעבור את החוויה הקשה, ועל זה יכולה הכנסת להתאחד.
       
       אני דורש בהזדמנות זו - משפט אחרון, אדוני. בואו נעשה צדק עם מינהלת סל"ע, אני לא רוצה לפתוח פה את כל היריעה, אבל ה"עליהום" עליהם ביומיים האחרונים אינו מוצדק ואינו ראוי. תודה, אדוני.
       
היו"ר ראובן ריבלין:
       
       תודה. חבר הכנסת נסים זאב, ואחרון – חבר הכנסת זחאלקה.
       
נסים זאב (ש"ס):
       
       אדוני היושב בראש, כנסת נכבדה, תשעה באב לא הסתיים ביום ראשון בשבוע שעבר, הוא נמשך עד עצם היום הזה. בתשעה באב אמרנו: זכור ה' מה היה לנו, הביטה וראה את חרפתנו.  נחלתנו נהפכה לזרים, בתינו לנוכרים. זה הנביא ירמיה במגילת איכה. הוא ממשיך ואומר: על זה היה דווה לבנו, על אלה חשכו עינינו. מי שהיה במקום, מי שראה את הכאב, את הצער, את הגירוש של היהודים מבתיהם יכול להבין שעדיין אנחנו בגלות. אנחנו בגלות של עצמנו, אנחנו גולים ומגלים את עצמנו. אם ראש הממשלה היה פועל באותה נחישות נגד המחבלים, כפי שהוא פעל לגירוש היהודים, באותה עוצמה ובאותה נחישות, לא היינו מגיעים לרגע הזה.
       
       אני רוצה לשאול את ראש הממשלה, שהוא אחראי לכל הגירוש וגם לשיקום: על איזה שיקום מדברים? אני יודע שאפילו לפרות שהיו ביישובים השונים דאגו יותר מאשר לבני-אדם, לתושבים, אותם אנשים שמסרו את חייהם במשך עשרות בשנים. האנשים האלה הגיעו לאותם יישובים, כי הם ראו בזה שליחות של עם ישראל, של מדינת ישראל ושל ממשלת ישראל, והיום ראש הממשלה זורק אותם, לא אכפת לו מהשיקום. מה שמעניין אותו, שדקה קודם יעזבו את עזה, אבו-מאזן מחכה. אפילו התוכי שבנווה-דקלים, לא מצאו לו מקום, השאירו אותו בבית. אמרו: עוד לא מצאנו פתרון לתוכי, לכן המשפחה נשארה עם התוכי. הרגש לתוכי יותר מעניין מאותן משפחות שמסתובבות היום מבית-מלון לבית-מלון, וראש הממשלה מראה כאילו יש תוכנית לאומית ממוסדת, איש תחת גפנו ותחת תאנתו, רק שיבואו לכאן וכל אחד יבחר לאיזו וילה הוא רוצה להיכנס. הכול שקר.
       
       אדוני, כיוון שאני בהצעה אחרת ולא מציע, אני אסיים כפי שהיושב-ראש ביקש ממני. יש לי רק בקשה לצה"ל: מה שעומד לקרות בשא-נור, אל תפעילו כוחות מיותרים נגד אותם מתנגדים, אפשר להאריך בעוד יום. סבלנות וסובלנות. אל תראו שאתם הגיבורים ואתם מנצחים את הנוער הזה, גם אם הוא נראה נוער קשה ואפילו מטורף. אני מוחה על כך שאתה אמרת שאלה גידולי הפרא של המתיישבים. אני חושב ששום מתיישב לא היה בקבוצה הזאת, למה אתה צריך לתת - - -
       
סגן שר הביטחון זאב בוים:
       
       של ההתיישבות, לא של המתיישבים.
       
היו"ר ראובן ריבלין:
       
       חבר הכנסת זאב, אדוני לא יתחיל עכשיו סיפור חדש.
       
נסים זאב (ש"ס):
       
       אני רואה אחריות כרגע. אני מסיים. 
       
היו"ר ראובן ריבלין:
       
       אדוני כבר אמר שהוא מסיים. נא לסיים במשפט אחרון.
       
נסים זאב (ש"ס):
       
       אני מסיים. אני שוב מבקש ומתחנן שלא ילכו בכל הכוח, כי מדובר פה בבני-נוער שלנו, ונהיה אחראים למעשינו.
       
היו"ר ראובן ריבלין:
       
       תודה רבה לחבר הכנסת נסים זאב. אחרון הדוברים בעניין זה – חבר הכנסת זחאלקה, ולאחר מכן נעבור לנושא חשוב ביותר – דוח העוני.
       
ג'מאל זחאלקה (בל"ד):
       
       כבוד היושב-ראש, רגשות אנושיים הם בלתי שפיטים מטבעם, ואין ברצוני לשפוט. אני גם אנסה לנצור את רגשותי בנדון, ואני רוצה לדבר על המשמעות הפוליטית של מה שקרה.
       
       שלוש הערות על מה שקרה. אדוני היושב-ראש, שכשהזרם המרכזי בפוליטיקה הישראלית מקבל החלטה, מסתבר שהמתנחלים הם נמר של נייר, וכל מה שהפחידו אותנו שלא יכולים לעשות - אני מדבר אל אנשים גם בשמאל הציוני שאמרו: אנחנו לא יכולים לפנות, כי החברה הישראלית לא יכולה לקבל את זה. אם הזרם המרכזי מקבל החלטה, הוא יכול לבצע אותה. אני חושב שהמתנחלים הם נמר של נייר, וההפחדה מהם לא היתה במקומה. זה דבר ראשון.
       
       דבר שני, אדוני היושב-ראש, ואני רוצה לדבר פוזיטיבית, אני יודע מה תוכניותיו של שרון, שרוצה לשמור על ההתנחלויות, אבל פוזיטיבית, העיקרון שיושם ברצועת-עזה, של פינוי כל ההתנחלויות כולן, עד האחרונה שבהן, צריך ליישם אותו במלואו ובמדויק בגדה המערבית.
       
       הדבר השלישי, אדוני היושב-ראש, אף שיש אי-אלה הבדלים בקשר לגבולות, העיקרון של הנסיגה לגבולות 67', גם אותו צריך להעתיק וליישם בגדה המערבית במלואו. כך אפשר לסלול דרך לשלום. בסופו של דבר גבולות 67' הם לא גבולות מקודשים, אבל הם התגבשו כך שהם גבולות של פשרה היסטורית. בפשרה הזאת העם הפלסטיני מקבל 22% בלבד ממולדתו, הוא לא יכול לעשות פשרה על הפשרה על הפשרה. מי שרוצה שלום, זו הדרך, היא ידועה. מי שלא רוצה שלום, יכול לשחק משחקים ואומר שהוא מפנה בעזה בשביל לשמור על ההתנחלויות בגדה. אם יעשו כך, אנחנו צפויים להמשך העימות והסכסוך. הדרך ידועה, רואים אותה, אפשר לעשות אותה. 
       
       אני מקווה שעזה היה ניסוי בזעיר אנפין שצריך ליישם בגדה המערבית. אם תהיה הצעה ישראלית כזאת, בתוך זמן קצר אפשר לחתום על הסכם שלום. תודה.
       
היו"ר ראובן ריבלין:
       
       תודה לחבר הכנסת זחאלקה. חבר הכנסת יהלום - חבר הכנסת הנדל אינו נוכח - האם אדוני מסתפק בהודעת השרים? הרי תם ולא נשלם, בכל פעם שיעלה העניין על סדר-היום, אנחנו - - -
       
שאול יהלום (מפד"ל):
       
אם ננהל מעקב שוטף, אני יכול לסמוך.

היו"ר ראובן ריבלין:
       
       ודאי. אדוני יכול לסמוך בעניין זה. מעקב יומיומי אם יהיה צורך. אני מאוד מודה לחבר הכנסת הנדל. אין לנו צורך להצביע על עניין זה. הודעה למזכיר הכנסת. אני מזמין בינתיים גם את חבר הכנסת רן כהן לעלות ולפתוח את הדיון בהצעות לסדר-היום בנושא העוני. הודעה למזכיר הכנסת. ישיב ממלא-מקום ראש הממשלה, שר האוצר, שר המסחר והתעשייה וראש בית"ר בירושלים.
       
שר האוצר אולמרט:
       
       מה נוהל הדיון הזה?
       
היו"ר ראובן ריבלין:

       הצעות לסדר-היום. יש שלוש הצעות, אבל אדוני יכול להשיב על כל שלוש ההצעות בעניין העוני בנפרד, ולאחר מכן הוא יוכל כמובן להשיב גם על ההצעה לסדר-היום בנושא החלפת שר האוצר, ואם שר האוצר לשעבר יהיה נוכח פה, לפי סעיף 88, אחרי שאתה תדבר, גם הוא יוכל לדבר, ואז אדוני יוכל להשיב לו, אם הוא ירצה להשיב לו.

       
מסמכים שהונחו על שולחן הכנסת

היו"ר ראובן ריבלין:
       
       הודעה למזכיר הכנסת, בבקשה.
       
מזכיר הכנסת אריה האן:
       
       ברשות יושב-ראש הכנסת, הנני מתכבד להודיע, כי הונחו על שולחן הכנסת מסקנות ועדת החוקה, חוק ומשפט בעקבות דיון מהיר בנושא: בנייה לא חוקית במאחזים לאחר פרסום דוח-ששון. תודה רבה.
       
היו"ר ראובן ריבלין:
       
       תודה רבה.
       

דוח העוני הקשה

היו"ר ראובן ריבלין:
       
       בבקשה, חבר הכנסת רן כהן.
       
רן כהן (מרצ-יחד):
       
       אדוני היושב-ראש, אדוני ממלא-מקום ראש הממשלה, שר התעשייה, המסחר והתעסוקה והאוצר וכל אשר מונח על כתפיך, חברות וחברי הכנסת, רצינו בכינוס הפגרה הזה כדי לדון בדוח העוני ולהתמקד בו, אלא שקרה והמועד נפל בתוך תהליך ההתנתקות שמשיק לדיון הזה, אבל יש גם עוד השקה שאני לא רוצה לדלג עליה, וזה מותה הטרגי של המשוררת דליה רביקוביץ, זכרה לברכה, והחלטתי, אדוני היושב-ראש, לפתוח בשיר שאולי גם קצת קשור לנושא שאני רוצה לדון בו. השיר נקרא "פרנסה": "לעזאזל השיר," – כותבת דליה רביקוביץ – "אני צריכה מאה ועשרים שקל חדש. / וזאת בעקבות מה ששמעתי ממך / ושמעתי אותך, / ושמעתי אותך ואותך ואותך." – רק לשם הקיצור אני אדלג על קטע – "וזה רק המעט שיש לי לומר, / ובעצם אני שותקת שנים / ואינני אומרת שום דבר, / ועל כל התפארת ורקוע האור אני מוותרת בקלות / כמעט שאינני זוכרת, / וזאת באמת בעיה מציקה / מבחינה מעשית ומבחינה אחרת. / וכל מה שאמרתי אינו יותר / מגניחה חטופה וכחכוח גרון / כי לעזאזל השיר וכל אשר בו, / אני צריכה מאה ועשרים שקל חדש / בחשבון אחרון".
       
       120 שקלים היום, נדמה לי, זה בדיוק קצבת ילדים שקבע האוצר בהנהגתו של נתניהו. לא לזה בדיוק התכוונה המשוררת, אבל זה מבטא משהו. 
       
       המועד הזה גם משיק לביצוע תוכנית ההתנתקות, ועם כל הכאב המקביל אליה, אין שום הקבלה, אדוני היושב-ראש: למתנחלים המתפנים מחכים חיים טובים בישראל, כאשר המדינה מבטיחה להם הכול – בית, חינוך, בריאות, תקציב לקיום ובעיקר סיוע צמוד בכול. הם אולי בוחרים שלא לדבר עם מינהלת סל"ע שמציעה להם פתרונות. אבל לעניים במדינה הזאת, אדוני השר אולמרט, אין עם מי לדבר. רבים מתושבי ההתנחלויות יצאו מערי הפיתוח, בעיקר הדרומיות, הם בנו בתי מידות על שטח לא לנו, השתמשו ברצועת החוף - במים ובקרקע - שנמנעו מלמעלה ממיליון פלסטינים.
       
       בביקורי בשבוע שעבר ברצועת-עזה ובאתרי הקרווילות של המפונים הם סיפרו לי על בתים שהם בונים במושבים, ביישובים ובערי ישראל. איש מהם אינו חוזר לאופקים, לנתיבות או לבאר-שבע. תושבי הערים האלה שבחרו לא ללכת ולהתנחל, הם נותרו אי-שם מאחור בעקבות המדיניות שלכם. 
       
       לא מדובר, אדוני היושב-ראש, רק על דוח העוני, מדובר על דוח אכזרי על הפערים שנפתחו בחברה הישראלית. ומתוך הדוח אני קורא: "רמת החיים עלתה, למעט אלה החיים", אני מוסיף מתים, "בשלושת העשורים הנמוכים". כלומר, העושר מתרחב, אבל העוני משתולל, אדוני השר. אוי לאותה בושה שכך מתנהלת מדינתנו.
       
       מיליון ו-534,000 אזרחים חיים מתחת לקו העוני. 107,000 מהם הם אזרחים חדשים שנוספו בשנה האחרונה, משנת 2003 לשנת 2004. זה תוצר מובהק של מעשי ידיו של נתניהו, אבל בתמיכת הממשלה, שגם אתה יושב בה, ואתה היום יורש את תפקידו.
       
       נתון זה משמעותו שכל משפחה חמישית בישראל, רבותי, היא משפחה ענייה. דוח העוני לא החזיק בתקשורת יותר מ-12 שעות, ולכן כדאי שנעסוק בו עוד ועוד ועוד בכנסת הזאת. הכנסת הזאת, שהיא אחראית על דוח העוני, אף אחד כאן לא יתחמק ממנו. כל התקציבים, כל הרפורמות, כל מה שיצר את העוני, עבר בכנסת הזאת, כך שאף אחד מאתנו כאן לא יברח מאחריות.
       
       בשיעור העוני בקרב ילדים ישראל נמצאת במקום הראשון, המביש, במדינות המערב. מאז יוני  1998, אדוני היושב-ראש, התרחבו ממדי העוני בקרב ילדים ב-50% בשש שנים. ב-2004 הגענו לבושה שבה כל ילד שלישי בישראל הוא עני. ב-2004 רק 19% מהילדים נחלצו מהעוני בזכות הקצבאות, רבותי. שנה קודם לכן, 24% ניצלו בזכות הקצבאות, כיוון שהממשלה החליטה לקצץ בקצבאות ובאפקטיביות שלהן לחילוץ מתוך העוני.
       
       אבל אולי הבושה הכי גדולה והכלימה הכי גדולה על מצחו של נתניהו זה מה שקרה למשפחות העובדות. הלוא מעל הדוכן הזה הוא בא לומר כמה הוא רוצה להאדיר את העבודה והתעסוקה. רבותי, מה קרה? 160,200 משפחות עובדות הן משפחות עניות. נוספו בתקופת נתניהו בשנה אחת 20,200 משפחות. משפחות עובדות ועניות. יש בישראל היום 20,000 משפחות שבהן שני ההורים עובדים, והן עניות. שני ההורים עובדים, והמשפחה ענייה. 132,700 משפחות שכירים הן משפחות של עניים. 58% מהשכירים העניים עובדים במשרה מלאה, לא במשרה חלקית, והם עניים.
       
       רבותי, נוצר פה דור חדש, דור נתניהו של עובדים עניים. זה מה שנוצר. אני רוצה לשאול אותך מראש, השר אהוד אולמרט, מה אתה הולך לעשות כדי שאנשים עובדים במשרה מלאה - 58%  מהשכירים העניים עובדים במשרה מלאה - מה אתה הולך לעשות כדי ששכרם יהיה ראוי כך שיפרנסו את משפחותיהם? זה המבחן הגדול, ולא להתחמק ממנו.
       
       מי הם העניים, אדוני היושב-ראש? 24% מהעניים הם קשישים. הם ההורים והסבים שלנו. אוי לאותה כלימה שאנחנו יורקים בפרצופו של דור המייסדים והבונים של המדינה הזאת. 36% עובדים עם מפרנס אחד, 5% עובדים עם שני מפרנסים ויותר, 35% אנשים שלא עובדים בגיל העבודה. אותם צריך לדרבן לעבוד, אבל לעבוד בפרנסה הראויה. לעומת כל אלה, אדוני היושב-ראש, בעקבות הרפורמה במס הכנסה, גדלה ההכנסה בעשירונים העשירים יותר מזו של עשירוני הביניים. המשמעות היא ששכבות הביניים הפכו יחסית יותר עניות מכפי שהיה קודם המדיניות הזאת של הממשלה ושל נתניהו.
       
       עובדה, חלקם של שלושת העשירונים העליונים עלה מ-55.5% ל-56.3%. לעומת זאת, חלקם של ארבעת העשירונים הנמוכים ירד מ-16.9% ל-16.2%. כלומר, הקיטוב - המספריים האלה נפתחים כך שהעשירים יותר עשירים והעניים יותר עניים. זאת המדינה שרצינו? זאת החברה שרצינו לבנות בארץ הזאת? זה מה שהציונות רצתה ליצור במדינת שיראל? הרי זאת החרפה הגדולה של המדיניות האנטי-חברתית והאנטי-כלכלית של המדינה.
       
       אדוני היושב-ראש, המסקנות החד-משמעיות בדוח הביטוח הלאומי, שהאוצר התיש את כוחו של הביטוח הלאומי לתקן את העוול שהוא, האוצר, יצר. כלומר, הביטוח הלאומי יותר חלש בתיקון תיקונים חברתיים. זה אולי השבר של הביטוח הלאומי שאותו בנינו במדינת ישראל לפני 50 שנה, כשהמדינה היתה ענייה מאוד.
       
       משפט אחרון, אדוני היושב-ראש. התרומה של תשלומי העברה לצמצום ממדי העוני ירדה 
מ-30%-31% בעבר לכדי 27.4%, כי האוצר החליט במכוון להתיש את כוחו של הביטוח הלאומי לתקן את המצוקות החברתיות, ובזה אני רוצה לסיים.
       
       אדוני היושב-ראש, אתה האחרון ואף אחד לא יחשוד בי שאני לא מחשיב את השלום והשטחים, ההתנחלויות וכל מה שקורה בהם, ההתנתקות וההתחברות. אבל אני אומר באמת שגם לי נמאס מכל הדיבורים על ההתנחלויות והשטחים והפירוק וההתחברות, כאשר אני רואה איך הנושא הזה "מעיף" מהתקשורת ב-12 שעות את הדוח הכי אכזרי על העוני שפורסם במדינת ישראל. אני רוצה שנחזור לטפל במה שקורה בחברה הישראלית. 
       
       אשר על כן, אני מודה לך, אדוני היושב-ראש, על כינוס הכנסת כדי לדון בדוח העוני הזה.
       
היו"ר ראובן ריבלין:
       
       חבר הכנסת רן כהן, ערוץ-1 מעולם לא נתן לך שעה וחצי לדבר על העוני, אבל נתן לך שעה וחצי לדבר על התנתקות.
       
רן כהן (מרצ-יחד):
       
       נכון, אתה צודק. באמת חורה לי בעניין הזה, שאנחנו לא מצליחים לשנות את סדר העדיפויות של מדינת ישראל כדי לטפל בנושא העוני. אז לפחות הכנסת חייבת לעשות את זה, ואני שמח שהיא עושה את זה פה, כי העוני וחרפתו, בעיני, הוא האסון הקיומי והמוסרי הכבד ביותר על מצחה של החברה הישראלית, וחייבים לעשות בנושא הזה את כל מה שאפשר כדי לתקן את החברה הישראלית. תודה רבה.

היו"ר ראובן ריבלין:
       
       תודה רבה. ממלא-מקום ראש הממשלה הוא גם השר הממונה על רשות השידור, למיטב ידיעתי.
       
       תודה. חבר הכנסת אלי ישי, בבקשה. אחריו - חברת הכנסת קולט אביטל.

אליהו ישי (ש"ס):
       
       אדוני היושב-ראש, חברי חברי הכנסת, זימנו דיון מיוחד לדון בנתוני העוני, ותוך כדי דיון נוספו לנו עוד 10,000 נפשות מתחת לקו העוני, אבל לזה אתייחס בסוף, ולכל מה שהעם היושב בציון עובר בתקופה האחרונה.
       
       אדוני היושב-ראש, אין ספק שכבר זמן רב אין מלך בישראל ואיש הישר בעיניו יעשה. אנדרלמוסיה מוחלטת בכל תחומי החיים. כשאתה מדבר על עוני, אני לא זוכר, לא בתקופה שאני יושב בבית הזה וגם לא בתקופתי כאזרח מן השורה שצופה כמו כולם בכנסת ישראל, בנבחרי הציבור ובממשלות ישראל ורואה כיצד נבחרי הציבורי עושים, נאבקים, נלחמים למגר את העוני; נאבקים ונלחמים לפעול ולעזור לציבור, לחוקק חוקים. הרי יש פה כנסת עם קואליציה מאוד דורסנית, שכמוה לא היתה. אני זוכר, גם כשהייתי יושב בממשלות ישראל בעבר, למשל בממשלת נתניהו היה השר קצב, היום נשיא המדינה ולשעבר שר התיירות, בתקופה שכיהנתי כשר העבודה והרווחה. גם דוד לוי היה שר חוץ באותה תקופה, כמדומני. היה מאבק חברתי, ואני לפחות לא הייתי קול קורא במדבר. היו עוד שרים בממשלה שנאבקו ותמכו במאבק שלי כשר העבודה והרווחה, והצלחנו לבטל חלק גדול מהגזירות ולסייע ולהשתדל. לא בכל הדברים, אבל מנענו הרבה דברים וסייענו ככל שרק ניתן. אני זוכר שבתקופתי הוספנו מאות מיליוני שקלים למשרד העבודה והרווחה, למעלה מחצי מיליארד. אז האשימו אותי באוצר שגרמתי לתוספת של 24% תקציב ריאלי למשרד העבודה והרווחה. געוואלד, איזה אסון זה, אני סחטן. אמרתי שאני שמח על התואר, הזה והלוואי שאני אואשם בעתיד שאוסיף עוד כמה עשרות אחוזים כאלה. 
       
       גם בממשלת ברק היה בן-עמי, היה חיים רמון והיו אנשים שישבו וסייעו. היו כאלה בחברי בכנסת שישבו ואפילו לא היה להם תקציב בתקופה מסוימת, ונאבקו בוועדת הכספים והצליחו להביא קצת מרגוע, קצת סיוע ועזרה. תראו מה קורה פה. אם אחוז אחד ממה שקורה פה היום, במדינת ישראל, היה קורה לפני קדנציה או שתיים או שלוש, תאמין לי, ועדת חקירה ממלכתית היתה קמה. כותרות ומאבקים ותקשורת ובתי-ספר - באים לבתי-ספר בלי אוכל. עוד 5,000 איש חיים מתחת לקו העוני. תופעת העוני הולכת וגדלה בקרב הקשישים, הילדים, המשפחות, אנשים עובדים. איזה רעש היה אז. שים לב מה שקורה. עוד למעלה מ-100,000 עניים נוספו למדינה בשנה אחת, בדוח של 2003-2004. אנחנו ב-2005 היום. למעלה מ-100,000 עניים. מישהו מבין מה זה 100,000 עניים? עוד ילד שאין לו מה לאכול. עוד ילד שהולך לישון בלי אוכל. עוד ילדה שמגיעה לבית-הספר בלי אוכל. עוד משפחות שמתמוטטות וקורסות. עוד עשרות אלפי בתי אב מחוסרי פרנסה. למי אכפת? את מי זה מעניין בכלל? מישהו יכול להבין - למעלה מ-100,000 נפש יורדים מתחת לקו העוני?
     
       מיליון וחצי עניים במדינת ישראל. כל משפחה שנייה במדינה היא ענייה. כל ילד שלישי במדינה הוא עני. כל קשיש רביעי הוא עני. איזה אסון, מה קורה פה? למי אכפת? שום דבר. 
       
       יש קואליציה דורסנית, מעניין אותם הכיסא. לשרוד עוד יום בממשלה, עוד חודש, עוד כמה חודשים להיות חברי כנסת, עוד כמה חודשים להיות שרים בממשלה. את מי מעניינים העניים האלה, שאין להם מה לאכול, והקשישים שאין להם תרופות, והסיעודיים שאין מי שיקלח אותם? 
       
       הנתונים מזעזעים וקשים, אין ספק. בימים כתיקונם אמרתי "ותהום כל העיר". היה רעש, אבל כנראה כולם מקדשים דברים אחרים, יותר חשובים, וזאת כנראה ההתנתקות. יותר מדויק, יותר נכון, יותר אמיתי – לא נעשה שקר בנפשנו – לומר "הגירוש", "העקירה". ראינו מחזות קשים, תמונות קורעות לב. הייתי שם כמה ימים, בימים שני, שלישי, רביעי וחמישי ברציפות. כל חברי לסיעה הסתובבו בכל החבל, בכל היישובים. ביקרנו, סייענו, ראינו את התחושה הקשה. ים של דמעות. כל עם ישראל בוכה. קשה מאוד להאמין שמי שרואה את זה לא מזיל דמעה. החטא על הפשע הוא הגירוש, ההוצאה שלהם, העקירה מהבית, מהקהילה, אובדן מקור פרנסה, חינוך לילדים בבתי-הספר. זוועה, קושי. אני לא יודע אם זה קרה פעם במדינה מתוקנת בעולם, שצבא העם מגרש לכאורה חלק מעמו. 
       
       לבי עם החיילים והשוטרים, כי הייתי שם וראיתי כמה הם בכו על כתפי המגורשים ועל כתפינו ביחד. היה קצין, סגן, שאמר לי: אני עכשיו מגרש מפה, מהבית הזה, את אחי, ואני יודע שבתוך תקופה קצרה אני אצטרך לבוא לפה ולהילחם מול ה"חמאס" בבית הזה, במקום הזה שהתבצרו בו מחבלים, ואני צריך להיאבק בזה. מה אני צריך לומר? מה עובר לי בראש? נכות, ממש נכות. הוא צריך להיות מוכר כנכה צה"ל. לא רק הוא, כל מי שעבר את הדברים האלה. 
       
       היום היינו בוועדת החוץ והביטחון, ולפחות היום, אחרי שהם הוציאו אנשים בצורה ממש קשה – ב-23:30 מעלים לאוטובוסים משפחות עם ילדים, נשים, תינוקות. מה מצפים, שהם יגיעו ב-03:00, ב-04:00, ב-05:00 לפנות בוקר, נכון? הרי לצאת מהגוש לוקח כמה שעות, בגלל כל הפקקים. לי לקח שעתיים ויותר לצאת משם. מה מתכננים לעשות אתם? איפה לשים אותם? מגיעים למקום, אין מקום במלון. הנהג נוסע, הוא אומר: נגמר לי הדלק. זה לא תוכנן. הגירוש תוכנן בקפידה, בדייקנות, עם לוחות זמנים, אבל לאן לוקחים אותם? אין לו דלק. היה נהג שהגדיל לעשות ואמר שנגמרה לו הוויזה. זה היה בדרך בית-לחם ואנשים רצו לרדת לעפרה, והוא אמר שנגמרה לו הוויזה. 
       
       יש עוד נהג, שלא ישן 20 שעות. אני מרחם עליו, הוא לא יכול לנהוג אחרי 20 שעות, אבל לא תכננו נהג אחר? אנשים נאלצו לעשות את הצרכים שלהם בדרך. הם לא הורשו לרדת ולכן עשו את זה בתוך האוטובוס. איפה זכויות האדם? להיפך, משבחים את המינהלת. כאילו מדובר במאבק אישי.  המינהלת כשלה, קרסה. היו צריכים לשים אלוף שיעשה תיאום בין המינהלת לבין הצבא. הוא מוציא אוטובוס ב-23:30, שיגידו לו לא להוציא אותו כרגע, שיפנה אותם מחר. מה יקרה? איפה כתוב שהגירוש הזה צריך להיות בתוך יומיים? ואם זה ייקח שבועיים, שלושה שבועות? עוד יום, עוד יממה, מה קרה? זה רק חלק מהדברים, חלק מהזוועות. משפחת חניה נאלצה לישון במשרד, כפי שהוא סיפר לי אתמול בדמעות. משפחת אלקסלסי. סיפרה לי גברת שומרון שהורידו אותם בתחנה המרכזית באשקלון והם ישנו בתחנת האוטובוסים, יחד עם הילדים, על המדרכה. נסו לחשוב, כשאדם יוצא לטיול עם המשפחה שלו, לחופש, הוא לוקח את המשפחה, את האשה ואת הילדים, ושוכח פריט מסוים, כמו מוצץ לתינוק, "מטרנה" לילד, טיטול לילדה. איזה בלגן. קשה להסתגל בבית-מלון יום או יומיים כשחסרים פריטים. כולנו שוכחים שכאשר מארגנים טיול לשבוע שלם, עושים את זה בצורה מדוקדקת. פה אדם, עם כל הדמעות, עם כל הבכי, עם כל הסבל, נאלץ להיעקר מביתו, לארוז מזוודה ולצאת, אז הוא שכח כמה פריטים. מי דואג לו? המינהלת לא חשבה על מספר הילדים, על הנשים ההרות, על נשים אחרי לידה, על גילים של הילדים. לאן מוציאים אותם ומה נותנים להם? לא היה אפשר לחשוב על זה?
       
       חשבו על כל ילד, על כל תינוק שלוקחים אותו מהבית – עשרה שוטרים ועשרה חיילים וקצינים, חשבו בצורה מדוקדקת איך להוציא כל משפחה. האם חשבו איפה לשים אותם? איפה הם יישנו בלילה הראשון? מישהו חשב על הדבר הזה? מישהו בדק איך זה הולך להיות? היה הרבה כסף לפרסם שלכל מתנחל יש פתרון. מה זה? זה מזעזע, צריך לבוא לראות אותם. 
       
       היום יושב-ראש האופוזיציה דיבר בוועדת החוץ והביטחון ושיבח את המינהלת, הכול בסדר גמור. אין יושב-ראש אופוזיציה, לכן זה קורה. בעוני אין ראש אופוזיציה, בגירוש הזה אין יושב-ראש אופוזיציה, בנושאים הדתיים – הוא אנטי-דתי, אנטי-חברתי, אז מה זה משנה? בימים הקשים ביותר של ההיסטוריה של מדינת ישראל, אין יושב-ראש אופוזיציה. שיקום ויתפטר. הוא משבח את המינהלת. המינהלת קרסה ולא עבדה נכון ולא תכננה נכון. 
       
יצחק כהן (ש"ס):
       
       הממשלה קרסה. 
       
אליהו ישי (ש"ס):
       
       מה התשובה שלהם, אדוני היושב-ראש? התשובה היא מזעזעת: האנשים לא שיתפו פעולה. היו כאלה שבכו והמשיכו להשקות את הדשא שלהם. הייתי אצל משפחה שביקשה שאשב אתה לארוחת בוקר. לא הייתי מסוגל לאכול, אבל הוא אמר: עשה טובה, תאכל פה, נעשה זימון, תברך ברכת אורח בתוך הבית הזה. זכותו של אותו אדם שמגרשים אותו. בפליטים הייתי נוהג יותר טוב, על-פי ההלכה, לתת להם מה שמגיע להם. אז מה אומרים לי? הם לא שיתפו פעולה. מעניין, ואת מי שלא שיתף פעולה לא גירשו?
       
אורי אריאל (האיחוד הלאומי - ישראל ביתנו):
       
       כל אנס אומר את זה כלפי הנאנסת.
       
אליהו ישי (ש"ס):
       
       אם אדם שלא שיתף פעולה לא מגרשים אותו, החרשתי, ניחא. אבל אתה מוציא גם מי שלא משתף פעולה. אתה לא מתמודד עם הקשיים האדירים שיש לו. משפחת מנשורי, כמדומני, יצאו עם 12 נפשות. בשעה 05:00 בבוקר הוריד אותם הנהג ואמר להם שאין לו דלק או אין לו ויזה, והם ירדו להמתין שעה-שעתיים בחוץ. איזו טראומה, אילו חרדות, איזה כאב. אז הם לא שיתפו פעולה. אתה מכיר פליט שמשתף פעולה? גירשת אותו, תדאג לו כמו שצריך. אני לא הייתי מעז לומר מלה ולמתוח ביקורת על המינהלת אילו התלונן מישהו שהאוכל במלון לא טעים, שהכרית לא נוחה לו, שהיה לו צפוף. בסדר, האוכל לא טעים, מה לעשות? אי-אפשר לצפות שהכול יהיה מצוין. אבל דברים אלמנטריים אין, ועוד לבוא ולשבח את המינהלת? 
       
       ייקח הרבה מאוד שנים, עם עשרות רבות של מיליונים – אני אומר לכם את זה כשר עבודה ורווחה לשעבר – לשקם את ההריסות ואת הנזקים הגדולים האלה. זאת לא בושה להגיד שהמינהלת קרסה. שישלחו עובדים סוציאליים ברחבי הארץ, בכל עיר ועיר, לקבל את המגורשים, לבוא לקראתם. אנחנו עושים את זה, אני וחברי לסיעה. סיירנו ברוב בתי-המלון בינתיים. חבר הכנסת וקנין עושה עבודה נפלאה בחלוקת תיקים לילדים בבתי-הספר ובחיבור גופים וולונטריים ועמותות שיסייעו ויעזרו. הרב עובדיה יוסף דיבר על זה בלוויין, בדמעות, במוצאי-שבת, שמצווה להושיט עזרה לכל יישוב שיש ממנו מפונים, מגורשים, לבוא אליהם ולעזור להם. הם אחים לצרה. אז הנה, הוספנו עוד עניים, ועוד תוקפים אותם וכועסים עליהם. 
       
       אני רוצה להגיד מלה, שאותי מאוד ריגשה. היה שוטר בכפר-דרום – אדוני היושב-ראש, אולי אפשר דרך הכנסת להשיג לנו את זה – שאמרו שהוא קיבל מכות, שפכו עליו צבע כמדומני והוא בא להתראיין. אמרו לו: קיבלת מכות, מה אתה אומר? הוא השיב: אני מבין את האחים שלי, הם בשעות קשות, הם במצוקה, אני מבין ללבם. אנחנו עושים את העבודה שלנו ואנחנו מבינים אותם. זה אדם מדהים, צריך להגיע לשם הזה. 
       
       אני מוכרח לומר גם מלה טובה למזכיר הממשלה, אני לא יכול להתעלם. אחרי שראיתי את הקריסה המוחלטת של המינהלת, בצר לנו, כאיש ציבור שרואה את המצוקות אני חייב להושיט עזרה, אבל אין עם מי לדבר. מתקשרים למינהלת, והכול שם קורס. התקשרתי למזכיר הממשלה עם עשרות בעיות, ואת רובן הוא פתר באופן מיידי בזמן קצר. 
       
       אדוני היושב-ראש, הכנו הצעת חוק לגבי הפיצויים לאותם מגורשים, שייתנו להם את הפיצויים שמגיעים להם, גם לאלה שיצאו אחרי הזמן ובאיחור. זה חלק מהדברים שיוכלו להביא לאיחוי הקרע בעם, אחרת תהיה קטסטרופה. 

       דבר נוסף הוא עניין ועדת החקירה הפרלמנטרית. הייתי מקווה שתהיה ועדת חקירה ממלכתית בעניין. ראוי שזה יקרה, ואם זה לא יקרה, אין מנוס מלהקים ועדת חקירה פרלמנטרית, אדוני היושב-ראש. לציבור אין למי לזעוק נוכח אטימות הממשלה, הרוע והקשיחות. 
       
היו"ר ראובן ריבלין:
       
       ועדת חקירה פרלמנטרית, כבוד יושב-ראש ש"ס, היא ועדה פוליטית. אולי ועדת חקירה ממלכתית, אם יהיה צורך. כדאי לראות את הדברים בפרספקטיבה. 
       
אליהו ישי (ש"ס):
       
       אני כבר מודיע לך, שאם תהיה ועדת חקירה ממלכתית, אני אברך על כך ואני מסיר מסדר-היום את ההצעה שלי לוועדת חקירה פרלמנטרית. אני מציע לאישיות כמוך, עם הרבה רגש ואהבת ישראל ואהבה לאנשים החלוצים האלה, לבוא להסתובב בבתי-המלון, לראות את הזעקות ואת הצעקות שלהם. הם בוכים והם רוצים לבוא ולהביע את הכאב שלהם. איפה זה יישמע? אם זה לא יישמע פה, איפה זה יישמע? רק בתקשורת?
       
היו"ר ראובן ריבלין:
       
       פה זה יישמע כל יום. 
       
אליהו ישי (ש"ס):
       
       תפקידנו וחובתנו, אדוני היושב-ראש, לזמן אותם, לשמוע אותם, לנסות להתמודד אתם ולפחות לבוא לקראת אותם אנשים. מובן שוועדת חקירה ממלכתית היא דבר מתבקש, וכן הצעת החוק, שאני מודה לך על כך שאתה מגבה אותה. לזכותך ייאמר שביום הראשון כשדיברתי אתך על כך אמרת שאתה תומך בהצעת החוק. 
       
היו"ר ראובן ריבלין:
       
       נדמה לי שהממשלה מוכנה לתמוך בחוק הזה. 
       
אליהו ישי (ש"ס):
       
       אני מעריך שהממשלה תתמוך בהצעת החוק, וזה חלק ממש קטן מההתחלה של איחוי הקרעים הקשים. 
       
       מלה אחרונה לגבי העוני - אני לא מאמין בכלכלת בחירות בשנת בחירות. אף אחד לא יאכל את הסיפורים האלה, שבשנה האחרונה לפני הבחירות עושים מקצה שיפורים. הציבור כבר לא תמים והדברים האלה לא יעזרו. כולם כבר יודעים שאחרי שתקום ממשלה חדשה, אותה ממשלה תקצץ שוב ושוב ותפגע שוב. 
       
       לכן אנחנו לא מאמינים בהצעות הנקודתיות ובתיקונים שיש בהם משום כלכלת בחירות. אנחנו נמשיך במאבק שלנו נגד הממשלה, ואין לי שום ספק שבעזרת השם עם ישראל ילך לבחירות מייד אחרי החגים ויאמר את דברו כלפי הממשלה שפגעה גם בשכבות החלשות, גם במסורת ישראל וגם במתיישבים. 
       
היו"ר ראובן ריבלין:
       
       תודה ליושב-ראש תנועת ש"ס, חבר הכנסת אלי ישי, סגן ראש הממשלה לשעבר. גברתי חברת הכנסת קולט אביטל, גם לך הצעה לסדר בנושא העוני. ממלא-מקום ראש הממשלה, אני חושב שחבר הכנסת רצאבי ידבר ואתה תענה על הכול יחד. נדמה לי שכדאי שהוא ירצה את דבריו ואז אדוני יוכל להשיב על כל ההצעות יחד, אלא אם כן לאדוני יש תשובות אחרות או הוא רואה בזה עניין אחר. הכוונה להחלפת שר האוצר. 
       
שר האוצר אהוד אולמרט:
       
       לא החלפה. שר האוצר הקודם התפטר מתפקידו. 
       
היו"ר ראובן ריבלין:
       
       על המשמעויות הכלכליות אדוני רוצה להשיב באופן נפרד?
       
שר האוצר אהוד אולמרט:
       
       לא, לא אמרתי. רק אמרתי שהוא לא הוחלף, הוא התפטר. 
       
היו"ר ראובן ריבלין:
       
       אני לא התייחסתי כרגע לדקדוקים, שיכולים לרדת למהות. 
       
שר האוצר אהוד אולמרט:
       
       היושב-ראש יודע היטב מה ההבדל בין הוחלף להתפטר. 
       
היו"ר ראובן ריבלין:
       
       כל אדם שמתפטר, לאחר מכן יש אדם שממלא את מקומו. האם אדוני רוצה להיות ממלא-מקומו של שר האוצר או מחליפו?
       
שר האוצר אהוד אולמרט:
       
       שר האוצר. יש הבדל, אדוני היושב-ראש. 
       
היו"ר ראובן ריבלין:
       
       גברתי, בבקשה. 
       
קולט אביטל (העבודה - מימד - עם אחד):
       
       תודה רבה. אדוני יושב-ראש הכנסת, אדוני ממלא-מקום ראש הממשלה ושר האוצר, אני מקווה, חברי חברי הכנסת - באחד משידורי "קול ישראל" רואיינה אילנה, תושבת מרכז הארץ, אמא לשבעה ילדים. לבעלה היה בעבר מפעל לייצור רהיטים, ואילנה חיה היום מנדבות. את המפעל הפסידו היא ובעלה בגלל המיתון. את ילדיה היא מזינה ומלבישה מנדבות. גם את התיקים לבית-הספר יקבלו הילדים מנדבות. 
       
       ביצוע ההתנתקות ותמונות הפינוי הקשות שאליהן נחשפנו בשבוע האחרון הספיקו להשכיח מהעין ומהלב את דוח העוני, שפורסם רק לפני שבועיים. בלהט כאבה המתוקשר של מועצת יש"ע, נדחה אל השוליים כאבם של חסרי הישע האמיתיים - הנכים, הקשישים, הילדים העניים, העולים. כשתיגמר הבכיינות, כשנשוב ונתקבץ אל הגבולות האמיתיים, שכנשוב למעט שפיות, אני מקווה, נוכל לטפל אז בעיקר, בחברה הישראלית הפצועה. 
       
       אם היה למישהו ספק, הרי שהמסקנה המרכזית הנובעת מדוח העוני היא, כי הצמיחה הכלכלית שבה מתגאה כל כך משרד האוצר לוותה בהחרפת הפערים החברתיים בישראל. בעוד הכנסתם של שלושת העשירונים העליונים עלתה בין 5% ל-6%, הרי שהכנסתו של העשירון התחתון פחתה, צנחה בכ-9%. העובדות מדברות בעד עצמן. 
       
       	במדינת ישראל חיים היום כמיליון וחצי עניים, מתוכם חצי מיליון ילדים. 400,000 מתוך אלה היתוספו בשנות השלטון של ממשלת ישראל הנוכחית, זאת אומרת קצב של 70,000 לשנה. ב-1973 נחשבה מדינת ישראל למדינה השוויונית ביותר בעולם. ב-2005 מדינת ישראל נמצאת במקום הראשון בין מדינות המערב מבחינת עומק העוני והפערים החברתיים. הסיבות לכך ידועות לכול: האוצר, בהנהגת בנימין נתניהו, קרא בשנתיים האחרונות דרור למדיניות כלכלית שהונעה על-ידי תפיסת עולם שמרנית ימנית שלא היתה מביישת לא את רייגן ולא את תאצ'ר. מדיניות זו חיבקה את הכוחות החזקים במשק ולא גילתה כל התחשבות וכל חמלה לחלשים או לאלה שאין להם סיכוי להתמודד עם אמירות יפות ומרשימות כגון: צריך לתת לכוחות השוק לעשות את שלהם והעם כבר יראה כיצד הצמיחה הזאת מחלחלת. מה לעשות, מסתבר שאל העניים הבשורה הזאת עוד לא הגיעה. 
       
       בכירי האוצר נהנים להציג את עצמם כאבירים על הסוס הלבן, אשר הצילו אותנו ממדיניות חסרת אחריות של קצבאות, שרק טיפחה עצלנות ופרזיטיות. בשנתיים האחרונות עשה שר האוצר כל שביכולתו כדי לשבור את ועדי העובדים, וזאת במטרה להגיע למשק שבו אדם לאדם זאב. נגמר עידן הסולידריות החברתית כמדיניות. כל מה שנותר הוא מתנדבים שמוכנים לסייע לעניים ובתי-תמחוי. כל מה שנותר הוא קפיטליזם, קפיטליזם, קפיטליזם. אין ספק כי נדרשו רפורמות ושינויים במדיניות הקצבאות, אך מכאן ועד לרמיסת החלשים ביותר הדרך ארוכה. אי-אפשר לשחק בחיי אזרחים על-ידי ניהול מדיניות קיצונית כל כך. 
       
       ססמת האוצר: "עוברים מקצבאות לעבודה", הוכיחה את עצמה ככלי ריק, שכן היכן יצרה הממשלה מקומות עבודה חדשים לאלה שחפצים לעבוד? ומה על כל אותם העובדים שפוטרו בזמן המיתון החריף בגיל 45 ומעלה ומאז אינם מתקבלים לעבודה במקום אחר, כי השוק מעדיף צעירים, גם אם אין אומרים זאת במפורש בזמן ריאיון העבודה? מה על כל אותם הקשישים, החולים והנכים, שאינם יכולים לצאת לעבוד ובינתיים ממשיכים להיפגע? האם מישהו מאתנו באמת סבור כי תוספת של 170 שקל לקשיש שקצבתו עומדת היום על 1,700 שקל לחודש תציל אותו בישראל של שנת 2005 מחרפת רעב? ומה עם התרופות שהוא צריך לקנות? הרי כולנו יודעים כי מדובר פשוטו כמשמעו בלעג לרש. 
       
       קשה, קשה מאוד להיחשף למציאות היומיומית של אותם אנשים, מלח הארץ, שתרמו לבניית המדינה ונותרו חסרי כול. חשוב כאן לחשוף את הבלוף. הרי אומרים לנו שאלה שנמצאים היום מתחת לקו העוני פשוט לא רוצים לצאת לעבודה. ובכן, 40% מכלל העניים היו במשפחות שבראשון מפרנס אחד. בקרב העניים העובדים, כ-58% עבדו במשרה מלאה. אז אני שואלת את משרד האוצר, האם מדובר ביציאה מקצבאות לעבודה או מקצבאות לעבדות ולמצוקה? האם לא הגיע הזמן שמשרד האוצר יפנים את העובדה שיש צורך להעלות את שכר המינימום, שחייבים לזרז את החקיקה בנושא תשלום פנסיה לכל עובד, ושאולי יש מקום להיענות להפצרותיו של מנכ"ל הביטוח הלאומי, הגורס כי רק השוואת הקצבאות לשכר הממוצע במשק יש בה כדי לחלץ את ההמונים, ובהם ילדים רבים, ממעגל העוני? אל לו למשרד האוצר לשכוח, כי כחצי מיליון ילדים עניים הוא נתון המתאר לא רק עוני עכשווי, אלא גם מבשר פגיעה בעתיד הכלכלי - - -
       
שמואל הלפרט (אגודת ישראל - יהדות התורה והשבת):
       
       לא חצי מיליון, 750,000. 

גאלב מג'אדלה (העבודה - מימד - עם אחד):
       
       המספר גדל. 
       
קולט אביטל (העבודה - מימד - עם אחד):
       
       750,000. אבל מה שזה מבשר, זה גם עתיד כלכלי שבו אנחנו נראה המשך של העוני. אם לא נעצור כאן ועכשיו, ניצור שתי מדינות לשני עמים, והכוונה היא לא ליצירת מדינה פלסטינית. 
       
       בימים אלה אנו עסוקים בפינויו של גוש-קטיף. עלות ההתנתקות היא עצומה. עם ישראל משלם את מחיר המדיניות ההזויה, את מחיר ההתיישבות מעבר ל"קו הירוק" כבר פעם שלישית.  אותם מתיישבים שבעידוד כל ממשלות ישראל עברו להתגורר ביישובים שבהם קיבלו תנאי מחיה מפליגים – כל מתיישב ברצועת-עזה קיבל פי-שבעה מאחיו החיים בירוחם ובדימונה - למעלה מ-30 שנה עם ישראל משלם ממסיו את עלות חלום ההתיישבות המשיחי ביהודה, שומרון וחבל-עזה.     במשך שנים תושבי האזורים האלה היו יקירי הארץ ואדוניה. במחיר עלות של סלילת כבישים המובילים לשום מקום, או החזקת כוחות צבא שמטרתם הגנה יומיומית על חיי התושבים, החיים בלב אוכלוסייה פלסטינית כבושה - ניתן היה להשקיע בתשתיות הנגב ובגליל, ובחינוך לכולם. ניתן היה להפעיל יום לימודים ארוך ומפעל הזנה ראוי לשמו בכל בתי-הספר בישראל. נכון להיום, לא ראיתי את תושבי גוש-קטיף מפגינים הזדהות עמוקה עם מצוקתם החברתית של תושבי עיירות הפיתוח, אך הם בהחלט באים בתלונות לכל עם ישראל שלא מזדהה מספיק עם כאב הפינוי, לדעתם. ושלא תטעו – עם ישראל ימשיך לשלם מסים גם בשנים הקרובות. את מחיר הפיצוי והפינוי. זאת ועוד: מפוני עזה יקבלו קורת-גג ופיצוי כספי על אובדן בתים וגנים וחממות, שאותם הם קיבלו בזמנו במחיר מוזל מהממשלה. הילדים ימשיכו לקבל חינוך טוב - יש גם מי שהציע להם מלגות לימוד במכללות. להזכירכם, השנה איבדו כמה אלפי אנשים את בתיהם בגלל חוסר יכולתם לשלם משכנתאות. יותר ממיליון וחצי עניים בתחומי "הקו הירוק" לא קיבלו ולא יקבלו אף אחת מההטבות האלה. אבל על האסון שלהם לא מדברים, לא ראש הממשלה, לא השר כץ ולא השר נוה. 
       
       מלחמה כוללת בעוני אינה יכולה להתקיים על שברי תקציבים וגירוד מענקים שונים מפה ומשם, לצורך הפניה תקציבית אד הוק. מלחמה בעוני אינה יכולה להתקיים ללא תוכנית לאומית כוללת רצינית ועמוקה, וזו תדרוש שינוי אמיתי בסדר העדיפויות של מדינת ישראל.
       
       חברי חברי הכנסת, חלום ארץ-ישראל השלמה תם. הגיע הזמן לדאוג לרוב העם הנמצא בתוך "הקו הירוק". הכסף קיים, יש צורך לשנות את ניתובו. יש צורך להשקיע ביצירת מקומות עבודה רבים יותר, בתשלום שכר ראוי בעד העבודה. יש צורך להשקיע יותר בהכשרה מקצועית ובמערכת חינוך ראויה, שתכשיר את הדור הצעיר, ללא הבדל מקום מגורים, להתמודד עם אתגרי הכלכלה הישראלית בעידן של גלובליזציה. יש צורך להפנים, כי ללא המשך תהליך מדיני וחתירה להסדר קבע, לא תהיה רגיעה, ולא יגיעו משקיעים למשק הישראלי. אלה המטרות של הציבור שאותו אני מייצגת בכנסת הזאת. ללא מלחמה יומיומית בעוני, לא תהיה למפלגתי כל סיבה להישאר בממשלה. יש צורך בריכוז הכוחות להתמודדות אמיתית עם בעיותינו כחברה, והשקעה מסיבית ברוב העם. ורוב העם, מה לעשות, לא גר בשטחים. 
       
היו"ר חמי דורון:
       
       תודה רבה לחברת הכנסת קולט אביטל. חבר הכנסת אהוד רצאבי - דוח העוני.
       
דוד טל (נוי):
       
       לא, לא. המשמעויות הכלכליות בעקבות - - -


המשמעויות הכלכליות בעקבות התפטרות שר האוצר בנימין נתניהו 
       
היו"ר חמי דורון:
       
       המשמעויות הכלכליות בעקבות התפטרות שר האוצר בנימין נתניהו - תודה רבה על עזרתך, חבר הכנסת דוד טל. 
       
ג'מאל זחאלקה (בל"ד):
       
       אדוני היושב-ראש, יש איחוד תיקים? זה הולך יחד היום?
       
היו"ר חמי דורון:
       
       אני מנוע מלהגיב על כך, חבר הכנסת זחאלקה. 
       
אהוד רצאבי (שינוי):
       
       יש, אבל, עמלה מופחתת. 
       
       אדוני היושב-ראש, חברי הכנסת, הנושא לדיון הוא התפטרותו של שר האוצר לשעבר, נתניהו, והמשמעויות הכלכליות. 
       
       ביבי, לו היית פה, הייתי אומר לך שאני לא מבין - אולי ימסרו לו. 
       
היו"ר חמי דורון:
       
       הוא שומע אותך. הוא נמצא בבניין, אני מניח שהוא שומע אותך.
       
שר התשתיות הלאומיות בנימין בן-אליעזר:
       
       הוא יושב עכשיו עם הטלוויזיה והוא מסתכל. 
       
היו"ר חמי דורון:
       
       והוא תיכף גם ייכנס, נמסר לי, כך שגם כבוד השר בן-אליעזר יכול להיות רגוע. 
       
אהוד רצאבי (שינוי):
       
       טוב. אז אם זה כך, אני אדבר כאילו הוא כאן, ואני אגיד: ביבי, אני לא מבין אותך, איך זה פרשת באמצע התהליך. ביבי מונה כשר בתקופה הכלכלית הגרועה ביותר של התקופה האחרונה. בלשונו, הקטר נסע ברוורס, השמן הלך ושמן ושמן ושמן וכמעט שבר את גבו של הרזה, והיינו על פי התהום. יש כאלה שאומרים שצעדנו צעד אחד קדימה. אני חושב אחרת. אני חושב שהכלכלה הראתה את שלה, והגענו למצב שאני אישית לא חלמתי עליו. הגענו למצב של צמיחה כלכלית, הגענו למצב של השקעות, הגענו למצב של משקיעים מחו"ל שמגיעים לכאן. כל האינדיקטורים של שנת 2004 וגם של שנת 2005 מראים שיקום כלכלי יוצא מן הכלל. 
       
דוד טל (נוי):
       
       באיזה מחיר?
       
ג'מאל זחאלקה (בל"ד):
       
       לא של העניים. לא של העניים. גם העניים הם בני-אדם. 
       
אהוד רצאבי (שינוי):
       
       מה, אתם תוקפים אותי? חבר'ה, אני לא ביבי. דקה. 
       
דוד טל (נוי):
       
       - - -
       
אהוד רצאבי (שינוי):
       
       אני עדיין חושב כך. רבותי, זו דתי, זאת אמונתי, והנה שר האוצר לשעבר מגיע, והוא גם יענה לכם בשלב יותר מאוחר. 
       
קריאות:
       
       - - -
       
אהוד רצאבי (שינוי):
       
       אני עדיין חושב שמה שנעשה בכלכלה הישראלית בתקופה האחרונה הוא תהליך שלא יכול היה לקרות אחרת. זה תהליך שהיטיב עם הרבה אנשים. נכון שדוח העוני הראה את מה שהוא הראה. דוח העוני הראה את הנתונים לשנת 2004, הוא לא הראה את הנתונים לגבי שנת 2005.
       
דוד טל (נוי):
       
       הוא יהיה יותר גרוע.
       
אהוד רצאבי (שינוי):
       
       אני לא חושב כך. 
       
דוד טל (נוי):
       
       אני אומר לך.
       
אהוד רצאבי (שינוי):
       
       אתה אומר, דוד. 
       
דוד טל (נוי):
       
       המגמה היא כבר שש שנים. 
       
אהוד רצאבי (שינוי):
       
       אני, רבותי, לא מסכים אתכם. 
       
ג'מאל זחאלקה (בל"ד):
       
       - - -
       
רן כהן (מרצ-יחד):
       
       אבל הוא בשינוי, מה אתה רוצה ממנו. 
       
אהוד רצאבי (שינוי):
       
       אני חושב את אשר אני חושב. אני בטוח שאנשים ממרצ, או ממפלגות אחרות, חושבים אחרת ממני, זו זכותם המלאה. אני עדיין מאמין - - -
       
מרינה סולודקין (הליכוד):
       
       - - -
       
אהוד רצאבי (שינוי):
       
       מרינה, אני עדיין מאמין בכלכלת שוק, וזאת הכלכלה שאפשרה לנו להיות במצב של שנת 2005, עם השאיפה לשנת 2006, אפילו טובה יותר. 
       
       בד בבד אני אומר, שרק הכלכלה הזאת היא שמאפשרת לנו, אולי, לאור דוח העוני שהתפרסם לאחרונה, לתכנן תקציב - כמו שאמר ראש הממשלה – שיש בו יותר חמלה, יותר חברתיות. ואני חושב שבאמת כדאי לשקול את הדבר הזה. בהחלט הייתי הולך לקראת יד רחבה יותר כלפי אלה שלא מסוגלים לצאת לעבודה, אלה שלא מסוגלים להתפרנס, אלה שחובתה של הממשלה לדאוג להם, כי הם אינם מסוגלים לדאוג לעצמם. רק כלכלת שוק ורק הכלכלה שהנהגנו בשלוש השנים האחרונות היא שמסוגלת לגרום לכך שב-2006 נוכל ליישם כלכלה כזאת, עם קצת יותר חמלה. 
       
       ועדיין לבי מלא על שר האוצר לשעבר. אני בטחתי בו, תמכתי בו – שינוי כולה תמכה בו – תמכתי בשר האוצר לשעבר גם כאשר לא תמיד הסכמתי אתו, כי האמנתי בדרך. ביבי, הלכת ולא השלמת. 
       
רן כהן (מרצ-יחד):
       
       אהוד, אתם לא תמכתם בו, אתם הלכתם עוד לפניו. 
       
אהוד רצאבי (שינוי):
       
       ביבי, הלכת ולא השלמת. רפורמת בכר - התהליך לא נגמר. הרפורמה אומנם חוקקה, התקנות עדיין לא תוקנו. איני יודע מתי יובאו התקנות, אני מניח ששר האוצר החדש יביא אותן להצבעה באופן המהיר ביותר. עמלות ההפצה – אם זה לא יסודר, לא תהיה לנו רפורמה בשוק ההון. את הרפורמה בחברת החשמל לא סיימת, את התעשייה האווירית גם כן, את הרכבת לאילת, שעליה דיברנו, גם זה עדיין לא נגמר, החלום של כולנו, של תוצר לנפש של 29,000 דולר, שעליו דיברת יומיים לפני פרישתך - גם את זה לא תצליח ליישם. 
       
       ביבי, מבחינתי, לקחתי הגה לידיים ונטשת אותו באמצע התהליך, שאני חושב שהצלחת להוביל בשלוש שנים בצורה מצוינת. אני מתגעגע לכלכלה, אני לא איש של פרסונות כשאני עומד פה, אני חושב שעזבת באמצע וזה חבל. הקטר, אותו קטר שאתה מדבר עליו, עדיין נוסע לאט, והשמן הזה אומנם קצת עשה דיאטה, אבל צריך להמשיך בדיאטה. חבל, מכיוון שנטשת ממש לקראת אישור התקציב, נטשת יומיים לפני פרסום דוח העוני. 
       
       אני חושב שזאת היתה טעות מבחינתך, מבחינת הכלכלה הישראלית, מבחינת המשק הישראלי, מבחינת הפוליטיקה הישראלית, שרואה בכלכלת שוק את הדבר הנכון. השיקולים שהנחו אותך, ככל הנראה, היו שיקולים פוליטיים אישיים. מאחר שאתה, ככל הנראה, מנהיג את הימין הקיצוני יותר בליכוד. האם זאת כוונתך, להנהיג מפלגה קיצונית ימנית? האם זאת דרכך החדשה? אני מאוד מקווה שזאת לא דרכך, ובכל מקרה, בנושא הזה - שר האוצר הלך, יחי שר האוצר החדש. 
       
       אני מאחל לך, השר אולמרט, להצליח בתפקידך ולהמשיך בכלכלה הנכונה, כלכלת השוק, שתביא את ישראל למצב שכולנו רוצים בו, עם אותה חמלה - - 
       
משה גפני (דגל התורה):
       
       לדוח עוני יותר גרוע.
       
אהוד רצאבי (שינוי):
       
       - - עם אותה דאגה לאותן שכבות שראויות לקבל את החמלה ואת העזרה, ועם אותו דרבון לאלה שהתרגלו לקבל קצבאות ולא לצאת לעבודה, לצאת לעבודה.
       
       אי-אפשר לעמוד פה היום ולא לדבר גם על תהליך ההינתקות. ביקרנו כמה חברים בגוש, ביום רביעי האחרון, ביום שבו פינו את נווה-דקלים. ביקרנו בנווה-דקלים, ביקרנו בגני-טל ובמקומות נוספים. ללא כל ספק, תהליך ההינתקות הוא צעד אמיץ. הוא תהליך שיוכיח את עצמו גם בנושא הכלכלי, ללא כל ספק, כבר רואים את זה. הצעד הוא צעד אמיץ, ראש הממשלה הוא ראש ממשלה אמיץ. כוחות הביטחון, ראיתי אותם בפעולה. מעולם לא ראיתי צורת עבודה כל כך הומנית, כל כך יפה, ומאידך - כל כך מאורגנת ויעילה. 
       
       גם המתיישבים - אני רוצה לחזק את ידיהם - נהגו באיפוק לא פעם, עם הדמעות בעיניים, והתפנו. את פורעי החוק שראינו שם – קוראים לזה שב"חים, אני קורא לזה "שבאבים" – את הצעירים ששכבו שם, עשו צעקות והתפרעו וזרקו חומצה על חיילים - - - 
       
ג'מאל זחאלקה (בל"ד):
       
       מה זה "שבאבים"? 
       
אהוד רצאבי (שינוי):
       
       זה רבים של שבאב.
       
ג'מאל זחאלקה (בל"ד):
       
       שבאב זאת מלה יפה. 
       
אהוד רצאבי (שינוי):
       
       השבאב בקונטקסט שלי היא כנראה מלה לא כל כך יפה. בכל מקרה, את פורעי החוק יש להשליך אל הכלא כמה שיותר מהר. מורדי הליכוד וראשי מועצת יש"ע, אתם אלה שהפחתם תקווה באותם אנשים, שלמעשה יכולים היו לדעת מראש שהתהליך הזה הוא תהליך אי-רוורסיבילי, לא היה אפשר ללכת חזרה לא לפני שלושה חודשים וגם לא יומיים לפני הביצוע של התהליך הזה, לא באותו תאריך שגם השר לשעבר נתניהו התפטר. זה תהליך שלא היה אפשר לעצור, ועובדה, הוא לא נעצר. 
       
       הפחתם תקווה בלבם של אנשים, שחשבו שלא שווה להם להגיע להסכמות קודם לכן, לא שווה להם להתארגן קודם ולצאת מהבתים שלהם בצורה מאורגנת למקומות שאורגנו בתקציבים של מאות מיליוני שקלים, והמדינה הכינה להם מקומות חלופיים. עכשיו מה קורה? עכשיו מקימים ערי אוהלים. מה הכוונה? להיות עוד הפעם פליטים? האם זאת הכוונה, להראות שוב - אנחנו מסכנים? אינני חושב שזאת הדרך. 
       
       בד-בבד, אנחנו, כמי שהצבענו בעד התהליך הזה, ומדינת ישראל היא זאת שפינתה את האנשים, שהיו שם 30 שנה, דור שני ודור שלישי, וראיתי אותם בכאבם - עם כל כמה שאני מאשים את הנהגתם בתהליך הכואב שהם עוברים כרגע, עדיין אני אומר: בואו נהיה רחמנים בני רחמנים. בואו נלך לקראת ובואו נסלח, בואו נקצה עוד כספים ובואו נדאג לכך שאותם אנשים ייושבו במקומות שלהם, ונסתכל על התהליך הזה כתהליך שהיה צריך לקרות ועבר מן העולם ונסתכל קדימה. אני מאמין שהעתיד הוא ורוד יותר, העתיד הוא טוב יותר, גם מבחינה מדינית וגם מבחינה כלכלית. תודה רבה.
       
היו"ר ראובן ריבלין:
       
       תודה רבה לחבר הכנסת רצאבי. אדוני ממלא-מקום ראש הממשלה, בתקנון יכול חבר הכנסת נתניהו לדבר עכשיו ולדבר אחר כך. אני מאפשר לו לדבר אחריך, שמא חלילה יהיו אילו דברים שמכוונים אליו, ולאחר מכן לאדוני יש זכות התשובה לפי התקנון הכללי, הקובע שכל שר המבקש להתערב בדיון, כל עוד הוא מתקיים, יוכל. לכן, אני מבקש מאדוני השר לעלות ולהשיב על ארבע ההצעות, בהתאם לסדר שאתה רוצה. לאחר מכן נאפשר לחבר הכנסת נתניהו, שר האוצר לשעבר וראש הממשלה לשעבר, לענות על ההצעה לסדר-היום ולהתייחס אליה לפי תקנה 88(ז). 
       
       כבוד ממלא-מקום ראש הממשלה וממלא-מקום שר האוצר, בבקשה. לא אמר לנו חבר הכנסת רצאבי אם בתום שלושת החודשים הוא יצביע בעד מינויך לשר האוצר.
       
שר האוצר אהוד אולמרט:
       
       ברור שהוא יצביע, אני לא יודע איך. 
       
       אדוני היושב-ראש, חברות וחברי הכנסת, להלן עיקרי ממצאי דוח העוני לשנת 2004. מספר המשפחות העניות הגיע ל-394,000 בשנת 2004. במשפחות אלה חיים 1.543 מיליון נפשות, מתוכן מעל ל-700,000 ילדים.  שיעור המשפחות העניות באוכלוסייה עמד אשתקד על 20.3%, בהשוואה ל-18% בשנת 2000. אגב, שיעור העוני בישראל, הפלא ופלא, דומה, קצת גבוה משיעור העוני בארצות-הברית של אמריקה. לעומת זאת, הוא כפול מהשיעור הממוצע בארצות ה-OECD, שעומד על כ-10%.
       
רן כהן (מרצ-יחד):
       
       הם היו ראשונים ואנחנו שניים, ועכשיו עברנו.
       
שר האוצר אהוד אולמרט:
       
       חבר הכנסת כהן, אתם הצעתם את הצעותיכם. אני לא מתווכח, אני רק מציג נתונים שמשתלבים בדברים שבעיקרם נאמרו גם על-ידיכם.
       
שמואל הלפרט (אגודת ישראל - יהדות התורה והשבת):
       
       ישראל עומדת במקום הראשון מבחינת עוני של ילדים. תשלים את כל התמונה.
       
שר האוצר אהוד אולמרט:
       
       עוד לא התחלתי לדבר, אני רק מקריא נתונים. שיעור הילדים העניים ממשיך לעלות מאז סוף שנות ה-90, ועלה מ-30.8% בשנת 2003 ל-33.2% בשנת 2004. הקיצוצים הנרחבים שנערכו בגמלאות ממשיכים להשפיע על האי-שוויון באוכלוסייה. בשנת 2004 הגמלאות, כתוצאה מהקיצוצים בקצבאות, חילצו רק 40% מהמשפחות ורק 19% מהילדים מעוני. תחולת העוני, או שיעור העוני הגבוה ביותר מתקיים במשפחות שבהן ראש משק-הבית אינו עובד. מעל לשני-שלישים מהאוכלוסייה שבה ראש משק-הבית איננו עובד נכללים במסגרת המשפחות העניות. העוני גבוה במיוחד בקרב משפחות מן האוכלוסייה הערבית, ובמשפחות גדולות, משפחות של מעל ארבעה ילדים - -

מרינה סולודקין (הליכוד):
       
       גם עולים.

שר האוצר אהוד אולמרט:
       
       - - שבהן תחולת העוני גבוהה פי-שניים וחצי מכלל האוכלוסייה.
       
       40% מהמשפחות העניות הן משפחות עובדות. זה נתון שחשוב מאוד להתייחס אליו. אני עוד אומר מלה בהמשך. 50% מהנפשות העניות חיות במשקי-בית עובדים, בדרך כלל עם מפרנס יחיד. קיימת מגמת עלייה בשיעור העוני בקרב השכירים מאז שנות ה-80. רבותי, גם במשפחות של שני מפרנסים יש עוני. 7% מהנפשות באוכלוסיית העוני חיות במשקי-בית שבהם שני מפרנסים. אם אמרתי קודם ש-40% מהמשפחות העניות הן משפחות עובדות, כלומר, גם במקום שאדם עובד הוא איננו  משתכר - ב-40% מהמקרים - כדי כך שהוא יגיע מעל לסף העוני, וב-7% מסך כל הנפשות באוכלוסייה שמוגדרת כאוכלוסיית עוני יש שני מפרנסים.

ג'מאל זחאלקה (בל"ד):
       
       מר נתניהו יגיד שזה רק 3%.

שמואל הלפרט (אגודת ישראל - יהדות התורה והשבת):
       
       מה הפתרון שלכם לאלה שעובדים, מעל 40%, והם מתחת לקו העוני?

שר האוצר אהוד אולמרט:

	שמילק'ה, ביקשתי ממך שתגלה סבלנות.

היו"ר ראובן ריבלין:
       
       לעת עתה הוא מציין נתונים.

שר האוצר אהוד אולמרט:

       אני מציין את עיקרי הממצאים של דוח העוני.

רן כהן (מרצ-יחד):
       
       סגן השר צודק - - - 

היו"ר ראובן ריבלין:
       
       אבל הוא עוד לא ענה.
       
שר האוצר אהוד אולמרט:

	סליחה, מה קרה? גם בקרב המשפחות העובדות העניות גדול יחסית חלקן של משפחות ערביות ומשפחות גדולות. קרוב ל-35% מהמשפחות העובדות הערביות - -

מרינה סולודקין (הליכוד):
       
       גם עולים.
       
שר האוצר אהוד אולמרט:

       מרינה, שמעתי.

	- - הן עניות גם לאחר תשלומי ההעברה ומסים. הפער בין משפחות ערביות ליהודיות בולט במשפחות שבהן שני מפרנסים. 13% מהמשפחות הערביות שבהן שני מפרנסים הן עניות בהשוואה ל-2% בלבד של משפחות יהודיות עניות שבהן שני מפרנסים. כלומר, 13% מכלל המשפחות העניות הערביות שבהן שני מפרנסים הן עניות. זה נתון שצריך לזעזע כל אזרח במדינה.

ג'מאל זחאלקה (בל"ד):
       
       אתה מודע לכך שזה בגלל משכורות נשים בעיקר?

שר האוצר אהוד אולמרט:

       חבר הכנסת זחאלקה, אתה מחליש את הטיעון. אתה אומר, האם זה בגלל משכורות הנשים. אני מדבר אתך על 13% שבהן שני מפרנסים. כלומר, מדובר גם על הבעל שעובד ולמרות הכול המשפחה חיה בעוני, ולכן זה כל כך מזעזע, בעוד שבקרב האוכלוסייה היהודית - רק 2% מכלל המשפחות.
       
        אמרתי כבר, שהמגמה שראינו במדינות האחרות, בעיקר במדינות המפותחות, בשנים האחרונות, היא של ירידה בתחולת העוני. לצערי, בישראל המגמה היתה הפוכה.
       
       אומר מייד, אדוני היושב-ראש, אני לא נושא את פני פה להתנצחות, לא באתי להתנצח עם שר האוצר הקודם. אם חששת מי יודע מברקים ורעמים, אני כבר רוצה להרגיע אותך שזו לא מגמתי. אני גם לא רואה לנכון לקשור את התפטרותו של השר לעניינים הכלכליים, כי הוא אמר במפורש שהוא לא מתפטר בגלל עניינים כלכליים אלא בגלל עניינים מדיניים. לכן אין לזה זיקה לנושאים הכלכליים, וזה גם לא ישפיע על המצב הכלכלי הבסיסי. להיפך, המצב המדיני, האופקים המדיניים, הסיכוי להתפתחות מדינית כבר יצר התפתחות משמעותית ביותר, בוודאי בשוק הכספים. ראינו ששער המניות בבורסה עלה ב-8% מאז התפטר שר האוצר. כך שאני לא רואה לנכון לעסוק בעניין הזה. שר האוצר רשאי לדבר על מה שהוא רוצה, אבל אני לא באתי היום להתנצח אתו. הבעיה רצינית וכבדה מכדי  שנהפוך אותה לעניין של התנצחות.
       
       אני גם רוצה לומר יותר מזה: אמרתי בעבר ואין לי שום קושי לחזור על זה, כי תקופת כהונתו של בנימין נתניהו כשר אוצר היו בה גם הישגים משמעותיים שאי-אפשר שלא להכיר בהם ואי-אפשר שלא להודות בהם. היתה בהם  תרומה ליצירת יציבות, נחלצנו מתקופה ארוכה של מצוקה, של מיתון, של צמיחה שלילית - - -

שמואל הלפרט (אגודת ישראל - יהדות התורה והשבת):
       
       אלפי עשירים התעשרו עוד יותר.

שר האוצר אהוד אולמרט:

       שמילק'ה, אני כל פעם מתפלא מחדש. אתה דווקא הצטרפת לקואליציה כשנתניהו היה שר האוצר.

שמואל הלפרט (אגודת ישראל - יהדות התורה והשבת):
       
       לא הצטרפתי. 
       
שר האוצר אהוד אולמרט:

	מה זה לא הצטרפת?  אתה סגן שר.

שמואל הלפרט (אגודת ישראל - יהדות התורה והשבת):
       
       כן, אבל - - - 

שר האוצר אהוד אולמרט:

	אתה סגן שר באופוזיציה?

שמואל הלפרט (אגודת ישראל - יהדות התורה והשבת):

        ההצטרפות לקואליציה היתה לפני שהייתי בכנסת. נכנסתי לכנסת כאשר יהדות התורה היתה ולא רציתי להוציא אותם מהקואליציה.

שר האוצר אהוד אולמרט:

       יכול להיות. היות שלא רצית להוציא אותם מייד נכנסת למשרד התחבורה להיות סגן שר, ואני מודה לך על כך מאוד. אני שמח שאתה לא בקואליציה ואתה סגן שר בממשלה. אוקיי?

שמואל הלפרט (אגודת ישראל - יהדות התורה והשבת):
       
       זה מדויק.

שר האוצר אהוד אולמרט:

       אתה לא בקואליציה, אתה רק סגן שר בממשלה. זה בסדר.

היו"ר ראובן ריבלין:
       
       מדבשו אבל לא מעוקצו.

שר האוצר אהוד אולמרט:

	לא, חס וחלילה. 
       
       נחלצנו מתקופה ארוכה של מיתון, של צמיחה שלילית, להתחלה של צמיחה, שעוד לא הגיעה לרמות שאנחנו מקווים שהיא תגיע, אבל ללא ספק, היתה בהחלט תפנית משמעותית חיובית.

דוד טל (נוי):
       
       אולי השר ישיב, לאילו רבדים בחברה הישראלית היא חלחלה?

שר האוצר אהוד אולמרט:

       חבר'ה, תיכף תהיה לכם הזדמנות להעביר את כל הטענות לכתובת המתאימה. למה אתם צריכים להקדים?
       
דוד טל (נוי):
       
       אנחנו מכירים ברצף שלטוני.

שר האוצר אהוד אולמרט:

       זה בסדר. אבל בכל זאת, חבר הכנסת טל, איך אומרים, הבחנות דקיקות כלשהן אפשר לעשות, לא חייבים  ללכת ככה head on. הצמיחה היא עוד לא ב-level שיכול לתת מענה נכון לבעיות החברתיות שלנו, כי לשם כך אנחנו צריכים צמיחה ריאלית של 6% בשנה, לפי הבנתי. אבל יש התחלה, וגם נעשו התחלות של כמה רפורמות חשובות, חלקן משמעותיות כמו הפנסיה, חלקן פחות. גם האופקים שלהן הן יותר לעתיד הרחוק, אבל אין ספק שהיו הישגים, ושר האוצר הקודם רשאי להתברך בהם ולהשתבח בהם. הדבר הכי לא סביר זה להתעלם מכך רק מתוך שיקולים של איזה צורך בקנטור, ואני רחוק מזה. יש לי כל כך הרבה מה לומר נגד שר האוצר הקודם בדברים אחרים, שאני לא חושב שאני חייב להיות גורף בעניין הזה, וכדאי לעשות גם פה הבחנות. גם שבחים מגיעים והם ניתנו ויינתנו.
       
       עם זאת, צריך לומר שהצמיחה שהתחילה לא חלחלה לשכבות העניות בישראל וודאי שגם לא לאוכלוסייה שאינה עובדת. אין ספק בדבר אחד – ולכן ראיתי לנכון להדגיש את הנתונים של דוח העוני, את הדברים המרכזיים בו, כדי להדגיש שאנחנו ניצבים היום לפני מציאות חברתית שקשה ממנה לא היתה בתולדות מדינת ישראל. מיליון ו-534,000 אנשים שחיים מתחת לקו העוני זה לוקסוס שמדינת ישראל אינה יכולה להרשות לעצמה. אלה דברים שאמרתי במשך כל השנתיים האחרונות, והיום ודאי שאיני יכול שלא לומר אותם, במלוא העוצמה ובמלוא האחריות, בהבדל אחד: מהיום והלאה, כל עוד אני נושא באחריות למשרד האוצר, איני יכול להתחמק מהצורך לייצר כלים שיאפשרו לתת תשובה לבעיות האלה. זאת בהחלט משימה לא קלה. 
       
       אני אומר כבר בהתחלה, היות שבתחום זה היה לי ויכוח עם שר האוצר בעת שכיהן – לא ויכוח אישי, אלא ויכוח עקרוני – אני אומר את זה גם עכשיו: אני חושב שלמדינה, גם מדינה וכלכלה שמאמינה בשוק חופשי – ואני מאמין בשוק חופשי – אין הגדרה אחת של שוק חופשי שאין בלתה: או שנוהגים בדיוק על-פי נוסחה מסוימת או שזה לא שוק חופשי; יש גוונים שונים, יש הדגשים שונים שנהוגים במדינות שונות, יש רמות שונות של התערבות המנגנונים השלטוניים כדי לייצר איזונים נכונים במשק ובחברה. במדינות שונות, בצורה מושכלת, זהירה, אחראית וחכמה, השלטון נוהג להשתמש בהם. אצלנו המאמץ היה – אולי גם בשל הצורך לחרוג מהתערבות יתר, שאני יכול להבין את המניעים לה במשך שנים רבות – ללכת לקיצוניות ההפוכה. אני חושב שזה לא נכון, אני חושב שאנחנו צריכים להתערב; אין מנוס מלהתערב, משום שאנחנו נמצאים קרוב מאוד לנקודת שבירה מסוימת, שבה כל ההישגים הגדולים שהושגו בשנים האחרונות עלולים להתערער בגלל חוסר יציבות חברתית. 
       
       אני לא רוצה להיכנס לניתוחים מושכלים, הרי אתם מבינים שאני צריך להיות זהיר בדיבור,  אבל גם בנתוני התעסוקה יש מידה מסוימת של הגזמה, ויש לכאורה ירידה לרמה של 9% אבטלה. זאת האבטלה האפקטיבית במונחים של יכולת קיום טובה יותר. חלק ניכר מהתעסוקה שצמצמה סטטיסטית את האבטלה לא הגיעה לסף – מבחינת היקף התעסוקה או מבחינת רמת השכר –  שמאפשר להוציא את המשפחות מהעוני.
       
       לגבי הכלים ומרחב הציפיות – חשבתי על זה לא אחת, גם קודם לכן ובוודאי בשבועיים האחרונים: הרי בעוד שבועיים, בעוד חודש, בעוד חודשיים, ישכחו שמדיניות אינה נקבעת מהיום למחר ויבואו עם השטרות לשר החדש. ישכחו שאולי יש אחריות גם לשרים הקודמים. זה לגיטימי, אלה החיים – פעם אתה מפסיד ופעם אתה מרוויח. פעם כשאתה נכנס לתפקיד חדש אתה נהנה מהקרדיט שנגזר ממדיניות קודמת ופעם אתה מפסיד מכך שאתה סופג את הביקורת על מה שמדיניות קודמת אחראית לו.
       
רן כהן (מרצ-יחד):
       
       אתה תרוויח, כי תוכל לטעון שדוח העוני הבא - - - 
       
שר האוצר אהוד אולמרט:
       
       אני לא טוען. לא טענתי לא את זה ולא את זה. לא באתי להתנצח. אני רק רוצה לומר, שלא תצפו לפתרונות שישנו במהירות את הנתונים האלה. אל נא נשלה את עצמנו. אני יכול לומר לכם כבר עכשיו שהדוח הבא שיתפרסם יהיה קשה יותר, משום שאנחנו נמצאים לקראת סוף חודש אוגוסט 2005, ושום דבר בנתונים שידועים לנו ובאמצעים שננקטו לא היה יכול להביא לשינוי משמעותי בנתונים שבדוח הזה. לכן, הדוח שיתפרסם באמצע שנת 2006 יהיה דוח קשה. אין שום סיכוי ואין שום דרך רצינית להציע תוכנית שהתוצאות שלה יורגשו בשטח בטווח הזמן המיידי.
       
גלעד ארדן (הליכוד):
       
       פירות השלום.
       
שר האוצר אהוד אולמרט:
       
       פירות השלום תרמו תרומה מכרעת לצמיחה במשק. הרי כל אחד יודע את זה. 
       
       לכן אין ספק שמדובר כאן בתהליך מתמשך. צריך לזכור את זה. 
       
היו"ר ראובן ריבלין:
       
       לא חבל שכל כך הרבה שנים שבהן היית שר הרחקנו את השלום? היינו יכולים כבר להיות אמריקה. 
       
שר האוצר אהוד אולמרט:
       
       אדוני היושב-ראש, קודם כול, נחלצנו ממצב קשה. חיינו כמה שנים עם טרור נורא, היינו כמה שנים בלי אף תייר במדינת ישראל. 
       
היו"ר ראובן ריבלין:
       
       הטרור היה משום שהיינו כובשים, לא? 
       
שר האוצר אהוד אולמרט:
       
       הטרור היה משום שניתקנו מכל השטחים, נכון, אדוני היושב-ראש? יצאנו מהשטחים ואז התחיל טרור. אז בוא לא נתנצח.  
       
היו"ר ראובן ריבלין:
       
       פעם, כשהיינו מארגנים יחד את המצע שלנו ואת ההסברה שלנו, היינו מדברים אחרת.
       
גלעד ארדן (הליכוד):
       
       - - - 
       
שר האוצר אהוד אולמרט:
       
       רבותי, אני לא חושב שאנחנו תורמים לעצמנו משהו בכך שאנחנו מוליכים את עצמנו שולל. בשנים שהיה טרור היינו הכי עמוק בכל השטחים, וכשאנחנו יוצאים מחלק מהשטחים מזהירים אותנו שיהיה טרור. הטרור הכי כבד היה כשהיינו במקומות הכי מרוחקים ושלטנו בהכי הרבה שטחים. לכן אני לא חושב שהטרור הוא בגלל העובדה שהיינו בשטחים.
       
היו"ר ראובן ריבלין:
       
       פעם אדוני חשב אחרת. על כל פנים הוא אמר אחרת.
       
שר האוצר אהוד אולמרט:
       
       אדוני היושב-ראש, אתה לא שומע אותי. אני תמיד אומר שטוב שיש יושב-ראש בישיבה. למה? כי לחברי הכנסת יש נטייה שלא תמיד להאזין לדברי הדוברים, אבל היושב-ראש ודאי מאזין. נדמה לי שהפעם היושב-ראש לא האזין. אמרתי שבשום פנים ואופן אי-אפשר לומר שהטרור היה בגלל היותנו בשטחים, אבל לטעון שכשאנחנו יוצאים מהשטחים יהיה טרור, כאילו שלא היה טרור כל זמן שהיינו בשטחים, זה, רבותי, להוליך שולל את עצמנו. הטרור קיים משום שיש טרוריסטים שרוצים להפעיל טרור ומשום שיש תנועות טרור שהוזנו במשך שנים - - -
       
גדעון סער (הליכוד):
       
       אדוני שר האוצר - - -
       
שר האוצר אהוד אולמרט:
       
       מה?
       
גדעון סער (הליכוד):
       
       הפלסטינים לא מסכימים עם מה שאתה אומר.
       
היו"ר ראובן ריבלין:
       
       יושב-ראש הקואליציה, אני אמרתי לו את הדברים שאתה אמרת.
       
גדעון סער (הליכוד):
       
       אתה אמרת לו.
       
היו"ר ראובן ריבלין:
       
       לא צריך לחזור. אדוני ייכנס וישמע שתיים-שלוש דקות, ואז יאמר.
       
דוד טל (נוי):
       
       עם כל הכבוד, אולי את הוויכוח הזה תעשו בסיעת הליכוד.
       
היו"ר ראובן ריבלין:
       
       חבר הכנסת, אני היושב-ראש שלך כמו של סיעת הליכוד.
       
גלעד ארדן (הליכוד):
       
       אדוני לא רוצה להיות בסיעת הליכוד - - -

דוד טל (נוי):
       
       כשאני אחליט, אני אעשה את זה.
       
שר האוצר אהוד אולמרט:
       
       אדוני, זה דווקא חלק מגדולתה של סיעת הליכוד, שאפשר לקיים בה ויכוח. קיומו של ויכוח איננו מעיד על חולשתה.
       
משה גפני (דגל התורה):
       
       מהוויכוח הזה כולנו סובלים.
       
שר האוצר אהוד אולמרט:
       
       לא. אתם נהנים.
       
משה גפני (דגל התורה):
       
       אנחנו נהנים מהוויכוח, אבל - - -
       
שר האוצר אהוד אולמרט:
       
       אנחנו אולי סובלים, אבל אתם נהנים מהוויכוח.
       
אליהו ישי (ש"ס):
       
       - - -
       
שר האוצר אהוד אולמרט:
       
       לכן, אדוני היושב-ראש, אנחנו, בהחלט, מתכוונים לגבש תוכנית לאומית להתמודד עם בעיית העוני. כשתגובש ותושלם התוכנית הזאת, היא תוצג גם לפני הכנסת והציבור. אני אומר מייד, שהיא תהיה מורכבת בחלקה מאמצעים חוץ-תקציביים של מדיניות, שלפי הבנתנו יכולים להשפיע השפעה משמעותית מאוד על נושא העוני, על נושא המצוקה החברתית, ובחלקה גם מבדיקה מחודשת של סדרי עדיפויות שהגיע הזמן לעשות אותה. אבל כל זה, אם אנחנו רוצים להיות רציניים, לא יביא פתרונות מהיום למחר.
       
       התחלתי לומר קודם, שהציבור הישראלי שומע במשך שנים חדשות לבקרים ססמאות שהפכו נבובות על המלחמה בעוני,  מתוך איזו אשליה של הדוברים שהם יוכלו לאחז עיניים לחודשיים וזה יעבור להם. חלק ניכר מהציבור איבד את האמון במצהירים הללו, משום שהם לא לוּוּ בגיבוש כלים רציניים שיכולים ליצור מציאות חברתית אחרת.
       
       אני מראש מודיע, שאין לי מענה קסם שיכול להביא שינוי מהפכני מהיום למחר. יש לי כן תשובות שנבדקות, שיגובשו, שיש סיכוי שהן תיצורנה תהליך מתמשך שיביא לקיטון משמעותי של העוני. אנחנו נצטרך, כמובן, להבחין בין שתי אוכלוסיות - האוכלוסיה המסוגלת להשתלב בעבודה, וזו שאיננה מסוגלת. גם היום בנתונים שפורסמו על-ידי הלשכה, על-ידי שירות התעסוקה, ביומיים האחרונים, 82,000 מתוך 230,000 המובטלים הם אנשים שהם הגרעין הקשה של כאלה שלא יכולים להסתדר בעבודה מכל מיני סיבות. זו אוכלוסייה אחרת, וזאת מתוך סיבות שונות של מוגבלות שאינני רוצה להיכנס לפירוט שלהן, וזה גם לא חשוב כרגע. אנחנו נצטרך לחפש כלים כדי לתת אפשרות של קיום בכבוד לאוכלוסייה הזאת. אבל חלק ניכר מהאוכלוסייה שאיננה עובדת היא אוכלוסיעה שיכולה להשתלב בעבודה. אנחנו נצטרך לייצר כלים. אינני רוצה לפרט, אף שעל חלק מהכלים אני כבר קורא בתקשורת ובעיתונים, ומייחסים אותם כך או אחרת. למדתי שכאשר שר אוצר אומר משהו, הוא מחייב ויוצר ציפיות. אינני רוצה להצביע כרגע על כלים כאלה או אחרים שננקוט. אני אומר שיש, ולהערכתי יש גם כלים שיכולים להיות אפקטיביים מאוד, אבל אנחנו נודיע עליהם לכשנחליט עליהם וניישם אותם.
       
       הממשלה, כל עוד אני מכהן בתפקיד הזה, על דעת ראש הממשלה, חושבת שיש מקום לבחון מחדש סדרי עדיפויות שייתנו מענה נכון על המצוקות החברתיות שדוח העוני של 2004 נותן להן ביטוי. אפשר ללהטט במלים ואפשר להציע כל מיני נוסחאות קסמים, ודבר אחד אי-אפשר באמצעות הנוסחאות הללו - להאכיל ילד רעב.
       
גאלב מג'אדלה (העבודה - מימד - עם אחד):
       
       חשוב מאוד מה - - -
       
גלעד ארדן (הליכוד):
       
       - - -
       
שר האוצר אהוד אולמרט:
       
       את הדרך לעשות את זה - - -

עבד-אלמאלכ דהאמשה (רע"ם):
       
       הכול נגמר - - -
       
היו"ר ראובן ריבלין:
       
       כבוד השר מסיים. לא כדאי להפריע בסיום דבריו.
       
שר האוצר אהוד אולמרט:
       
       נצטרך לעשות את זה בדרך קשה, אחראית ואמינה, שתיתן מענה ותצמצם את תחולת העוני ותיתן תשובה למשפחות שבהן יש שני מפרנסים ורמת השכר שלהן איננה מגיעה עד כדי כך שהן ייחלצו מקו העוני - - -
       
שמואל הלפרט (אגודת ישראל - יהדות התורה והשבת):
       
       אדוני יודע כמה ילדים רעבים יש במדינה?
       
היו"ר ראובן ריבלין:
       
       אני מבקש.
       
שמואל הלפרט (אגודת ישראל - יהדות התורה והשבת):
       
       אני רוצה לשאול אם שר האוצר יודע.
       
היו"ר ראובן ריבלין:
       
       אולי אינכם שמים לב, אבל כל המציעים בעניין העוני לא נמצאים באולם והשר משיב להם.
       
שר האוצר אהוד אולמרט:
       
       חבר הכנסת הלפרט, אני לא יודע למה הגשת הצעה.
       
היו"ר ראובן ריבלין:
       
       למה לא הגשתם הצעה?
       
שמואל הלפרט (אגודת ישראל - יהדות התורה והשבת):
       
       - - -
       
היו"ר ראובן ריבלין:
       
       הם לא נמצאים פה: חברי הכנסת קולט אביטל, אלי ישי ורן כהן - הם לא באולם. לא יכול להיות - - -
       
שמואל הלפרט (אגודת ישראל - יהדות התורה והשבת):
       
       מותר לשאול שאלה.
       
היו"ר ראובן ריבלין:
       
       חבר הכנסת הלפרט, לא יכול לעמוד פה - - - הנה, חבר הכנסת ישי באולם.
       
שר האוצר אהוד אולמרט:
       
       חשוב - - -
       
רוני בר-און (הליכוד):
       
       - - - סגן שר.
       
עבד-אלמאלכ דהאמשה (רע"ם):
       
       - - -
       
שר האוצר אהוד אולמרט:
       
       דרך אגב, חבר הכנסת הלפרט, למה לא התעקשת להיות סגן שר הרווחה?
       
שמואל הלפרט (אגודת ישראל - יהדות התורה והשבת):
       
       יש כבר סגן שר. לא רציתי להיות קונקורנציה של הרב רביץ.
       
היו"ר ראובן ריבלין:
       
       אתה לא יודע שבמשרד יכולים להיות שני סגנים?
       
שמואל הלפרט (אגודת ישראל - יהדות התורה והשבת):
       
       הרב רביץ מסכים - - -
       
שר האוצר אהוד אולמרט:
       
       למה צריך לשאול אותו? אני רואה שאתה לא מסכים.
       
היו"ר ראובן ריבלין:
       
       אתה מציע להעביר לוועדה?
       
שר האוצר אהוד אולמרט:
       
       אני מוכן שהנושא יידון בוועדה.
       
       אדוני היושב-ראש, קודם כול, אני מודה לך ולחברי הכנסת היוזמים. אי-אפשר להתחמק מלדון בתופעות הללו. אי-אפשר לטשטש את חומרתן. אי-אפשר שלא להכיר בכך שלא נעשה די כדי להיאבק בהן, ואי-אפשר להתחמק מן הצורך לתת להן מענה.
       
       אני לוקח על עצמי גם את החובה להתייחס למה שהיה וגם את המחויבות להביא לכנסת בעתיד הקרוב את המענה לגבי מה שיהיה. אדוני היושב-ראש, תודה.
       
היו"ר ראובן ריבלין:
       
       תודה רבה.
       
       הואיל ואחת ההצעות התייחסה אישית לשר האוצר לשעבר, חבר הכנסת בנימין נתניהו, אני מזמין את ראש הממשלה לשעבר ושר האוצר לשעבר לעלות לעשר דקות ומעלה.
       
בנימין נתניהו (הליכוד):
       
       מאחר שהדיון הזה זומן בעקבות התפטרותי, אני חייב להגיד משהו עליה וגם על אירועי היום. אנחנו נמצאים בשעה קשה, שעת מבחן. עקירת אנשים מבתיהם היא תמיד טרגדיה אנושית קשה ביותר, ולא כל שכן כשמדובר באנשים שנשלחו לשם על-ידי ממשלות ישראל מימין ומשמאל, ועוד יותר מכך - כאשר האנשים העקורים, רבים מהם אינם יודעים מה טומן המחר ולאן ילכו. צריך כל אחד לדמיין לעצמו משפחה שנעקרת מביתה, בית נהרס והילדים נעקרים מבית-הספר, ויקיריהם נעקרים מקבריהם. רק מי שאין לו לב אנושי לא נצבט לבו כאשר הוא רואה את הדחפורים הורסים את הבתים ואת בתי-הכנסיות.
       
       אבל בשעה הקשה הזאת אין לנו אלא לשבח את חיילי צה"ל ואת שוטרי משטרת ישראל על הדרך המאופקת והמכובדת שבה הם ממלאים את המשימה שהוטלה עליהם. אין לנו אלא לקרוא למתיישבים ביישובים שטרם נעקרו לנהוג באיפוק מרבי, בריסון ובכבוד. בשום פנים ואופן אל להם להפעיל אלימות. בשום פנים אל לישראלי לפגוע בישראלי אחר וגם לא בחפים מפשע שאינם ישראלים. לא לאלימות ובוודאי לא לשימוש בנשק משום צד. זו שעה קשה מאד, אבל חובה עלינו לא להופכה לקשה יותר. צו השעה הוא איפוק של אחים ולא עימות של של נצים.
       
       למתיישבים אני פונה ואומר: חיילי צה"ל ושוטרי משטרת ישראל אינם האויבים שלכם. הם אחים שלכם. שמרו על כבודם, שמרו על כבודכם. 
       
       אדוני היושב-ראש, חברי הבית, אני התפטרתי לפני שבועיים, כי אמרתי שאיני מוכן להיות בממשלה שמורידה יישובים ללא תמורה. העמדה שלי בעניין ההתנתקות, הנסיגה החד-צדדית, היתה עקבית מהיום הראשון. 
       
משה גפני (דגל התורה):
       
       - - -? כי ההחלטה היתה מזמן. 
       
בנימין נתניהו (הליכוד):
       
       בהחלטת הממשלה על ההתנתקות - וכדאי מאוד לשים לב להחלטה הזאת ולעשות סדר בדברים, כי עם התפטרותי נאמרו כל מיני דברים. ובכן, הנה החלטת הממשלה שהצבעתי עבורה. מעולם לא הצבעתי עבור פינוי יישובים או עצם הפינוי. החלטת הממשלה מ-6 ביוני 2004 אומרת כך: תבוצע עבודת הכנה, מייד לאחר גמר עבודת ההכנה תתכנס הממשלה כדי לקבל החלטות בדבר המשך ביצוע התוכנית. הסעיף הראשון – סעיף 1: אין בהחלטה זו כדי לפנות יישובים. מייד אחריו, בעמוד הראשון: לאחר סיום עבודת ההכנה תשוב הממשלה ותתכנס על מנת לקיים דיון נפרד ולהחליט אם לפנות יישובים אם לאו, ואם כן - איזה יישובים ובאיזה קצב, בהתחשב בנסיבות באותה עת.
       
        בעמוד 3: תתבצע עבודת ההכנה הנדרשת ליישום התוכנית. מייד לאחר עבודת ההכנה יתקיים דיון בממשלה לצורך קבלת החלטה בדבר פינוי היישובים בהתחשב בנסיבות באותו זמן, האם לפנות אם לאו, ואיזה יישובים. וכאילו  זה לא מספיק – חוזר אחר כך: מובהר כי לאחר סיום ההכנה כאמור, תתכנס הממשלה מעת לעת כדי להחליט בשאלת הפינוי, אם לאו. 
       
       זו החלטת הממשלה. כמה פעמים אפשר להגיד את זה? ובכן – לא היתה הצבעה על פינוי. להיפך. יש שם עוד דברים: אין פינוי יישובים, אבל יש סעיף - - 
       
משה גפני (דגל התורה):
       
       - - - אתה השקעת כסף ב- - -
       
בנימין נתניהו (הליכוד):
       
       - - בעמוד 5: מדינת ישראל תפקח ותשמור על המעטפת החיצונית ביבשה - - -
       

משה גפני (דגל התורה):
       
       - - -
       
בנימין נתניהו (הליכוד):
       
       כדאי שתקשיבו ותעשו קצת שיעורי בית. 
       
משה גפני (דגל התורה):
       
       רק תענה, אנחנו במתח. 
       
בנימין נתניהו (הליכוד):
       
       אני אענה על הכול, חבר הכנסת גפני. תאמין לי. 
       
משה גפני (דגל התורה):
       
       למה השקעת כסף כשר אוצר כשאין החלטה - - -
       
בנימין נתניהו (הליכוד):
       
       מדינת ישראל תפקח ותשמור על המעטפת החיצונית ביבשה, תשלוט באופן בלעדי במרחב האווירי של עזה - - - 
       
שר האוצר אהוד אולמרט:

	- - -
       
היו"ר ראובן ריבלין:
       
       יש פה שר תורן. אדוני השר, אדוני יכול - - - 
       
       החסינות היא לא רק לחברי כנסת, אלא גם לחברי כנסת שהם שרים. 
       
גדעון סער (הליכוד):
       
       - - -
       
שר האוצר אהוד אולמרט:
       
       אדוני היושב-ראש, אני הבנתי שהשר לשעבר הוזמן להגיב, היות שזה עסק בו. אני לא דיברתי על הנושא המדיני. היות שהוא בחר לדבר על הנושא המדיני, אני מבקש את הסכמתך לכך שאני אתפנה לדברים אחרים, כי זה לא משיק כלל לדברי. 
       
היו"ר ראובן ריבלין:
       
       אינני שופט פה, לכן לא אגע בתוכן דבריך. עם זאת, אני אומר לך, שהואיל והשר רביץ נמצא פה, אדוני פטור מלשבת פה. החסינות היא לא רק של חברי הכנסת, אלא גם של חברי כנסת שהם שרים. 
       
בנימין נתניהו (הליכוד):
       
       אבל דווקא אני עומד להתייחס לשר אולמרט בהמשך. 
       
היו"ר ראובן ריבלין:
       
       ודאי השר רביץ יודיע לו. 
       
גלעד ארדן (הליכוד):
       
       אבל, גפני, אתם לא - - -? 
       
קריאות:
       
       - - -
       
בנימין נתניהו (הליכוד):
       
       כבוד יושב-ראש הכנסת, אתה יכול לשלוח לו שליח ולהגיד לו שאני מתכוון להתייחס אליו בהמשך. 
       
היו"ר ראובן ריבלין:
       
       רבותי, חבר הכנסת ארדן, הואיל ויש לי כבר שעות כנסת, לא התפלאתי על הערתו של שר האוצר, ממלא-מקום ראש הממשלה. 
       
משה גפני (דגל התורה):
       
       לא, אני שותף. 
       
גאלב מג'אדלה (העבודה - מימד - עם אחד):
       
       הוא מתחנן להיות שותף, מה אתם - - -? 
       
היו"ר ראובן ריבלין:
       
	חבר הכנסת גפני. רבותי. אדוני יושב-ראש ועדת הפנים, מספיק. 
       
בנימין נתניהו (הליכוד):
       
       ובכן, אין שם פינוי יישובים, בשום החלטת ממשלה שאני הצבעתי עבורה, אלא היתה כאן הכנה ודחייה של ההחלטה - אם כן, אם לאו. 
       
        מה כן יש? יש שם סעיף 6 בעמוד 5 שאומר: מדינת ישראל תמשיך לקיים נוכחות צבאית לאורך קו הגבול בין רצועת-עזה לבין מצרים. ציר פילדלפי. נוכחות זו הינה צורך ביטחוני חיוני. במקומות מסוימים ייתכן שתידרש הרחבה פיזית של השטח שבו תתבצע הפעילות הצבאית. זה, אגב, בא לדרישתי. כלומר, בוא קודם כול נעשה סדר בעניין הזה: לא היתה שום החלטת ממשלה על פינוי שאני הצבעתי עבורה, אלא רק הכנות, כשצוין במפורש שאין החלטה על פינוי אבל יש החלטה לשמר, בשלב זה, את המעטפת הביטחונית סביב רצועת-עזה. 
       
נעמי בלומנטל (הליכוד):
       
       אז הכול - - -? 
       
בנימין נתניהו (הליכוד):
       
       זו היתה בקשה שלי. הקראתי לכם את החלטת הממשלה. ואני אמרתי לראש הממשלה שרון, בשיחתנו הראשונה, אמרתי לו: אני מתנגד להתנתקות חד-צדדית, כלומר - לנסיגה ללא תמורה. התמורות שאנחנו דורשים הן לפחות שתיים: התמורה הראשונה, גידור גושי התיישבות שבהם חיים למעלה מ-80% מהישראלים ביו"ש, גידור בגדר המרכזית והכללתם ברצף של רעננה ופתח-תקווה. לא משום שאנחנו מוותרים על מה שמעבר לגדר, אלא  משום שאנחנו מקבעים, במהלך הזה, את מה שבתוך הגדר. על היתר - נתווכח. נבטיח את עתידם.  זה היה דבר ראשון: אתה יוצא? – תיקח. זו המדיניות שלי משכבר הימים. 
       
       הדבר השני - שמירה על המעטפת הביטחונית, מה שמוזכר כאן, בהחלטת הממשלה. שמירה של המעטפת, שמירה של ציר פילדלפי; אל תיתן להם נמל. כל זה  הובטח, ועל סמך הדבר הזה, נאמר לי, שהדברים יהיו. אמרתי: בבקשה. ואחר כך, כשראיתי את השסע, אמרתי: תביא למשאל עם. אם יהיה משאל עם ויהיה גידור הגושים והבטחת עתידם, ותהיה שמירה על ציר פילדלפי ולא יהיה נמל - בבקשה. בדבר כזה אוכל לתמוך. בזה - כן. אף אחד מהתנאים האלה לא התקיים. 
       
דוד טל (נוי):
       
       אף לא אחד. 
       
בנימין נתניהו (הליכוד):
       
       גידור הגושים - יוק. לא רק שאנחנו לא מגדרים את הגושים ולא מבצרים אותם - אנחנו הקפאנו את הבנייה שם.E1 , החיבור בין מעלה-אדומים לירושלים, הצוואר הזה. אנחנו לא בונים שם. אבל הפלסטינים בונים שם. לא מגדרים, לא בונים. מפקירים את זה. ציר פילדלפי – נמסר. לא אנחנו נדאג לביטחון ולמניעת זרימת נשק ומחבלים לתוך השטח. אנחנו צריכים לדאוג שהמצרים יעשו את זה. הם אולי ינסו, אבל אתם רואים את מידת הצלחתם בסיני, מול הטרור האסלאמי. לא הייתי בונה על זה. אז מי יעשה את זה, אבו-מאזן יעשה את זה? הפקרת הביטחון בידי אחרים. 
       
       משאל עם, שהוא המכשיר החשוב ביותר למנוע את הטרגדיות האלה, ריבונו של עולם, את הדבר הנורא הזה - זה לא רק המתיישבים, לא רק הטרגדיה הזאת, אלא עם שלם שנקרע לשניים. חיילים שצריכים לעמוד שם בעיניים בוכיות. משאל העם, שזה מכשיר מרכזי שכל ראשי הממשלה - רבין, פרס, ברק, אנוכי – לפני הסכם-וואי רציתי להביא את זה, והכנסת מנעה את זה ממני. שרון עצמו - לפני הבחירות כולם דיברו. הדבר הזה נזרק הצדה. כל התנאים האלה נמוגו. לא רק שהם נמוגו -  הוסיף ויתורים על ויתורים. הגושים הלכו, E1 - נעזב, פילדלפי - נמסר, הנמל נמסר. הפלסטינים הפכו לצד דורש ואנחנו - צד נותן. עכשיו הם דורשים נשק. שוקלים איך לתת להם נשק. אנחנו ניתן להם נשק? תחמושת? אולי אחרים ייתנו להם תחמושת ואנחנו נאשר? אל תיתנו להם רובים, אל תיתנו להם נמל, אל תיתנו להם להקים בסיס טרור, כי זה מה שהם יקימו. יש אולי מי שחושב שהטרור ייחלש כתוצאה מזה. כל מי שעיניו בראשו מבין שהטרור יגבר, משום שהטרור זורם לקראת הזדמנויות. ויש פה אזור טרור חופשי. יש אזור סחר חופשי, ופה יהיה אזור טרור חופשי. אינני יודע כמה זמן זה ייקח. אולי זה ייקח שנה, אולי ייקח שנתיים. 
       
       כשעמדתי פה על הבמה הזאת, לפני אוסלו, בזמן חגיגות אוסלו, ואמרתי, זה יבוא, אינני יודע אם זה ייקח שנה או שנתיים - זה לקח שנה-שנתיים עד שזה הגיע לשיאו, וגם פה זה לא יקרה מייד.
       
       ניסיתי למנוע זאת, ניסיתי להשפיע, ניסיתי להכניס את התנאים האלה, לא הצלחתי. שרון רץ קדימה בעיוורון מוחלט; זה הגיע להצבעה שלוש פעמים על פינוי יישובים, על ביצוע ההתנתקות. שלוש פעמים הצבעתי נגד. בפעם השנייה היתה שאלה של עיכוב ההתנתקות. בפעם השלישית ראיתי שכבר אין לי מה לעשות, הצבעתי והתפטרתי.
       
       אני יודע שזה לא פופולרי להשבית את השמחה, יש כאלה שאומרים: תנו להם לחלום, תנו לנו לחלום, אבל אמר פעם מנהיג דגול: אל מול סכנה מוחשית, אם אתם מפליגים בחלומות, סימן שאתם שקועים בשינה עמוקה. רבותי, הכתובת היא על הקיר, אנחנו צריכים לקרוא אותה, צריכים לקרוא אותה בעיניים פקוחות גם אם היא פוגעת בחלומות הוורודים ששרון מבטיח לנו.
       
       אחרי שהמתריעים בשער, שהפריעו לתוכנית ההתנתקות, סולקו - הנה מה שאמר ראש אמ"ן, האלוף פרקש, בוועדת החוץ והביטחון של הכנסת בשבוע שעבר. אני קורא: "הפלסטינים ממשיכים לייצר אמצעי לחימה ברצועת-עזה ומנסים להעתיקם ליהודה ושומרון, יש חשש שהטרור יתחדש באביב". הוא כבר אומר - באביב, אחרי הבחירות הפלסטיניות. אגב, הוא אמר שכבר יש תנועה של מומחי הטילים, ה"קסאמים", מעזה ליו"ש, הם כבר בדרך, אולי כבר הגיעו. ראש השב"כ אמר בישיבת הממשלה אתמול: "ככל שיחלוף הזמן, חלק מארגוני הטרור יחזרו לדפוס של פיגועים גם ברצועה". זה מה שאומרים אנשי הביטחון שלנו. אני מזכיר לכם את התרעותיו של הרמטכ"ל לשעבר, בוגי יעלון, גם הוא סולק, אחרים גם כן, אבי דיכטר – איננו. 
       
       ובכן, בואו נקשיב לערבים, בואו נשמע מה הם אומרים. הנה דובר ועדת ההתנגדות: "ברור לכולם שהטילים שהביאו את הניצחון ואת השחרור ברצועה ישמשו אותנו בהמשך המאבק עד שחרור כל פלסטין". במקרה שמישהו לא יודע מה זה "כל פלסטין" מסביר ה"חמאס": "גדודי 'עז אל-דין אל-קסאם' יזעזעו אתכם בחיפה ובתל-אביב, הם יהלמו בכם בצפת ובאשקלון, דין יפו כדין עזה". דין יפו כדין עזה. ה"חמאס" יצא מעזה ויתפוצץ בכל פלסטין.
       
גאלב מג'אדלה (העבודה - מימד - עם אחד):
       
       הם עוד לא נבחרו.
       
בנימין נתניהו (הליכוד):
       
       מה אומר אבו-מאזן? אבו-מאזן, המתון כביכול: "הנסיגה הישראלית היא בזכות השהידים, זהו הצעד הראשון בדרך לשחרור". תקשיבו טוב - "הנסיגה הישראלית היא בזכות השהידים, זהו הצעד הראשון בדרך לשחרור". הוא מקדש את השהידים, הוא בעצם מקדש את כל התהליך הזה.
        
       אני כבר לאה מלהתריע, בשנות ה-80 אמרתי וכתבתי שאת גל הטרור של חטיפות המטוסים ניתן לסיים על-ידי פגיעה צבאית, לרבות הפצצת מדינות כמו לוב, בתחילת שנות ה-90. פה, התרעתי שיעופו טילים מעזה בזמן חגיגות אוסלו, וכי יצא מהשטחים שנמסרו לערפאת טרור נורא לכל ערי ישראל, ובאמצע שנות ה-90 התרעתי שהטרור האסלאמי יפגע במערב ועלול להפיל את מגדלי התאומים. ממש כך.
       
שמואל הלפרט (אגודת ישראל - יהדות התורה והשבת):
       
       ממש נביא.
       
בנימין נתניהו (הליכוד):
       
       לא. אין צורך להיות נביא, צריך עיניים פקוחות לרווחה. מה יש כאן לראות? קשה להבין שאנחנו יוצאים משם, פותחים את הנמל, פותחים את פילדלפי שהם יזרמו פנימה? הם יזרמו. אומרים לנו: זו הפחדה. זה מה שאמרו לי גם אז על כל אחד מהדברים האלה שהתממשו אחד לאחד, גם הדברים החיוביים התממשו. רייגן שלא חשב שזאת הפחדה, אלא חשב שזה תיקון חשוב, הפציץ את לוב יחד עם מרגרט תאצ'ר, ובאמת חטיפות המטוסים נגמרו. נגמרו. כשהתחילו לירות מבית-לחם, מבית-ג'אלה לירושלים, שאלו מה לעשות. הייתי אז אזרח, אזרח מודאג, אמרתי: תיכנסו לשם. אמרו: אם תיכנס לבית-ג'אלה, הם יירו מבית-לחם. ניכנס גם לבית-לחם. זה יעצור את זה? אמרתי: כן, זה יעצור את זה. אם תיכנס, זה יעצור. אמרו לי אז: זה קיצוני, זה הרפתקני. אמרו. תקראו.
       
       היום אני אומר: בשביל מה כל זה? בשביל מה? בשביל מה הסבל והטרגדיה? בשביל מה? אמרו לנו: יש פה חוכמה מדינית, משום שזה דבר חד-פעמי. דבר חד-פעמי. נעמי בלומנטל, אני רוצה שתשמעי מה אומרים. אומרים: זה דבר חד-פעמי, זה ישמש אותנו, לא ילחצו עלינו יותר. עוד לא נגמר. עוד לא נגמר, בעצם הפינוי, וידידתנו הגדולה, ארצות-הברית, מזכירת המדינה שלה אומרת: מובן שזה לא הסוף וזה לא חד-פעמי. עוד, עוד נסיגות. עד כאן החוכמה המדינית. ואם את זה אומרת ארצות-הברית, מה תגיד אירופה, מה יגיד האו"ם? יצרנו כאן תקדים מדהים. מדהים. תקדים במהלך סרק, טרגי, יקר, מיותר, מסוכן, בעצם הרגלנו את העולם שהיהודים נותנים ולא מקבלים. נותנים ומקבלים טרור. זה בסדר, אלה חוקי המשחק.
       
       אגב, זה שאנחנו מתכוונים לתת יותר. חבל שהלך שר האוצר בפועל. הוא אמר ל"ג'רוזלם פוסט", ב-30 בדצמבר: ישראל תמשיך להתקדם על-ידי ביצועים חד-צדדיים. כלומר, יבוא עוד. אני מציע לכם לשים לב כי מה שאולמרט אומר היום, שרון יעשה מחר. עוד. לא רק שיצרנו תקדים שהעולם עלינו - אנחנו מנדבים את העקירות הבאות, את שטחי השילוח הבאים. זאת מדיניות לא נכונה. זאת מדיניות שגויה. המדיניות הנכונה היא קודם כול להשאיר את הביטחון בידינו, לא להפקיד אותו, לא בידי מצרים, לא בידי ה"חמאס", לא בידי אבו-מאזן. הביטחון בידינו, זה עיקרון ראשון.
       
       עיקרון שני הוא עיקרון ההדדיות. אתה נותן – תקבל. הרבה פעמים שומעים: נתניהו נתן את חברון. אני דווקא מעלה את חברון. לא עקרתי יהודי אחד מחברון, לא הרסתי בית אחד בחברון, היישוב היהודי העתיק בחברון עומד על כנו, הוא נבנה, מערת המכפלה בידינו לנצח. זה נכון, שהעברתי, בהתאם להסכם שקיבל שמעון פרס, שהתחייבתי לפני הבחירות לכבדו, שכונות ערביות בחברון לפלסטינים, ואמרתי אז לקלינטון, שימו לב, חברי הכנסת, אמרתי אז לקלינטון: דע לך, אני לא אתן בלי לקבל. הוא אמר לי: מה אתה מתכוון לקבל? אמרתי לו: אני מתכוון לקחת. הוא אמר לי: מה אתה מתכוון לקחת? אמרתי לו: אני הולך להגן על השער הדרומי של ירושלים. בית-לחם זולגת לירושלים, ואני אבנה במקום שנקרא הר-חומה, והוא התנגד לכך. אמרתי לו: אני מצטער, זאת התניה נוסף על שמונה התניות שהצמדתי להסכם חברון, זאת אומרת, למסירת השכונות הערביות - הדדיות, איסוף הנשק, הפסקת ההסתה, עצירת המחבלים וכן הלאה, ששימשו אותנו בהמשך, בוואי, כל מיני תנאים. הם נתנו מעט – קיבלו מעט. לא נתנו – לא קיבלו. אנחנו לקחנו ובנינו בהר-חומה. לא רק שלא עקרנו אלפי יהודים, בנינו לאלפי יהודים. תיגשו עכשיו, זה שלוש דקות נסיעה מכאן - -
       
גאלב מג'אדלה (העבודה - מימד - עם אחד):
       
       קיבלנו אינתיפאדה על החוכמה הגדולה הזאת.
       
בנימין נתניהו (הליכוד):
       
       - - ותראו שם. תראו שם את השכונה.
       
גאלב מג'אדלה (העבודה - מימד - עם אחד):
       
       חמש שנים אינתיפאדה קיבלנו.
       
בנימין נתניהו (הליכוד):
       
       איזה אינתיפאדה? היו עשרות פיגועי התאבדות לפני ממשלתי, חברי הכנסת, ומאות אחרי ממשלתי, ובתקופת כהונתי מספר פיגועי ההתאבדות שאף לאפס, כל אחד הוא טרגדיה, אבל זה פחות ממספר אצבעות כף היד. מה קרה? בתקופת ממשלת נתניהו ערפאת נהיה ציוני? ה"חמאס" נהיה ציוני? מה שהיה זה איום מפורש, זה לא רק הדדיות – אם תיתן, תקבל במשורה – זה שאם תיתן טרור, כפי שאמרתי לו: אני אחסל את המשטר שלך, ונגלה את כולכם מכאן, חזרה לתוניס, והוא ידע שלא יעזור לו קלינטון ולא אף אחד, שום דבר לא יעזור.
       
גאלב מג'אדלה (העבודה - מימד - עם אחד):
       
       הפחדת אותו מאוד.
       
בנימין נתניהו (הליכוד):
       
       ובכן, בפועל אין לכם הסבר אחר מדוע בשלוש שנים של ממשלה בראשותי לא היה טרור, כמעט שלא היה טרור. זו המדיניות הנכונה. אם אנחנו רוצים להגיע להפסקת טרור, ומי לא רוצה, אם אנחנו רוצים להגיע ליציבות, לשקט, אנחנו יכולים לעשות הסכמים מדודים שמבוססים רק על דבר אחד – שלום מבוסס על שלושה דברים; שלום עם שכיננו ושלום בינינו מבוסס על שלושה דברים: קודם כול על הדדיות, אין נותנים בלי לקבל. שנית, על ביטחון. ביטחון בידינו, לא בידי אחרים, וודאי לא בידי אויבינו. ושלישית – כדי להבטיח שלום בתוכנו – משאל עם. אין החלטה טריטוריאלית משמעותית שיכולה לעבור בלי משאל עם. אסור שהדבר הזה יהיה. אלה שלושה עקרונות שמבטיחים לנו תיקון של הסטייה הגדולה הזאת מהדרך שלנו, הדרך של הליכוד. ביטחון, הדדיות, משאל עם. שלושה עקרונות שעמדנו עליהם ונעמוד עליהם בעתיד והם יעמדו לנו.

	מודה אני לך, אדוני היושב-ראש.

היו"ר חמי דורון:
       
       תודה רבה לחבר הכנסת נתניהו. אדוני סגן השר, יש לנו ארבע הצעות. חבר הכנסת מיכי רצון, חבר הכנסת נתניהו, אנחנו רוצים להמשיך. מאחר שהשר אולמרט הציע בדברי תשובתו להעביר לוועדה את כל הנושאים שהוא ענה עליהם, יש הצעות אחרות. ההצעה הראשונה היא של חבר הכנסת גפני.
       
משה גפני (דגל התורה):
       
       אדוני היושב-ראש, רבותי חברי הכנסת, בניגוד למה ששר האוצר לשעבר אמר כאן, דוח העוני הולך וגדל, לצערנו הרב.
       
היו"ר חמי דורון:
       
       אתה מתכוון שממדי העוני הולכים וגדלים, לא דוח העוני.
       
משה גפני (דגל התורה):
       
       הדוח שמצביע על ממדי העוני. תודה רבה, אדוני היושב-ראש. הדוח שמצביע על ממדי העוני הולך וגדל משנה לשנה. הסכנה למדינת ישראל אינה נובעת מהנושא של ההתנתקות או מהנושא המדיני. היא נובעת מהפיצוץ החברתי שעומד להתרחש כאן, והכול עקב מדיניות כושלת של שר האוצר לשעבר. שמעתי את שר האוצר בפועל, שדיבר כאן. אני שמח על הנאום הזה. הלוואי שהוא ידע לעשות כמו שהוא יודע לדבר. המציאות הזאת – אם הממשלה לא תשנה את המדיניות, את המדיניות האכזרית הזאת, המדיניות חסרת החמלה – יש אלפי משפחות שלא יוכלו לשרוד עד התקווה שאף אחד לא יודע אם תגיע. בינתיים אנחנו מתבשרים על 16 משפחות ששולטות על חלק גדול מעולם העסקים במדינת ישראל, על חלק גדול מהכלכלה הישראלית, דבר שאין לו אח ורע - -
       
היו"ר חמי דורון:
       
       חבר הכנסת גפני, מה אדוני מציע?
       
משה גפני (דגל התורה):
       
       כבר, אם תרשה לי, אדוני היושב-ראש.
       
היו"ר חמי דורון:
       
       אדוני יודע שהצעה אחרת היא דקה. אדוני כבר מדבר שלוש דקות וחצי. 
       
משה גפני (דגל התורה):
       
       אני לא מדבר שלוש דקות וחצי, אבל בכל אופן, יושבי-ראש הישיבה ויושבי-ראש הכנסת מאפשרים קצת יותר בפגרה. הם יותר נדיבים, אבל אני כבר מסיים, אדוני היושב-ראש.

היו"ר חמי דורון:
       
       לכן אפשרתי לך לדבר שלוש דקות וחצי.

משה גפני (דגל התורה):
       
       אני כבר מסיים, אדוני היושב-ראש. לכן, המציאות הזאת, שבה פחות ופחות אנשים נעשים יותר עשירים ויותר אנשים ומשפחות נעשים יותר עניים – את המדיניות הזאת חייבים לשנות. אנחנו מביטים ומצפים, בתקווה ובתפילה, שהמדיניות הקלוקלת של שר האוצר הקודם תשתנה בידי שר האוצר הנוכחי.
       
היו"ר חמי דורון:
       
       הבנתי. תודה רבה. חבר הכנסת זחאלקה, בבקשה. הצעה אחרת.
       
ג'מאל זחאלקה (בל"ד):
       
       לפי הנתונים, ועשיתי חישוב, אדוני היושב-ראש, רבותי חברי הכנסת, כל יום נזרקים אל מתחת לקו העוני 274 אזרחים. כל יום. יום אחר יום. ראינו בשנה שעברה ש-100,000 אנשים חדשים הצטרפו למעגל העוני. ממדי העוני הכי גדולים הם באוכלוסייה הערבית, והם גדלים בה בקצב מוגבר. אם ניקח את הדברים של שר האוצר, שהנתונים הכלכליים הם לא משבר כלכלי, אלא מדיניות כלכלית – דיברו על צמיחה ויש יותר עוני – סימן שזאת לא בעיה כלכלית בגלל מצב חיצוני, אלא בגלל מדיניות. לכן, כדי למגר את העוני צריך שינוי במדיניות הכלכלית, השקעה בשירותים החברתיים ועזרה לחלשים.
       
היו"ר חמי דורון:
       
       תודה רבה. חברת הכנסת נעמי בלומנטל בבקשה, הצעה אחרת.
       
נעמי בלומנטל (הליכוד):
       
       אנחנו נמצאים היום, כאן, בארץ, באחד מרגעי השפל הקשים ביותר שידעה מדינת ישראל מאז תקומתה. מעולם לא ראינו מחזות קשים כל כך של גירוש אנשים. אנשים נעקרו, גורשו מבתיהם, ולמעשה אין פתרון. כל הפרסומת שעושים ברדיו, בטלוויזיה, כאילו יש לכולם פתרון, כאילו יש פתרונות דיור, מדברים על סכומי עתק שכל משפחה מקבלת – הכול דברי סרק, שקר ורמאות. המציאות קשה ביותר, וכדאי שעם ישראל, לפחות מכאן, מהכנסת, ידע את האמת לאמיתה. 
       
       נמסרים לנו נתונים מנתונים שונים. צריך לבחון כל מקרה. צריך לבחון את הגוש כולו ולראות כיצד אנחנו, אזרחי מדינת ישראל, נוכל לתת פתרון ראוי, מתאים, יאה, מוסרי, לאותם עקורים, אחינו שגורשו מבתיהם. תודה.
       
היו"ר חמי דורון:
       
       תודה רבה. חבר הכנסת דהאמשה, הצעה אחרת.
       
עבד-אלמאלכ דהאמשה (רע"ם):
       
       כבוד היושב-ראש, חברי הכנסת, אני מסכים שאנחנו נמצאים בתקופה גורלית. אני לא יודע אם זה שפל, יכול להיות שזה ההיפך הגמור משפל. יכול להיות שמבחינת ההתנחלויות זה שפל ומבחינת ההצקות לפלסטינים והמוות שהם עשו שם, בעזה, זה שפל. זה אפס למעשה. אני שמח ואני מברך על כך שלא נותר שום מתנחל או התנחלות בעזה מאז היום בבוקר. אין צורך ש-8%  מתושבי האזור ירדו לחייהם של מיליון וחצי פלסטינים, ייקחו שליש מהאדמה, את כל האוויר ואת כל המים של החוף ואת כל המים הפנימיים, שבתוך האדמה. טוב שהעוול הזה נגמר. זה ישפר לא רק את המצב הכללי במדינה, אלא גם את המצב הכלכלי. אני חושב שטוב שהמדיניות של מר נתניהו נגמרת בו בזמן שנגמרות ההתנחלויות בעזה, כי גם הצד הכלכלי יעשה לכולנו רק טוב. 
       
       אני חושב שהמתנחלים ותומכיהם חייבים להפסיק את זעקת הנגזל. גזלתם אדמות, גזלתם בני-אדם - שפכתם דמים של הפלסטינים, וטוב שזה נגמר - -
       

יחיאל חזן (הליכוד):

- - -

עבד-אלמאלכ דהאמשה (רע"ם):
       
       - - הגיע הזמן שזה ייגמר. זה נגמר עכשיו בעזה וזה מתחיל להיגמר גם בגדה, וזה מתחיל בצפון וייגמר בכל הגדה המערבית - - 
       
יחיאל חזן (הליכוד):

- - -

עבד-אלמאלכ דהאמשה (רע"ם):
       
       - - טוב לעשות את זה. אדוני, אתה תדבר על תולעים ועל אדמה ועל עפר. עזוב אותך. המתנחלים מוצצי הדם נגמרים, הם יוצאים. אמרתי את זה פה לפני עשר שנים, ב-96', כששר הביטחון היה מרדכי. אמרתי שיבוא יום וצה"ל יוציא אותך, צבי הנדל, מרצועת-עזה - -
       
יעקב מרגי (ש"ס):
       
- - -

עבד-אלמאלכ דהאמשה (רע"ם):
       
       - - והנה, הגיע היום, ואני שמח שאכן כך היה. צה"ל הוציא אותם היום מרצועת-עזה. תודה רבה.
       
יחיאל חזן (הליכוד):
       
יושב-ראש הרשות הפלסטינית בכנסת ישראל...
       
היו"ר חמי דורון:
       
       רבותי. חבר הכנסת מרגי, למה אתה צועק? חבר הכנסת חזן, אני מבקש ממך לא לצעוק. חבר הכנסת דהאמשה, אני מציע שתוציא את הביטוי הזה מהפרוטוקול. מובן שזכותך לומר מה שאתה רוצה, אבל אני לא חושב שזה ראוי. אני מציע שתוריד את זה מהפרוטוקול - - - 
       
עבד-אלמאלכ דהאמשה (רע"ם):
       
       אמרתי שהמתנחלים שפכו את דמם של הפלסטינים - -
       
יחיאל חזן (הליכוד):
       
       לא, לא, לא - - -
       
עבד-אלמאלכ דהאמשה (רע"ם):
       
       כן, כן, כן. אם הביטוי "מוצצי דם" נשמע מכוער, או לא נכון, או לא פרלמנטרי, אני משנה את זה, אבל הם שפכו את הדם של הפלסטינים על ימין ועל שמאל, בלא שום הגבלות, ואלה הן העובדות.
       
היו"ר חמי דורון:
       
       חבר הכנסת דהאמשה, אני מבין ש"העובדות". כל אחד מסתכל מהצד שלו על העובדות. הבנתי. זכותך.
       
עבד-אלמאלכ דהאמשה (רע"ם):
       
       אני הסברתי ואמרתי, שאם המלים "מוצצי דם" נשמעות קשה מאוד, אני חוזר בי מהן, אבל הם שפכו דם פלסטיני בלא הגבלה, וזאת המציאות, ואני לא חוזר בי מהעניין של שפיכות הדמים.
       
נעמי בלומנטל (הליכוד):
       
       זו אינה המציאות.
       
היו"ר חמי דורון:
       
       רבותי חברי הכנסת, אנחנו פונים להצבעה. נחלק את ההצבעה לשניים. נצביע ביחד על שלוש ההצעות הראשונות לסדר-היום, שנוגעות לדוח העוני, ועל ההצעה שנוגעת להתפטרות שר האוצר נצביע בנפרד. 
       
גדעון סער (הליכוד):
       
       במקביל עקבתי אחרי דבריך. 
       
היו"ר חמי דורון:
       
       שמתי לב, חבר הכנסת סער, שיש לך האפשרות להתחבר לצד הנשי ולעשות שני דברים ביחד. לא כל גבר יכול לעשות את זה, זה בסדר. 
       
יולי תמיר (העבודה - מימד - עם אחד):
       
       איזו מחמאה. ככה סתם, לארג'? 
       
היו"ר חמי דורון:
       
       מה לעשות, חבר הכנסת סער מצליח לפעמים לפצל את רמת הקשב שלו. זה בסדר. אתן נעלבות מזה? גברתי חברת הכנסת תמיר, אם את נעלבת מזה שנתתי מחמאה לחבר הכנסת סער, אני אחזור בי. 
       
יולי תמיר (העבודה - מימד - עם אחד):
       
       אני משבחת את חבר הכנסת סער על תכונותיו. 
       
נעמי בלומנטל (הליכוד):
       
       אני משבחת אותך שאתה מייחס לנו תכונות יתר שלכם, לגברים, אין. 
       
היו"ר חמי דורון:
       
       הרי אנחנו כולנו יודעים שהגברים יכולים להתמקד בדבר אחד בלבד בשעת ביצוע מעשה אחד. רובנו. 
       
משה גפני (דגל התורה):
       
       אדוני היושב-ראש, אפשר להמשיך בסדר-היום? 
       
היו"ר חמי דורון:
       
       נדמה לי שמישהו אמר פה קודם, כשהוא עמד ליד המיקרופון ודיבר קצת יותר ממה שמקובל בהצעה אחרת, שצריך להיות קצת יותר רחב לב בשעת פגרה. אז אני עושה את זה. 
       
       השר אולמרט הציע להעביר את שלוש ההצעות הראשונות לוועדה. 
       
יולי תמיר (העבודה - מימד - עם אחד):
       
       לאיזו ועדה?
       
היו"ר חמי דורון:
       
       ועדת העבודה והרווחה. 
       
יולי תמיר (העבודה - מימד - עם אחד):
       
       אני מציעה ועדת כספים. מדובר בעוני. 
       
היו"ר חמי דורון:
       
       אם יש מישהו שרוצה להציע משהו אחר, נעביר את הנושא לוועדת הכנסת. 
       
גאלב מג'אדלה (העבודה - מימד - עם אחד):
       
       ועדת הפנים. 
       
היו"ר חמי דורון:
       
       הנושא יעבור לוועדת הכנסת והיא תחליט. האם יש מישהו מהמציעים שמתנגד לוועדה? אם כך בעד זה לוועדת הכנסת, נגד זה להסרה. 
       
משה גפני (דגל התורה):
       
       אדוני היושב-ראש, אתה לא יכול להצביע על זה, כי המציעים לא כאן. 
       
היו"ר חמי דורון:
       
       נכון שאתה מנסה להתקיל אותנו, אבל מה לעשות, חבר הכנסת גפני, אני מציע שתקרא את התקנון. בתקנון כתוב שאנחנו נצביע כאשר המציעים היו בעת סיום דבריו של השר. בעת סיום דבריו של השר רוב המציעים אכן היו כאן. על כן אנחנו נצביע. 
       
משה גפני (דגל התורה):
       
       הייתי יכול לדון אם הם היו באמת בזמן תשובת השר, אבל מכיוון שזו פגרה אני אוותר. 
       
היו"ר חמי דורון:
       
       אנחנו הולכים בדיוק על-פי התקנון, אנחנו לא עושים הקלות. לכן אנחנו מצביעים, בבקשה. 
       
הצבעה מס' 2
       
בעד ההצעה להעביר את הנושא לוועדה – 14
בעד ההצעה שלא לכלול את הנושא בסדר-היום – אין
נמנעים – אין
ההצעה להעביר את הנושא לוועדה שתקבע ועדת הכנסת נתקבלה. 
       
היו"ר חמי דורון:
       
       14 בעד, אין מתנגדים ואין נמנעים. אני קובע ששלוש ההצעות לסדר-היום יעברו לדיון בוועדת הכנסת, כדי להחליט להיכן הן יועברו לדיון בפועל. 
       
       אנחנו עוברים להצביע על הצעה לסדר-היום בעניין התפטרות שר האוצר. 
       
משה גפני (דגל התורה):
       
       בעניין זה אפשר להסתפק בתשובת השר. 
       
אהוד רצאבי (שינוי):
       
       אני פה. 
       
היו"ר חמי דורון:
       
       השר הציע להעביר את הנושא לוועדה. חבר הכנסת רצאבי רוצה שהנושא יעבור לדיון בוועדת הכספים?
       
אהוד רצאבי (שינוי):
       
       אם השר הציע, אז כן. 
       
נעמי בלומנטל (הליכוד):
       
       אפשר להסיר. 
       
היו"ר חמי דורון:
       
       כל אחד יצביע כפי שהוא רוצה. 
       
משה גפני (דגל התורה):
       
       אני חושב שנתניהו לא רלוונטי. 
       
יעקב מרגי (ש"ס):
       
       הוא לא שכנע אותנו למה רק לפני שבועיים. 
       
היו"ר חמי דורון:
       
       בעד זה בעבור דיון בוועדת הכספים, נגד זה להסרה. כל אחד יעשה מה שהוא רוצה. 
       
הצבעה מס' 3
       
בעד ההצעה להעביר את הנושא לוועדה – 5
בעד ההצעה שלא לכלול את הנושא בסדר-היום – 9
נמנעים – אין
ההצעה שלא לכלול את הנושא בסדר-היום של הכנסת נתקבלה. 
       
       
היו"ר חמי דורון:
       
       תשעה נגד, חמישה בעד. אני קובע שההצעה הורדה מסדר-היום. 
       

הצעת חוק סדר הדין הפלילי (תיקון מס' 26 והוראת שעה) 
(תיקון מס' 2), התשס"ה-2005
       [רשומות (הצעות חוק, חוב' מ/189).]
(קריאה ראשונה)
       
היו"ר חמי דורון:
       
       אנחנו עוברים לנושא הבא, הצעת חוק סדר הדין הפלילי (תיקון מס' 26 והוראת שעה) (תיקון מס' 2), התשס"ה-2005, לקריאה ראשונה. יציג את הצעת החוק סגן השר לביטחון פנים, יעקב אדרי, בבקשה. 
       
סגן השר לביטחון פנים יעקב אדרי:
       
       אדוני היושב-ראש, חברי הכנסת, בחוק העונשין ובחוק סדר הדין הפלילי קבוע הכלל, שלפיו לא יוטל על נאשם עונש מאסר בהיעדרו. 
       
       הניסיון הראה שעמידה על עיקרון זה, גם במקרים של מאסר במקום קנס, שנועד לדרבן סרבנים לשלם את הקנס, הביא לסרבול, לשיתוק המערכות ולזלזול במערכת אכיפת החוק. היה זה תמריץ שלילי, הן בנוגע למוסר תשלומי הקנסות והן בנוגע לעצם ההתייצבות בבית-המשפט. 
       
       במסגרת תיקון מס' 26 לחוק סדר הדין הפלילי סויג עיקרון זה ונקבע, שכאשר מדובר במאסר במקום קנס, ניתן יהיה להטילו בהעדר הנאשם, ובלבד שבהזמנה למשפט הוזהר הנאשם באשר לסמכות זו של בית-המשפט. 
       
       התיקון נקבע כהוראת שעה, כדי לבחון את הניסיון שהצטבר מהפעלתו ואת יעילותו. תוקף הוראת השעה מסתיים ב-1 בספטמבר 2005. 
       
       מנתונים שנאספו בתקופה האחרונה עולה, כי ברוב המכריע של המקרים הנדונים משלמים החייבים את קנסותיהם בטרם ביצוע מאסרם בפועל, וכי רק במקרים בודדים נאלצות הרשויות לאסור את החייבים הלכה למעשה. מכאן ניתן ללמוד, כי יש ערך מרתיע לעצם המניעה של אפשרות לחמוק מהטלת מאסר במקום קנס. לפיכך מוצע להפוך את ההסדר להוראה קבועה. אני חושב שאם ההסדר הוא נכון כהוראת שעה, כדאי להפוך אותו להוראה קבועה. 
       
       עם זאת, מכיוון שעלולים להיות מקרים שבהם היתה סיבה מוצדקת לאי-התייצבות הנאשם, מוצע לאפשר לו לבקש ביטול הצו המיוחד למאסר במקום קנס. 
       
       לאור זאת, אני מציע לאשר את ההצעה בקריאה ראשונה ולהעבירה לוועדת החוקה, חוק ומשפט לצורך הכנתה לקריאה שנייה ולקריאה שלישית. תודה, אדוני היושב-ראש. 
       
היו"ר חמי דורון:
       
       תודה רבה. אנחנו פותחים בדיון. חבר הכנסת מרגי, בבקשה. אחריו – חברי הכנסת פרוש, בנלולו, זחאלקה ודהאמשה. 
       
יעקב מרגי (ש"ס):
       
       גם חבר הכנסת חזן מופיע. 
       
היו"ר חמי דורון:
       
       חבר הכנסת חזן, אצלי אתה לא מופיע, אבל אתה תמיד חושב שהעולם נגדך, והנה לא. גם אני לא נגדך. 
       
יחיאל חזן (הליכוד):
       
       לא, העולם לא נגדי, העולם יפה. 
       
יעקב מרגי (ש"ס):
       
       אדוני היושב-ראש, חברי חברי הכנסת, הצעת החוק סדר הדין הפלילי הנה הצעת חוק ראויה, והגיע הזמן לבטל עוולה זו של מאסר במקום קנס בהיעדרו של הנאשם. אומנם, הממשלה עושה זאת ממניעים של ביורוקרטיה וסרבול ותקיעת המערכת, אבל אני סבור שאין לשלול חירותו של אדם במקום שהיה ראוי לשלם את הקנס, אלא אם כן הוא בוחר זאת מרצונו. לכן צריך להצביע בעד הצעת החוק, ואני אצביע בעדה. 
       
       אי-אפשר, אדוני היושב-ראש, שלא לנצל את הכלי הפרלמנטרי ולהתייחס לאירועים הגדולים והקשים שעברה המדינה בימים האחרונים. המדינה עברה טלטלה קשה והיתה תלויה על בלימה, על חוט השערה, במעבר בין קרע והרס לבין השפיות והממלכתיות. אבל את הממלכתיות הציגו הפעם המתיישבים היקרים והאצילים, אצילי הנפש. את הממלכתיות תרמו גם הצבא והמשטרה. לצערי הרב, הממשלה היא שלא היתה ממלכתית בהיערכותה לקליטת העקורים. וזה המקום גם לגנות, הייתי אומר, אם היתה מלה קשה יותר הייתי אומר אותה, את התקשורת השמאלנית, כקדמת דנא, ששמחה לאיד, בפרשנות עלובה ומתוך הסתה פרועה נגד הרבנים ו"שלטון הרבנים", חזור וחזור, יום-יום, בפרשנות העלובה שלהם. הציבור לא מטומטם. הציבור יודע בדיוק על מה ולמה התקשורת מגינה, ומגינה ושוב מגינה.

	ממשלת ישראל עקרה חבל ארץ יפה, חבל ארץ שאף פעם לא היה מיושב והיום הוא חבל ארץ נחשק. תושבים אלה שמרו בגופם על הגבול הדרומי-מערבי של מדינת ישראל; הם הקיזו דם באותה מידה שעשו זאת חיילינו היקרים, אבל בימים קשים אלו בחרה התקשורת להשתלח בהם ולהציגם כעלוקות וכמי שנבנה על חשבון ה"שינקינאים". 

	אכן, יש כאן שני עמים. יש כאן שני עמים – העם היושב בציון: 16 משפחות ויושבי שינקין, על הגבינות והיין, לעומת העם שנושא על גבו את תחלואי החברה. החברה הישראלית, אדוני היושב-ראש, אומנם צריכה להכיר בכך שהיתה כאן גדלות נפש של ציבור המתיישבים, גדלות נפלאה של הצבא, גדלות נפלאה של המשטרה ושל מפקדיה. היינו שם, ראינו, ראינו את החיילים שאחרי הפינוי עמדו דום, לא יכלו לזוז ובכו, אותם גברים – בכי גברי, בכי אמיתי. 

	מעשה שלא ייעשה נעשה, וכדאי שהממשלה, שעשתה את העוול הגדול בהיסטוריה של מדינת ישראל, תתעשת לפחות, ותתחיל לטפל בחברה ובתחלואיה, כדי שהנכס האחרון שנשאר לעם זה, היושב בציון, גם הוא לא יתפורר וילך לנו לאיבוד, חס ושלום. תודה.

היו"ר חמי דורון:
       
       תודה רבה, חבר הכנסת מרגי. חבר הכנסת פרוש – אינו נוכח. חבר הכנסת דניאל בנלולו – אינו נוכח. חבר הכנסת זחאלקה.

ג'מאל זחאלקה (בל"ד):
       
       אדוני היושב-ראש, לגופו של עניין, אנחנו מתנגדים להצעת החוק המוצגת כאן ונצביע נגדה. 

אברהם רביץ (דגל התורה):
       
       למה?

ג'מאל זחאלקה (בל"ד):
       
       בדרך כלל אנחנו נגד המרת קנסות. חשבתי שלהיפך צריך לעשות: להמיר מאסרים בקנסות, לא להיפך. 

אברהם רביץ (דגל התורה):
       
       זה מה שהצעת החוק עושה.

יעקב מרגי (ש"ס):
       
       - - -

ג'מאל זחאלקה (בל"ד):
       
       לא, אומרים להמיר.

יעקב מרגי (ש"ס):
       
       לא, לבטל. 

ג'מאל זחאלקה (בל"ד):
       
       ככה כתוב לנו בניירות. 

יעקב מרגי (ש"ס):
       
       הפוך, זה מונע את המאסר.

ג'מאל זחאלקה (בל"ד):
       
       אם כך, נתמוך בה. לא, זה מה שכתוב. תקרא מה שכתוב.

אברהם רביץ (דגל התורה):
       
       לא יודעים לכתוב - - -

ג'מאל זחאלקה (בל"ד):
       
       קראתי מה שכתוב, וככה כתוב, אבל אם כך – נכון?

היו"ר חמי דורון:
       
       נכון, צודק חבר הכנסת זחאלקה. מה שכתוב כאן הוא: "מוצע להפוך את ההסדר שבתיקון, לפיו ניתן יהיה להטיל על אדם מאסר במקום קנס, בהעדר הנאשם, להסדר קבוע".

יעקב מרגי (ש"ס):
       
       לבטל. 

היו"ר חמי דורון:
       
       לא לבטל. לא זה מה שכתוב כאן. 
       
ג'מאל זחאלקה (בל"ד):
       
       להמיר, לא לבטל. 

ג'מאל זחאלקה (בל"ד):
       
       ניתן יהיה להטיל - - -

ג'מאל זחאלקה (בל"ד):
       
       להפוך קנס למאסר. כך כתוב.

ג'מאל זחאלקה (בל"ד):
       
       לא כתוב להמיר ולא כתוב לבטל. כתוב: "להטיל על אדם מאסר במקום קנס, בהעדר הנאשם". 

ג'מאל זחאלקה (בל"ד):
       
       "להטיל מאסר", זהו, זה מה שכתוב.

היו"ר חמי דורון:
       
       יכול להיות שלא לכך התכוון המשורר ולא לכך התכוון המחוקק, אבל נראה לי שלפחות מי שכתב את זה כאן לא בדיוק - - -

אברהם רביץ (דגל התורה):
       
       - - -


ג'מאל זחאלקה (בל"ד):
       
       אם המשורר לא התכוון לכך, המחוקק שעומד על הבמה יתמוך בהצעה.

אברהם רביץ (דגל התורה):
       
       - - - דברי ההסבר - - -

היו"ר חמי דורון:
       
       אקרא את דברי ההסבר להצעת החוק. סעיף 3(3) - - -

גדעון סער (הליכוד):
       
       דברי הסבר של שלושה עמודים. 

היו"ר חמי דורון:
       
       לא, לא. 

ג'מאל זחאלקה (בל"ד):
       
       רק את הפואנטה שלה. את השורה התחתונה.

ג'מאל זחאלקה (בל"ד):
       
       "מוצע לתקן את סעיף 129א לחוק סדר הדין הפלילי, לאפשר לנידון" - - -

גדעון סער (הליכוד):
       
       הארכת הסדר - - - 

היו"ר חמי דורון:
       
       חבר הכנסת סער. 

גדעון סער (הליכוד):
       
       אני חושש שתקרא את כל ההסבר.


היו"ר חמי דורון:
       
       אני לא צריך לקרוא את כל ההסבר, האמן לי. לא צריך לקרוא את כל ההסבר: "לאפשר לנידון שהוטל עליו מאסר במקום קנס, בצו מיוחד לפי סעיף 129א(א) שניתן שלא בנוכחות הנידון או סניגורו, לבקש מבית-המשפט לבטל את הצו כאמור, וזאת בדומה לאפשרות הנתונה בסעיף 130(ח) לחוק סדר הדין הפלילי לנאשם שהוטל עליו מאסר במקום קנס בעת מתן גזר-דינו. עוד מוצע להסמיך את בית-המשפט שנעתר לבקשת נידון כאמור, להטיל עליו תשלום ההוצאות בפועל שנגרמו בשל אי-התייצבותו, בדומה לסמכות הנתונה לבית-המשפט".
       
       לכן, חבר הכנסת זחאלקה, צודק חבר הכנסת מרגי וצודק סגן השר רביץ. הם צודקים בדבריהם, והכוונה היא אומנם לכך. 

ג'מאל זחאלקה (בל"ד):
       
       בסדר, נפלה טעות. אם היתה טעות, אנחנו – אני בעמדתי נשאר.

אברהם רביץ (דגל התורה):
       
       תעבור להתנתקות. 

ג'מאל זחאלקה (בל"ד):
       
       אני אעבור להתנתקות, בדיוק. איך ניחשת? איך ניחשת שאעבור מייד להתנתקות?
       
       אדוני היושב-ראש, שמעתי - -

היו"ר חמי דורון:
       
       לאור עובדה זו אתן לך את שלוש הדקות מחדש, אדוני. בבקשה.

ג'מאל זחאלקה (בל"ד):
       
       - - הקשבתי לנאומו של מר בנימין נתניהו, פוליטיקאי חשוב בארץ: הוא רוצה להיות ראש הממשלה, וודאי יש לו השפעה, יש לו תומכים בליכוד, ואם אני מאזין נכון למה שהוא אמר, הוא מתכוון לנהל קמפיין להפיכת רצועת-עזה לבית-סוהר, או לפחות לא לשנות את המצב הקיים ברצועת-עזה.
       
       אנחנו התנגדנו בזמנו לתוכנית ההינתקות, משתי סיבות: האחת – שהיא הופכת את רצועת-עזה לבית סוהר; האחרת – שבגוף התוכנית כתוב "חיזוק ההתנחלויות בגדה המערבית", ושבכל הסדר עתידי הן יהיו חלק ממדינת ישראל. לכן חשבנו שזאת תוכנית גרועה.

אברהם רביץ (דגל התורה):
       
       זה היה מס שפתיים.

ג'מאל זחאלקה (בל"ד):
       
       בסדר, בוא נראה אם זה מס שפתיים או לא. תיכף אתייחס לכך.
       
       זה שפינו התנחלויות וזה שהצבא נסוג מרצועת-עזה ונערך סביבה – זה צעד ראשון, צעד מבורך, ואנחנו תומכים בו. אנחנו חושבים שזה צעד חשוב.
       
       הבעיה היא, שאם כל הדברים האחרים יישארו כפי שהם, ובמיוחד – במיוחד – אם הצירים היבשתיים – מצד אחד ציר-פילדלפי והמעברים לסיני ולמצרים, ומצד שני המעבר הבטוח לגדה המערבית – לא ייפתחו, אם לא יהיה נמל למסחר ולתנועת אזרחים ואם לא יהיה נמל תעופה, הרצועה באמת תהפוך לבית-סוהר.
       
       יש כאן כוונה – אומנם לא נתקבלו החלטות, אבל רוח הדברים נשמעת – שהדברים יישארו ככה. במצב כזה מדינת ישראל אינה יכולה לטעון שהסתיים כיבוש רצועת-עזה. זה יהפוך מכיבוש שבו החיילים מוצבים בתוך הרצועה לכיבוש מבחוץ – אבל יישאר כיבוש. אם אתה שולט על כל השטח היבשתי מסביב, על הים ועל האוויר, ולא מאפשר תנועה, שמת מיליון ו-300,000 אנשים בבית-סוהר.
       
       ואני אומר לכם שזה מתכון להתפוצצות, כל העניין הזה.

יחיאל חזן (הליכוד):
       
       מה אתה רוצה עכשיו? מה אתה רוצה?

ג'מאל זחאלקה (בל"ד):
       
       אני רוצה שהפלסטינים יקבלו את הדבר הנורא שהם יוכלו לנוע, להגיע לגדה, דבר שאתה לא יכול לחלום עליו. 

יחיאל חזן (הליכוד):
       
       מה אתה רוצה אחרי זה? - - -

ג'מאל זחאלקה (בל"ד):
       
       ושהם יוכלו לקבל סחורות בים - -

יחיאל חזן (הליכוד):
       
       - - - אחרי שיהיה מעבר, מה אתה רוצה?

היו"ר חמי דורון:
       
       חבר הכנסת חזן, אתה אמור לדבר - - -

יחיאל חזן (הליכוד):
       
       - - - אני שואל אותו - - -

היו"ר חמי דורון:
       
       חבר הכנסת חזן, אתה אמור לדבר כאן. תוכל לומר את כל מה שאתה רוצה.

יחיאל חזן (הליכוד):
       
       הם בדרך שלהם - - -

היו"ר חמי דורון:
       
       תוכל לומר את כל מה שאתה רוצה בלי להפריע. אולי אתה מוותר על זכות הדיבור שלך, ואתה מוותר על זכות הדיבור מכאן, זה בסדר. תאמר את דבריך משם, ובזה ייגמר העניין. 

יחיאל חזן (הליכוד):
       
       שאלתי שאלה רצינית.

היו"ר חמי דורון:
       
       אפשר לקרוא קריאת ביניים, לא לנהל דיון. 

יחיאל חזן (הליכוד):
       
       הוא אמר שהוא רוצה מעבר - - - 

היו"ר חמי דורון:
       
       חבר הכנסת חזן, אני לא מתכוון לנהל אתך דיון. 


יחיאל חזן (הליכוד):
       
       שיגיד מה התוכניות. 

היו"ר חמי דורון:
       
       אני לא מתכוון לנהל אתך דיון. 

ג'מאל זחאלקה (בל"ד):
       
       זה עניין אחד. עניין שני הוא ההתנחלויות בגדה המערבית, במיוחד סביב ירושלים. בונים את הגדר סביב ירושלים, מהדקים את המצור על ירושלים המזרחית ומנתקים אותה. מנתקים אותה. קוראים לגדר "גדר אפרטהייד", אבל זה לא נכון. אנשים מדרום-אפריקה נעלבים כשאנחנו אומרים להם שזאת גדר אפרטהייד. הם אומרים: האפרטהייד הפריד בין לבנים לשחורים, אבל לא הפריד בין שחורים לשחורים. כאן יש הפרדה בין פלסטינים לפלסטינים לאורך כל הגדר ובמיוחד באזור ירושלים.
       
        לכן, אדוני היושב-ראש, אני חושב שאי-אפשר לתלות את כל התקווה בהתנתקות ובתהליך ההתנתקות בלי שייעשו צעדים שיאפשרו חיים נורמליים ברצועת-עזה מצד אחד, ומצד שני, שלפחות תהיה הצהרת כוונות של ממשלת ישראל על פינוי כל ההתנחלויות ונסיגה לגבולות 67'. נכונות כזאת תפתח את הדרך למשא-ומתן רציני לשלום. תודה.
       
היו"ר חמי דורון:
       
       תודה רבה. חבר הכנסת חזן, בבקשה. 
       
יחיאל חזן (הליכוד):
       
       אדוני היושב-ראש, כנסת נכבדה, הצעת חוק סדר הדין הפלילי שמונחת לפנינו היא הצעת חוק טובה. היא באה למנוע סרבול במערכת המשפט והיום היא יכולה להביא רק מזור והקלה למערכת שלטון החוק במדינת ישראל, לכן אני אתמוך בה. 
       
       אדוני היושב-ראש, כידוע לך גורשו אתמול, שלשום ובשבוע שעבר אלפי אנשים מבתיהם. ילד, ילדה, נשים וטף גורשו מבתיהם על-פי החלטה דמוקרטית של הבית הזה, אבל זאת החלטה לא מוסרית. אנחנו אנשי ההתיישבות העובדת קוראים לכם, חברי הכנסת, לזכור שאנחנו במלחמה. עם במלחמה לא עוקר את חלוציו שעומדים בחזית והורס את בתיהם. עם במלחמה נלחם באויביו ולא במגיניו. עם במלחמה עוצר רוצחים ולא משחררם. עם במלחמה חייב להיות מאוד חזק. המעשה המטורף והלא-הגיוני שנעשה השבוע על-ידי הממשלה יכול רק לומר לנו דבר אחד: הוא יכול לומר לנו שאנחנו חייבים להמשיך לשמור על ארץ-ישראל, כי כאשר מגרשים יהודים מגוש-קטיף, עלולה ממשלה אחרת לגרש יהודים גם מיהודה ושומרון. 
       
       רק עכשיו שמענו את חבר הכנסת זחאלקה שכבר מבקש את הקשר בין עזה ליהודה ושומרון, אבל הוא לא אומר לנו את האמת, מה התוכנית האמיתית. אנחנו מכירים את התוכנית האמיתית של העם הפלסטיני, של ערביי פלסטין. הם לא רוצים אותנו פה. כשם שראש הממשלה אריאל שרון נפל ברשת הזאת, נפל וקיים את מה שהבטיח מצנע גם לערביי ישראל וגם לעם שביקש לבחור בו, לגרש את היהודים, אני משוכנע שלממשלה שמכהנת היום אין יותר מה לעשות. צריך לפזר את הכנסת וללכת לבחירות. כאשר אני רואה אלפי יהודים זרוקים ברחוב, בבתי-מלון, ללא פתרון הולם - מה היתה המהירות? עוד שבוע, עוד שבועיים, מה קרה? אשה עם תשעה ילדים נמצאת בקומה 15 בשני חדרים, זה הפתרון? 
       
       גדעון, אני מציע לך ולכל חברי הכנסת ללכת לשטח, לראות איזה עוול נורא עשתה הכנסת הזאת ליהודים. לא יכול להיות מצב שבו כולנו רק נוריד את הראש ונגיד שזה יעבור. הגיע הזמן לומר לעם את האמת: לא לממשלה כזאת פיללנו, לא לממשלה שמגרשת יהודים ולא רק שהיא מגרשת אותם, אלא שהיא נותנת פתרונות שיהיו אולי רק בעוד שנתיים, שלוש שנים. אותם ילדים שלומדים היום בתלמודי תורה באותה עיר אוהלים לא היו צריכים פתרון כזה. מי שאומר שיש פתרון משקר. יש פתרונות בכל מיני דירות בודדות בבאר-שבע, בנתיבות ובאופקים. האנשים האלה רצו ללכת יחד כקהילה, אבל לא גירשו אותם כקהילה, גירשו אותם כבודדים ועל זה הממשלה הזאת צריכה להתבייש. 
       
היו"ר חמי דורון:
       
       תודה רבה. חבר הכנסת דהאמשה, בבקשה. 
       
עבד-אלמאלכ דהאמשה (רע"ם):
       
       כבוד היושב-ראש, חברי חברי הכנסת, אני חושב שהגיע הזמן לעכל את המציאות החדשה. בשבוע האחרון במיוחד עברנו תקופה גורלית, גורלית לחיוב. אינני שותף לפסימיסטים ולאלה שזועקים את זעקת הנגזל כאילו נעשה פה עוול למתנחלים. מדברים על עקירה ועל גירוש ועל יהודי שלא מגרש יהודי. מה זה גירוש? מה זה עקירה? איזו עקירה? זה לא 48', אלה לא הפליטים הפלסטינים כאשר אשה לקחה את הכרית מתחת לבטן במקום את הילד וברחה החוצה. אני לא רוצה שזה יקרה לאף אחד, ודאי גם לא לאנשים האלה, כי בסוף הם בני-אדם, אבל הם חוזרים הביתה עם כל המיליארדים, ונוהגים בהם בכפפות של משי, עם כל הרוך ועם כל החיבוק. מה רע בזה? ימשיכו להקיז את הדם באזור כולו? ימשיכו לרדות בעם הפלסטיני עד לשד העצמות? תפסו שם כל טוב בתוך הארץ הפלסטינית, עקרו  נטוע, שפכו דמים, רדו באנשים, גם במים שלטו. שיחזרו הביתה. סוף-סוף יהיה פתח, תהיה אפשרות לשלום. העם הפלסטיני רוצה שלום. 

רוני בר-און (הליכוד):
       
       כן, כן - - -  
       
עבד-אלמאלכ דהאמשה (רע"ם):
       
       ודאי, ודאי. אבל אם אתה גוזר את השלום לפי מה שאתה רוצה - רבותי, הרי יש כל מיני הצעות ומר שרון עצמו, לפני שהוא חזר לשפיות, אמר: תנו לי מאה ימים ואני אביא אותם על הברכיים. להביא אותם על הברכיים? זה לא יקרה. אתה כופה עליהם את התנאים שלך ואתה רוצה לקרוא לזה שלום? זה גם לא יקרה. 

רוני בר-און (הליכוד):
       
       תדבר בערבית. 
       
עבד-אלמאלכ דהאמשה (רע"ם):
       
       אני אומר את הדברים האלה בערבית עכשיו. לא אאכזב אותך, חבר הכנסת בר-און, לא אאכזב אותך. 
       
נעמי בלומנטל (הליכוד):
       
       זה רעיון טוב. 
       
עבד-אלמאלכ דהאמשה (רע"ם):
       
       קודם אני אומר את הדברים בעברית, אבל אני לא אאכזב אתכם. העם הפלסטיני רוצה שלום, הוא רוצה שלום אמת, שלום בר-קיימא, שיהיה שלום בין בני-אדם. 
       
רוני בר-און (הליכוד):
       
       אפילו המלה שלום אין לכם בערבית. 
       
עבד-אלמאלכ דהאמשה (רע"ם):
       
       האלוהים בערבית נקרא שלום. אללה הוא השלום. כדאי שתלמד ואל תגיד דברים שאתה לא יודע, כי זה רק יהפוך את הקערה על פיה מבחינתך. אני לא אאכזב את חבר הכנסת בר-און ואני אומר את הדברים בערבית.
       
       (נושא דברים בשפה הערבית) 
       
היו"ר חמי דורון:
       
       תודה רבה. חבר הכנסת גדעון סער? מוותר. 
       
       רבותי, אנחנו עוברים להצבעה על הצעת חוק סדר הדין הפלילי (תיקון מס' 26 והוראת שעה) (תיקון מס' 2), התשס"ה-2005, בקריאה ראשונה. נא להצביע. 
       

הצבעה מס' 4
       
בעד ההצעה להעביר את הצעת החוק לוועדה - 7
נגד - אין
נמנעים - 2
ההצעה להעביר את הצעת חוק סדר הדין הפלילי (תיקון מס' 26 והוראת שעה) (תיקון מס' 2), התשס"ה-2005, לוועדת החוקה, חוק ומשפט נתקבלה. 

היו"ר חמי דורון:
       
       שבעה בעד, אין מתנגדים ושני נמנעים. הצעת חוק סדר הדין הפלילי תעבור להכנה לקריאה שנייה ושלישית בוועדת החוקה, חוק ומשפט. 
       
       חברי הכנסת, תם סדר-היום, על מועד הישיבה הבאה נודיעכם. הישיבה נעולה. 
       
       הישיבה ננעלה בשעה 15:50.
       
     






עמוד 100 מתוך 100





